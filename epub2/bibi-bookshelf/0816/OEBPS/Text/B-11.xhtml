<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h1>DESİRANDELLE AİLESİ ELISSANE AİLESİYLE BİR ARAYA GELİYOR</h1>

  <p>"Akşam yemeğini sekize erteleyeceğiz," dedi Bayan Elissane. "Bay ve Bayan Desirandelle ile oğulları ve büyük bir ihtimalle Bay Dardentor, dört kişilik servis daha gerekecek."</p>

  <p>"Evet bayan," diye karşılık verdi hizmetçi.</p>

  <p>"Dostlarımızın dinlenmeye ihtiyaçları olacak, Manuela ve bu zorlu yolculuğun zavallı Bayan Desirandelle'i fazlasıyla yorduğundan endişeleniyorum. Odası hazır olsun çünkü gelir gelmez yatmak isteyebilir."</p>

  <p>"Anlaşıldı bayan."</p>

  <p>"Kızım nerede?"...</p>

  <p>"Kilerde bayan, tatlıyı hazırlıyor."</p>

  <p>Buraya yerleştiğinden beri, Bayan Elissane'ın hizmetinde olan Manuela, çoğunlukla Oranlı ailelerin ev işlerini gören o İspanyollardan biriydi.</p>

  <p>Bayan Elissane, binaların yarı İspanyol, yarı Mağribi özelliklerini korumaya devam ettikleri Vieux-Chateau caddesindeki güzel bir evde oturuyordu. Yaz mevsiminin başlarında olunmasına rağmen hâlâ yemyeşil çimlerle kaplı küçük bahçesinde iki sarmaşık tarhı ve aralarında, en güzel numunelerini gölün kenarında sergileyen "bella ombra"'ların bulunduğu birkaç ağaç vardı.</p>

  <p>Bu iki katlı ev Desirandelle ailesinin konforlu bir şekilde ağırlanması için yeterliydi. Oran'da kaldıkları müddet boyunca, ne odalar ne de misafirperverlik konusunda sıkıntı çekeceklerdi.</p>

  <p>Taşranın bu önemli kentinin muhteşem bir görüntüsü vardı. Dar bir vadinin bayırları arasında yer alıyordu, vadinin dibinde kaynak sularıyla, Oudinot bulvarının su setinin bir bölümünü kaplayan Rehhi deresi vardı. Chateau-Neuf'ün surları eski ve yeni şehri birbirlerinden ayırıyordu. Palmiye ağacı lifleri ve balçıktan yapılmış çok katlı evlerden oluşan kasbah'ı ile dikkati çeken eski İspanyol şehri eski dönemlerden kalan surlarını muhafaza ediyordu. Musevi ve mağribi tarzı evleriyle doğuda yer alan yeni kent ise, şatodan Saint-Andre kalesine dek uzanan çentikli surlarla çevrelenmişti.</p>

  <p>Arapların Buharan'ı sayılan ve onuncu yüzyılda Endülüslü mağribiler tarafından kurulan bu şehir, sarp yamacında La moune kalesinin yer aldığı oldukça yüksek bir dağın eteğinde bulunuyordu. Büyüklüğü kurulduğu dönemin beş katına çıkmış, yüzölçümü yetmiş iki hektara ulaşmıştı. Surlarının dışında yer alan birçok caddesi iki kilometre boyunca denize doğru uzanıyorlardı. Kale kemerlerinin ötesindeki gezi yolunu kuzey ve doğu yönünde izleyen bir turist, yakın tarihlerde kurulmuş olan Gambetta ve Noisseaux-Eckmülh banliyölerine ulaşabilirdi.</p>

  <p>Oran gibi insan çeşitliliği açısından zengin bir Cezayir şehrine rastlamak hiç kolay değildi. Kırk yedi bine ulaşan nüfusunun büyük bir bölümü, on yedi bin yerli Fransız ve Yahudi'den ve aralarında İspanyolların, İtalyanların, İngilizlerin, Maltalı İngilizlerin bulunduğu on sekiz bin yabancıdan oluşuyordu. Bu sayıya, yoğun olarak, bir zenci köyü olarak da adlandırılan Djalis'de yaşayan ve kentin çöpçü ve rıhtım hamalı ihtiyacını karşılayan dört bin Arabı da eklemek gerekiyordu. Bu ırklar karışımının yirmi yedi bini Katolik, yedi bini Musevi ve bin kadarı da Müslüman'dı. İşte Oran kentinin melez halkının ırksal ve dinsel çeşitlilikleri böyleydi.</p>

  <p>Bölgenin iklimi genel olarak kuru, sert ve kavurucuydu. Rüzgâr sürekli olarak toz bulutlarını havalandırırdı. Şehrin günlük sulaması belediye başkanlığı tarafından gerçekleştiriliyordu ve bu işlem göğün belediye başkanınkine göre daha düzenli ve daha sık bir şekilde uygulanıyordu.</p>

  <p>İşte Bay Elissane'ın, Perpignan'daki on beş yıllık ticaret hayatından sonra çekilmiş olduğu kent böyleydi. Çalıştığı süre boyunca yılda on bin frank gelir getiren bir servetin sahibi olmuş, bu gelir dul eşinin ihtiyatlı idaresi sayesinde hiç azalmamıştı.</p>

  <p>O sırada, kırk dört yaşında olan Bayan Elissane, hiçbir zaman kızı kadar, güzel, narin ve çekici olamamıştı. Nadir rastlanacak kadar gerçekçi olan bu kadın, sözlerini tatlıya kattığı şeker gibi tartıyor, kadın hesapçılığının bildik örneklerini sergilerken, hesap defterinin alacak ve verecek hanelerini her zaman alacaklı olacak şekilde düzenliyordu. Sert kavisli hatları, çıkık alın kemikleri, sert bakışları, katı bir ifadeyle kıvrılan dudakları ve zayıf olarak tanınan bu cinsiyete özgü kararlılık ve inatçılık özelliklerini yansıtan yüz ifadeleri kimseye yabancı gelmiyordu. Bayan Elissane evini gereksiz harcamalara girmeden düzenli bir şekilde dekore etmişti. Artırdığı paraları güvenli ve kâr getiren işlere yatırıyordu. Ama üzerine titrediği kızı söz konusu olduğunda eli açılıyordu. Kendisi neredeyse bir rahibe gibi giyinse de, Louise'in alımlı görünmesi için elinden geleni yapıyordu. Aslında tek arzusu kızının mutlu olmasıydı ve Desirandelle ailesiyle tasarladıkları evlilik sayesinde, bu mutluğun garanti altında olduğundan emindi. Agathocle'un, günün birinde sahip olacağı on bin franklık yıllık gelire, Louise'e bırakacağı miras eklendiğinde, ortaya birçok kişinin huzurlu bir gelecek için yeterli bulduğu yüklü bir servet çıkıyordu.</p>

  <p>Yine de Louise, Agathocle'u pek hatırlamıyordu. Ama annesi onu bir gün genç Bayan Desirandelle olacağı düşüncesiyle yetiştirmişti. Zaten, nişanlısı hoşuna giderse, bu düşünce de ona oldukça doğal geliyordu, hem onun hoşuna gitmek için elinden geleni yapması gerekmiyor muydu?</p>

  <p>Bayan Elissane son talimatlarını da verdikten sonra salona, kızının yanına geçti.</p>

  <p>"Tatlın hazır mı, kızım?" diye sordu.</p>

  <p>"Evet, anne."</p>

  <p>"Geminin biraz geç gelmesi hiç iyi olmadı, limana neredeyse hava kararırken girecek! Saat altıda hazır ol, Louise, pötikareli elbiseni giy, rıhtıma ineceğiz, belki oradan <em>Agathocles’in</em> gelişini izleyebiliriz."</p>

  <p>İsimleri şaşıran Bayan Elissane, bunun yanı sıra nişanlısının ismine bir s harfi eklemişti.</p>

  <p>"Sanırım <em>Argeles</em> demek istiyorsun," diye karşılık verdi Louise gülerek. "Dahası benimkinin adı Agathocles değil, Aghatocle!"</p>

  <p>"Tamam!" dedi Bayan Elissane, "<em>Argeles</em> ya da Agathocle... Bunun hiç önemi yok! Onun Louise ismini telaffuz ederken hiç şaşırmayacağından emin olabilirsin."</p>

  <p>"Bundan emin misin?" diye yanıtladı genç kız, biraz alaycı bir ifadeyle. "Agathocle beni hiç tanımıyor ve benim için de aynı şeyin geçerli olduğunu itiraf etmeliyim."</p>

  <p>"Oh! karar vermeden önce birbirinizi tanımanız için size zaman vereceğiz."</p>

  <p>"Zaten böyle olmalı!"</p>

  <p>"Hem, ondan hoşlanacağından eminim, kızım, ve senin kalbini kazanmayı bileceğini düşünmek için haklı nedenlerim var. Bayan Desirandelle onu öve öve bitiremiyor! Ve o zaman evlilik koşullarını görüşeceğiz."</p>

  <p>"Hesaplar yapılacak değil mi, anne?"</p>

  <p>"Evet, küçük dalgacı, hem de senin lehine! Ah! dostları Bay Dardentor'un da onlara eşlik ettiğini unutmayalım. Biliyorsun, gururla andıkları bu zengin Perpignanlı onlara kalırsa, dünyanın en mükemmel adamı. Desirandelle'lerin deniz yolculuğuna alışık olmamalarından dolayı, Oran'a kadar kendilerine yol arkadaşlığı etmeyi seve seve kabul etmiş. Bu çok ince bir davranış ve onu en iyi şekilde ağırlayacağız, Louise."</p>

  <p>"Hak ettiği gibi ağırlanacak, hattâ benimle evlenmek istese bile. Ama hayır, Bayan Agathocle olacağımı unutuyorum. Antik Yunanı hatırlatsa da, güzel bir isim!"</p>

  <p>"Haydi, Louise, biraz ciddi ol!"</p>

  <p>Neşeli bir mizahı olan bu genç kız aynı zamanda ciddiydi. Ve bunun gerekçesi bir romanın kahramanı olması değildi. Hayır, içten yapısı, canlı ve hareketli görünümü, gözbebekleri gök mavisi bir irise açılan parıltılı gözleri, gür, koyu kumral saçları, zarif hatta Pierre Loti'nin kırlangıç uçuşunu tasvir etmek için hiç çekinmeden kullandığı bir sözcükle ifade edersek ipeksi tavırları ile yirmisinin baharındaydı.</p>

  <p>Bu hafif kalem darbesi Louise Elissane'ı tanıtmak için yeterliydi ve okuyucunun da fark edeceği gibi, Argeles'in Cette'den gönderilen kolilerle birlikte getirdiği bu ahmakla arasında dağlar kadar fark vardı.</p>

  <p>Saati geldiğinde, Desirandelle ailesine ayrılan odalara son bir kez daha göz atan Bayan Elissane kızına seslendi. Birlikte limana yönelerek koyu tepeden izleyen amfiteatr bahçede durdular. Buradan açık denizi, mükemmel bir netlikle seçilebilen ufka dek gözlemlemek mümkündü. Gökyüzü pırıl pırıldı. Güneş şimdiden zırhlı ve kruvazörlerin batıdan esen sık rüzgârlara karşı güvenli bir şekilde barındıkları ve eskilerin <em>Kutsal Liman</em> olarak andıkları Mers-el-Kebir'e doğru alçalıyordu.</p>

  <p>Kuzey ufkunda birkaç beyaz yelkenlinin siluetleri belirirken, uzakta, Akdeniz'in sayısız hattında çalışan buharlı gemilerin dumanları yayılıyordu. Bu gemilerden birkaçının rotalarını Oran'a yönelttikleri anlaşılıyordu ve içlerinden biri üç mil kadar açıktaydı. Bu <em>Argeles</em> miydi? kızı tarafından olmasa da, annesi tarafından sabırsızlıkla bekleniyordu. Ne de olsa, Louise pervanenin her dönüşüyle kendisine biraz daha yaklaşan bu çocuğu hiç tanımıyordu ve belki de en iyisi <em>Argeles’</em>in tornistan etmesi olacaktı.</p>

  <p>"Saat altı buçuk oluyor," dedi Bayan Elissane. "Haydi inelim."</p>

  <p>"Seni izliyorum anne," diye karşılık verdi Louise.</p>

  <p>Ve anne ile kızı rıhtımda sonlanan bu geniş cadde boyunca ilerleyerek, gemilerin demir attığı havuza doğru indiler.</p>

  <p>Bayan Elissane liman görevlilerinden birine <em>Argeles</em>'in ufukta belirip belirmediğini sordu.</p>

  <p>"Evet bayan," diye yanıtladı görevli, "yarım saat içinde limana girmiş olacak."</p>

  <p>Bayan Elissane ve kızı kuzey istikametindeki yükseltileriyle açık denizin görülmesini engelleyen limanın etrafını dolaştılar.</p>

  <p>Yirmi dakika sonra, uzayıp giden düdük sesleri yankılandı. Gemi La Moune kalesinin dibinde başlayan bir kilometre uzunluğundaki dalgakıranı aştıktan sonra birkaç manevranın ardından rıhtımın arkasına demirledi.</p>

  <p>Gemiyle irtibat sağlanır sağlanmaz Louise'le birlikte güverteye çıkan Bayan Elissane kollarını açarak, Bayan ve Bay Desirandelleri ardından da Agathocle'u kucakladı. Louise tüm genç kızların iyi anlayacağı bir ihtiyat payıyla biraz geride duruyordu.</p>

  <p>"Ama ya ben, aziz ve saygıdeğer kadın? Daha önce Perpignan'da tanışmamış mıydık? Bayan Elissane iyi hatırlıyorum ve Matmazel Louise'i... ne var ki biraz büyümüş! Ah şuraya bakın! bu iyi yürekli Dardentor'a bir, hatta iki öpücük vermeyecek misiniz?"</p>

  <p>Bu ilk görüşmede patronunun daha mesafeli davranacağını ümit eden Patrice, bu samimi girişim karşısında hayal kırıklığına uğramıştı. Clovis Dardentor'un dudakları, Bayan Elissane'ın kuru yanaklarında davula inen değnek gibi şaklarken, ani bir geri dönüşle orayı terk etti, haksız da sayılmazdı.</p>

  <p>Louise'in de Desirandelle'lerin kucaklamalarına maruz kaldığını söylemeye gerek yoktu. Yine de, ne kadar patavatsız olursa olsun, Bay Dardentor genç kızı seve seve kabul edeceği babacan öpücüklerle mükâfatlandıracak kadar ileri gitmedi.</p>

  <p>Genç Agathocle'a gelince, Louise'e doğru ilerleyerek, onu yalnızca mekanik bir kafa hareketiyle selamladıktan sonra tek bir söz dahi söylemeden geri çekildi.</p>

  <p>Genç kız kendini, dudağını küçümseyici bir ifadeyle bükmekten alamadı. Bu yüz ifadesi Clovis Dardentor tarafından fark edilmese de, Marcel Lornans ve Jean Taconnat'nın gözünden kaçmamıştı.</p>

  <p>"Hey!" dedi Marcel Lornans, böyle güzel bir kızla karşılaşacağımı hiç ummuyordum!</p>

  <p>"Gerçekten de öyle," diye ekledi Jean Taconnat.</p>

  <p>"Bu ahmakla mı evlenecekmiş?"</p>

  <p>"O mu!" diye haykırdı Jean Taconnat "Tanrı beni bağışlasın ama buna engel olabilmek için, hiç evlenmemek konusundaki yeminimi bozabilirim!"</p>

  <p>Evet! Jean Taconnat hiç evlenmemek için yemin etmişti, ya da en azından öyle söylüyordu. Ne de olsa yaşı daha gençti ve bu da bozulan onca yeminden biri olacaktı. Yine de Marcel Lornans'ın böyle bir yemin etmemiş olduğunu belirtmek gerekirdi. Bunun ne önemi vardı? İkisi de Oran'a, Louise Elissane ile evlenmeye değil, 7. Avcı Birliği'ne katılmak üzere gelmişlerdi.</p>

  <p>Bu arada, tekrar geri dönmemek için, <em>Argeles'</em>in Palma ile Oran arasındaki yolculuğunun oldukça elverişli koşullar altında gerçekleştiğini belirtelim. Deniz, Provence'ın tüm zeytinyağları yüzeyine yayılmış kadar sakindi, kuzeydoğudan esen ve geminin kıç iskelesinden aldığı hafif yel, trinketa, flok ve randa yelkenlerini şişirmeye yetmişti. Yirmi üç saatlik bu yolculuk boyunca gemiyi sarsan tek bir dalgaya dahi rastlanmamıştı. Bu yüzden, Palma'dan hareket edildikten sonra, yolcuların neredeyse tamamı yemek masasındaki yerlerini almışlardı. Denizcilik şirketinin bu alışılmadık kalabalıktan pek de memnun olmadığını söylemeye gerek yoktu.</p>

  <p>Bay Oriental'a gelince, napoliten ûsulü hazırlanmış lapina balığını leziz bulmuş ve encimadas'ları profesyonel bir gurmenin hassasiyetiyle midesine indirmişti.</p>

  <p>Böylece Oran'a, Balear adalarına kadar yatağından kalkamayan Bayan Desirandelle de dâhil olmak üzere herkes sağ salim varmıştı.</p>

  <p>Yolculuğun bu ikinci bölümünde moral ve fizik durumu düzelmiş olsa da, Bay Desirandelle iki Parisliye hiç yakınlık göstermemişti. Seviyesiz bulduğu espri anlayışlarıyla oğlunun eline su dökemeyeceklerini düşünüyordu. Dardentor onların neşeli sohbetlerinden hoşlanmakta özgürdü. Ona göre, bu yakınlaşma <em>Argeles'</em>in demirlemesiyle sona erecekti.</p>

  <p>Tahmin edilebileceği gibi, onları ne Bayan Elissane'la ne de kızıyla tanıştırmamıştı. Ama Clovis Dardentor bir güneylinin teklifsizliğiyle bu işi üstlenmekten geri kalmamıştı.</p>

  <p>"Parisli beyefendiler, Marcel Lornans ve Jean Taconnat," dedi, "bende derin bir sempati uyandıran iki genç dostum ve ümit ediyorum ki dostluğumuz bu kısa yolculukla sınırlı kalmayacak."</p>

  <p>Bu Perpignanlının hayatı ne büyük tezatlarla doluydu! İşte şimdi duygularını kibarca yansıtıyordu. Patrice'in bunları duymak için orada olmaması can sıkıcıydı.</p>

  <p>İki genç, kendilerini hafifçe selamlayan Bayan Elissane'ın önünde eğildiler.</p>

  <p>"Bayan," dedi Marcel Lornans, "Bay Dardentor'un bu yakınlığı bizi çok duygulandırdı. Onu takdir ediyoruz. Bizde uzun süreli bir dostluk...</p>

  <p>"Kendisinin bir baba, bizlerin de birer evlat gibi davranacağı!" diye ekledi Jean Taconnat.</p>

  <p>Bu nezaket gösterilerinden canı sıkılan Bayan Desirandelle şu ana dek ağzını hiç açmamış olan oğluna bakıyordu. Zaten, Bayan Elissane, Oran'da kaldıkları sürece kendilerini ağırlamaktan zevk duyacağını söylememişti, bu durum Agathocle'un annesinin işine geliyordu. Bu iki kadın, annelik içgüdüleriyle uzak durmaları gerektiğini düşündükleri bu yabancılara ihtiyatla yaklaşıyorlardı.</p>

  <p>Bayan Elissane, Clovis Dardentor'a sofradaki yerinin hazır olduğunu ve akşam yemeğinde kendisini ağırlamaktan çok mutlu olacağını söyledi.</p>

  <p>"Şimdi otele gitmem gerek, "diye karşılık verdi Perpignanlı "banyo yapıp, daha uygun bir kıyafet giymek üzere ceketimi ve beremi değiştirmeliyim ve sonra sizin sofranızdaki yerimi alacağım sevgili bayan!"</p>

  <p>Bunun üzerine, Clovis Dardentor, Jean Taconnat ve Marcel Lornans Kaptan Bugarach ve Doktor Bruno ile vedalaştılar. Bir daha <em>Argeles’</em>le yolculuk etmeleri gerekirse, bu sevimli doktor ve hünerli kaptan ile birlikte olmaktan büyük bir mutluluk duyacaklardı. Kaptan ve doktorun da kendileri gibi neşeli yolculara nadiren rastladıklarını belirtmeleri üzerine, her iki taraf da birbirlerinden memnun kalmış bir şekilde ayrıldılar. Bay Oriental şimdiden Afrika toprağına ayak basmıştı, sırtındaki deri kılıfa yerleştirdiği dürbünü ve elindeki çantasıyla ağır bir valizi taşıyan hamalı izliyordu. Yolculuk boyunca herkesten uzak durduğu için kimse onunla vedalaşmayı düşünmüyordu.</p>

  <p>Clovis Dardentor ve Parisliler, valizlerini Vieux-Chateau caddesindeki eve taşıtma işleriyle uğraşan Desirandelle ailesinden izin isteyerek karaya çıktılar. Sonra bavullarını yükledikleri bir arabaya binerek, doktorun kendilerine tavsiye ettiği muhteşem otele gitmek üzere Republique meydanının yolunu tuttular. Orada, birinci katta, biri Patrice'e ait iki oda ve bir salonlu bir süit Clovis Dardentor'a tahsis edilmişti. Marcel Lornans ve Jean Taconnat ise bir üst katta pencereleri kumsala bakan iki odaya yerleştiler.</p>

  <p>Bay Oriental'da aynı oteli tercih etmişti. Yol arkadaşları otele geldiklerinde, onu akşam yemeğinde ne sipariş edeceğini düşünür bir halde yemek salonundaki masalardan birine oturmuş buldular.</p>

  <p>"İlginç bir astronom!" dedi Jean Taconnat. "Puslu yıldızlardan yapılmış bir omlet ve küçük gezegenlerle süslenmiş bir ördek söylememesi beni şaşırtıyor!"</p>

  <p>Yarım saat sonra, en ince ayrıntıları Patrice tarafından gözden geçirilen bir takım elbise giymiş olan Clovis Dardentor odasından çıktı.</p>

  <p>Holün kapısında iki kuzenle karşılaştığında:</p>

  <p>"Evet genç dostlarım," diye haykırdı, "kader bizi Oran'a sürükledi!"</p>

  <p>"Kelimenin tam anlamıyla öyle," diye karşılık verdi Jean Taconnat.</p>

  <p>"Aklıma gelmişken, umarım daha bugünden birliğinize teslim olmayı düşünmüyorsunuz...</p>

  <p>"Hey! Bay Dardentor, fazla gecikmeyeceğiz," diye yanıtladı Marcel Lornans.</p>

  <p>"Demek mavi üniformayı, meşin kırmızı pantolonu üzerinize giymek ve emir subayı kepini başınıza geçirmekte acele ediyorsunuz."</p>

  <p>"Bir karar aldıysanız..."</p>

  <p>"Tamam, tamam! En azından şehri ve dolaylarını gezene kadar bekleyin. Yarın görüşürüz..."</p>

  <p>"Yarın görüşürüz!" dedi Jean Taconnat.</p>

  <p>Ve Clovis Dardentor arabaya binerek Bayan Elissane'ın evinin yolunu tuttu.</p>

  <p>"Evet, bu sevimli adamın da söylediği gibi işte Oran'dayız" diye tekrarladı Marcel Lornans.</p>

  <p>"Ve bir yere gelindiğinde," diye ekledi Jean Taconnat, "sorun ne yapacağına karar vermektedir."</p>

  <p>"Sanırım bu sorunun yanıtını çok önceden bulmuştuk. Birliğe intikal edeceğiz."</p>

  <p>"Hiç şüphesiz Marcel, ama..."</p>

  <p>"Nasıl? Yoksa hâlâ medeni kanunun 345. maddesini mi düşünüyorsun?"</p>

  <p>"Bu madde neden söz ediyor?"</p>

  <p>"Evlat edinmenin koşullarından..."</p>

  <p>"Bu madde 345. madde ise," diye karşılık verdi Jean Taconnat, "eve, 345. maddeyi düşünüyorum. Palma'da yakalayamadığım fırsatı Oran'da yakalayacağım."</p>

  <p>"Şansın biraz daha azaldı," dedi Marcel Lornans gülerek. "Artık dalgalardan yararlanamayacaksın, zavallı Jean, işin bir çatışmaya ya da alevlere kaldı! Mesela bu gece otelde bir yangın çıksa, yapacağım ilk iş önce seni sonra da kendimi kurtarmak olacak."</p>

  <p>"Sen gerçek bir dostsun, Marcel."</p>

  <p>"Bay Dardentor'a gelince, kendi başının çaresine bakabilecek bir adama benziyor. Tanık olduğumuz gibi benzersiz bir soğukkanlılığa sahip."</p>

  <p>"Tamam Marcel, hayır duası almak için Sainte-Eulalie'ye girdiğinde bunu kanıtladı. Yine de tehlikenin farkında olmazsa ya alevlerin ortasında kalırsa ya yalnızca dışarıdan yardım alması gerekirse..."</p>

  <p>"Yani Jean, Bay Dardentor'un babamız olması düşüncesinden vazgeçmiyor musun?"</p>

  <p>"Kesinlikle, o babamız olmalı!"</p>

  <p>"Kabul! Vazgeçmeyeceksin..."</p>

  <p>"Asla!"</p>

  <p>"Tamam Jean, bir daha bu konuyu alaya almayacağım, ama bir şartla..."</p>

  <p>"Nedir?"</p>

  <p>"Somurtmayı ve düşüncelere dalmayı bırakıp eski neşeli haline döneceksin, olaylara gülümseyerek yaklaşacaksın..."</p>

  <p>"Kabul Marcel... Gülümseyerek, Bay Dardentor'u yasada belirtilen tehlikelerin birinden gülümseyerek kurtaracağım, bu fırsat çıkmazsa bunu gülümseyerek karşılayacağım, başarırsam gülümseyerek, başaramazsam gülümseyerek, her yerde ve her zaman gülümseyerek!"</p>

  <p>"Hele şükür, işte yeniden bir hayalci oluverdin! Birliğe katılmamıza gelince..."</p>

  <p>"Acelemiz yok Marcel ve personel astsubayının odasına girmeden önce biraz süre isteyeceğim..."</p>

  <p>"Ne kadar?"</p>

  <p>"On beş gün! hayatını bir mesleğe adamadan önce, kendine özgürce yaşayabileceğin birkaç gün ayırman gerekir..."</p>

  <p>"Kabul Jean, on beş gün ve bu süre içinde Bay Dardentor'u babalığa ikna edemezsen..."</p>

  <p>"Ben ya da sen Marcel..."</p>

  <p>"Ya da ben... Kalın siperli kepi takmaya gideceğiz..."</p>

  <p>"Anlaştık Marcel."</p>

  <p>"Ama neşeli olacaksın Jean, öyle değil mi?"</p>

  <p>"Hem de bir sirk soytarısı gibi!"</p>
</body>
</html>
