<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h1>JEAN TACONNAT'NIN MİNNETTARLIĞI VE HAYAL KIRIKLIĞI BİRBİRİNE KARIŞIYOR</h1>

  <p>Şimdi çentikli bir surla çevrelenmiş olan ve dört burç tarafından korunan Arapların eski Sidi-bel-Kheradji'si Daya, Oran Yüksek Yaylalarına girişi sağlıyordu.</p>

  <p>Turistlerin iki günün yorgunluğunu atmaları için, programa yirmi dört saatlik bir mola konulmuştu. Bu durumda kervan yarından önce yola çıkmayacaktı.</p>

  <p>Zaten bin dört yüz metreyi bulan rakımıyla, ağaçlarla kaplı dağların yamacında, on dört bin hektarlık çam ve meşe ormanlarının ortasında kurulmuş olan kasabanın Avrupalılar tarafından rağbet gören bu temiz havası dikkate alındığında, orada geçirilecek sürenin uzatılmasında hiçbir sakınca yoktu.</p>

  <p>On altı, on yedi bin nüfuslu bu kasabada halkın neredeyse tamamı yerlilerden oluşuyordu. Askerler ve subaylar dışında Fransızlara rastlamak mümkün değildi.</p>

  <p>Yolcuların Daya'da verdikleri bu moladan uzun uzadıya söz etmeye gerek yoktu. Kadınlar kasabanın dışına çıkmaya niyetli görünmezken, erkekler dağların yamaçlarına, göz alıcı ormanların içlerine kadar uzandılar. Hatta bazıları ovaya inerek, kasabayla aynı adla anılan ve fıstık ve yabani çiğde ağaçlarının yetiştiği bataklık ormanlarına gittiler.</p>

  <p>Çevresindekileri yönlendirmeyi bilen Bay Dardentor, gün boyunca her zamanki hareketliliğiyle yol arkadaşlarına öncülük etti. Marcel Lornans, Desirandelle'lerin katlanılmaz varlıklarına rağmen, belki de Bayan Elissane ve Matmazel Louise'in yanında kalmayı tercih edecekti. Ama kurtarıcı kurtardığı kişiyi yanından ayıramıyordu. Jean Taconnat'ya gelince, onun yeri peşinden bir adım bile ayrılmadığı Perpignanlının yanı değil miydi?</p>

  <p>Kasaba dışındaki gezintiye katılmayan tek kişi Agathocle'du. Clovis Dardentor'un Bay ve Bayan Desirandelle'e verdiği öğütler sayesinde, onun hanımların yanında kalması uygun görülmüştü. İçten gelen bir yakınlaşma iki nişanlının ilişkilerinin önünü açacaktı... Artık bu yakınlaşmanın zamanı gelmişti...</p>

  <p>Bu yakınlaşma gerçekleşmiş miydi? bu bilinmiyordu. Yine de, akşam Louise'i bir kenara çeken Bay Dardentor, ona yarın sabah yola çıkacak şekilde dinlenip dinlenmediğini sordu...</p>

  <p>"Günün ilk ışıklarıyla, Bay Dardentor," diye yanıtladı yüzü hâlâ derin bir can sıkıntısının izlerini taşıyan genç kız.</p>

  <p>"Agathocle gün boyunca size eşlik etti, sevgili matmazel! Onunla rahatça sohbet etmişsinizdir. Bunu bana borçlusunuz."</p>

  <p>"Ah! siz, Bay Dardentor...</p>

  <p>"Evet... bu muhteşem fikir bana aitti ve hoşunuza gittiğine eminim."</p>

  <p>"Oh! Bay Dardentor!"</p>

  <p>Bu ah! ve oh! iki saatlik bir sohbette bile anlatılamayacak derin anlamlarla yüklüydü. Bununla birlikte Perpignanlımız onu sıkıştırdığında, Agathocle'a tahammül edemediğini öğrendi.</p>

  <p>"Lanet olsun!" diye mırıldandı genç kızın yanından ayrılırken, "bu iş böyle olmayacak! Pah! son söz henüz söylenmedi! Bu genç kızların yüreklerine girebilmek mümkün değil ve kafamı bu dipsiz kuyulardan birine sokmamakla ne kadar iyi etmişim!"</p>

  <p>Clovis Dardentor böyle düşünüyordu ama aklına Marcel Lornans'ın, Agathocle'un pabucunu dama attığı gelmiyordu. Ona göre, sözlüsünün her zamanki avanaklığı ve istemeden yaptığı saçmalıklar Louise Elissane'ın ondan hoşlanmaması için yeterliydi.</p>

  <p>Kervan, ertesi sabah yedide, Daya kasabasından ayrıldı. Hayvanlar ve insanlar dinlenmiş ve canlanmıştı. Hava yolculuk için çok elverişliydi, şafak sökerken göğü kaplayan bulutlar dağılmakta gecikmeyecekti. Zaten yağmur yağacağa benzemiyordu. Oran bölgesinde bulutlar öylesine nadir olarak yoğunlaşıyorlardı ki, yirmi yıl boyunca yağan yağmurların yüksekliği bir metreyi bulmuyordu, bu Cezayir'in diğer bölgelerindeki miktarın yarısına denk düşüyordu. Ne mutlu ki, su gökten inmiyorsa da, derelerin sayısız dallanmaları sayesinde topraktan fışkırıyordu.</p>

  <p>Ras-el-Ma'dan El-Gor'a ve Sebdu'ya uzanan yol izlendiğinde, Daya ile Sebdu arasındaki mesafe yetmiş dört kilometreydi. Ras-el-Ma'ya kadar uzanmak yolu beş fersah uzatsa da, bu güzergâh batıdaki halfa tarlaları ve yerlilerin tarım alanları arasında yol almaktan daha elverişliydi. O engebeli arazi yolculara güneydeki sık ormanların gölgelerini sağlamayacaktı.</p>

  <p>Daya'dan Sebdu'ya doğru gidildikçe yol alçalıyordu. Sabahın erken saatlerinde hareket edip, gün boyunca süratle yol alınırsa, akşam üzeri El-Gor'a varılacağı planlanıyordu. Uzun bir etaptı, yalnızca öğle yemeğinde mola verilecekti, bu durumdan tek yakınması gerekenler develer, atlar ve katırlar olacaktı ama onlar da yakınmayacaklardı.</p>

  <p>Kervan, Messoulen deresinin kolları olan Ayn-Sba, Ayn-Bahri ve Ayn-Sissa ile Berberi, Romalı ve Araplardan kalan harabelerin arasında her zamanki düzeniyle ilerliyordu. Turistler ilk iki saat boyunca Ras-el-Ma'ya kadar uzanan yirmi kilometrelik yolu kat ettiler. Sidi-bel-Abbes ile Yüksek Yaylalar arasında iletişimi sağlayacak olan yeni bir demiryolunun inşa edildiği bu mevki, yolculuğun en güney noktasını oluşturuyordu.</p>

  <p>Yapılacak tek şey, Ras-el-Ma'yı El-Gor'a bağlayan uzun eğriyi izlemekti.</p>

  <p>Magenta istasyonundan itibaren Hacaiba deresinin sol kıyısı boyunca ilerleyerek bin yüz on dört metrelik bir rakıma ulaşan demiryolu hattının bu bölümünde, işçilerin çalıştığı noktada kısa bir mola verdiler.</p>

  <p>Önce suları biraz yukarıda bir baraj tarafından engellenen aynı isimli derenin Daya ormanından ayırdığı dört bin hektarlık Hacaiba ormanına girdiler.</p>

  <p>Saat on bir buçukta, ormanın karşı yamacında duruldu.</p>

  <p>"Baylar," dedi Derivas, rehber Moktani'ye danıştıktan sonra, öğle yemeğini burada yememizi öneriyorum.</p>

  <p>"Her zaman olumlu karşılanan bir öneri, özellikle de açlıktan ölüyorsak!" diye karşılık verdi Jean Taconnat.</p>

  <p>"Ve ölmek üzereyiz!" diye ekledi Bay Dardentor. "Kasam bomboş!"</p>

  <p>"İşte temiz ve serin suyundan yararlanacağımız bir çay," dedi Marcel Lornans, "yeter ki bayanların hoşuna gitsin..."</p>

  <p>"Ourgla ormanına kadar halfa tarlaları arasında ilerleyeceğimiz on beş kilometrelik yol boyunca güneşin altında kalacak olmamız Moktani'nin önerisini daha da anlamlı kılıyor, dedi Derivas.</p>

  <p>"Kabul," diye karşılık verdi Clovis Dardentor, arkadaşlarının onayını da alarak. Ama bu hanımlar tek bir güneş ışınına dahi maruz kalacaklarından kaygılanmasınlar. Araba tentelerinin koruması altında olacaklar. Bize gelince, gözlerini kaçırması için güneşe sertçe bakmamız yeterli olacak."</p>

  <p>"Kartallardan daha güçlü bir şekilde!" diye ekledi Jean Taconnat.</p>

  <p>Bir bölümü Daya'da yenilenen ve Sebdu'ya kadar rahatlıkla yetecek olan erzaklar arabadan indirildikten sonra, öğle yemeği yenildi.</p>

  <p>Bir kenarda oturmayı tercih eden Bay Oriental dışında, kervanın üyeleri arasındaki samimiyet giderek ilerliyordu. Zaten yolculuğun elverişli koşullar altında sürmesine sevinmek ve Demiryolu Şirketini müşterisinin huzuru için aldığı önlemler konusunda tebrik etmek gerekiyordu.</p>

  <p>Marcel Lornans kibarlığıyla dikkatleri çekiyordu. Bay Dardentor içgüdüsel olarak onunla tıpkı bir baba gibi gurur duyuyor, hatta yüreğinden gelen sesi engellemeye çalışmadan içindekileri ortaya koyuyordu.</p>

  <p>"Hey! Bayanlar, bu sevgili Marcel'i kurtarmakla iyi yapmamış mıyım, onu..."</p>

  <p>"Alevler içindeki vagondan çıkartmakla!" diye araya girdi Jean Taconnat.</p>

  <p>"Harika! harika!" diye haykırdı Bay Dardentor. Cafcaflı ve muhteşem sözcüklerle akıp giden bu cümle bana ait! Tam sana göre, öyle değil mi Patrice?"</p>

  <p>Patrice gülümseyerek karşılık verdi:</p>

  <p>"Gerçekten de kulağa hoş geliyor, hele beyefendi bilimsel bir ifadeyle söylediğinde...</p>

  <p>"Haydi, baylar, dedi Perpignanlı kadehini kaldırarak, bayanların şerefine... ve tabii bizim de! Unutmayalım ki her yanından bereket fışkıran bir ülkedeyiz!</p>

  <p>"Bunun uzun sürmeyeceği belliydi!" diye mırıldandı Patrice başını öne eğerek.</p>

  <p>Bay ve Bayan Desirandelle, Marcel Lornans'ı giderek daha da katlanılmaz buluyorlardı, Bay Dardentor'u, bu kendini beğenmiş, yardımsever görünmeye çalışan, yapmacık davranışlı tip konusunda uyarmaya kararlıydılar, ama bu geniş yürekli adamı ikna etmeleri zor görünüyordu.</p>

  <p>Saat yarımda, sepetler, şişeler, bulaşıklar arabaya yerleştirildikten sonra yeniden yolculuk hazırlıklarına başlandı.</p>

  <p>Ama o sırada, Bay Oriental'in kafileye dâhil olmadığı fark edildi.</p>

  <p>"Bay Oriental'i göremiyorum" dedi Derivas.</p>

  <p>Yemeğe her zamanki dakikliği ve iştahıyla katılmış olsa da, şu an ortada yoktu.</p>

  <p>Başına ne gelmişti?</p>

  <p>"Bay Oreintal?" diye bağırdı Clovis Dardentor güçlü sesiyle.</p>

  <p>"Neler oluyor, cep teleskopunu yanından ayırmayan bu tuhaf adam nerede? Hey! Bay Oriental..."</p>

  <p>Yanıt yoktu.</p>

  <p>"Bu beyefendiyi burada bırakıp gidemeyiz," dedi Bayan Elissane.</p>

  <p>Elbette ki kimse bunu yapmayı düşünmüyordu. Bunun üzerine herkes onu aramaya koyuldu ve kısa süre sonra, gökbilimci dürbününü kuzeybatıya yöneltmiş bir halde, ormanın girişinde belirdi.</p>

  <p>"Ufku gözlemliyor," dedi Clovis Dardentor işine engel olmayalım. Bu ilginç adamın bize büyük faydası olabileceğini biliyor musunuz? Rehberimiz yolunu şaşırsa, yalnızca güneşin yüksekliğine bakarak, yönümüzü bulacak ve bizi...</p>

  <p>"Yemek dolabına doğru götürecek" diye tamamladı Jean Taconnat.</p>

  <p>"Tam da öyle!"</p>

  <p>Ouled-Balagh'ın, yolcuların El-Gor'a doğru yol alırken geçtikleri bu bölümünde geniş bir halfa işletmesi vardı. Buğdaygillerin sayısız üyeleriyle çevrelenmiş yol göz alabildiğine uzanırken arabaların ancak tek sıra halinde ilerlemelerine izin veriyordu.</p>

  <p>Bu uçsuz bucaksız topraklar kavurucu bir sıcağın etkisi altındaydı. Arabaların üzerini örtmek lazımdı. Marcel Lornans'ın güneşe lanet okuması için bundan uygun bir gün olamazdı, çünkü Louise Elissane'ın güzel yüzü örtülerin arkasında kayboluyordu. Muhammet'in gerçek oğlu gibi devesinin iki hörgücü arasına yerleşmiş olan Clovis Dardentor'a gelince, güneşin gözlerini önüne eğdirememiş gibi görünüyordu ve kafasındaki teri silerken belki de kendini yakıcı ışınlara karşı koruyacak olan Arap Taburkasına sahip olmadığı için pişmanlık duyuyordu.</p>

  <p>"Lanet olsun!" diye haykırdı, "ufkun bir ucundan diğerine gidip gelen bu hareketli soba kor gibi ısındı! Baksanıza kellemizi pişiriyor!"</p>

  <p>"Mümkünse... kafamızı diyelim!" diye araya girdi Patrice.</p>

  <p>Kuzeybatıya doğru Ourgla ormanının ağaçlıklı yükseltileri belirirken, güney ufkunda Yüksek Yaylalar'ın devasa kitlesi seçiliyordu.</p>

  <p>Saat üçte, kervan yeniden taze ve canlandırıcı kokularla kaplı ormana ulaşarak, yeşil çamların şemsiyesi altına girdi.</p>

  <p>Yetmiş beş bin hektarlık bir yüzölçümüne sahip olan Ourgla, bölgenin en geniş ormanıydı. On bir, on iki kilometrelik orman yolu, kesim dönemlerinde yönetim tarafından geniş bir şekilde açıldığı için turistler diledikleri gibi yol alabiliyorlardı. Arabaların üzerindeki örtüler kaldırıldı. Süvarilerin yakınlaşmasıyla gruplar arasında neşeli sohbetler başladı. Bay Dardentor, her zamankinden daha somurtkan olan Desirandelle'ler dışında kimsenin kendisinden eksik etmediği tebrikleri kabul etmek istermişçesine tekrarlıyordu:</p>

  <p>"Hey! dostlarım, bu muhteşem yolculuğu size hangi yürekli adam tavsiye etti? Bayan Elissane memnun musunuz, ya siz sevgili Matmazel Louise? Yine de Vieux-Chateau caddesindeki evinizden ayrılmakta tereddüt ediyordunuz! Haydi! Bu harika orman Oran caddelerini aratıyor mu? Oudinot bulvarı ya da gölün etrafındaki gezinti alanı onunla yarış edebilir mi?"</p>

  <p>Hayır! edemezlerdi! O sırada ağaçların arasında gezinen, daldan dala sıçrarken bağırıp çağırarak yüzlerini buruşturan bir maymun sürüsü kervana eşlik ediyordu. Bunun üzerine hünerini göstermek isteyen Bay Dardentor -ve övüngenliği bir yana oldukça ustaydı- bu sevimli hayvanlardan birini karabinasıyla yere indirmek fikrini ortaya attı. Ancak diğerleri de onu taklit etmek isteyeceklerinden, bu bir maymun katliamına dönüşebilirdi. O sırada Bayanlar araya girdi, Matmazel Elissane'ın Cezayir faunasının bu güzel örneklerinin bağışlanmasını istemesiyle bu işten vazgeçildi.</p>

  <p>"Hem sonra," diye mırıldandı üzengilerinin üzerinde Bay Dardentor'un kulağına kadar yükselen Jean Taconnat, "bir maymuna nişan alırken Agathocle'u vurabilirdiniz!"</p>

  <p>"Oh! Bay Jean," diye yanıtladı Perpignanlı... "Bu çocuğu yerin dibine batırıyorsunuz! Bu hiç de adil değil!"</p>

  <p>Ve bakışlarını katırının ani bir hamleyle üzerinden attığı oğul Desirandelle'e yönelttiğinde ekledi:</p>

  <p>"Zaten bir maymun asla böyle düşmezdi."</p>

  <p>"Bu doğru, diye karşılık verdi Jean, benzetmem nedeniyle dört ellilerden özür diliyorum!"</p>

  <p>El-Gor'a hava kararmadan varmak isteniyorsa, öğleden sonranın son saatlerinde büyük gayret göstermek gerekiyordu.</p>

  <p>Bunun üzerine hayvanlar tırısa kalktı. Yol halfa üreticileri ya da oduncuların arabaları için elverişli olsa da, bir turist kervanı için yeterli değildi. Bununla birlikte, arabaların sarsılmasına ve binek hayvanlarının tekerlek izleriyle engebeli hale gelmiş, köklerle yamru yumru olmuş zemindeki yanlış adımlarına rağmen kimseden tek bir şikâyet dahi gelmemişti.</p>

  <p>Özellikle hanımlar kendilerini güvenlikte hissedecekleri El-Gor'a ulaşabilmek için sabırsızlanıyorlardı. Havanın kararmasından sonra ormanda yolculuk etme düşüncesi onlara hiç de hoş gelmiyordu. Maymun, antilop ve ceylan sürüleriyle karşılaşmak oldukça ilgi çekiciydi. Ama, ara sıra uzaklardan gelen kükremeler yankılanıyordu ve gece olup yırtıcı hayvanlar yuvalarından ayrıldıklarında...</p>

  <p>"Hanımlar," dedi Clovis Dardentor içlerini rahatlatmak niyetiyle, ürkütücü olmayan bir durumdan ürkmenize gerek yok! Karanlık çöktüğünde hâlâ orman içinde yol alıyorsak, bu büyük bir felaket sayılmaz! Size arabaların çevrelediği bir kamp alanı hazırlayacağım ve açık havada derin bir uyku çekeceğiz! Matmazel Louise korkmadığınıza eminim?"</p>

  <p>"Yanımızda siz varken hayır, Bay Dardentor."</p>

  <p>"Görüyorsunuz Bay Dardentor varken! Hey! bayanlar! Bu sevgili çocuk bana güveniyor ve haksız sayılmaz."</p>

  <p>"Size güvenimiz olsa da, diye yanıtladı Bayan Desirandelle, bunu kanıtlamak zorunda kalmamanızı tercih ederiz!"</p>

  <p>Ve Agathocle'un annesi bu sözleri soğuk bir ifadeyle dile getirirken, kocası da sessiz bir şekilde onu onaylıyordu.</p>

  <p>"Hiç korkmayın bayanlar," dedi Marcel Lornans. Gereken durumda hepimiz Bay Dardentor'un yanında olacağız ve hiç çekinmeden hayatımızı feda edeceğiz."</p>

  <p>"Güzel bir hamle," diye karşılık verdi Bay Desirandelle, "ya sizden sonra sıra bize gelirse!"</p>

  <p>"Çok mantıklı, eski dostum!" diye haykırdı Clovis Dardentor. "Yine de ben bir tehlike göremiyorum."</p>

  <p>"Bir haydut çetesinin hedefi olmak tehlikesiyle karşı karşıya kalamaz mıyız?" diye sordu Bayan Desirandelle.</p>

  <p>"Bu konuda endişelenmeye hiç gerek yok," diye karşılık verdi Derivas.</p>

  <p>"Nereden biliyorsunuz?" diye devam etti geri adım atmak istemeyen kadın. "Zaten, geceleri ortaya çıkan o yırtıcı hayvanlar."</p>

  <p>"Korkacak hiçbir şey yok!" diye haykırdı Clovis Dardentor. "Kampın her köşesine nöbetçiler yerleştireceğiz, gün doğana dek ateş yanacak. Agathocle'un eline Castibelza'nın karabinasını verip, onu..."</p>

  <p>"Agathocle'u kendi haline bırakmanızı rica edeceğim!" diye sertçe yanıtladı Bayan Desirandelle.</p>

  <p>"Kabul, kendi haline bırakalım! Ama Bay Marcel ve Jean nöbet yerlerinde gözlerini kırpmayacaklar."</p>

  <p>"Bundan hiç şüphemiz yok," diye araya girdi Bayan Elissane ama en iyisi El-Gor'a ulaşmak.</p>

  <p>"Tamam o zaman, atlar, develer, katırlar, ileri!" diye haykırdı Clovis Dardentor. Pergelleri açarak uçarcasına gitsinler!</p>

  <p>"Bu adam düzgün konuşmayı asla beceremeyecek!" diye düşündü Patrice.</p>

  <p>Yoluna süratle devam eden kervan saat altı buçukta Ourgla ormanının kıyısında durdu. El-Gor'a beş, altı kilometre vardı ve muhtemelen hava kararmadan orada olacaklardı.</p>

  <p>Yolun bu noktasında aşılması öncekilerden daha zor olacağa benzeyen bir su geçidi vardı.</p>

  <p>Oldukça geniş bir dere yolu kesiyordu. Slissen deresinin bir kolu olan Sâr birkaç kilometre yukarıdaki bir barajın su fazlasından dolayı yükselmişti. Kervanın Saida ile Daya arasında aştığı geçitler daha sığdı ve hayvanların bacakları hafifçe ıslanmıştı. Ama bu kez suyun yüksekliği seksen, doksan santimi buluyordu, ama bu durum geçidi iyi tanıyan rehberi kaygılandırmıyordu.</p>

  <p>Moktani kumsalın eğiminin arabaların dere yatağını aşmasını sağlayacağı bir noktayı seçti. Su seviyesi tekerleklerin poyrasını geçmeyeceği için, kasalar ıslanmayacaktı, bu durumda yolcular yaklaşık yüz metre ötedeki karşı kıyıya hiç sıkıntı çekmeden ulaşacaklardı.</p>

  <p>Rehber gerisindeki Derivas ve Clovis Dardentor ile en önden gitti. Derenin yüzeyini tepeden izleyen uzun boylu devesiyle Nuh nebiden kalma bir deniz yaratığını andırıyordu.</p>

  <p>Hanımların bulunduğu arabanın solunda Marcel Lornans, sağında ise Jean Taconnat yer alıyordu. Arkadan turistlerin bulunduğu diğer iki araba geliyordu. Yük arabasına binmiş olan yerliler kervanın artçı kanadını oluşturuyorlardı.</p>

  <p>Agathocle annesinin ısrarı üzerine katırından inerek yük arabasına binmişti. Bayan Desirandelle bu dik kafalı hayvanın aklından geçen bir fanteziye uyarak oğlunu Sâr'ın sularında zorunlu bir banyo yapmaya zorlamasını istemiyordu.</p>

  <p>Moktani'nin izlediği hatta her şey yolunda gidiyordu. Yatak yavaş yavaş alçaldığı için, hayvanlar git gide suya daha fazla gömülüyorlardı. Yine de derenin ortasına vardıklarında, su seviyesi karınlarına kadar bile ulaşmıyordu. Süvariler bacaklarını yukarı kaldırsalar da, develerinin üzerindeki Clovis Dardentor ve rehberin bu tedbiri almalarına gerek yoktu.</p>

  <p>Yolun yarısı kat edildiğinde bir çığlık yankılandı.</p>

  <p>Bu, atı suya gömülen Jean Taconnat'ın suyun altında gözden kaybolduğunu fark eden Louise Elissane'ın çığlığıydı.</p>

  <p>Gerçekten de geçidin sağ tarafında, rehberin biraz öteden geçerek kaçınması gereken beş, altı metrelik bir çöküntü vardı.</p>

  <p>Matmazel Elissane'ın çığlığı üzerine kervan durdu.</p>

  <p>Üzengilerinden kurtulmuş olsa, iyi bir yüzücü olan Jean Taconnat kolayca kıyıya çıkacaktı. Ama ani düşüşünden dolayı zamanı olmamıştı ve şiddetle çırpınan atının böğründe sırt üstü duruyordu.</p>

  <p>Kuzeni suyun derinliklerine doğru kaybolurken, Marcel Lornans atını sertçe sağa doğru çekti.</p>

  <p>"Jean..." diye bağırdı, "Jean?"</p>

  <p>Ve yüzme bilmemesine rağmen, boğulma pahasına onun yardımına koşmaya hazırlanıyordu ki, birinin kendisinden önce davrandığını gördü. Bu biri Clovis Dardentor'dan başkası değildi.</p>

  <p>Zerbanisini çıkardıktan sonra, devesinin sırtından suya atlayan Perpignanlı hâlâ köpüklerin çıktığı noktaya doğru yüzüyordu.</p>

  <p>Herkes hiç kımıldamadan, soluğu kesilmiş bir halde bu yürekli kurtarıcıya bakıyordu... Gücüne fazla mı güvenmişti? Ölü sayısı bir yerine iki mi olacaktı?</p>

  <p>Birkaç saniye sonra, yeniden su yüzeyinde beliren Clovis Dardentor, soluğu neredeyse kesilmiş bir haldeyken üzengilerinden kurtardığı Jean Taconnat'yı sürüklüyordu. Onu başını su yüzünde tutarak yakasından çekerken diğer eliyle kıyıya doğru yüzüyordu.</p>

  <p>Birkaç saniye sonra, kervan karşı kıyıya ulaşmıştı. Herkes arabalardan ve atlardan inerek bilinci yerine gelmeye başlayan genç adamın etrafında toplanırken, Clovis Dardentor bir kurtarma işleminden sonra silkelenen bir terreneuve'ü andırıyordu.</p>

  <p>Jean Taconnat o zaman neler olup bittiğini, hayatını kime borçlu olduğunu anlamıştı, elini kurtarıcısına doğru uzatırken, teşekkür etmek yerine ağzından şu sözcükler döküldü:</p>

  <p>"Hiç olasılık yok!"</p>

  <p>Bu sözleri dostu Marcel'den başka hiç kimse anlamamıştı.</p>

  <p>Sonra Clovis Dardentor ve Jean Taconnat kıyıdan birkaç adım ötedeki ağaçların arkasında, Patrice'in valizlerinden çıkardığı elbiselerini giydiler. Kısa bir moladan sonra yeniden yola koyulan kervan, saat sekiz buçukta El-Gor köyüne ulaştı.</p>
</body>
</html>
