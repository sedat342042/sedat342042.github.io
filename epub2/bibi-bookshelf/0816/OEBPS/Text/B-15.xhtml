<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h1>KERVAN SAIDA'DAN AYRILIP DAYA'YA VARIYOR</h1>

  <p>Ertesi gün, hareketten bir saat önce, kervan personeli ve araçları turistlerin gelmesini bekliyordu. Derivas son talimatlarını verirken, Moktani atını eyerliyordu. Avlunun dibindeki üç yolcu ve bir yük arabası sürücüleriyle birlikte dört nala yol almak için hazır bekliyorlardı. Bir düzine at ve katır eşelenip silkelenirken, koşum takımlarıyla donanmış iki sakin deve yere uzanmışlardı. Beyaz bornozlarıyla bir köşede bağdaş kurup kollarını kavuşturmuş bir halde oturan beş yerli şeflerinin hareket işareti vermesini gözlüyorlardı.</p>

  <p>Kervanda dokuz kişiden oluşan Dardentor kafilesiyle birlikte on altı yolcu yer alıyordu. Oran'dan gelip son iki günü Saida'da geçiren ve aralarında Bay Oriental'ın da bulunduğu yedi yolcu mükemmel koşullar altında düzenlenen bu tura katılacaklardı. Başka bayan yolcu olmadığı için, kadın cinsini yalnızca Bayan Desirandelle, Bayan Elissane ve Matmazel Louise temsil edeceklerdi.</p>

  <p>Gara ilk gelenler Clovis Dardentor ve Patrice'in önlerinden gittiği yol arkadaşlarıydı. Çoğu Oranlı olan ve bazıları Bayan Elissane'ı tanıyan diğer yolcular da yavaş yavaş gelmeye başladılar.</p>

  <p>Sırtındaki dürbünü ve elindeki çantasıyla beliren Bay Eustache Oriental <em>Argeles'deki</em> eski yol arkadaşlarını selamladı. Bay Dardentor bu kez dudaklarındaki gülümsemeyle ellerini açarak ona doğru gitti.</p>

  <p>"Geliyor musunuz?" diye sordu.</p>

  <p>"Geliyorum, "diye yanıtladı Montelimar Astronomi Topluluğu Başkanı.</p>

  <p>"Görüyorum ki yakın gözlüklerinizi yanınıza almayı ihmal etmemişsiniz. Daha iyi çünkü gözlerimizi açmamız gerekebilir; rehberlerimiz bizi ortada bırakıp giderlerse!"</p>

  <p>Patrice asılan yüzünü başka tarafa çevirirken, Perpignanlı ve Montelimarlı birbirlerinin ellerini sıkıyorlardı.</p>

  <p>Bu arada, Marcel Lornans Bayan Elissane ve Louise'in elindeki yükleri alıyor, Bay Desirandelle bavulların arabaya özenle yerleştirilmesini denetliyordu. Agathocle seçtiği katıra aptalca oyunlar yapıyor, hayvanın uzun kulakları öfkeyle dikiliyordu, düşüncelere dalmış bir halde olan Jean Taconnat, on beş günlük bu yolculuğun neler getireceğini sorguluyordu.</p>

  <p>Kervan hızla oluşturuldu. Yumuşacık minderlerle kaplı, çatısı perdeyle örtülü ilk yolcu arabasına Bayan Elissane ve kızı, Bay Desirandelle ve hanımı bindi. İkinci ve üçüncü arabalara, binek hayvanlarının üzerinde sarsılmak yerine huzurlu bir yolculuğu tercih eden beş turist yerleşti.</p>

  <p>Biniciliğe hiç yabancı olmayan iki Parisli bir sıçrayışta atlarına bindiler. Agathocle'a gelince, beceriksizce katırının üzerinde durmaya çalışıyordu.</p>

  <p>"Babanın yerine arabaya gelsen iyi olacak... diye seslendi Bayan Desirandelle. Ve Bay Desirandelle oğlunun Louise Elissane'ın yanına yerleşmesini sağlayacak bu öneriyi yerine getirmeye hazırdı. Doğal olarak Agathocle hiçbir şey duymak istemiyordu ve hayvanın üzerinde debelenmekte ısrar etti, ancak en az onun kadar inatçı görünen hayvan ona kötü bir oyun oynamaya niyetli gibi görünüyordu.</p>

  <p>Derivas ve iki turistin de atlarına binmeleri üzerine gözler Clovis Dardentor'a çevrildi.</p>

  <p>Bu ilginç kişilik hizmetkârının yardımıyla Afrika zerbanisini giyiyordu. Başında fes yerine herkesin giydiği beyaz kasket olsa da, ayağına Arap çizmelerini geçirmişti ve Patrice'in de onayladığı bu kıyafetiyle oldukça havalı görünüyordu. Belki de hizmetkâr patronunun doğuya özgü bir ağırbaşlılıkla artık kelimelerini seçerek kullanacağını umuyordu.</p>

  <p>Birazdan Bay Dardentor yerde yatan iki deveden birinin hörgücünün üzerine çökerken, Moktani'de diğerinin sırtına bindi. İki hecin devesinin görkemli bir şekilde ayağa kalktıkları sırada, Clovis Dardentor yol arkadaşlarını kibarca selamladı.</p>

  <p>"Hep aynı şeyi yapıyor!" dedi Bayan Desirandelle.</p>

  <p>"Yeter ki başına bir kaza gelmesin!" diye mırıldandı genç kız.</p>

  <p>"Ne adam ama," diye tekrarlıyordu Jean Taconnat kuzenine, "kim onun oğlu olmaktan gurur duymaz ki..."</p>

  <p>"Aynı zamanda onun gibi bir babası olmasından!" diye karşılık verdi Marcel Lornans, kuzeni bu hoş sözcük oyununu kahkahalarla karşılarken.</p>

  <p>Patrice'in de tüm ciddiyetiyle katırının sırtına binmesiyle Derivas hareket işaretini verdi.</p>

  <p>Kervan şu sıraya göre oluşturulmuştu: En önde atının üzerindeki Derivas sonra develerinin sırtındaki Moktani ve Clovis Dardentor, onların arkasında atlarıyla gelen iki kuzen ve iki turist, daha geride katırının üzerinde dengesiz bir şekilde duran Agathocle ve birinde Bay Oriental'in yer aldığı üç yolcu arabası, nihayet içlerinden ikisi kervanın arka tarafının güvenliğini sağlayan yerlileri, erzakları ve silahları taşıyan yük arabası.</p>

  <p>Saida ve Daya arasındaki mesafe yüz kilometreden fazla değildi. Güzergâh titizlikle incelendiğinde, yarı yolda akşam sekizde varılarak gecenin geçirileceği bir köyün var olduğu anlaşılıyordu. Oradan yarın sabah hareket edecek ve akşam Daya'ya ulaşacaklardı. Saatte bir fersah yol alınması, yolculuğun çeşitli manzaralarla kaplı bu topraklarda yapılan bir gezintiye dönüşmesine olanak sağlayacaktı.</p>

  <p>Saida'dan ve koloni topraklarından ayrılan kervan Beni-Meniarin bölgesine girmişti. Turistlerin önünde, Batıya, Daya'ya doğru göz alabildiğince uzanan geniş bir yol vardı. Yapılacak tek şey onu takip etmekti.</p>

  <p>Kuzeydoğu rüzgarı gökyüzünde dağınık halde bulunan bulutları süpürüyordu. Atmosferin serinlemesinden dolayı, sıcaklık katlanılabilecek sınırlar arasında değişiyordu. Güneş, ışınlarını ancak gölge ve ışık oyunlarına neden olarak manzarayı daha etkili kılacak şekilde gönderiyordu. Yolun rakımı dokuz yüzden bin dört yüze doğru yükseldiği için hayvanlar tırıs gidiyorlardı.</p>

  <p>Birkaç kilometre sonra, harabeleri sağ tarafında bırakan kervan Doui-Thabet ormanının sınırı aşarak aynı adlı derenin kaynağına doğru yöneldi. Sonra, yüzölçümü yirmi bir bin hektarı bulan Djeffra-Cheraga ormanının kıyısından geçti.</p>

  <p>Kuzeye doğru, şantiyeleri ve halfanın Latincesi olan "stipa tendrissima'"yı ezen hidrolik preslerle donanmış atölyeleri ile geniş halfa işletmeleri beliriyordu. Kuraklığa ve ısıya dayanıklı olan buğdaygillerin bu üyesi atların ve büyük baş hayvanların besin maddesi olarak kullanılıyor ve yuvarlak yapraklarından hasır, ip, halı, çizme ve dayanıklı bir tür kâğıt üretiminde yararlanılıyordu.</p>

  <p>"Zaten yol boyunca geniş halfa ovaları, sık ormanlar, demir çıkarılan dağlar, taş ve mermer elde edilen taşocaklarıyla karşılaşacağız" dedi Derivas Bay Dardentor'a.</p>

  <p>"Kimsenin bundan bir şikâyeti olmayacak" diye karşılık verdi Clovis Dardentor.</p>

  <p>"Özellikle manzaraları göz alıcıysa," diye ekledi aklı başka bir yerde olan Marcel Lornans.</p>

  <p>"Bölgenin bu bölümünde fazla akarsu var mı?" diye sordu Jean Taconnat.</p>

  <p>"Dereler," diye yanıtladı rehber Moktani, "vücuttaki damarlardan daha çoklar!"</p>

  <p>Yol aldıkları bölge Tell'e aitti, Akdeniz'e doğru eğim yapan şeride bu isim verilmişti. Oran'ın bu bölgesinin aşırı sıcakları eski Berberistan'ınkilerden daha beterdi. Yine de bu katlanılabilir bir sıcaklıktı, oysa otlakların ve göllerin Yüksek Yaylalarında ve daha ötede havanın gözü kör eden toz bulutlarıyla kaplı olduğu Sahra'da fauna ve flora Afrika'nın kavurucu güneşinin etkisiyle yok olmuştu.</p>

  <p>Oran'ın kırsal kesimi Cezayir'in en sıcak iklimine sahip olsa da, havası çok temizdi. Bu durum sık esen kuzeybatı rüzgârlarından kaynaklanıyordu. Belki de Oran Tell'inin bu bölümü Cezayir ve Constantine Tell'lerine göre daha az inişli çıkışlıydı. Ekime elverişli ovaları ve birinci kalite toprakları bölgenin bol miktardaki akarsuları tarafından sulanıyordu. Her türden tarım ürününün üretilebileceği bu bölgede özellikle tuzlu topraklarda, üç yüz bin hektarlık bir alanda pamuk ekimi yapılıyordu.</p>

  <p>Zaten uçsuz bucaksız ormanların yeşil örtüsü altında, kervanın daha Mayıs ayında etkili olmaya başlayan yaz sıcaklarından endişelenmesine gerek yoktu. Bu bereketli toprakların üzerinde sık ve göz alıcı bir bitki örtüsü uzanıyordu! Her yan çiğde, keçiboynuzu, kocayemiş, sakız ve cüce palmiye ağaçlarıyla kaplıydı, kekik, mersin ve lavanta demetlerinin güzel parfümleri bu temiz havaya karışıyordu, en gösterişli orman ağaçlarından meşenin, mantar meşesi, mirbeki meşesi, yeşil meşe de dâhil olmak üzere neredeyse her türü mevcuttu, daha arka planda mazı, sedir, fıstık, ardıç, dişbudak, limon, okaliptüs, yabani zeytin ağaçları ve binlerce Halep çamı seçiliyordu.</p>

  <p>Yolcular güzergâhın bu ilk etabında gördüklerinden büyülenmiş bir halde, büyük bir coşkuyla yol aldılar. Geçtikleri her yerde kuşlar ötüyor, Clovis Dardentor bu neşeli konserleri Cezayir Demiryolu Şirketinin düzenlediğini iddia ediyordu. Ara sıra tırısa kalktığında, iki hörgücünden birine çarpsa da, hecin devesi onu uzun boylu bir insana gösterilmesi gereken bir özenle taşıyordu. Ve Clovis Dardentor’nun kadar yumuşak huylu ve düzenli bir binek hayvanıyla asla karşılaşmadığını söylüyordu.</p>

  <p>"Bu beygirden daha muhteşem!" diyordu.</p>

  <p>Patronunun yanında olsa, Patrice "Beygir değil! At!" diyecekti.</p>

  <p>"Gerçekten de, Bay Dardentor," diye sordu Louise Elissane, "bu hayvan sizin için fazlasıyla güçlü değil mi?"</p>

  <p>"Hayır, sevgili matmazel, hatta o Pirenelerden gelen bu mermeri kendisinden daha güçlü bulabilir!"</p>

  <p>O sırada atlarıyla arabalara yaklaşan Marcel Lornans ve Jean Taconnat Bayan Elissane ve kızıyla sohbet etme fırsatı buldular, bu duruma canı sıkılan Desirandelle'ler sürekli olarak katırıyla tartışan Agathocle'u uyarmaya devam ediyorlardı.</p>

  <p>"Dikkat et, düşme!" diye öğütlüyordu annesi, katır ani bir hamleyle sağa sola savrulunca.</p>

  <p>"Düşerse, kalkar!" diye karşılık veriyordu Clovis Dardentor. "Haydi Agathocle, bacaklarını aralamamaya dikkat et!"</p>

  <p>"Onun arabada olmasını tercih ederdim," diye tekrarlıyordu Bay Desirandelle.</p>

  <p>"Ama... bu nereye gidiyor? diye haykırdı aniden Perpignanlı. Yoksa Saida'ya geri mi dönüyor? Hey! Agathocle... ters yöne gidiyorsun, evlat!"</p>

  <p>Gerçekten de katır, süvarisinin tüm çabalarına rağmen hiç söz dinlemeksizin, sekerek aksi istikamete doğru gidiyordu.</p>

  <p>Birkaç dakika için durulması gerekti ve Patrice patronu tarafından hayvanı geri getirmesi için gönderildi.</p>

  <p>"Bu tanımlamanın hangisi için kullanıldığını merak ediyorum" dedi Jean Taconnat alçak sesle, "üsttekine mi alttakine mi?"</p>

  <p>"Her ikisine de," diye mırıldandı Marcel Lornans.</p>

  <p>"Beyler... beyler... biraz hoşgörü!" diye karşılık verdi gülmemek için kendini zor tutan Bay Dardentor.</p>

  <p>Ama hiç kuşku yok ki Louise'de söylenenleri duymuştu, çünkü dudaklarının üzerine hafif bir gülümseme yayılıyordu.</p>

  <p>Nihayet Bayan Desirandelle sakinleşti. Hızla Agathocle'un yanına giden Patrice dik kafalı hayvanı geri getirmeyi başarmıştı.</p>

  <p>"Bu benim hatam değil, diyordu dangalak, onu götürmeye çalıştım...</p>

  <p>"Onu götürmeyecektin, tam tersine getirecektin!" diye karşılık verdi Bay Dardentor, sesinin yankıları sakızağacının üzerindeki kanatlı misafirlerin kaçışmasına neden olurken.</p>

  <p>Saat on buçukta, kervan Beni-Meniarin'i Djafra-ben-Djafour'dan ayıran ve kuzey bölgelerini sulayan Hounet'nin küçük bir kolundan oluşan geçidi kolayca aştı. Suları Cheraga ormanının sık ağaçlıkları arasından doğan Fenouan'ın birkaç kilometre ötede oluşturduğu geçit de rahatlıkla aşıldı. Koşum hayvanları bukağılıklarına kadar bile ıslanmamışlardı.</p>

  <p>Güneşin yücelim noktasına ulaşmasına yirmi dakika kala, Moktani mola işaretini verdi. Fenouan deresinin serin ve berrak sularının kıyısında, yaprakları güneşin en yakıcı ışınlarına bile geçit vermeyen yeşil meşelerle kaplı bu alan öğle yemeği için oldukça elverişliydi.</p>

  <p>Süvariler yere uzanma alışkanlıkları olmayan at ve katırlarından indiler. Dizlerini katlayan iki hecin devesinin uzun kafalarını yolu kaplayan çimlerin üzerine uzatmalarıyla, Clovis Dardentor ve rehber karaya ayak bastılar, bu tanımlama oldukça yerindeydi çünkü Araplara göre deve "çölün gemisiydi".</p>

  <p>Yerlilerin gözetiminde otlamaya giden hayvanların mönüleri oldukça zengindi, bir sakızağacı kümesinin yakınlarındaki halfalar, dis'ler, chieh'ler onları bekliyordu.</p>

  <p>Saida'dan getirilen erzaklar arasında çeşitli konserveler, soğuk et, taze ekmek ve sepetlerdeki iştah açıcı görünümleriyle muzlar, incirler, muşmulalar, armutlar, hurmalar vardı. Bu temiz hava herkesin iştahını açmıştı.</p>

  <p>"Bu kez, dedi Jean Taconnat, tam yemek saatinde gemisini yandan dalgalara bırakan Kaptan Bugarach burada olmayacak!</p>

  <p>"Nasıl, <em>Argeles’</em>in kaptanı buna cüret edebildi mi?" diye sordu Bay Desirandelle.</p>

  <p>"Elbette, sevgili dostum, cüret etti," diye haykırdı Bay Dardentor. "Hem de Denizcilik Şirketinin hissedarları için! Her şeyden önce kâr payı, öyle değil mi, yolcuların canı cehenneme! Olsun, midesi sağlam olup, tıpkı bir domuzbalığı gibi dalgalarla sallanan o salıncağa hiç aldırmayanlar için hiç önemli değil!"</p>

  <p>Patrice'in burnu üç kere havaya kalktı.</p>

  <p>"Ama burada," diye devam etti Bay Dardentor, "zemin sağlam ve bir yalpa masasına ihtiyacımız yok!"</p>

  <p>Patrice kulak kabartmaktan vazgeçti.</p>

  <p>Örtü çimlerin üzerine serilmişti. Tabak, bardak, çatal, kaşık, bıçak hiçbir şey eksik değildi, sofra takımları tertemizdi.</p>

  <p>Toplu halde yenen bu yemek sırasında turistler birbirlerini daha yakından tanıma fırsatı buldular. Herkes dilediği yere oturmuştu, yine de ölçülü davranan Marcel Lornans, Matmazel Louise'in değil "alevler içindeki vagondan kurtardığı" andan beri ona büyük yakınlık gösteren Bay Dardentor'un yanına oturdu.</p>

  <p>Bu kez kır sofrasının en iyi yerini kapmak mümkün değildi. Yemekler bir yerden çıkıp bir yere gitmiyordu. Bu durumda Bay Oriental'in <em>Argeles’de</em> tüm patavatsızlığıyla yaptığı gibi en iyi yeri seçmesine gerek yoktu. Yine de biraz kenarda durarak, gözlerinin keskinliği sayesinde en leziz parçaları kapmaktan geri kalmadı. Jean Taconnat'ın el çabukluğuyla önündeki parçalardan birkaç tanesini aşırması üzerine somurtkan bir ifadesiyle öfkesini belli etti.</p>

  <p>Açık havada yenen bu ilk yemek çok neşeli geçti. Kendilerine başkanlık eden Perpignanlımızın dağlardan dökülen selleri andıran neşesi onlara da bulaşmıştı. Sohbet kısa sürede koyulaştı. Yolculuktan, karşılaşılması muhtemel beklenmedik olaylardan, bu ilginç topraklarda başlarına gelebileceklerden söz ettiler. Bu vesileyle Bayan Elissane bölgedeki yırtıcı hayvanların saldırısına uğrama tehlikesi olup olmadığını sordu.</p>

  <p>"Yırtıcı hayvanlar mı?" diye karşılık verdi Clovis Dardentor. "Pah! Yeterince kalabalık değil miyiz? Bu yük arabasında yeterince tüfek, tabanca ve cephane yok mu? Genç dostlarım Jean Taconnat ve Marcel Lornans silah kullanmakta usta değiller mi? Ve yol arkadaşlarımız arasında daha önce atıcılık ödülü almış olanlar yok mu? Bana gelince, övünmek gibi olmasın ama bir mermiyi dört yüz metreden kulaklıklı takkemin dibine gönderebilirim."</p>

  <p>"Hum!" dedi şapkanın bu şekilde tarif edilmesinden hoşlanmayan Patrice.</p>

  <p>"Bayanlar," dedi o zaman "Derivas, yırtıcı hayvanlar konusunda içiniz rahat olsun. Gündüz yolculuk ettiğimiz için herhangi bir saldırıdan korkmaya gerek yok.</p>

  <p>Aslanlar, panterler, çıtalar ve sırtlanlar yuvalarını yalnızca gece terk ederler. Oysa, kervanımız her gece bir Arap ya da Avrupa köyünde konaklıyor."</p>

  <p>"Adam sende!" diye lafa girdi Clovis Dardentor, "yaşlı bir kediyi andıran panterleriniz umurumda değil, aslanlarınıza gelince, diye ekledi, kolunu karabinasıyla nişan alırmış gibi gererek, Pan! pan! sucuk fabrikasına!"</p>

  <p>Patrice kimsenin istemediği bir tabağı getirmek için aceleyle oradan uzaklaştı.</p>

  <p>Zaten Derivas doğru söylüyordu: Gündüz yırtıcı hayvanların saldırısı olası değildi. Ormanın diğer sakinleri olan çakallara, kuyruklu ya da kuyruksuz maymunlara, tilkilere, muflonlara, ceylanlara hatta Tell sıradağlarında nadir bulunan akrep ve engereklere gelince onlarla ilgilenmeye gerek yoktu.</p>

  <p>Beyaz Maskara şarabının da mönüye dâhil olduğunu, yemekten sonraki tatlıya kahve ve likörün eşlik ettiğini söylemeye gerek yoktu.</p>

  <p>Saat bir buçukta kervan aynı düzenle yeniden yola koyuldu. Tendfeld ormanının derinliklerine dalındıkça, geniş halfa işletmeleri gözden kayboldu. Sağda kaliteli demir üretilen ve Demir Dağları olarak bilinen yükseltiler vardı. Biraz ötede Romalılar döneminden kalan ve bu madenin çıkarıldığı kuyular yer alıyordu.</p>

  <p>Ormanlık bölgeyi kesen patikalarda madenlerde ve halfa tarlalarında çalışan işçilere rastlanıyordu. Çoğunluğu alçak ovalarda ve çöl sınırındaki Yüksek Yaylalardaki dağlarda oturan bu insanlar Berberi, Arap, Türk ve Doğuluların kanını taşıyan Mağribîlerdi. Gruplar halinde geçerken, Jean Taconnat'ın hayalindeki saldırıyı gerçekleştireceğe benzemiyorlardı.</p>

  <p>Akşam yediye doğru, turistler ana yolla, halfa tarlalarının arasından uzanarak Sidi-bel-Abbes'ten Daya'ya ve Fransız-Cezayir şirketinin topraklarına dek güneye doğru uzanan yolun kesiştiği noktaya vardılar.</p>

  <p>Orada kervanın, güzergâhına uygun olarak geceyi geçireceği bir köy belirdi. Oldukça bakımlı görünen üç ev onları misafir etmek üzere hazırlanmıştı. Akşam yemeğinden sonra, herkes kendi arzusuna göre yatakları paylaştı ve yolculuğun on fersahlık bu ilk etabının sonunda turistler on saatlik derin bir uykuyu hak etmişlerdi.</p>

  <p>Ertesi sabah yeniden yola koyulan kervan, bu ikinci etabı gün sonunda Daya'ya ulaşabileceği şekilde almaya başladı.</p>

  <p>Ama yola çıkmadan önce, Bay ve Bayan Desirandelle'i bir kenara çeken Bay Dardentor, onlara konuyu açtı:</p>

  <p>"Ah! Sevgili dostlarım, oğlunuz ve Matmazel Louise? Bana bu iş yürümeyecekmiş gibi geliyor. Lanet olsun! Biraz açılması gerekiyor!"</p>

  <p>"Ne bekliyorsunuz ki, Dardentor," diye karşılık verdi Bay Desirandelle, "o ağırbaşlı bir çocuk... İçinde bulunduğu durum..."</p>

  <p>"İçinde bulunduğu durum!" diye lafın üzerine atladı Perpignanlı. Haydi canım! Daha buraya ne amaçla geldiğinin bile farkında değil! Sürekli olarak arabanızın yanında olması, molalarda sözlüsüyle ilgilenip ona yüzünün ve huyunun güzelliğiyle ilgili iltifatlar yapması ve nihayet genç kızların hoşuna giden o boş sözler manzumesini tekrarlaması lazım. Ama bu miskin Agathocle gagasını bile açmıyor!"</p>

  <p>"Bay Dardentor, size içimden gelen bir şeyi söylememi ister misiniz?" diye karşılık verdi Bayan Desirandelle.</p>

  <p>"Devam edin, sevgili bayan!"</p>

  <p>"Tamam o zaman, bu iki Parisliyi yanınızda getirmekle hiç iyi etmediniz!"</p>

  <p>"Jean ve Marcel'i mi?" diye sordu Perpignanlı. "Öncelikle onları ben getirmedim, kendi kararlarını vererek geldiler! Kimse onları engelleyemezdi."</p>

  <p>"Olsun, bu can sıkıcı bir durum!"</p>

  <p>"Ama neden?</p>

  <p>"Çünkü onlardan biri Louise'e gereğinden fazla yakınlık gösteriyor ve Bayan Elissane da bunu farkında!"</p>

  <p>"Hangisi?"</p>

  <p>"Şu Bay Lornans; görmeye tahammül edemediğim o ukala!"</p>

  <p>"Benim de!" diye ekledi Bayan Desirandelle.</p>

  <p>"Ne!" diye haykırdı Dardentor, "dostum Marcel... alevlerin ortasından..."</p>

  <p>Ama lafının sonunu getirmedi.</p>

  <p>"Bakın, dostlarım, bu doğru değil! Marcel sevgili Louise'imize bir su aygırının bir demet menekşeye olan ilgisinden fazlasını göstermiyor! Yolculuk sona erdiğinde, Jean ve o Oran'a geri dönerek yedinci avcı birliğine katılacaklar! Tüm bunlar birer hayal ürünü! Hem sonra, Marcel gelmeseydi, onu..."</p>

  <p>Ve cümlesini şöyle tamamladı: "Alevler içindeki vagondan kurtarma fırsatını bulamayacaktım!"</p>

  <p>Aslında, bu yürekli adam iyi niyetliydi, ve yine de "Agathocle'la yürümezse," "Marcel'le yürüyeceğini" kimse inkâr edemezdi.</p>

  <p>Kervan, saat dokuza doğru, altmış sekiz bin hektarlık yüzölçümüyle bölgenin en geniş ormanı olan Zegla'ya girdikten sonra onu yanlamasına aşarak Daya'ya doğru indi. Öğle üzeri ikinci etap tamamlanmıştı ve bir önceki gün olduğu gibi, öğle yemeği Sefium deresinin kıyısında, ağaçların serin gölgesinde yenildi.</p>

  <p>Bay Dardentor'un olaylara yaklaşımı öylesine farklıydı ki, Marcel Lornans'ın Matmazel Elissane'a ilgi duyup duymadığını gözlemleye gerek bile duymadı.</p>

  <p>Öğle yemeği boyunca, Jean Taconnat Bay Oriental'in çantasından çeşitli şekerlemeler çıkardığını ve onları kimseye ikram etmeden bir gurmenin hassasiyetiyle mideye indirdiğini fark etti. Yemek sırasında her zaman olduğu gibi en leziz parçaları kapmıştı.</p>

  <p>"Onları seçebilmek için dürbününe ihtiyacı yok," dedi Jean Taconnat Bay Dardentor'a.</p>

  <p>Öğleden sonra saat üçe doğru, arabalar, atlar, develer ve katırlar, birbirinden daha arkeolog iki turistin ilgisini çeken eski Berberi harabelerinin önünde durdu.</p>

  <p>Kervan güneybatıya doğru ilerleyerek Taulila deresi tarafından sulanan Djafra-Thouama ve Mehamid topraklarına girdi. Sığ bir geçidi aşmak için hayvanların koşum takımlarını çıkarmak bile gerekmemişti.</p>

  <p>Zaten rehber oldukça zeki bir adama benziyordu ve bu zekâsı sayesinde yolculuk tamamlandığında yüklü miktarda bahşiş toplayabilirdi.</p>

  <p>Nihayet akşam sekize doğru, alacakaranlık çökmeye başlarken, aynı adla anılan küçük ormanın sonunda Daya kasabası belirdi.</p>

  <p>Oldukça hoş görünümlü bir han biraz yorgun düşmüş olan kafilenin ihtiyaçlarını karşıladı.</p>

  <p>Yatağa girmeden önce, Parislilerden biri diğerine şunları söyledi:</p>

  <p>"Evet, Marcel, yırtıcı hayvanların saldırısına uğrasak ve Bay Dardentor'u bir aslanın ya da panterin pençelerinden kurtarma bahtiyarlığına kavuşsak, söz konusu maddenin istekleri yerine gelmiş olacak mı?"</p>

  <p>"Evet," diye yanıtladı uykuya dalmak üzere olan Marcel Lornans. Yine de böyle bir saldırıda kurtarmayı düşüneceğim kişi o olmayacak.</p>

  <p>"Bak hele!" dedi Jean Taconnat. Ve yatağına uzanıp, kasabanın dışından gelen kükremeleri duyduğunda:</p>

  <p>"Susun, bütün günü uyumakla geçiren aptal hayvanlar!" diye haykırdı.</p>

  <p>Sonra gözlerini kapatmadan önce: "Evet, kabul etmek lazım, bu muhteşem adamın ne oğlu ne de torunu olamayacağım!"</p>
</body>
</html>
