<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h1>CLOVIS DARDENTOR'UN BELLVER ŞATOSUNA GİRMESİYLE ÇIKMASI BİR OLUYOR</h1>

  <p>Saat dört buçuk olmuştu. Rehberin övgüyle söz ettiği bu şatoyu görmek, içini gezmek ve Palma körfezini kuşbakışı görebilecekleri büyük kuleye çıkmak için yeterince zaman vardı.</p>

  <p>Gerçekten de, koşum hayvanları şatonun inişli çıkışlı yollarında oyalanmazsa, oraya kırk dakika içinde varmak mümkündü. Zaten bu da paranın halledeceği bir konuydu ve geç kalırlarsa Kaptan Bugarach'ın kendilerini beklemeyeceği üç yolcu en iyi hayvanları seçeceklerdi. Perpignanlı bu işten anlıyordu.</p>

  <p>Jesus kapısında, istendiği zaman kırlara doğru dört nala yol alan güçlü katırların çektiği yarım düzine kadar galera bekliyordu. Hafif yapılı bu arabalar inişte olduğu kadar çıkışta da son hızla gidiyorlardı.</p>

  <p>Rehberin önerdiği arabalardan birini inceleyen Clovis Dardentor koşum hayvanlarının yeterince güçlü olduğuna karar verdi. Perpignan yollarında bu arabaları defalarca sürmüştü ve sürücülük görevi kendisine düşerse hiç zorlanmayacaktı.</p>

  <p>Ama binicilikteki hünerlerini gösterme fırsatına kavuşamayacaktı ve en iyisi galeranın dizginlerini arabacıya bırakmaktı.</p>

  <p>Bu koşullar altında yolculuğun kazasız belasız geçeceği anlaşılıyordu ve Jean Taconnat'nın "kaza sonucu evlat edinilme" umutları kayboluyordu.</p>

  <p>"Evet baylar," diye sordu rehber, "bu araba sizin için uygun mu?"</p>

  <p>Tamamıyla, diye karşılık verdi Marcel Lornans ve Bay Dardentor binmek isterse..."</p>

  <p>"Hemen genç dostlarım. Önce siz buyurun, Bay Marcel."</p>

  <p>"Önce siz, Bay Dardentor."</p>

  <p>"Önce siz."</p>

  <p>Bu nezaket gösterisini uzatmak istemeyen Marcel Lornans binmeye karar verdi.</p>

  <p>"Ya siz, Bay Taconnat," dedi Clovis Dardentor. "Ama neyiniz var! Ne kadar dalgın görünüyorsunuz... O her zamanki neşeli halinize ne oldu?"</p>

  <p>"Ben... Bay Dardentor? Hiçbir şeyim yok emin olun hiçbir şeyim."</p>

  <p>"Bu arabayla bir kaza geçirebileceğimizi mi düşünüyorsunuz?"</p>

  <p>"Bir kaza, Bay Dardentor!" diye karşılık verdi omuzlarını silken Jean Taconnat. "Neden kaza geçirelim ki? Ben tesadüflere inanmam!"</p>

  <p>"Ben de, genç adam ve sizi temin ederim ki bu galera yolda devrilmeyecek."</p>

  <p>"Zaten devrilse de," diye ekledi Jean Taconnat bunun bir ırmakta, bir gölde ya da bir derede olması gerekiyor aksi takdirde geçerli olmayacak."</p>

  <p>"Nasıl? Demek geçerli olmayacak! İşte bu harika!" diye haykırdı Bay Dardentor gözlerini açarak.</p>

  <p>"Demek istediğim," diye yanıtladı Jean Taconnat "yasa maddesi çok açık..."</p>

  <p>Ve Marcel Lornans kendini zor durumda kalan kuzeninin evlatlık edinilme konusundaki yanıtlarına gülmekten alamadı.</p>

  <p>"Geçerli olmayacak, geçerli olmayacak!" diye tekrarlıyordu Perpignanlı. "Doğrusu şimdiye kadar duyduğum en güzel hazır cevaplardan biriydi! Haydi yola koyulalım!"</p>

  <p>Kuzeninin yanına çıkan Jean Taconnat arkadaki banka oturdu, ön banktaki Bay Dardentor arabacının yanına oturmuştu ve kendileriyle gelmesi istenen rehber arabanın arka basamaklarına asılmıştı.</p>

  <p>Jesus kapısının süratle aştıktan sonra, turistler kare şekliyle yeşil tepesinin üzerine kurulmuş olan Bellver şatosunun seçmeye başladılar.</p>

  <p>Kaleden çıktıktan sonra yalnızca kırlarda yol almayacaklardı. Önce Palma'nın kenar mahallesi olan Terreno'dan geçeceklerdi. Başkentin yakınlarındaki bu sahil beldesinin zarif evleri ağaçların ve özellikle yaşlandıkça eğrilen incir ağaçlarının serin gölgesinde kalıyordu.</p>

  <p>Bu beyaz evler topluluğu kayalıklı eteği dalgaların köpükleriyle çalkalanan bir tepenin üzerinde yer alıyordu. Bu sevimli Terreno beldesini geride bırakan Clovis Dardentor ve iki Parisli dönüp Palma'ya baktıklarında gök rengindeki körfezin açık denizi ufkuyla birleştiği noktayı, kıyısının girinti çıkıntılarını rahatça seçebiliyorlardı.</p>

  <p>Galera kenti çevreleyen ve Bellver şatosunun üzerine yerleştiği tepeyi kaplayan Halep çamı ormanlarının derinliklerinde kaybolarak yavaş yavaş yükselen bir yolda ilerlemeye başladı.</p>

  <p>Palmiyelerin, portakal, incir, zeytin ağaçlarının tenteleri arasında dağınık bir halde bulunan evler seçiliyordu. Aklından geçenleri dışa vurmaya alışık olan Clovis Dardentor, bir güney Fransalı olarak bu tür manzaralara yabancı olmasa da, hayranlık dolu cümlelerini esirgemiyordu. Doğrusu bu ya zeytin ağaçlarının hiç bu kadar eğri büğrü, şekilsiz ve kendilerini bu türün devleri arasına yerleştirecek kadar uzun olduklarını görmemişti. Sonra, mersin ve sarısalkım çalıları, bostanlar ve aralarında şiirsel ve hüzünlü ismi "lagrima'"nın da yer aldığı bol meyveli ağaçlarla çevrelenmiş köylü kulübeleri sundurmalı çatılarını kaplayan kırmızı biber salkımlarıyla muhteşem görünüyordu!</p>

  <p>O ana dek her şey yolunda gitmişti ve galera yolcularının şöyle bağırmak için bir nedenleri yoktu:</p>

  <p>"Bu lanet galera'nın içinde ne arıyoruz?"</p>

  <p>Hayır! galera çifte kürekle o güvenilmez sularda yol almıyordu. Bu kırların ortasında korsanların saldırısından korkmaya gerek yoktu. Denizden daha az kaprisli bu yolda güvenle ilerlemiş ve saat beşte limana ya da diğer deyişle şatonun köprüsüne varmıştı.</p>

  <p>Bu şatonun yüksek bir tepe üzerine inşa edilmesi onun körfezi ve Palma şehrini savunma görevini üstlenmesinden kaynaklanıyordu. Derin hendekleri, taştan kalın surları, doruğundaki kulesi ile ortaçağ kalelerine özgü askeri bir görünüm sergiliyordu.</p>

  <p>İçinde roma ve gotik mimari tarzlarında inşa edilmiş iki katlı ana binanın bulunduğu dairesel surun üzerinde aralıklarla dört kule yer alıyordu. Bu surun dışında, feodal dönemin izlerini yansıtan "bağlılık kulesi" yükseliyordu.</p>

  <p>İşte Clovis Dardentor, Marcel Lornans ve Jean Taconnat'ın, şehri ve dolaylarını katedralin külahlarına oranla daha geniş bir açıyla izlemek için tırmanacakları kule buydu.</p>

  <p>Hendeğin üzerindeki taş köprünün önünde duran galeranın sürücüsüne rehberle birlikte şatonun içine giren yolcuları beklemesi söylendi.</p>

  <p>Ziyaretleri uzun sürmeyecekti. Bu eski yapıt en ince ayrıntılarına kadar incelenemeyecek, yalnızca genel görünümüyle yetineceklerdi.</p>

  <p>Bu yüzden, avlu seviyesindeki alçak odalara şöyle bir göz attıktan sonra:</p>

  <p>"Yukarı çıkalım mı, gençler?" dedi Clovis Dardentor.</p>

  <p>"Ne zaman isterseniz," diye yanıtladı Marcel Lornans, ama fazla oyalanmayalım. Bay Dardentor'un <em>Argeles’</em>e ikinci kez geç kalması oldukça garip karşılanabilir...</p>

  <p>"Onu ikinci kez kaçırmak!" diye karşılık verdi Perpignanlımız. "Palma'dan gemiye yetişecek bir buharlı tekne bulamayacağım için bu bağışlanmaz bir hata olacak! O zaman zavallı Desirandelle ne yapacak?"</p>

  <p>Bunun üzerine surun dışında yer alan ve iki köprüyle şatoya bağlanan kuleye doğru ilerlediler.</p>

  <p>Fırınlanmış taştan yapılmış bu yuvarlak kulenin dibi bir hendeğin içindeydi. Güneydoğu cephesine açılan kırmızımtırak kapı hendeğin üst noktasına denk düşüyordu. Daha yukarıda kemer biçiminde bir pencere, onun üstünde iki dar mazgal deliği ve üst platformun korkuluk duvarını destekleyen bir konsol vardı.</p>

  <p>Clovis Dardentor ve arkadaşları rehberin öncülüğünde mazgal deliklerinden giren zayıf ışıkla aydınlanan sarmal bir merdiveni çıkmaya başladılar. Nihayet oldukça dik bir tırmanışın ardından platforma ulaştılar. Doğrusunu söylemek gerekirse, rehber manzarayı abartmakla suçlanamazdı. Bu yükseklikten körfez harika görünüyordu.</p>

  <p>Şatonun eteğinde, Halep çamlarından siyah mantosunu giymiş olan tepe aşağı doğru alçalıyordu. Daha ötede Terreno beldesinin sevimli görüntüsü beliriyordu. Aşağıda deniz kuşu sanılabilecek ama tek direkli yelkenlilerden başka bir şey olmayan küçük beyaz beneklerle lekelenmiş masmavi körfez beliriyordu. Daha uzakta, güneşin ufka doğru yaklaştıkça yaldızlı ışınlarıyla parlattığı amfiteatr şeklindeki şehrin katedrali, sarayları, kiliseleri seçiliyordu. Nihayet açıkta ufka dek uzanan parıltılı denizin üzerinde beyaz yelkenlerini sergileyen yelkenliler, kurum renkli kuyruklarını sallayarak yol alan buharlı gemiler görülüyordu. Doğudaki Minorka ile güneybatıdaki İbiza'nın siluetleri seçilemese de, güneyde ilk İmparatorluk savaşları sırasında onlarca Fransız askerinin sefil bir şekilde öldüğü sarp Cabrera adacığı fark ediliyordu.</p>

  <p>Bellver şatosunun kulesinden adanın batı bölümüne bakıldığında Majorka'nın Balear adaları içinde, tepesinde porfirli, diyoritli, kireçli sivri kayaların yükseldiği yeşil meşe ve çitlembik ağaçlarıyla kaplı sıradağları olan tek ada olduğu anlaşılıyordu. Zaten ovada Fransa'da olduğu gibi "puy" olarak adlandırılan birçok yükselti vardı ve her birinin zirvesinde bir şato, kilise ya da harabe halinde bir keşiş kulübesinin yer aldığı bu tepelerden aşağı doğru çaylar akıyordu, rehberin söylediğine göre sayıları iki yüzü buluyordu.</p>

  <p>"Bay Dardentor'un içlerine düşmesi için iki yüz fırsat, diye düşündü Jean Taconnat ve göreceksiniz ki düşmeyecek!"</p>

  <p>Daha yakınlarda Majorka'nın merkezinde ulaşımı sağlayan demiryolu hattı görülüyordu. Palma'dan kalkan trenler Santa-Maria ve Benisalem istasyonlarına uğradıktan sonra Alcudia'ya varıyordu ve tepelerinin yüksekliği bin metreyi bulan bu dağ zincirinin kıvrımlı vadileri arasına yeni hatlar döşenmesi gerekiyordu.</p>

  <p>Clovis Dardentor bu harika manzarayı her zamanki coşkusuyla izliyordu. Zaten, Jean Taconnat ve Marcel Lornans'da onun coşkusunu paylaşıyorlardı. Argeles'in birkaç saat içinde demir alması nedeniyle şatoyu gezmeye daha uzun saatler ayıramamaları çok üzücüydü.</p>

  <p>"Evet!" dedi Perpignanlı, "haftalar, hatta aylar geçirmeye değecek bir yer."</p>

  <p>"Hey!" diye karşılık verdi bilgi dağarcığı küçük anektodlarla dolu olan rehber, "yurttaşlarınızdan birinin başına gelen tam da bu oldu, baylar, kendi isteğiyle olmasa da..."</p>

  <p>"İsmi neydi?" diye sordu Marcel Lornans.</p>

  <p>"François Arago."</p>

  <p>"Arago... Arago..." diye haykırdı Clovis Dardentor, "Fransız bilim dünyasının medarı iftiharlarından!"</p>

  <p>Gerçekten de, ünlü gökbilimci Dunkerque ile Formentera arasındaki meridyen yayının ölçümünü tamamlamak için 1808'de Balear adalarına gelmişti. Majorka halkı yaptıklarına anlam veremeyerek ondan şüphelenmiş, ölümle tehdit edilmiş ve iki ay boyunca Bellver şatosuna hapsedilmişti. Ve şatonun pencerelerinden birinden kaçıp, bir kayıkla Cezayir'e gitmeyi başarmasa bu tutukluluğun ne kadar süreceği bilinmemekteydi.</p>

  <p>"Arago," diye tekrarlıyordu Clovis Dardentor, "Arago, Estagel'in medarı iftiharı, Perpignan'ımın, doğu Pirenelerim'in gururu!".</p>

  <p>Bu arada, bu eşsiz görüntünün tıpkı bir balon sepetindeymişçesine rahatlıkla izlendiği bu platformdan ayrılmanın zamanı gelmişti. Clovis Dardentor gözlerini manzaradan ayıramıyordu. Gidiyor, geliyor, kulenin korkuluk duvarına yaslanıyordu.</p>

  <p>"Hey! dikkat etsenize," diye haykırdı onu ceketinin yakasından yakalayan Jean Taconnat.</p>

  <p>"Dikkat mi edeyim?"</p>

  <p>"Elbette! Az kalsın aşağı düşecektiniz!"</p>

  <p>Gerçekten de, bu yürekli adam korkuluk duvarından aşağı yuvarlansa, müstakbel babası hendeğin dibine düşerken, Jean Taconnat'da yardım etme fırsatı bulamadan ona eşlik etmek zorunda kalacaktı.</p>

  <p>Sonuç olarak zamanın yetersizliği bu eşsiz Majorka'nın tamamıyla gezilmesine imkân vermiyordu. Yalnızca başkentin birkaç mahallesini değil, Soller, İnca, Pollensa, Manacor, Valldmosa gibi turistlerin ilgisini çekecek diğer kentleri ve efsanevi gölleri, sarkıtlı fırın kubbeleri, berrak ve serin sulu kaplıcaları, tiyatroları, cehennemleri -bu yer altı dünyasının harikalarını tasvir edebilmek için istenirse daha fantastik tanımlamalar da kullanılabilir- dünyanın en güzel doğal mağaraları olarak kabul edilen Arta ve Drach'ı ziyaret etmek gerekiyordu.</p>

  <p>Ya arşidük Louis Salvatore'un eşsiz yurdu Miramar'a, bu bilgin ve sanatçı prensin ulu ağaçlarını özenle koruduğu bin yıllık ormanlarına, kıyının büyüleyici manzarasının karşısına yaptırdığı köşküne, Alteslerinin desteğiyle kurulan, herkese açık olan ve dileyene iki gün boyunca bedava yatak ve yemek sağlayan misafirhanesine ne demeliydi!</p>

  <p>Valldmosa'da George Sand'le Chopin'in bir mevsim geçirdikleri ve bu ünlü besteci ve romancıya <em>Majorka'da bir Kış</em> ve <em>Spiridion</em> için esin kaynağı olan, ıssız ve terk edilmiş o kır evini ziyaret etmek gerekmiyor muydu?</p>

  <p>Rehberin kılavuz beynindeki kalıplaşmış cümlelerle ballandıra ballandıra anlattıkları bunlardı. Bu durumda Clovis Dardentor'un bu Akdeniz vahasından ayrılmaktan duyduğu üzüntüyü dile getirmesine, boş zaman bulabilirse, iki dostuyla Balear'lara yeniden gelme sözü vermesine şaşırmamak gerekiyordu...</p>

  <p>"Saat altı," dedi Jean Taconnat.</p>

  <p>"Saat altı," diye tekrarladı Marcel Lornans "ve bir an önce hareket etmemiz gerek. Gemiye dönmeden önce Palma'nın bir mahallesini daha ziyaret edeceğiz."</p>

  <p>"O zaman gidelim!" diye karşılık verdi Clovis Dardentor hüzünlü bir ses tonuyla.</p>

  <p>Doğu yakasındaki manzaralara, ufkun üzerine doğru alçalmakta olan güneşin yanlamasına ışınlar gönderdiği Terreno villalarına son bir kez daha baktılar.</p>

  <p>Clovis Dardentor, Marcel Lornans ve Jean Taconnat kıvrılarak alçalan dar merdiveni indiler, köprüyü geçip avluyu aştıktan sonra, gizli kapıdan dışarı çıktılar.</p>

  <p>Sürücüsü hendeğin etrafında dolaşan galera bırakıldığı yerde bekliyordu.</p>

  <p>Rehberin kendisine seslenmesiyle sakin ve düzenli adımlarla onlara doğru geldi, aceleye hiç gerek olmayan bu huzur dolu ülkede yaşayan ayrıcalıklı ölümlülerin adımları hep böyleydi.</p>

  <p>Bay Dardentor sürücüden önce arabadaki yerini aldı.</p>

  <p>Ama Marcel Lornans ve Jean Taconnat tam basamağa adımlarını atmak üzerelerken, galeranın ani bir darbeyle sarsılması nedeniyle dingilin tepkisine maruz kalmamak için hızla geri çekildiler.</p>

  <p>Sürücü arabayı zapt etmek için hayvanlara doğru koştu. Ama imkânsızdı! Şaha kalkan katırlar adamı yere devirdiler ve hızla harekete geçen arabanın tekerlekleri altında kalmaması bir mucizeydi.</p>

  <p>Sürücü ve rehber haykırarak Bellver patikasını dolu dizgin inmeye başlayan ve her iki yandaki uçurumlara yuvarlanmak ya da ulu ağaçlara toslayarak parçalanma tehdidiyle karşı karşıya olan galeraya koştular.</p>

  <p>"Bay Dardentor... Bay Dardentor!" diye haykırdı Marcel Lornans "Ölecek! Koşalım, Jean koşalım!"</p>

  <p>"Evet," diye karşılık verdi Jean Taconnat, "her ne kadar bu fırsat geçerli olmasa da."</p>

  <p>Geçerli olsun olmasın, önce fırsatı yakalamak gerekiyordu. Ama katırların hızına yetişebilmek mümkün görünmüyordu.</p>

  <p>Sürücü, rehber, iki genç ve onlara eşlik eden birkaç çiftçi son süratle arabayı takip ediyorlardı.</p>

  <p>Bu arada, en zor koşullarda bile soğukkanlılığını kaybetmeyen Clovis Dardentor güçlü elleriyle kavradığı dizginlerle katırları durdurmaya çalışıyordu. Bu namludan yeni çıkmış bir mermiyi durdurmak kadar güç bir işti ve yoldan geçenler için arabayı yavaşlatmak fırlayan mermiyi durdurmak anlamına geliyordu.</p>

  <p>Hâlâ kendine hâkim olmayı başaran Clovis Dardentor düz bir hat üzerinde tutmayı başardığı galeranın surun aşamayacağı kapılarının birinin önüne geldiğinde durmak zorunda kalacağını düşünüyordu. Dizginleri bırakıp arabadan atlamanın ne kadar tehlikeli olduğunun farkındaydı, arabanın takla atması ya da bir engele çarparak parçalanması bile bundan daha iyiydi.</p>

  <p>Ve karşı konulmaz bir güçle yollarına devam eden bu katırlar, daha önce ne Majorka'da ne de takımadanın diğer adalarında görülmemiş bir hızla gidiyorlardı!</p>

  <p>Terreno'yu geride bırakan galera surlar boyunca ilerlerken bir dizi zigzaglar çiziyor, şehrin kuzeydoğu köşesindeki Pintada kapısına gelene dek keçi gibi sekip, kanguru gibi zıplıyordu.</p>

  <p>Hiç duraksamadan aştıklarına göre, katırların bu kapıyı tanıdıkları söylenebilirdi. Artık Clovis Dardentor'un ne sesine ne de ellerine itaat ediyorlardı. Kendilerini kapıların dibine atan ya da yan sokaklara doğru kaçışan yayalara aldırmadan dört nala giderken artık galeranın kendilerinin hâkimiyetinde olduğunu biliyorlardı. Sanki bu lanet hayvanlar birbirlerinin kulağına şöyle söylüyorlardı: "Zevkimizi alana kadar devam edeceğiz, yeter ki araba devrilmesin!</p>

  <p>Ve şehrin bu bölümündeki yolların gerçek bir labirenti andıran karmaşası karşısında hayvanların öfkesi daha da artıyordu.</p>

  <p>Evlerin ve mağazaların içlerinden çığlıklar yükseliyor, korku dolu kafalar camlarda beliriyordu. Şehir tıpkı birkaç yüz asır önce, "İşte Mağribiler! İşte Mağribiler!" çığlıklarının yankılandığı dönemde olduğu gibi hareketlenmişti. Ve Capuchinos bulvarına açılan bu dar ve kıvrımlı yollarda bir kazanın meydana gelmemesi şaşılacak bir şeydi!</p>

  <p>Yine de Clovis Dardentor soğukkanlılığını yitirmiyor, bu dört nala gidişi yavaşlatmak için kolunun kopması pahasına dizginlere asılıyordu. Aslına bakılırsa o dizginleri değil, dizginler onu çekiyordu, her an arabanın dışına savrulma tehlikesiyle karşı karşıyaydı.</p>

  <p>"Ah! alçaklar, şimşek hızıyla gidiyorlar!" diyordu kendi kendine. "Dört bacağı yerinde oldukça durmaları için bir neden göremiyorum! Daha aşağıya... daha aşağıya!"</p>

  <p>Gerçekten de galera alçalmaya devam ediyordu ve Bellver şatosundan başlayan bu yolculuk muhtemelen limana dek sürecekti, orada körfezin suları katırların hızını kesebilirdi.</p>

  <p>Sağa sola hamlelerle ilerleyen galera Olivar meydanına ulaştı, orada tıpkı eski Roma'da Colosseum'daki arabalar gibi bir tur attı, yine de ortada uğruna dövüşülecek bir ödül yoktu!</p>

  <p>Bu meydanda, olası bir kazayı engellemek isteyen üç, dört polis boşuna bir çabayla birbirleriyle yarışırmış gibi görünen katırların üzerine atlasalar da, fedakarlıkları yeterli olmadı. Biri yaralanarak yere yığılırken, diğerleri pes etmek zorunda kalıyordu. Galera cisimlerin düşme yasasına maruz kalmışçasına yokuşu giderek artan bir hızla iniyordu.</p>

  <p>Araba Olivar bulvarında süzülürken, bu koşuşturmanın bir felaketle sonuçlanacağı tahmin edilebiliyordu.</p>

  <p>Gerçekten de oldukça eğimli olan bu yolun sonunda on beş basamaklık bir merdiven vardı ve gidilebilecek tek yol buydu.</p>

  <p>O zaman artmaya başlayan çığlıklar köpek havlamalarına karıştı. Pah! ne kadar dik olursa olsunlar, katırlar bu basamaklardan korkmuşa benzemiyorlardı! Ve işte kasası parçalanacakmış gibi görünen galera merdivenleri inmeye başlamıştı...</p>

  <p>Ama hayır! hiçbir şey olmadı. Peş peşe gelen sarsıntılara rağmen, ön kısmın arka kısımla bağlantısı kopmamış, kasa ve kollar şoklara direnmiş ve bu olağanüstü yuvarlanma sırasında Clovis Dardentor'un elleri dizginleri hiç bırakmamıştı!</p>

  <p>Arkadaki kalabalık giderek artarken, en gerilerden gelen Marcel Lornans, Jean Taconnat, rehber ve sürücü henüz ortalıkta görünmüyorlardı.</p>

  <p>Olivar bulvarından San Miguel bulvarına oradan da katırların birinin düşüp yeniden sağ salim kalktığı Abastos meydanına, sonra da Sainte-Eulalie meydanına girildi.</p>

  <p>"Galeranın zeminin ayağının altından kaybolacağı noktaya kadar gideceğine hiç şüphe yok," diyordu Clovis Dardentor kendi kendine "ve bunun için Palma körfezine gitmekten başka çare göremiyorum!"</p>

  <p>Sainte-Eulalie meydanında, ismi Balear'lılar için övünç kaynağı olan bu şehidin adını almış bir kilise vardı. Hatta bir süre öncesine kadar bu kiliseye sığınan haydutlar polisin takibinden kurtuluyorlardı.</p>

  <p>Bu kez iyi talihin buraya sürüklediği bir haydut değil, arabasının ön koltuğunda dimdik duran Clovis Dardentor'du.</p>

  <p>Evet! o sırada cümle kapısı ardına dek açık olan Sainte-Eulalie'de akşam duasının sonlarına gelinmişti. Papaz cemaate doğru dönerek kutsama duası için ellerini havaya kaldırıyordu.</p>

  <p>Galera orta şahının döşemesi üzerinde sıçramaya başladığında her yanı uğultular ve korku çığlıkları kapladı! Ve nihayet katırlar sunağın basamakları önünde durduğunda papaz:</p>

  <p><em>"Ve kutsal ruh</em> adına<em>"</em> diyordu.</p>

  <p><em>"Amin!"</em> diye karşılık verdi tok bir ses.</p>

  <p>Bu kutsama duasını fazlasıyla hak eden Perpignanlıdan başkası değildi.</p>

  <p>Dini duyguları güçlü bir toplulukta, böyle garip bir olayın mucize olarak kabul edilmesi hiç de şaşırtıcı olmayacaktı ve artık her sene 28 Nisan günü <em>Akşam Duasının Aziz Galerası</em> bayramı olarak kabul edilebilirdi.</p>

  <p>Bir saat sonra, Marcel Lornans ve Jean Taconnat, Miramar bulvarındaki bir fondada yorgunluğunu gidermeye ve heyecanını yatıştırmaya çalışan Clovis Dardentor'un yanına ulaştılar. Aslında onun gibi güçlü karaktere sahip bir kişinin heyecanından söz etmeye gerek yoktu.</p>

  <p>"Bay Dardentor!" diye haykırdı Jean Taconnat.</p>

  <p>"Ah! genç dostlarım," diye karşılık verdi günün kahramanı, bu araba yolculuğu beni biraz sarstı..."</p>

  <p>"İyi misiniz?" diye sordu Marcel Lornans.</p>

  <p>"Evet, hatta kendimi hiç bu kadar iyi hissetmemiştim! Sağlığınıza baylar!"</p>

  <p>Ve iki genç ünü Balear'ları aşan o mükemmel Benisalem şarabından birkaç kadeh içtiler.</p>

  <p>Sonra, Jean Taconnat kuzeninin kulağına şunları fısıldadı:</p>

  <p>"Fırsat kaçtı!"</p>

  <p>"Ama hayır, Jean!"</p>

  <p>"Ama evet, Marcel, çünkü Bay Dardentor'u dalgaların, alevlerin, çatışmanın ortasından almış olamasam da, galerasını durdurup onu kurtarsaydım beni ikna edemeyecektin..."</p>

  <p>"Sivil bir mahkemenin önünde savunulacak güzel bir tez!" demekle yetindi Marcel Lornans.</p>

  <p>Akşam sekizde herkes Argeles'deki yerini almıştı.</p>

  <p>Bu kez baba, oğul Desirandelle'ler ve Bay Eustache Oriental'de dahil olmak üzere kimse geç kalmamıştı.</p>

  <p>Bu astronoma gelince, zamanını Balear'ların ufkunda yükselen güneşi izlemekle mi geçirmişti? Bunu kimse söyleyemezdi. Yine de yanında adaya özgü yiyeceklerden yufka açılarak ve tereyağının yerine en az onun kadar lezzetli iç yağı kullanılarak yapılmış bir tür pasta olan "encimadas"lardan, ve Formentor burnu balıkçılarının gözdesi olan ve şef garsona özenli bir şekilde hazırlanması talimatıyla teslim edilen yarım düzine kadar lapina balığı getirmişti.</p>

  <p>Aslında Fransa'dan yola çıkıldığından beri, Montelimar Astronomi Topluluğunun başkanı gözlerinden çok ağzını kullanmıştı.</p>

  <p>Saat sekiz buçuğa doğru, palamarlarının çözülmesiyle, Argeles Palma limanından ayrıldı. Kaptan Bugarach'ın yolcuların geceyi bu Majorka şehrinde geçirmelerine izin vermemesinden dolayı, Clovis Dardentor "serenos"'ların ve söyledikleri gece şarkılarını, "Balear evlerinin patio'larında sabaha dek süren gitar melodilerinin eşliğinde söylenen "habeneras" ve "jotas"'ların nakaratlarını dinleyememişti.</p>
</body>
</html>
