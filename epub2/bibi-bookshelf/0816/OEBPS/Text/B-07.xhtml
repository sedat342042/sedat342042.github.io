<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h1>CLOVIS DARDENTOR'UN SÖYLEDİKLERİ JEAN TACONNAT'NIN İŞTAHINI KABARTIYOR</h1>

  <p>"Sevgili kaptan, masanızda ne çok boş yer var," diye haykırdı Clovis Dardentor, şef garson her zamanki vakur yüz ifadesini bozmadan, yemek servisini denetlerken.</p>

  <p>"Belki de dalgaların sertleşmesiyle bu boş yerlerin daha da artacağından kaygı duyulabilir" diye ekledi Marcel Lornans.</p>

  <p>"Dalgaların sertleşmesi mi? Deniz çarşaf gibi" diye karşılık verdi Kaptan Bugarach. <em>Argeles,</em> dalgaların bundan daha şiddetli olduğu ters akıntılarla da karşılaştı! Bu bazen oluyor."</p>

  <p>"Özellikle de, öğle ve akşam yemeği saatlerinde," dedi Jean Taconnat, son derece ciddi bir ifadeyle.</p>

  <p>"Aslında," diye ekledi Clovis Dardentor, "fazla umursamadan, buna bende birçok kez tanık oldum, bu rezil denizcilik işletmeleri işlerine nasıl gelirse öyle yapıyorlar."</p>

  <p>"Buna inanabiliyor musunuz?" diye haykırdı Doktor Bruno.</p>

  <p>"İnandığım tek şey, çatalımı ağzıma kolaylıkla götürebildiğim ve masada tek bir yolcu kalmasa da..."</p>

  <p>"Bu yolcu herhalde siz olacaktınız!" diye araya girdi Jean Taconnat.</p>

  <p>"Aynen söylediğiniz gibi, Bay Taconnat."</p>

  <p>Perpignanlımız, sanki kırk yıllık dostuymuş gibi, ona şimdiden ismiyle sesleniyordu.</p>

  <p>"Yine de, yol arkadaşlarımızdan bazıları yemek masasına geri dönebilirler. Yalpa iyice hafifledi" diye lafa daldı Marcel Lornans.</p>

  <p>"Size tekrar ediyorum," diye yanıtladı Kaptan Bugarach. Bu dümencinin bir anlık dalgınlığından kaynaklanan geçici bir sallantıydı. "Şef garson, bir baksanıza, belki davetlilerimiz..."</p>

  <p>"Zavallı baban da onların arasındaydı, Agathocle!" dedi Clovis Dardentor.</p>

  <p>Ancak, babasının yemek salonuna geri dönmeyeceğini iyi bilen genç Desirandelle, kafasını iki yana sallayarak yerinden hiç kımıldamadı.</p>

  <p>Girişiminin hiçbir sonuç vermeyeceğini iyi bilen şef garson inançsız bir ifadeyle kapıya yöneldi. Dalgalar hafiflese de, masasını terk eden bir yolcunun geri döndüğüne nadir rastlanırdı. Ve gerçekten de, boş sandalyeler dolmamıştı, saygıdeğer kaptan ve muhteşem doktor canları sıkkınmış gibi görünmeye çalışıyorlardı.</p>

  <p>Zaten, Clovis Dardentor'a göre, masanın kalabalık olmaması daha iyiydi. Servis daha hızlı yapılıyor, samimiyet artıyor, sohbetler koyulaşıyordu.</p>

  <p>İstediği de olmuştu, hikâyemizin kahramanı sözü kimseye bırakmıyordu! Ne kadar geveze olursa olsun, Doktor Bruno lafa girmekte güçlük çekiyordu, Jean Taconnat için de aynı şey geçerliydi ve bu boş sözleri dinlemekten hoşlanıp hoşlanmadığını Tanrı bilirdi! Marcel Lornans gülümsemekle yetinirken, Agathocle hiç kimseyi dinlemeden yemeye devam ediyor, Bay Oriental en lezzetli parçaları, şef garsonun hiç sallanmayan bir tepside getirdiği kırmızı Burgonya şarabıyla birlikte mideye indiriyordu. Diğer davetlilerden söz etmek gerekmiyordu.</p>

  <p>Güneyin kuzey üzerindeki üstünlüğü, Perpignan kentinin tartışılmaz güzelliklerini, en gözde evladı olan Clovis Dardentor'un dürüstçe kazandığı servetinin ona kazandırdığı itibarı, yaptığı ve yapmayı düşündüğü yolculukları, Desirandelle'lerin sürekli olarak söz ettikleri Cezayir'in güzel beldesi Oran'ı gezmek için tasarladığı projeleri anlata anlata bitiremiyordu. Nihayet yola çıkmıştı ve ne zaman geri döneceği umurunda değildi.</p>

  <p>Dudaklarından taşan bu sözcük selinin, Clovis Dardentor'un tabağındaki lokmaları ağzına götürmesini engellediğini düşünmek çok yanlış olurdu. Hayır! Çatalın giriş çıkışları, sözcükleriyle mükemmel bir uyum içindeydi. Bu ilginç tip hem yemek yiyor hem de konuşuyor, bu iki işi kolay hale getirebilmek için de bardağını boşaltmayı ihmal etmiyordu.</p>

  <p>"Tam bir insan makinesi!" diyordu kendi kendine Jean Taconnat. "Nasıl da iyi çalışıyor! Bu Dardentor, rastladığım en başarılı güneyli örneklerinden biri!"</p>

  <p>Doktor Bruno da, bu adama hayranlığını gizlemiyordu. Bu örnek kadavranın incelenmesi ne ilginç olacaktı, böyle bir organizmanın sırlarının araştırılması fizyoloji bilimine ne büyük katkılar sağlayacaktı. Ancak, şu an için onun karnını yarmanın mümkün olmadığını düşünen doktor, ona sağlığına düzenli bir şekilde dikkat edip etmediğini sormakla yetindi.</p>

  <p>"Sağlık mı, sevgili doktor? Bu sözcükle neyi kastediyorsunuz?"</p>

  <p>"Herkesin anladığını," diye karşılık verdi doktor. "Genel olarak kabul edilen tanımlamaya göre bedenin işlevlerini düzenli ve rahat bir şekilde yerine getirmesini."</p>

  <p>"Ve, bu tanımlamayı kabul edersek, Bay Dardentor," diye araya girdi Marcel Lornans, "bedeninizin bu işlevleri kolayca yerine getirip getirmediğini bilmek isteriz."</p>

  <p>"Ve düzenli olup olmadığını" diye ekledi Jean Taconnat.</p>

  <p>"Şimdiye kadar hiç hasta olmadığıma göre düzenli olduğuna hiç şüphe yok," diye yanıtladı Perpignanlımız göğsüne vurarak ve bunun nasıl gerçekleştiğini hiç fark etmediğime göre de, kolay olmalı!</p>

  <p>"Tamam o zaman, sevgili yolcum," diye sordu Kaptan Bugarach, "şimdi sağlık sözcüğü ile ne demek istendiğini anladınızsa, sizinkinin şerefine içmemize izin verir misiniz?"</p>

  <p>"İçmemizi sağlayacaksa anladığımı söyleyebilirim, gerçekten de, tatlıyı beklemeden şampanyaya gömülmenin zamanının geldiğini düşünüyorum!"</p>

  <p>Güneyde "şampanyaya gömülme" deyimi sık kullanılırdı, ve bu sözcük Clovis Dardentor'un ağzından hoş bir güneyli aksanıyla dökülüyordu.</p>

  <p>İçkilerin gelmesiyle, ince, uzun kadehler beyaz köpüklü şampanyalarla dolduruldu, sohbet bu kadehlerde boğulmayacak, tam tersine daha da koyulaşacaktı.</p>

  <p>Doktor Bruno şu sözcüklerle karşı saldırıya geçti:</p>

  <p>"Bu arada, Bay Dardentor, sizden bir soruyu daha yanıtlamanızı rica edeceğim, bu kadar sağlıklı olabilmek için tüm aşırılıklardan kaçınıyor musunuz?"</p>

  <p>"Aşırılık demekle neyi kast ediyordunuz?"</p>

  <p>"Şuraya bakın!" diye araya girdi Marcel Lornans gülerek, "demek ki doğu Pireneler'de sağlık sözcüğünün yanı sıra aşırılık sözcüğü de bilinmiyor?"</p>

  <p>"Bilinmiyor değil, Bay Lornans, ancak, doğruyu söylemek gerekirse, ben tam olarak ne anlam ifade ettiğini bilmiyorum."</p>

  <p>"Bay Dardentor," diye devam etti Doktor Bruno, "aşırıya kaçmak, insanın ölçüsüz davranıp yeme, içme konusunda kendini tutamayarak, bedenine ve zihnine zarar vermesi demektir, özellikle sofranın nimetleri karşısında zayıf davranmak sonunda midenin harap olmasına yol açar."</p>

  <p>"Mide nedir?" diye sordu Clovis Dardentor, ciddi bir ses tonuyla.</p>

  <p>"Ne midir?" diye haykırdı Doktor Bruno. "Doğru ya! Mide ağrılarına, mide ülserlerine, mide-bağırsak iltihaplarına, midenin iç zarı ve dış zarı iltihaplarına neden olan bir aygıttır!"</p>

  <p>Ve, mide sözcüğüyle başlayan bu tanılar manzumesini sıralarken, midenin onca özel hastalığa neden olduğunu belirtmekten çok mutlu görünüyordu.</p>

  <p>Kısacası, sağlığının o güne dek hiç bozulmadığını iddia etmeyi sürdüren Clovis Dardentor için bu sözcüklerin hiçbir anlam ifade etmemesiyle bir hayli neşelenen Jean Taconnat, insanoğlunun aşırılıklarını özetleyen bir sözcüğü kullanarak:</p>

  <p>"Hiç düğün yaptınız mı?" diye sordu.</p>

  <p>"Hayır... Çünkü hiç evlenmedim!"</p>

  <p>Ve bu ilginç adamın çınlayan sesi öyle bir yankılandı ki, masanın üzerindeki bardaklar, gemi yalpanın etkisiyle sarsılmışçasına titreştiler.</p>

  <p>Anlaşılacağı gibi, bu inanılmaz adamın, yetingenliğin en yetkin örneği olup olmadığını, övündüğü o bozulmaz sağlığını bu ölçülüğe mi borçlu olduğunu, ya da bedeninin hiçbir şeyden zarar görmeyen bir demir yığınından mı oluştuğunu bilebilmek mümkün değildi.</p>

  <p>"Tamam, tamam!" diye itiraf etti Kaptan Bugarach, "Bay Dardentor, doğanın sizi gelecekteki asırlıklarımızdan biri olarak yaratmış olduğunu görmekteyim!"</p>

  <p>"Neden olmasın, sevgili kaptan?</p>

  <p>"Evet... neden olmasın?" diye tekrarladı</p>

  <p>Marcel Lornans.</p>

  <p>"Sağlam bir şekilde üretilmiş bir makine, iyi yağlanıp, iyi bakılıyorsa, sonsuza dek çalışmaması için hiçbir neden göremiyorum!"</p>

  <p>"Gerçekten de öyle," diye karşılık verdi Jean Taconnat, "yeter ki yakıtı bitmesin."</p>

  <p>"Yakıtı bitmeyecek!" diye haykırdı Clovis Dardentor, metalik bir ses çıkartan para kesesini sallayarak. "Şimdi, sevgili baylar," diye ekledi bir kahkaha patlatarak, "bana zor sorular sormayı bitirdiniz mi?"</p>

  <p>"Hayır!" diye karşılık verdi Doktor Bruno.</p>

  <p>Ve Perpignanlı'yı iyice köşeye sıkıştırmakta ısrar ederek:</p>

  <p>"Hatalısınız, bayım, hatalısınız!" diye haykırdı. "Yıpranmayan tek bir makine yoktur, en muhteşem mekanizma bile bir gün bozulur."</p>

  <p>"Bu makiniste bağlı!" diye karşılık verdi, bardağını ağzına kadar dolduran Clovis Dardentor.</p>

  <p>"Ama," diye haykırdı Doktor, "sanırım, sonunda öleceksiniz?"</p>

  <p>"Şu ana dek hiç doktora gitmediğime göre, neden ölmemi istiyorsunuz ki? Sağlığınıza baylar!"</p>

  <p>Ve, kahkahaların ortasında kaldırdığı bardağını masa arkadaşlarınınkilerle tokuşturduktan sonra bir dikişte içti. O zaman samimi bir ortamda gerçekleşen bu gürültülü, sarhoş edici sohbet, ara sıcakların yerini tatlının almasına dek devam etti.</p>

  <p>Ziyafet sofrasından yayılan bu uğultunun, çaresizlik içinde kamaralarındaki yataklarına uzanmış bahtsız yolcular üzerindeki etkisini tahmin etmek zor değildi, bu neşeli kahkahalar muhtemelen onların mide bulantısını artırmaktan başka bir işe yaramıyordu.</p>

  <p>Bay Desirandelle birçok kez yemek salonunun eşiğinde belirmişti. Yemekler bilet fiyatına dâhil olduğu için onları tüketememek ne acı verici olmalıydı! Ancak, daha kapıyı açar açmaz mide bulantısı artıyor ve kendini güverteye zor atıyordu!</p>

  <p>Tek tesellisi şu sözcüklerdi:</p>

  <p>"Ne mutlu ki oğlumuz Agathocle üçümüzün yerine yiyor!"</p>

  <p>Ve, gerçekten de, oğulları babasının ödediği parayı mümkün olduğunca çıkartmaya çalışıyordu.</p>

  <p>Bu arada, Clovis Dardentor'un son yanıtı üzerine sohbet başka bir mecraya yönelmişti. İyi yiyip içen, yaşamaktan zevk alan bu adamın zayıf bir noktası olamaz mıydı? Yapısının güçlü, sağlığının yerinde ve bedeninin herkes tarafından imrenilecek kadar kuvvetli olduğu tartışılmazdı. Ama, tıpkı diğer ölümlüler (kimseyi ürkütmemek için neredeyse herkes gibi diyelim) gibi o da bir gün ölecekti. Ve o an geldiğinde, o muhteşem serveti kime kalacaktı? Doğa, bu Perpignanlı eski fıçı üreticisine mirasını bırakmak için ne yakın, ne de uzak tek bir akraba bile vermediğine göre evleri, taşınabilir malları kimin olacaktı?</p>

  <p>Bu konuya geçildiğinde, Marcel Lornans:</p>

  <p>"Mirasınızı bırakacağınız birilerinin olmasını hiç düşünmediniz mi?"</p>

  <p>"Nasıl yani?"</p>

  <p>"Herkesin yaptığı gibi," diye haykırdı Jean Taconnat, "size layık, genç, güzel, bakımlı bir kadının kocası olarak..."</p>

  <p>"Ben... Evlenmek mi?"</p>

  <p>"Hiç şüphesiz!"</p>

  <p>"Bu aklıma hiç gelmedi!"</p>

  <p>"Gelmeliydi, Bay Dardentor," diye karşılık verdi Kaptan Bugarach, "artık zamanıdır."</p>

  <p>"Siz evli misiniz, sevgili kaptan?"</p>

  <p>"Hayır."</p>

  <p>"Ya siz doktor?"</p>

  <p>"Hayır."</p>

  <p>"Ya siz baylar?"</p>

  <p>"Kesinlikle hayır," diye yanıtladı Marcel Lornans, ve benim yaşımda biri için bu hiç de şaşırtıcı değil!</p>

  <p>"Tamam o zaman, madem ki evli değilsiniz, benim evlenmemi neden istiyorsunuz?"</p>

  <p>"Bir aileniz olması için," diye karşılık verdi Jean Taconnat.</p>

  <p>"Ya ailenin beraberinde getireceği sorunlar?"</p>

  <p>"Çocuklarınız, torunlarınız olması için..."</p>

  <p>"Ya onların vereceği sıkıntılar?"</p>

  <p>"Nihayet siz öldüğünüzde üzülecek torunlarınız olması için..."</p>

  <p>"Ya da buna sevinecek!"</p>

  <p>"Sizin mirasçınız olduğunda, devletin sevinmeyeceğini mi düşünüyorsunuz?"</p>

  <p>"Devlet, servetimin mirasçısı... Onu tüm savurganlığıyla yiyip bitirecektir!"</p>

  <p>"Bu sorumun yanıtı değil, Bay Dardentor," dedi Marcel Lornans, "bir aile kurmak ve çocuklar, torunlar yaparak, gelecek kuşaklara iz bırakmak insanoğlunun kaderinde var."</p>

  <p>"Tamam, ama insan bunu evlenmeden de yapabilir."</p>

  <p>"Bununla ne söylemek istiyorsunuz?" diye sordu doktor.</p>

  <p>"Ne anlaşılması gerekiyorsa onu, baylar ve kendi payıma, onların doğmuş olmalarını tercih ederim."</p>

  <p>"Evlatlıklar mı? "diye sordu Jean Taconnat.</p>

  <p>"Kesinlikle! Bu yüz kere daha iyi değil mi? Akla daha uygun değil mi? Seçim yapabilme şansı var! Boğmaca, kızıl, kızamık çağlarını geçirdikten sonra, onları sağlıklı bir şekilde alabilme imkânı var! Kumral mı sarışın mı, akıllı mı, aptal mı olduğuna daha kolay karar verilebilir! Böylece istenilen cinsiyetteki çocuklara sahip olunabilir! Evlatlık babası olma kamburunu taşıyabilme gücüne bağlı olarak, bir, iki, üç, dört, hatta bir düzine çocuk alınabilir! Nihayet, Tanrının sizin beraberliğinizi kutsamayı lütfetmesini beklemeden de, maddi ve manevi anlamda en elverişli koşullarda bir aile kurmak mümkündür! İnsan dilediği zaman da kendi kendini kutsayabilir!"</p>

  <p>"Bravo, Bay Dardentor, bravo!" diye haykırdı Jean Taconnat "evlatlıklarınızın şerefine!"</p>

  <p>Ve bardaklar bir kez daha tokuşturuldu.</p>

  <p>Açık yürekli Perpignanlı'nın uzun konuşmasının son cümlesini kaçırmaları halinde, <em>Argeles'</em>in yemek salonundaki masada yer alan davetlilerin, onun tam olarak ne anlatmaya çalıştığı konusunda fikir sahibi olabilmelerine imkân yoktu!</p>

  <p>"Bununla birlikte," dedi Kaptan Bugarach, "yönteminizin oldukça makul olduğunu kabul etmek lazım. Ancak, şunu da eklemek isterim ki, herkes sizin gibi düşünürse ve yalnızca evlatlık edinmek isteyen babalar olursa, evlatlık edinilecek çocuk bulmak da zor olacak..."</p>

  <p>"Hayır, kaptan, hayır!" diye karşılık verdi Clovis Dardentor. "Evlenmek isteyen yürekli insanlar her zaman var olacak... Hem de binlerce, milyonlarca..."</p>

  <p>"İşte bu güzel," dedi Doktor Bruno, "aksi takdirde insanoğlunun soyunun tükenmesi gecikmeyecekti!"</p>

  <p>Ve bu hoş sohbet, masanın diğer ucunda kahvesini yudumlayan Bay Eustache Oriental ile, tatlı tabaklarını silip süpüren Agathocle Desirandelle'in dikkatlerini çekmeyi başaramadan sürüp gitti.</p>

  <p>O zaman, konuyu hukuki açıdan ele almayı düşünen Marcel Lornans, Medeni Kanunun 8. maddesini hatırlattı.</p>

  <p>"Bay Dardentor," dedi, "evlatlık edinmek isteyenlerin uymaları gereken bazı koşullar var."</p>

  <p>"Biliyorum, Bay Lornans, ve onlardan bazılarını yerine getirdiğimi düşünüyorum."</p>

  <p>"Gerçekten de öyle," diye karşılık verdi Marcel Lornans "ve öncelikle herhangi bir cinsten bir Fransızsınız..."</p>

  <p>"Bana inanırsanız, baylar, özellikle erkek cinsinden."</p>

  <p>"Sözünüze güveniyoruz," diye yanıtladı Marcel Lornans.</p>

  <p>"Bunun yanı sıra, yasa evlat edinmek isteyen kişinin yasal olarak bir çocuğu ya da torunu olmamasını şart koşuyor..."</p>

  <p>"Bu tam benim durumum, bay hukukçu," diye karşılık verdi Clovis Dardentor, "ve şunu da eklemek isterim ki torunlarım olmadığı gibi dedelerim de yok."</p>

  <p>"Bu önemli değil."</p>

  <p>"Yine de yok."</p>

  <p>"Ancak şu an için koşullara uygun olmayan bir özelliğiniz var, Bay Dardentor!"</p>

  <p>"Nedir?"</p>

  <p>"Elli yaşında değilsiniz! Evlat edinebilmek için elli yaşında olmak gerekiyor..."</p>

  <p>"Beş yıl içinde elli olacağım, tabii Tanrı izin verirse, ve neden vermesin ki?"</p>

  <p>"İzin vermezse haksızlık etmiş olur, çünkü bundan daha uygun bir beden bulamayacaktır."</p>

  <p>"Ben de öyle düşünüyorum, Bay Taconnat. Bu durumda evlat edinmek için elli yaşımı bekleyeceğim, ticarette söylendiği gibi, iyi bir fırsat çıkarsa..."</p>

  <p>"Evlat edinmek istediğiniz kişinin otuz beş yaşını aşmamış olması koşuluyla," diye araya girdi Marcel Lornans, "yasa evlat edinenin evlat edindiği kişiden en az on beş yaş büyük olmasını gerektiriyor."</p>

  <p>"Hey!" diye haykırdı Clovis Dardentor, "kendime yaşlı bir oğlan ya da kız mı seçeceğimi düşünüyorsunuz? Hayır, kesinlikle! Ve o kişi ne otuz beş, ne de otuzunda olacak, yasada evlat edilecek kişinin reşit olması gerektiği belirtildiğine göre, henüz yeni reşit olmuş birini tercih edeceğim."</p>

  <p>"Bu koşulları yerine getireceğiniz anlaşılıyor, Bay Dardentor, hepsi iyi, güzel ama evlat edinme planlarınız adına çok üzgünüm, çünkü, bahse girerim ki, bir koşulu yerine getirmediniz..."</p>

  <p>"Kimse kötü bir ünüm olduğunu iddia edemez! Kimse, doğu Pireneler'den Perpignanlı Clovis Dardentor'un kamusal ve özel yaşamındaki dürüstlüğünden şüphe duyabilir mi?"</p>

  <p>"Oh! Kimse..." diye haykırdı Kaptan Bugarach.</p>

  <p>"Kimse," diye ekledi Doktor Bruno.</p>

  <p>"Hayır... kimse," dedi Jean Taconnat.</p>

  <p>"Kesinlikle hiç kimse," diye karşılık verdi Marcel Lornans, bir son artırıcının ifadesiyle. "Ama benim söz etmek istediğim bu değildi."</p>

  <p>"Peki ya neydi?" diye sordu Clovis Dardentor.</p>

  <p>"Yasada belirtilen ve hiç kuşkusuz ihmal etmiş olduğunuz bir koşul var..."</p>

  <p>"Hangisi olduğunu söyler misiniz?"</p>

  <p>"Evlat edinecek olanın evlat edeceği kişinin çocukluk yıllarındaki bakımıyla aralıksız olarak altı yıl boyunca ilgilenmiş olması..."</p>

  <p>"Yasa böyle mi diyor?"</p>

  <p>"Kesinlikle."</p>

  <p>"Hangi hayvan bunu yasaya eklemiş olabilir ki?"</p>

  <p>"Bunun önemi yok!"</p>

  <p>"Evet, Bay Dardentor," diye sordu Doktor Bruno ısrarla, "tanıdığınız bir küçüğün bakımıyla ilgilendiniz mi?"</p>

  <p>"Bildiğim kadarıyla hayır!"</p>

  <p>"O zaman," diye karşılık verdi Jean Taconnat, "servetinizi isminizi taşıyacak bir hayır kurumuna bağışlamaktan başka çareniz kalmıyor!"</p>

  <p>"Yasa böyle mi istiyor?" diye sordu Perpignanlı.</p>

  <p>"Böyle istiyor" dedi Marcel Lornans.</p>

  <p>Clovis Dardentor yasanın bu gereğinin yarattığı hayal kırıklığını saklamadı. Altı yıl boyunca, bir çocuğun ihtiyaçlarını, eğitim masraflarını karşılamak onun için hiçbir şeydi. Ama bu durumdan haberdar değildi! Gelecek için hiçbir garanti vermeyen yeni yetmelerle ilişki kurmak söz konusu olduğunda, iyi bir seçim yapıldığının güvencesini kimsenin veremeyeceği doğruydu! Ama bunu hiç aklına getirmemişti! Ancak bu gerekli miydi, Marcel Lornans yanılıyor olamaz mıydı?</p>

  <p>"Bana Medeni Kanunda böyle bir madde olduğunu kanıtlayabilir misiniz?" diye sordu bir kez daha.</p>

  <p>"Size bunu kanıtlayabilirim," diye yanıtladı Marcel Lornans. "Yasanın evlat edinme başlıklı bölümünün 345. maddesini inceleyin. Bunun en temel koşullardan biri olduğu belirtiliyor, ancak..."</p>

  <p>"Ancak..." diye tekrarladı Clovis Dardentor.</p>

  <p>Ve yüz ifadesi yeniden sakinleşti.</p>

  <p>"Haydi... haydi!" diye haykırdı. "Kelime oyunlarınızla, ancak'larınızla beni bezdiriyorsunuz."</p>

  <p>"Ancak," diye devam etti Marcel Lornans "evlat edinilmek istenen kişi, evlat edecek kişinin hayatını kurtarmışsa, bu bir kavga sırasında, bir yangında ya da bir deniz kazasında olabilir, durum değişiyor..."</p>

  <p>"Ama denize hiç düşmedim ve düşeceğimi de sanmıyorum!" diye karşılık verdi Clovis Dardentor.</p>

  <p>"Bu durum, herkes gibi sizin de başınıza gelebilir" dedi Jean Taconnat.</p>

  <p>"Evimin yanacağını da hiç sanmıyorum..."</p>

  <p>"Sizin eviniz de diğerleri gibi yanma riski taşıyor, eviniz olmasa da, gittiğiniz bir tiyatroda, hatta bu gemide bile yangın çıkabilir..."</p>

  <p>"Su ve ateşi kabul ediyorum, baylar. Ancak iş kavgaya gelince, bir başkasının benim yardımıma koşmasına şaşarım! Kimseden yardım istemeyecek olan iki güçlü kolum ve bacağım var!"</p>

  <p>"Kim bilir?" diye karşılık verdi Jean Taconnat.</p>

  <p>Marcel Lornans bu sohbet sırasında, Medeni Kanunun 8. titre'inde*** söz edilen hükümleri kesin bir dille anlatmıştı. Diğer hükümlerden bahsetmemesinin nedeni hiçbir yararının olmayacağını bilmesiydi. Bu nedenle, evlat edinenin evlenmesi durumunda, eşinin rızasını da alması zorunluluğundan, ne de evlat edinilen kişi yirmi beş yaşından küçükse, ebeveynlerinin onayının gerekliliğinden söz etmemişti.</p>

  <p>Zaten, şu an için, Clovis Dardentor'un düşlerini gerçekleştirerek, evlatlık çocuklardan oluşan bir aile kurması zor görünüyordu. Hiç kuşkusuz, bir çocuk seçebilir, altı yıl boyunca bakımıyla ilgilenerek, yetiştirdikten sonra miras haklarıyla birlikte ismini de ona verebilirdi. Yine de, bunu yapmazsa, yasada belirtilen üç koşuldan birinin gerçekleşmesinden başka bir çözüm yolu kalmayacak, evlat edinilecek çocuğun, onu bir kavgadan, bir deniz kazasından ya da bir yangından kurtarması gerekecekti. Oysa Clovis Dardentor gibi bir adamın bu duruma düşmesi mümkün müydü? Buna inanmıyordu, ve kimsenin inanması da beklenemezdi.</p>

  <p>Masadaki konuklar, bol bol şampanyayla ıslattıkları sohbetin sonuna gelmişlerdi. Perpignanlımızın sık yaptığı şakalara ilk gülen hep kendisi oluyordu. Devletin yegâne mirasçısı olup, servetinin hazineye kalmasını istemiyorsa, Jean Taconnat'nın da söylediği gibi parasını bir hayır kurumuna bağışlaması gerekecekti. Yine de, mirasını ilk önüne çıkana bırakmakta özgürdü. Ama hayır! o kafasına koyduğunu yapmaya kararlıydı! Sözün özü, bu unutulmaz yemeğin sona ermesiyle, davetliler yeniden kıç güverteye çıktılar.</p>

  <p>Akşam yemeğinin bir hayli uzun sürmesiyle saat yediye gelmişti. Bu güzel akşam güzel bir gecenin habercisiydi. Rüzgârın kamçıladığı temiz havayı soluyorlardı. Alacakaranlığa gömülmüş olan kara, batı ufkunda belli belirsiz bir sivri kalem gibi görünüyordu.</p>

  <p>Clovis Dardentor ve arkadaşları, Perpignanlının yanına bol miktarda almış olduğu ve herkese cömertçe ikram ettiği puroların dumanlarının ortasında sohbet ederek, bir öne bir arkaya gidiyorlardı.</p>

  <p>Saat dokuz buçuğa doğru, ertesi gün için sözleşerek dağıldılar.</p>

  <p>Clovis Dardentor, Bay Desirandelle'e odasına kadar eşlik ettikten sonra, ne gürültülerin, ne de sallantıların uykusunu bölemeyeceği kamarasına yöneldi.</p>

  <p>O zaman, Jean Taconnat kuzenine şunları söyledi:</p>

  <p>"Bir fikrim var."</p>

  <p>"Nedir?"</p>

  <p>"Bu adam tarafından evlat edinilirsek!"</p>

  <p>"Biz mi?"</p>

  <p>"Sen ve ben... veya sen ya da ben!"</p>

  <p>"Sen delisin, Jean!"</p>

  <p>"Gece ilham verir, Marcel ve ne ilhamlar verdiğini sana sabah söyleyeceğim!"</p>
</body>
</html>
