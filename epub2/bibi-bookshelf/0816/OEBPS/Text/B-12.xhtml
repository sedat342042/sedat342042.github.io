<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h1>MARCEL LORNANS VE JEAN TACONNAT'NIN SÜRELERİ HEDEFLERİNE ULAŞAMADAN DOLUYOR</h1>

  <p>Jean Taconnat yatağından fırlayıp, sabah mırıldanmalarıyla Marcel Lornans'ı uyandırdığında, şafağın ilk ışıklarını karşılayan bir horozdan daha sevinçliydi. On beş gün, önünde bu yürekli milyoneri bir babaya dönüştürmek için on beş gün vardı.</p>

  <p>Zaten Clovis Dardentor, Agathocle Desirandelle ile Louise Elissane'ın nikâh töreninden önce Oran'dan ayrılmayacaktı. Perpignanlı eski dostlarının oğlunun nikâhında şahitlik yapmayacak mıydı? Bu evliliğin gerçekleşmesi için daha en azından dört beş hafta gerekmiyor muydu? Tabi gerçekleşirse... Ama doğrusunu söylemek gerekirse, nikâhın sonsuza dek ertelenmesi ihtimali yok muydu?</p>

  <p>Bu 'eğer'ler ve 'ama'lar Marcel Lornans'ın zihninde uçuşuyordu. Bu çocuğun o tapılası kızın kocası olacağını aklı almıyordu, çünkü <em>Argeles’</em>in güvertesinde kısa süreliğine görmüş olmasına rağmen, ona hayran kalmamanın elde olmadığını anlamıştı. Bay ve Bayan Desirandelle'in oğullarının Louise için uygun bir eş olduğunu düşünmeleri kabul edilebilirdi. Bay Dardentor'un da söyleyeceği gibi, ebeveynler çocuklarına iltimaslı bir gözle bakarlardı. Ama Perpignalı da er geç Agathocle'un sıradanlığını anlayacak ve bu iki gencin birbirlerine uygun olmadıklarını fark edecekti.</p>

  <p>Saat sekiz buçukta, Bay Dardentor ve iki Parisli otelin yemek salonundaki kahvaltı masasında bir araya geldiler.</p>

  <p>Clovis Dardentor oldukça neşeli görünüyordu. Dün akşam güzel bir yemek yemiş, gece deliksiz bir uyku çekmişti. İnsanın yarınından emin olabilmesi için doymuş bir mide, uykuyla dinlemiş bir zihin ve sakin bir kafadan başka neye ihtiyacı vardı?</p>

  <p>"Gençler," dedi Bay Dardentor, çöreğini sıcak çikolatasına daldırırken, "dün akşamdan beri görüşemedik ve bu ayrılık bana çok uzun geldi."</p>

  <p>"Sizi rüyamızda gördük Bay Dardentor", diye karşılık verdi Jean Taconnat, "başınızın etrafı bir aylayla çevriliydi."</p>

  <p>"Yani bir ermiş gibi!"</p>

  <p>"Doğu Pireneler'in hâkimi gibi!"</p>

  <p>"Ah! ah! Bay Jean yine eski neşenize kavuşmuşunuz."</p>

  <p>"Tıpkı söylediğiniz gibi," diye doğruladı Marcel Lornans, "ama her an için onu kaybetmeye hazır."</p>

  <p>"Ama neden?"</p>

  <p>"Çünkü yeniden ayrılmamız gerekecek Bay Dardentor, "herkes kendi yoluna devam edecek."</p>

  <p>"Nasıl? Ayrılmamız mı gerekecek?"</p>

  <p>"Şüphesiz, çünkü Desirandelle ailesinin size ihtiyacı var."</p>

  <p>"Orada duralım! Beni bu şekilde istismar etmelerine izin vermem! Tamam ara sıra Bayan Elissane'a yemeğe gitmeye bir şey demem! Ama beni boyunduruk altına almalarına asla müsaade etmem! Sabahları ve öğleden sonraları kendime ayırıyorum ve umarım şehri ve çevresini birlikte dolaşırız..."</p>

  <p>"Hele şükür, Bay Dardentor!" diye haykırdı Jean Taconnat, "bir an için bile peşinizden ayrılmayacağım."</p>

  <p>"Ne bir an ne bir adım!" diye karşılık verdi Perpignanlı kahkahayı basarak. "Gençliği seviyorum, yanımda yarı yaşımda dostlarım oldukça kendimi gençleşmiş hissediyorum! Ve yine de, her şeyi hesaba katarsak, ikinizin de babası olmam hiç de zor değil."</p>

  <p>"Ah! Bay Dardentor!" diye haykırdı Jean Taconnat, yüreğinden gelen çığlığı bastıramayarak.</p>

  <p>"Şimdilik birlikte kalalım gençler! Henüz ayrılmak için erken, Oran'dan ayrıldığımda... vay canına, nereye gideceğimi bile bilmiyorum."</p>

  <p>"Nikâhtan sonra mı?" diye sordu Marcel Lornans.</p>

  <p>"Hangi nikâh?"</p>

  <p>"Desirandelleler'in...</p>

  <p>"Doğru... Bunu tamamıyla unutmuştum... Hey! Matmazel Louise Elissane ne muhteşem bir genç kız!"</p>

  <p>"Onu <em>Argeles’</em>in güvertesinde gördüğümüzde, biz de aynı şeyi düşünmüştük" diye ekledi Marcel Lornans.</p>

  <p>"Evet dostlarım. Ama evlerinde onu, zarafetini, duyarlılığını izlediğimden beri, gözümdeki değeri daha da arttı! Gerçekten de bu hinoğlu hin Agathocle dört ayak üzerine düşecek."</p>

  <p>"Tabii Matmazel Elissane ondan hoşlanırsa," demek zorunda hissetti Marcel Lornans.</p>

  <p>"Şüphesiz, ama bu çocuktan hoşlanacak! Doğduklarından beri birbirlerini tanıyorlar."</p>

  <p>"Hatta daha da önceden!" dedi Jean Taconnat.</p>

  <p>"Agathocle iyi bir çocuk, her ne kadar biraz... biraz..."</p>

  <p>"Biraz... aslında birazdan fazla..." dedi Marcel Lornans.</p>

  <p>"Hatta hiç..." diye ekledi Jean Taconnat.</p>

  <p>Ve içinden mırıldandı:</p>

  <p>"Matmazel Elissane'a hiç uygun değil!"</p>

  <p>Henüz bu düşüncesini Bay Dardentor'a açmanın zamanı değildi.</p>

  <p>"Evet, kabul etmek gerekir ki... biraz... Tamam! Gözleri açılacak, tıpkı kış bitimindeki köstebek gibi."</p>

  <p>"Ve bir köstebek olmaktan öteye gidemeyecek!" demekten kendini alamadı Marcel Lornans.</p>

  <p>"Hoşgörü gençler, hoşgörü!" diye devam etti Bay Dardentor. "Agathocle yalnızca sizin gibi Parislilerle yaşasaydı, daha iki ay geçmeden görgü kurallarını öğrenecekti! Ona ders vermelisiniz."</p>

  <p>"Akıl verme dersleri, saati yüz liraya!" haykırdı Jean Taconnat. "Bu parasını çalmak anlamına gelir."</p>

  <p>Bay Dardentor bunu kabullenmek istemiyordu. Doğrusunu söylemek gerekirse, Agathocle'un bulunmaz Hint kumaşı olmadığının farkındaydı. Yine de ekledi:</p>

  <p>"Gülün, gülün, baylar! Unutmayın ki, aşk en kurnazların aklını başından alsa da, en alıkların aklını başına getirir ve bu genç için de aynı şey geçerli olacak."</p>

  <p>"Gagathocle!" diye sözünü tamamladı Jean Taconnat.</p>

  <p>Bay Dardentor bu harf oyunu karşısında kendini tutamayarak kahkahayı bastı.</p>

  <p>Sonra yeniden Bayan Elissane'dan söz eden Marcel Lornans Oran'daki hayatı üzerine birkaç soru sordu. Bay Dardentor evini nasıl bulmuştu?</p>

  <p>"Hoş bir ev," diye yanıtladı, şirin bir kuşun canlandırdığı hoş bir kafes. Orayı siz de göreceksiniz."</p>

  <p>"Rahatsız etmezsek" dedi Marcel Lornans.</p>

  <p>"Benimle beraber olmanız yeterli. Yine de bugün değil. Agathocle'un ortama alışmasına izin vermemiz lazım. Oraya yarın gideceğiz. Şimdi şehri, limanı, abideleri gezelim.</p>

  <p>"Ya birliğimize ne zaman teslim olacağız?" dedi Marcel Lornans.</p>

  <p>"İctimaya bugün çıkacak değilsiniz, ne yarın, ne de öbür gün! En azından düğüne kadar bekleyin."</p>

  <p>"Bu belki de emekli olacağımız yaşa kadar beklemek anlamına gelecek."</p>

  <p>"Hayır, hayır, fazla zaman almayacak!"</p>

  <p>Patrice orada olsa, ağızlardan çıkan bu baklalar karşısında şaşkına dönecekti.</p>

  <p>"Tamam o zaman," dedi Bay Dardentor, "artık birliğe katılmayı sorun etmeyin."</p>

  <p>"İçiniz rahat olsun," dedi Jean Taconnat. "Bu işi on beş gün erteleyebiliriz! O zamana kadar, durumumuzda bir değişiklik olmaz, yeni ilişkiler kurulmazsa..."</p>

  <p>"Evet dostlarım, artık bu konuyu kapatalım!" diye haykırdı Clovis Dardentor. "On beş gününüzü alıp makbuzunuzu veriyorum! Bu süre boyunca bana ait olacaksınız. <em>Argeles’</em>e binmemin nedeni sizi orada bulacağımı bilmemdi.</p>

  <p>"Ve yine de geç kalmıştınız Bay Dardentor, diye karşılık verdi Jean Taconnat.</p>

  <p>Keyfi iyice yerine gelen Perpignanlı masadan kalkarak hole geçti.</p>

  <p>Patrice oradaydı.</p>

  <p>"Beyefendinin vereceği talimatlar var mı?"</p>

  <p>"Talimatlar? Hayır, ama sana talimat yerine gün boyunca izin vereceğim! Keyfine bak ve saat ondan önce geri dönme!"</p>

  <p>Küçümseyen bir ifadeyle dudaklarını büken Patrice, kullandığı bu sözcükler nedeniyle patronuna hiç minnet duymamıştı.</p>

  <p>"Yani beyefendi kendisine eşlik etmemi istemiyor mu?"</p>

  <p>"Tek istediğim Patrice, peşimde dolaşmaman ve bir an önce arkanı dönüp gitmen!"</p>

  <p>"Beyefendi izin verirse ona bir tavsiyede bulunmak isterim."</p>

  <p>"Evet... bunu yaptıktan sonra ortadan kaybolursan."</p>

  <p>"Tamam, beyefendinin dikkate alması gereken tavsiyem, arabacı yerini almadan önce arabaya binmemesi. Çünkü bunun sonu bir kutsama duası değil, bir felaket olacak."</p>

  <p>"Cehennem ol!"</p>

  <p>Ve Clovis Dardentor iki Parisli'nin arasında otelin merdivenlerinden indi.</p>

  <p>"Hizmetkârınız oldukça iyi bir tipe benziyor!" dedi Marcel Lornans. "O ne kibarlık, o ne hassasiyet."</p>

  <p>"Ve o ne can sıkıcı tavırlar! Ama dürüst bir çocuk, beni kurtarmak için kendisini alevlerin arasına atar."</p>

  <p>"Yalnız o olmayacak, Bay Dardentor," diye haykırdı gerekirse bu kurtarıcı rolünü Patrice'in elinden almaya kararlı görünen Jean Taconnat.</p>

  <p>Clovis Dardentor ve iki kuzen sabah saatleri boyunca şehrin aşağı bölümündeki rıhtımı gezdiler. Oran limanı denize doğru yayılmıştı. Uzun bir dalgakıranla çevreleniyor, yatay mendireklerle havuzlara ayrılıyordu, yüzölçümü yirmi dört hektarı buluyordu.</p>

  <p>İki genç kuzen, Oran'ı Cezayir'in sanayisi en gelişmiş kenti yapan ticari hareketlilikten hiç hoşlanmasalar da, Perpignanlı eski girişimci çevresinde olan bitenleri büyük bir ilgiyle izliyordu. Bölgenin güneyindeki geniş topraklarda yoğun bir şekilde üretilen halfaların yüklenmesi, büyük baş hayvanların, tahılların, işlenmemiş şekerlerin ve dağlık bölgeden çıkartılan minerallerin gemilere bindirilmesi Bay Dardentor'a büyük bir keyif veriyordu.</p>

  <p>"Bana kalsa günlerimi bu karmaşanın ortasında geçirmeyi tercih ederdim. Burada kendimi bir zamanlar fıçılarla dolu olan depolarımdaymış gibi hissediyorum! Oran'da buradan daha ilginç bir mekân bulabilmek mümkün değil."</p>

  <p>"Katedralin, camiilerin, anıtların dışında," diye yanıtladı Marcel Lornans.</p>

  <p>"Hey! dedi müstakbel babasına dalkavukluk etmek isteyen Jean Taconnat, ben de Bay Dardentor'dan farklı düşünmüyorum! Bu hareketlilik çok ilgi çekici, girip çıkan bu gemiler, mallarla dolu bu yük arabaları, Arap hamallar topluluğu. Elbette ki şehirde görülmeye değer anıtlar var ve onları göreceğiz. Ama bu liman, havuzları dolduran bu deniz, gemi direklerinin yansıdığı bu gök mavisi sular."</p>

  <p>Marcel Lornans onu alaycı bakışlarla süzüyordu.</p>

  <p>"Bravo!" diye haykırdı Bay Dardentor. "Bir manzarada su yoksa, ne olduğunu bilemediğim bir şeylerin eksik olduğunu hissediyorum! Loge meydanındaki evimde üstatların birçok tablosu asılı duruyor ve su her zaman en ön planda. Aksi takdirde satın almıyorum."</p>

  <p>"Hey! siz bu işin erbabısınız Bay Dardentor!" diye karşılık verdi Marcel Lornans, "öyleyse suyun mevcut olduğu mekânları gezeceğiz... Tatlı su olması önemli mi?"</p>

  <p>"Hiç fark etmez, ne de olsa içecek değiliz!"</p>

  <p>"Ya senin için Jean?"</p>

  <p>"Benim için de" diye yanıtladı Jean Taconnat dostuna bakarak.</p>

  <p>"Tamam o zaman." diye devam etti Marcel Lornans, liman dışında da suyun bulunduğu mekânları arayacağız ve Joanne'a göre, Rehhi şelalesinin bir bölümü Oudinot bulvarına dökülüyor."</p>

  <p>Yine de Marcel Lornans'ın tüm önerilerine karşı, sabah saatleri boyunca limanın çevresinde dolaşmaya devam ettiler. Bay Dardentor ve iki Parisli gezintilerini tamamladıktan sonra, öğle yemeği için otele geri döndüler. Dinlenmeye ve gazeteleri incelemeye ayrılan iki saatten sonra, genç dostlarının yanına gelen Clovis Dardentor, onlara şu açıklamayı yaptı:</p>

  <p>"En iyisi şehri gezmeyi yarına ertelemek."</p>

  <p>"Ama neden? "diye sordu Marcel Lornans.</p>

  <p>"Çünkü Desirandelle'leri uzun süre yalnız bırakırsam bana gücenebilirler! Bir kişi olsalar kabul ama iki kişinin düşünceleri bir araya gelince!"</p>

  <p>Bay Dardentor, Patrice orada olmadığı için sözcükleri ağzına geldikleri gibi kullanmakta özgürdü.</p>

  <p>"Ama," diye sordu Jean Taconnat, "akşam yemeğinde Bayan Elissane'larda olmayacak mısınız?"</p>

  <p>"Evet, bugün de öyle olacak, ama yarından itibaren akşam saatlerine kadar gezinebileceğiz. Görüşmek üzere."</p>

  <p>Ve Clovis Dardentor hızlı adımlarla Vieux-Chateau caddesine doğru ilerledi.</p>

  <p>"Yanında olmadığım zamanlar, dedi Jean Taconnat başına bir bela gelmesinden korkuyorum."</p>

  <p>"İyi yürekli dostum!" diye karşılık verdi Marcel Lornans.</p>

  <p>Bay Dardentor'un Bayan Elissane'ın evinde büyük bir memnuniyetle karşılandığını, içgüdüsel olarak bu muhteşem adamın büyüsüne kapılan Louise'in ona büyük bir yakınlık gösterdiğini anlatmak gereksiz cümlelerle zaman kaybetmek anlamına gelecekti.</p>

  <p>Agathocle'a gelince, her zaman olduğu gibi orada değildi. Bu çocuk evde kalmak yerine dışarıda avarelik etmeyi yeğliyordu. Yalnızca yemek saatlerinde eve dönüyor, Louise'in sağına oturarak masadaki yerini alsa da, onunla neredeyse hiç konuşmuyordu. Doğrusunu söylemek gerekirse, Bay Dardentor sohbetin monotonlaşmasına izin verecek bir adam değildi. Doğduğu şehirden, <em>Argeles’deki</em> yolculuğundan, Palma'daki maceralarından, dört nala giden galeradan, Sainte-Eulalie kilisesine o muhteşem girişinden, öve öve bitiremediği ve tanışalı henüz üç gün olsa da, bebekliklerini bildiğini söylemek zorunda kaldığı genç yol arkadaşlarından söz ediyordu. Sonunda Louise Elissane bu iki genç Parisli'yi tanımak için gizli bir arzu duydu ve Bay Dardentor onları eve davet etmeyi önerdiğinde kendini başını onaylayıcı bir ifadeyle hafifçe sallamaktan alamadı.</p>

  <p>"Onları sizinle tanıştıracağım, Bayan Elissane," dedi "hemen yarın sizi onlarla tanıştıracağım. Oldukça iyi yetişmiş gençler. Onları ağırladığınıza pişman olmayacaksınız!"</p>

  <p>Bayan Desirandelle, Perpignanlı'nın bu önerisini uygunsuz bulmuş olabilirdi. Yine de Bayan Elissane bunu kabul etmekten başka çaresi olmadığını düşündü. Hiçbir önerisini geri çeviremezdi.</p>

  <p>"Önerimi geri çevirmeyeceksiniz!" diye haykırdı. Ah! sevgili bayan bunu söyleyeceğinizi biliyordum. Zaten yalnızca makul önerilerde bulunurum. Hem kendime hem de başkalarına, onlara benim gösterdiğim yakınlıkla yaklaşabilirsiniz. Dostum Desirandelle de beni onaylayacaktır."</p>

  <p>"Şüphesiz..." diye yanıtladı Agathocle'un babası pek de içten gelmeyen bir ses tonuyla.</p>

  <p>"Anlaştık," diye devam etti Bay Dardentor, "Bay Marcel Lornans ve Jean Taconnat yarın akşam Bayan Elissane'ı ziyarete gelecekler. Bu arada, Desirandelle sabah dokuz buçukta şehir turuna çıkacağız, bize katılmak ister misiniz?"</p>

  <p>"Beni bağışlayın, Dardentor. Bu hanımların yanından ayrılmak istemiyorum, sevgili Louise'imize eşlik etmeliyim."</p>

  <p>"Nasıl isterseniz... Nasıl isterseniz! Bunu anlayışla karşılıyorum! Ah! Matmazel Louise, dâhil olacağınız bu muhteşem aile sizi şimdiden ne kadar çok seviyor! Evet, Agathocle, neden hiçbir şey söylemiyorsun evlat? Yoksa bunu senin yerine benim yapmam mı gerekiyor? Ah şuraya bakın! Matmazel Louise'i çekici bulmuyor musun?"</p>

  <p>Agathocle aklından geçenleri yüksek değil alçak sesle söylemenin en iyisi olduğunu düşündü, nihayet Bay Dardentor'un da yardımıyla, ağzından hiçbir şey anlaşılmayan yarım yamalak sözcükler döküldü.</p>

  <p>Ve bu ahmağın kendisinde yarattığı düş kırıklığını gizlemeye gerek görmeyen Louise Elissane güzel gözleriyle ümitsizce Bay Dardentor'a bakarken, Bayan Desirandelle oğlunu yüreklendirmek için soruyordu:</p>

  <p>"Ne kadar nazik değil mi?"</p>

  <p>Ve Bay Desirandelle onu desteklemek için:</p>

  <p>"Onu ne kadar seviyor!" diye ekliyordu.</p>

  <p>Clovis Dardentor etrafında olup bitenleri anlamazlıktan gelmeye çalışıyordu. Evlilik kararı alındığına göre nikâhın gerçekleşeceğinden kuşku duymuyor, bunun dışında bir olasılığı aklına getirmiyordu.</p>

  <p>Ertesi sabah, her zamanki gibi çevresine ışık saçan Clovis Dardentor tüm neşesi ve canlılığıyla, sıcak çikolatasını içerken iki Parisliyle karşılaştı.</p>

  <p>Ve öncelikle onlara akşama Bayan Elissane'a davetli olduklarını söyledi.</p>

  <p>"Bizi onlarla tanıştırmanız harika bir fikir," diye karşılık verdi Marcel Lornans.</p>

  <p>"Garnizon günlerimiz boyunca en azından ziyaret edecek hoş bir evimiz olacak."</p>

  <p>"Hoş, çok hoş!" diye yanıtladı Clovis Dardentor. "Doğru, Matmazel Louise'in nikâhından sonra..."</p>

  <p>"Bu doğru," dedi Marcel Lornans, "nikâh var."</p>

  <p>"Sizin de davetli olacağınız genç dostlarım."</p>

  <p>"Bay Dardentor," diye karşılık verdi Jean Taconnat, "bizi şımartıyorsunuz. Size olan minnet borcumuzu nasıl ödeyeceğimizi bilemiyorum. Bize tıpkı..."</p>

  <p>"Çocuklarım gibi davranıyorum! Elbette, babanız olacak yaşta değil miyim?"</p>

  <p>"Ah! Bay Dardentor, Bay Dardentor!" diye haykırdı Jean Taconnat çok şey ifade eden bir ses tonuyla.</p>

  <p>Gün boyunca şehri gezen bu turist üçlüsü, şehrin ana gezinti yerlerini, güzel ağaçlarla çevrili Turin bahçesini, etrafında çift sıra bella-ombra'ların yükseldiği Oudinot bulvarını, Carriere, Theatre, Orleans ve Nemours meydanlarını dolaştılar.</p>

  <p>Aralarında Afrika 7. Avcı Birliği'nin üniformasını taşıyan bol miktarda asker ve subayın da yer aldığı Oran halkının çeşitli üyelerini inceleme fırsatı buldular.</p>

  <p>"Bu üniforma çok zarif," diye tekrarlıyordu Bay Dardentor. "Şeritli gömlek üzerinize tam oturacak ve kariyerinizi bu güzel kıyafetler içinde yapacaksınız! Hey! sizi şimdiden güzel bir evlilik yapmaya hazırlanan başarılı subaylar olarak görüyorum! Bu subaylık hiç şüphesiz harika bir meslek. Hele bir de sizin gibi istekli olunursa."</p>

  <p>"Bu kanımızda var!" diye karşılık verdi Jean Taconnat. "Bu askeri içgüdüler, bize Saint-Denis caddesinin yürekli tüccarları olan atalarımızdan miras kaldı!"</p>

  <p>Yolda Mağribi kıyafetli, altın nakışlı ipek elbiseler giymiş Yahudilerle, güneşli kaldırımlarda kaygısızca gezinen Mağribîlerle ve nihayet Fransızlarla karşılaştılar.</p>

  <p>Clovis Dardentor'un gördüğü her şeye hayran kaldığını söylemeye gerek yoktu. Ama yolları tabakhane, dökümhane, şehriye ve tütün fabrikaları gibi bazı üretim merkezlerinin önünden geçtiğinde ilgisi hissedilebilir şekilde artıyordu.</p>

  <p>İtiraf etmek gerekir ki, 1839'da restore edilen katedrali, şehrin anıtlarını, daha modern görünümlü belediye binası, banka ve tiyatroyu ziyaret ettiklerinde hayranlık sözcükleri sınırlı kalıyordu.</p>

  <p>İki gence gelince, kubbeleri mağribi tarzında nal şeklinde yayların üzerinde duran ve üzerinde görkemli bir minarenin yükseldiği eski bir camiiden bozma Saint Andre kilisesini büyük bir ciddiyetle incelediler. Yine de bu kilise onlara, türbe şeklindeki girişiyle sanatçıları hayran bırakan Paşa camiinden daha önemsiz göründü. Clovis Dardentor zamanın azaldığını bildirmese, Sidi-el-Haouri camiinin üç katlı sıra kemerlerinin önünde daha fazla vakit geçireceklerdi.</p>

  <p>Marcel Lornans camiiden çıkarlarken, minarenin şerefesindeki bir adamın dürbünle ufku gözlemlediğini fark etti.</p>

  <p>"Şuraya bakın... Bay Oriental!" dedi.</p>

  <p>"Ne? O yıldız antikacısı, gezegen sayıcısı mı?" diye haykırdı Perpignanlımız.</p>

  <p>"Ta kendisi dürbünle çevreyi gözlüyor."</p>

  <p>"Dürbünle çevreyi gözlüyorsa, bu o değildir!" diye karşılık verdi Jean Taconnat. "Yemek yemiyorsa, o kişi Bay Oriental olamaz!"</p>

  <p>Güneşin günlük turunu izleyen kişi gerçekten de Montelimar Astronomi Topluluğu Başkanı'ndan başkası değildi.</p>

  <p>Nihayet akşam yemeği için otele döndüklerinde, her üçünün de dinlenmeye ihtiyaçları vardı.</p>

  <p>Patronunun kendisine bahşettiği boş saatlerini şehrin caddelerini sistemli bir şekilde dolaşmaya ayıran Patrice, her şeyi bir günde göremeyeceğine karar vererek, hafızasını değerli anılarla zenginleştirmişti.</p>

  <p>Bu nedenle, Bay Dardentor'a hareketlerinde yeterince ölçülü davranmadığı ve kendini fazlasıyla yorduğu konusunda eleştirmiş, aldığı tek yanıt, yorgunluğun bir Doğu Pireneliye vız geleceği ve gidip yatması gerektiği olmuştu.</p>

  <p>Gerçekten de, saat sekize doğru, mutfaktaki personeli yerinde yanıtları ve davranışlarıyla büyüledikten sonra, Patrice'in yaptığı da buydu.</p>

  <p>O saatlerde, Bay Dardentor ve iki kuzen, Vieux-Chateau caddesindeki eve ulaşıyorlardı. Elissane ve Desirandelle aileleri salondaki yerlerini almışlardı. Clovis Dardentor'un kendilerini tanıtmasının ardından, Marcel Lornans ve Jean Taconnat içten bir şekilde karşılandılar.</p>

  <p>O akşamın her zamanki burjuva gecelerinden hiç farkı yoktu, bu onlar için sohbet etmek, çay içmek ve bir şeyler çalmak anlamına geliyordu. Sanata bir hayli düşkün olan Matmazel Elissane piyano çalmak konusunda oldukça yetenekliydi. Ve -tesadüfe bakın!- Marcel Lornans'ın yaygın şekilde kullanılan bir kalıpla söylenirse, güçlü hoş bir sesi vardı. Bunun üzerine genç kız ve genç adam son bestelerden birini birlikte icra ettiler.</p>

  <p>Müziğe hayran kalan Clovis Dardentor, onları çok şey anlamayan insanlara özgü içgüdüsel bir coşkuyla izliyordu. Şarkının bir kulaklarından girip diğerinden çıkması yeterliydi ve beyinlerinin bu tınılardan etkilendiği söylenemezdi. Yine de Perpignanlımız, bir güneylinin coşkusuyla alkışlamaktan ve iltifatlar yağdırmaktan geri kalmamıştı.</p>

  <p>"Yetenekli ve uyumlu bir çift!" diye haykırdı en sonunda.</p>

  <p>Genç piyanist gülümserken, Marcel Lornans'ın yüzünü hafif bir şaşkınlık kaplamış, Bay ve Bayan Desirandelle'in kaşları çatılmıştı. Gerçekten de, dostları sözcüklerini iyi seçememiş olmasından dolayı mutlu değildi ve Patrice'in de söyleyeceği gibi, bu ortamda ters tepmişti.</p>

  <p>Aslında, Jean Taconnat'ya göre, Agathocle'da görücü usulü ile bile olsa, evlilik yapabilecek bir yetenek, bir zekâ kırıntısı yoktu.</p>

  <p>Sohbet dönüp dolaşıp Bay Dardentor ile iki Parisli'nin yaptıkları şehir turuna geldi. Oldukça birikimli olan Louise Elissane, kendisine yöneltilen birkaç soruyu ukalalık yapmadan yanıtlayarak, üç asırlık Arap işgalinden, Fransızların altmış yıl önce idareyi devralışlarından ve Oran'ı Cezayir kentleri arasında ilk sıraya yerleştiren ticaretinden söz etti.</p>

  <p>"Ama," diye ekledi genç kız, "tarihi boyunca birçok felaket yaşayan şehrimizde huzur her zaman hâkim olmadı. Müslüman saldırılarını doğal afetler izledi. 1790'daki deprem şehri yerle bir etti."</p>

  <p>Jean Taconnat kulak kabarttı:</p>

  <p>"Bu felaketin ardından gelen yangınlardan sonra, Türklerin ve Araplar'ın işgali altına girdi. Huzur ancak Fransız yönetimiyle tesis olundu" diye devam etti genç kız.</p>

  <p>Bunun üzerine Jean Taconnat düşünmeye başladı:</p>

  <p>"Depremler, yangınlar, saldırılar! Yüz yıl gecikmişim! Sarsıntılar hâlâ hissediliyor mu matmazel? diye sordu.</p>

  <p>"Hayır bayım," diye yanıtladı Bayan Elissane.</p>

  <p>"Bu üzücü."</p>

  <p>"Nasıl? Üzücü mü?" diye haykırdı Bay Desirandelle. "Demek size depremler, bu tür felaketler gerekiyor bayım."</p>

  <p>"Bundan hiç söz etmeyelim," dedi Bayan Desirandelle, soğuk bir ifadeyle, "yoksa midem yeniden bulanmaya başlayacak. Karaya çıktık ve denizin çalkantılarının şehirleri de etkilemesini istemiyorum!"</p>

  <p>Marcel Lornans kadının bu sözleri karşısında kendini gülümsemekten alamadı.</p>

  <p>"Bayan Desirandelle'in bu konudaki hassasiyetini unutarak, kötü anılarını yeniden canlandırdığım için üzgünüm," dedi o zaman Louise Elissane.</p>

  <p>"Oh! sevgili kızım," diye karşılık verdi</p>

  <p>Bay Desirandelle, "kendinizi suçlamayın."</p>

  <p>"Ve her şeyden önce," diye haykırdı Bay Dardentor, "bir yer sarsıntısı olursa, her şeyi dengelemesini bileceğim! Bir ayağım burada, diğeri orada. Tıpkı Rhodes'in dev heykeli gibi! Hiçbir şey yerinden kımıldamayacak."</p>

  <p>Afrika toprağındaki tüm sarsıntıları önleyecek şekilde bacaklarını aralayan Perpignanlının botları döşemeyi gacırdatıyordu. Ve kocaman açtığı ağzından öyle derin bir kahkaha yayıldı ki, herkes kendini onun neşesine eşlik etmek zorunda hissetti.</p>

  <p>Evden ayrılma zamanı geldiğinde, ertesi gün kasbah'ı ziyaret etmek üzere iki aileyle randevulaşıldı. Ve hayallere kapılan Marcel Lornans, otele dönüğünde, 7. Avcı Birliği'ne katılmanın bu dünyadaki düşlerini gerçekleştirmeye yetmeyeceğini düşünmeye başlamıştı.</p>

  <p>Ertesi sabah, Desirandelle ve Elissane aileleri kendilerine eşlik eden Bay Dardentor ve iki Parisliyle birlikte, Oran'ın şimdi iki kapısı kente açılan sıradan bir kışlayı andıran eski kasbah'ın kıvrımlarında ilerliyorlardı. Sonra Oran'ın en ilginç bölgelerinden biri olmayı hak eden Djalis zenci köyüne kadar uzanıldı. Ve bu gezinti sırasında, Louise Elissane, Marcel Lornans ile sohbet etmekten büyük keyif aldı, bu durum Bayan Desirandelle'in canını sıksa da, bu bir tesadüftü- oh! yalnızca bir tesadüftü.</p>

  <p>Akşam, Clovis Dardentor tüm cemaate (şirkete) bir yemek verdi. Patrice'in özenli servisiyle sunulan bu yemek oldukça lezizdi. Matmazel Elissane bu centilmen hizmetkârı tanımaktan çok hoşlandı, Patrice'e gelince, onun nadir rastlanan bir kişiliğe sahip olduğunu anlamıştı.</p>

  <p>Günler geçmesine rağmen, Vieux-Chateau caddesindeki evin konuklarının durumunda bir değişiklik yoktu.</p>

  <p>Bayan Elissane kızını birçok kez Agathocle konusunda uyarmış, gerçekçi bir kadın olarak, iki ailenin birleşecek servetlerinin yararını anlatmıştı. Louise annesinin ısrarlı sorularını yanıtlamaktan kaçınıyor, o da Bayan Desirandelle'in ısrarlı sorularına ne karşılık vereceğini bilemiyordu.</p>

  <p>Agathocle'un annesi de oğlunu dürtüklemekten geri kalmıyordu.</p>

  <p>"Elini biraz çabuk tut!" diye tekrarlıyordu günde on kere. "Louise ile seni baş başa bırakacağız ve ona birkaç kompliman sıralayacağın yerde boş boş vitrinlere bakacağına eminim."</p>

  <p>"Yani sıralarsam...</p>

  <p>"Evet, ama lafı dilinde dolayıp duruyorsun ve on dakikada on sözcüğü bir araya getiremiyorsun."</p>

  <p>"On dakika! Bu çok uzun!"</p>

  <p>"Ama oğlum geleceğini düşünsene!" diye devam ediyordu hüzünlü anne, oğlunun ceketinin kolunu sallayarak. "İki aile anlaştığına göre, bu evliliğin gerçekleşmesi gerek, ama henüz hiçbir şey kesinleşmedi."</p>

  <p>"Ama neden? Ben razı olduğuma göre..." diye safça yanıtlıyordu Agathocle.</p>

  <p>"Ama Louise razı olduğunu söylemedi" diye karşılık veriyordu Bayan Desirandelle.</p>

  <p>Ve günler geçiyor, yeni bir gelişme yaşanmıyordu, Bay Dardentor araya girmek istese de çocuktan tek bir kıvılcım dahi alamıyordu.</p>

  <p>"Yanmaya her an hazır bir çakmak taşı yerine, ıslanmış bir çakıl taşı! diye düşünüyordu. Yine de bir fırsat yeterli olacak. Doğru, bu kadar huzurlu bir evde..."</p>

  <p>Kısacası herkes yerinde saymaya devam ediyordu. Oysa adımları sayarak harekete geçmek mümkün değildi. Ayrıca sohbet konuları giderek azalmaya başlamıştı. Şehrin en ücra mahalleri bile ziyaret edilmişti. Bay Dardentor artık Cezayir'in bu en önemli kentini Oran Coğrafya Topluluğunun bilge başkanı kadar iyi tanıyordu. Desirandelle'ler gibi Jean Taconnat'nın umudu da azalıyordu, derin bir uykuya gömülmüş bu sarsılmaz toprağın üzerine sağlam bir şekilde inşa edilmiş bu kentte depremden medet ummak mümkün değildi.</p>

  <p>Ne mutlu ki, Clovis Dardentor'un aklına ancak böyle bir adamdan beklenilebilecek bir fikir geldi.</p>

  <p>Cezayir Demiryolları Şirketi, Oran'ın güney bölgesine, indirimli bir sefer düzenliyordu. Evinden çıkmayı pek sevmeyenleri bile cezbedecek bir öneriydi. Bir hattan gidiliyor, diğerinden geri dönülüyordu. Arada ülkenin en muhteşem bölgelerinde yolculuk edilecek yüz fersahlık bir mesafe vardı. Bu on beş günlük ilginç bir seyahat olacaktı.</p>

  <p>Şirketin rengârenk afişlerinde bir bölge haritası ve onu zikzaklarla kat eden kırmızı çizgiler vardı. Tlelat'tan, Saint-Denis du Sig'den, Perregaux'dan, Mascara'dan geçilerek demiryoluyla Saida'ya varılıyor, oradan posta arabaları ya da kervanlarla yola çıkılarak, Daya, Magenta, Sebdu, Tlemcen, Lamoriciere, Sidi-bel-Abbes beldeleri ziyaret ediliyordu. Nihayet, yeniden trene binilerek Sidi-bel-Abbes'den Oran'a dönülüyordu.</p>

  <p>İşte bu olağanüstü adamın karakterinin en ince ayrıntılarını belli eden bir tutkuyla bağlandığı yolculuk buydu. Bu düşüncesini Desirandelle'lere kabul ettirmekte güçlük çekeceğini sanmıyordu. Yolculuk sırasında karşılaşılacak olaylar, ortak yaşam, görülecek küçük hizmetler, Agathocle, o çekici Louise'in gönlünü fethetmek için bu fırsatlardan yararlanabilirdi.</p>

  <p>Belki Bayan Elissane biraz nazlanacaktı. Bu yolculuk onu ürkütüyordu, sonra bir sürü bahanesi daha vardı. Ama Dardentor gibi bir adama karşı koymak mümkün müydü? Zaten bu eşsiz kadın onu asla reddetmeyeceğini söylememiş miydi, en uygun anda kendisine bu sözünü hatırlattı. Nihayetinde kararı kesindi. Agathocle bu yolculukta yeni bir kimlikle ortaya çıkacak, Matmazel Louise'in değerini anlamasıyla dönüşte nikâhın önünde hiçbir engel kalmayacaktı.</p>

  <p>"Peki," diye sordu Bayan Elissane, "Bay Marcel Lornans ve Jean Taconnat bize eşlik edecekler mi?"</p>

  <p>"Ne yazık ki hayır!" diye karşılık verdi Bay Dardentor. "Birkaç gün içinde birliklerine katılmaları gerekiyor, bu yolculuk onları fazlasıyla geciktirebilir."</p>

  <p>Bayan Elissane'ın içi rahatlamıştı.</p>

  <p>Ama annesinden sonra kızını da ikna etmek lazımdı.</p>

  <p>Bay Dardentor'un işi zor gibi görünüyordu. Louise'in, Desirandelle ailesiyle sürekli birlikte olmak zorunda kalacağı bu yolculuktan hiç hazetmediği anlaşılıyordu, Oran'dayken Agathocle en azından sık sık dışarı çıkıyordu. Onu yemek saatleri dışında görebilmek mümkün değildi, sohbet etmek için olmasa da ağzını açtığı tek yer yemek masasıydı. Trende, posta arabasında, kervanda hep yanında olacaktı. Bu hoşça vakit geçirebileceği bir seyahat olmayacaktı. Bu çocuktan hoşlanması imkânsızdı ve belki de en doğrusu annesine onunla asla evlenmeyeceğini açıklamaktı. Ama planlarından vazgeçmeye hiç yanaşmayan bu kararlı ve inatçı kadını iyi tanıyordu. Doğrusunu söylemek gerekirse, en iyisi annesinin bu sözde nişanlının ne kadar ruhsuz biri olduğunu anlamasıydı.</p>

  <p>Bay Dardentor karşı konulmaz hitabet yeteneğini sergiledi. Zaten niyeti kötü değildi, bu yolculuğun Desirandelle'lerin mirasçısına değerlendirebileceği bir fırsat yaratmasını umuyordu, böylece eski dostlarının en büyük arzusu yerine gelecekti. Buradan elleri boş dönmeleri onlar için ne büyük bir yıkım olacaktı! Bunlar genç kızın umurunda olmasa da, sonunda ondan yolculuk hazırlıklarına başlayacağı konusunda söz aldı.</p>

  <p>"Daha sonra bunun için bana teşekkür edeceksiniz,"' diye tekrarlıyordu, "bana teşekkür edeceksiniz!"</p>

  <p>Durumdan haberdar olan Patrice, bu yolculuğu onaylamadığını patronundan hiç gizlemedi. Bazı çekinceleri vardı. Hiç kuşku yok ki, yolculuğa başka turistler de katılacaktı ve ortak bir yaşamı paylaşacakları bu kişilerin kimin nesi oldukları belli değildi.</p>

  <p>Patronu ona kırk sekiz saat içinde, yani 10 Mayıs günü valizlerin hazır olması talimatını verdi.</p>

  <p>Bay Dardentor iki gence Desirandelle ve Elissane aileleriyle birlikte aldıkları kararı açıkladıktan hemen sonra, kendilerine eşlik edemeyecek olmalarından ne büyük üzüntü duyduğunu belirtti. Birkaç hafta boyunca, Oran'ı kervanlarla dolaşmak ne harika olacaktı!</p>

  <p>Ve yine de, hareketten bir önceki akşam Bay Dardentor'dan izin isteyen iki kuzen arasında geçen konuşmalar şöyleydi:</p>

  <p>"Söylesene Jean?"</p>

  <p>"Ne var Marcel?"</p>

  <p>"İki haftalık bir gecikme..."</p>

  <p>"On beş günden fazla sürecek mi? Hayır Marcel, bunu hiç sanmıyorum, hatta Cezayir'de olsa bile!</p>

  <p>"Bay Dardentor'la gitsek?"</p>

  <p>"Nasıl, Marcel bunu söyleyen sen misin? Sen ki kurtarma girişimlerim için bile bana on beş gün süre verdin."</p>

  <p>"Evet Jean, çünkü burada, Oran'da, bu sakin şehirde başaramazsın. Oysa bu yolculuk... Kim bilir? yeni fırsatlar yaratabilir."</p>

  <p>"Hey, hey! Marcel, bu mümkün olabilir. Su, alevler, özellikle de çatışmalar... Bu öneriyi yapmanın nedeni yeni fırsatlar yakalamamı sağlamak mıydı?"</p>

  <p>"Kesinlikle!" diye karşılık verdi Marcel Lornans.</p>

  <p>"Soytarı!" diye yanıtladı Jean Taconnat.</p>
</body>
</html>
