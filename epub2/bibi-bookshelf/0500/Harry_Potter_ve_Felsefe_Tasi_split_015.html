<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Harry Potter ve Felsefe Taşı</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="filepos464010" class="calibre1"><span class="calibre2">
</span></p><p id="filepos464065" class="calibre9"><span class="calibre10"><span class="bold"><span class="calibre11">ON  DÖRDÜNCÜ  BÖLÜM: NORVEÇ  PÜTÜRLÜSÜ  NORBERT</span></span></span></p><p class="calibre15">Quirrell sandıklarından da cesaretliydi galiba. Daha sonraki haftalarda gittikçe zayıfladı, sararıp soldu, ama pek boyun eğmişe benzemiyordu.</p><p class="calibre16">Harry, Ron ve Hermione ne zaman üçüncü kat koridorundan geçseler, kulaklarını Fluffy'nin boyuna hırladığı odanın kapısına dayıyorlardı. Snape öfke içinde koşturup duruyordu yine, bu da taşın güvende olduğunun bir belirtisiydi. Harry, Quirrell'la her karşılaşmasında, yüreklendirmek istercesine, ona gülümsüyordu; Ron da herkese Ouirrell'ın kekemeliğine gülmemelerini söylemeye başlamıştı.</p><p class="calibre16">Ama Hermione'nin kafasında Felsefe Taşı'ndan başka şeyler de vardı. Tuttuğu notları temize çekmeye, zaman cetvellerini düzene koymaya, çizimleri renklendirmeye koyulmuştu. Harry'le Ron pek aldırmayacaklardı buna, ama Hermione onların da aynı şeyi yapmalarını söylüyordu boyuna.</p><p class="calibre16">"Hermione, sınavlara daha yüzyıllar var."</p><p class="calibre16">"On hafta," diye kestirip attı Hermione. "Yüzyıllar değil. Nicolas Flamel için bir saniye sayılır."</p><p class="calibre16">Ron, "Ama biz altı yüz yaşında değiliz," diye hatırlattı. "Hem zaten notları niye temize çekiyorsun? Her şeyi biliyorsun nasıl olsa."</p><p class="calibre16">"Niye mi temize çekiyorum? Çıldırdın mı sen? İkinci sınıfa geçebilmek için bu sınavları vermek gerek. Çok önemli bu; çalışmaya bir ay önce başlamalıydım; bana ne oldu, bilmiyorum..."</p><p class="calibre16">Yazık ki, öğretmenler de Hermione gibi düşünüyorlardı. Öyle çok ödev verdiler ki, Paskalya tatili Noel tatilinin yanında pek sönük kaldı. İnsan, yanında boyuna ejderha kanının on iki ayrı kullanılışını ezberleyen ya da asasıyla çalışmalar yapan biri olunca, dinlenemiyordu. Harry'le Ron boş zamanlarının çoğunu kitaplıkta geçirdiler Hermione'yle, çalıştılar da çalıştılar.</p><p class="calibre16">Bir gün öğleden sonra, "Bunu hiç hatırlamayacağım!" diye patladı Ron, tüy kalemini fırlatıp attı, kitaplık penceresinden dışarıya özlemle bakmaya başladı. Aylardır en güzel havaydı bu. Gök pırıl pırıldı, unutma beni mavisiydi, yazın geldiğinin ilk belirtileri görülüyordu.</p><p class="calibre16">Bin Bir Büyülü Ot ve Mantarda Geyikotu'nu arıyordu Harry. Ancak Ron, "Hagrid! Sen ne arıyorsun kitaplıkta?" deyince kafasını kaldırdı.</p><p class="calibre16">Hagrid belirmişti tepelerinde, arkasında bir şey saklıyordu Köstebek kürkü paltosuyla oraya pek yakışmıyordu doğrusu.</p><p class="calibre16">İlgilerini hemen çeken kararsız bir sesle, "Öyle bakıyordum," dedi. "Siz ne yapıyorsunuz bakalım?" Ansızın kuşkulanmıştı. "Hâlâ Nicolas Flamel'ı aramıyorsunuz ya?"</p><p class="calibre16">Ron, onu etkilemek istercesine, "Ohoo," dedi, "onun kim olduğunu öğreneli yüzyıllar oldu. Köpeğin de neyi koruduğunu biliyoruz - Felsefe Ta-"</p><p class="calibre16">"Şşşş!" Hagrid, bunu kimsenin duyup duymadığını anlamak için çevresine bakındı. "Sakın kimseye söyleme bunu. Ne bağırıp duruyorsun öyle?"</p><p class="calibre16">Harry, "Aslında sana sormak istediğimiz birkaç şey var," dedi. "Taşı Fluffy'den başka kim koruyor, onu -"</p><p class="calibre16">Hagrid, "ŞŞŞŞ!" dedi yine. "Bakın- daha sonra gelip görün beni. Bir şey söyleyeceğime söz vermiyorum. Öğrencilerin bunu bilmesine izin yok. Sonra ben ağzımdan kaçırdım sanırlar -"</p><p class="calibre16">Harry, "Sonra görüşürüz öyleyse," dedi.</p><p class="calibre16">Hagrid çekip gitti.</p><p class="calibre16">Hermione, düşünceli düşünceli, "Arkasında ne saklıyordu?" dedi</p><p class="calibre16">"Taşla bir ilgisi var mı acaba?"</p><p class="calibre16">"Gidip öğreneyim," dedi Ron. "Bakalım hangi bölümdeymiş." Yeteri kadar çalışmıştı zaten. Bir dakika sonra da kucağında bir yığın kitapla döndü, onları masaya bıraktı.</p><p class="calibre16">"Ejderhalar!" diye fısıldadı. "Hagrid ejderhalarla ilgili kitaplar arıyormuş! Şunlara bakın: Büyük Britanya ve İrlanda'da Ejderha Türleri; Yumurtadan Cehenneme, Ejderha Sahibinin El Kitabı."</p><p class="calibre16">"Hagrid hep bir ejderhası olsun isterdi," dedi Harry. "İlk karşılaştığımızda söylemişti."</p><p class="calibre16">"Ama yasalarımıza aykırı bu," dedi Ron. "Ejderha yetiştirmek, 1709 Büyücüler Kongresi'nde yasaklanmıştı, herkes bilir bunu. Bahçelerimizde ejderha beslemeye kalkışacak olsaydık Muggle'lar hemen fark ederdi bizi- zaten ejderhaları evcilleştiremezsin ki, çok tehlikelidir. Romanya'da yırtıcı ejderha peşinde koşan Charlie'nin yanıklarını bir görseniz..."</p><p class="calibre16">"Ama İngiltere'de yırtıcı ejderha yok, öyle değil mi?" dedi Harry.</p><p class="calibre16">"Olmaz olur mu!" dedi Ron. "Gal Yeşilleri'yle İbrani Siyahları. Neyse ki, Sihir Bakanlığı onları etkisiz kıldı. Bizimkiler de Muggle'lara büyü yaptı zaten, onları görürlerse hemen unutsunlar diye."</p><p class="calibre16">Hermione, "Öyleyse Hagrid ne işler çeviriyor acaba?" diye sordu.</p><p class="calibre16">Bir saat sonra bekçi kulübesinin kapısını çaldıklarında, bütün perdelerin örtük olduğunu görüp şaşırdılar. Hagrid, "Kim o?" diye seslendi, sonra onları içeri alıp kapıyı hemen kapadı.</p><p class="calibre16">İçerisi fırın gibi sıcaktı. Ilık bir gündü, ama ocak harıl harıl yanıyordu. Hagrid onlara çay yaptı, kakımlı sandviç ikram etti - ama ellerini bile sürmediler.</p><p class="calibre16">"Eee - bir şey mi soracaktınız bana?"</p><p class="calibre16">"Evet," dedi Harry. Lafı döndürüp dolaştırmanın bir anlamı yoktu. "Söyle bakalım, Felsefe Taşı'nı Fluffy'den başka ne koruyor?"</p><p class="calibre16">Hagrid kaşlarını çattı.</p><p class="calibre16">"Söyleyemem elbet," dedi. "Bir: Ben kendim bile bilmiyorum. İki: Siz zaten öyle çok şey öğrenmişsiniz ki, bilsem de söylemezdim. Bu taşın burada olmasının belirli bir nedeni var. Az kalsın Gringotts'tan çalınacaktı- bunu da öğrenmişinizdir herhalde! Fluffy'yi nereden öğrendiniz, aklım ermedi."</p><p class="calibre16">Hermione, sıcacık bir sesle onu pohpohlayarak, "Hadi, Hagrid," dedi, "belki bize söylemek istemiyorsun, ama bilirsin sen; burada neler olup bitiyorsa hepsinden haberin vardır." Hagrid'in sakalı titredi; galiba gülümsüyordu. Hermione, "Bekçiliği kim yapıyor, biz onu merak ediyorduk sadece," diye sürdürdü konuşmasını. "Dumbledore kime bu kadar güveniyor, senden başka."</p><p class="calibre16">Bu son sözlerle göğsü kabardı Hagrid'in. Harry'le Ron gülümseyerek Hermione'ye baktılar.</p><p class="calibre16">"Eh, size anlatmamın bir zararı olmaz herhalde... Durun bakalım... Fluffy'yi benden ödünç aldı... Bazı öğretmenler de büyü yaptılar... Profesör Sprout - Profesör Flitwick - Profesör McGonagall -" Bir yandan da parmaklarıyla sayıyordu. "Profesör Quirrell - Dumbledore da bir şeyler yaptı tabii. Bir dakika, az kalsın unutuyordum. Bir de Profesör Snape."</p><p class="calibre16">"Snape mi?"</p><p class="calibre16">"Evet - hâlâ kafanız basmıyor, değil mi? Bana bakın, Profesör Snape, taşın korunmasına yardımcı oldu, şimdi kalkıp da onu çalacak değil ya!"</p><p class="calibre16">Harry, Ron'la Hermione'nin de kendisi gibi aynı şeyleri düşündüğünü biliyordu. Snape, taşın korunmasında görev aldıysa, öteki öğretmenlerin büyülerini de bilebilirdi. Belki de her şeyi biliyordu zaten- Quirrell'ın büyüsü ve Fluffy'yi atlatmaktan başka.</p><p class="calibre16">Harry, merakla, "Fluffy'yi geçebilecek tek kişi sensin, öyle değil mi, Hagrid?" diye sordu. "Kimseye de söylemezsin, değil mi? Öğretmenlerden birine bile?"</p><p class="calibre16">Hagrid, "Bir ben biliyorum, bir de Dumbledore biliyor," diye böbürlendi.</p><p class="calibre16">Harry, "Neyse," dedi ötekilere, "bu da bir şey. Pencereyi biraz açabilir miyiz, Hagrid? Piştim."</p><p class="calibre16">"Bağışla, Harry, açamam," dedi Hagrid. Harry onun ocağa bir göz attığını fark etti. O da baktı.</p><p class="calibre16">"Hagrid - nedir bu?"</p><p class="calibre16">Ama ne olduğunu anlamıştı bile. Ateşin tam ortasında, kazanın altında kocaman, siyah bir yumurta vardı.</p><p class="calibre16">Sakalıyla tedirgin tedirgin oynayarak, "Haa," dedi Hagrid. "Bu - şey..."</p><p class="calibre16">Ron, yumurtaya daha yakından bakabilmek için ocak başına eğilerek, "Nereden aldın bunu, Hagrid?" diye sordu. "Dünyanın parasını vermişindir."</p><p class="calibre16">"Kazandım," dedi Hagrid. "Dün gece. Köye inmiştim, bir iki kadeh içeyim diye, yabancının tekiyle kâğıt oynadık. Ne yalan söyleyeyim, bundan kurtulduğuna sanki sevindi."</p><p class="calibre16">"Yumurtadan çıkınca ne yapacaksın?" diye sordu Hermione.</p><p class="calibre16">Hagrid, yastığının altından koca bir kitap çıkararak</p><p class="calibre16">"Bir şeyler okuyordum," dedi. "Bunu kitaplıktan aldım -Zevk ve Kazanç İçin Ejderha Yetiştirme- biraz eski bir kitap elbet, ama içinde her şey var. Yumurtayı ateşte tutacaksın, çünkü anneleri boyuna alev üflüyor onlara, çıkınca da yarım saatte bir piliç kanı karıştırılmış bir kova konyakla besleyeceksin. Şuraya bakın -değişik yumurtaları nasıl tanıyacaksın- benimki Norveç Pütürlüsü. Pek ender bulunuyor bunlar."</p><p class="calibre16">Pek mutlu görünüyordu, ama Hermione öyle düşünmüyordu.</p><p class="calibre16">"Hagrid," dedi, "sen ahşap bir evde oturuyorsun." Ama Hagrid dinlemiyordu bile. Ateşi kurcalarken bir şarkı mırıldanıyordu keyifle.</p><p class="calibre16">Endişe edecek bir konu daha çıkmıştı şimdi: Biri Hagrid'in kulübesinde yasal olmayan bir ejderha beslediğini anlarsa ne olacaktı?</p><p class="calibre16">Bir akşam dağ gibi ödevlerle boğuştuktan sonra, Ron, iç çekerek, "Huzurlu yaşam dedikleri nasıl bir şey acaba?" diye sordu. Hermione, Harry'le Ron'un zaman cetvellerini de temize çekmeye başlamıştı. Bu, ikisini de çıldırtıyordu.</p><p class="calibre16">Bir gün Hedwig kahvaltıda bir başka not daha getirdi Hagrid'den. Notta iki sözcük vardı sadece: “<span class="italic">Yumurtadan çıkıyor.</span>”</p><p class="calibre16">Ron, Bitkibilim dersini asıp kulübeye gitmek istedi hemen. Hermione karşı koydu.</p><p class="calibre16">"Hermione, insan bir ejderhanın yumurtadan çıkışını yaşamı boyunca kaç kere görür?"</p><p class="calibre16">"Dersimiz var, başımız derde girer, bir de Hagrid'in başına gelecekleri düşün, bizimki onun yanında hiç kalır- ne yaptığını öğrenirlerse -"</p><p class="calibre16">"Sus!" diye fısıldadı Harry.</p><p class="calibre16">Malfoy birkaç adım ötelerindeydi, konuşulanları duymak için durmuştu. Ne kadarını işitmişti acaba? Harry, Malfoy'un bakışını hiç mi hiç beğenmedi.</p><p class="calibre16">Ron'la Hermione Bitkibilim dersine kadar tartıştılar; sonunda Hermione ders arasında onlarla birlikte kulübeye gitmeye razı oldu. Şatonun çanları çalınca malalarını hemen bıraktılar, bahçeyi geçip Orman'in kıyısına koştular. Hagrid onları karşıladı, kıpkırmızı kesilmişti, heyecanlıydı.</p><p class="calibre16">"Çıktı çıkacak." Onları içeri aldı.</p><p class="calibre16">Yumurta masanın üstündeydi. Derin çatlaklar vardı kabuğunda. İçinde bir şeyler kıpırdıyor, garip tıkırtılar duyuluyordu.</p><p class="calibre16">İskemlelerini masaya yanaştırdılar, soluklarını tutarak bakmaya başladılar.</p><p class="calibre16">Ansızın bir kazıma sesi geldi kulaklarına, yumurta kırılıverdi. Bebek ejderha masaya düştü. Pek güzel olduğu söylenemezdi; Harry kırık, siyah bir şemsiyeye benzetti onu. Kılçıklı kanatları, incecik simsiyah bedenine göre çok büyüktü, geniş delikli uzun bir burnu, boynuzları, patlak, turuncu gözleri vardı.</p><p class="calibre16">Hapşırdı. Birkaç kıvılcım fışkırdı burnundan.</p><p class="calibre16">"Ne kadar güzel, değil mi?" diye mırıldandı Hagrid.</p><p class="calibre16">Okşamak için elini ejderhanın başına uzattı. Bebek, sivri dişlerini göstererek onun parmaklarını kapmaya kalktı.</p><p class="calibre16">Hagrid, "Şuna bakın, annesini nasıl tanıdı!" dedi.</p><p class="calibre16">"Hagrid," dedi Hermione, "Norveç Pütürlüleri ne kadar çabuk büyüyor, biliyor musun?"</p><p class="calibre16">Hagrid tam yanıt verecekti ki, beti benzi atıverdi- ayağa kalkıp pencereye koştu.</p><p class="calibre16">"Ne oldu?"</p><p class="calibre16">"Biri perdenin arasından bakıyordu -bir çocuk- okula doğru koşuyor."</p><p class="calibre16">Harry kapıya fırladı hemen, dışarı baktı. Ne kadar uzakta olsa da tanırdı onu.</p><p class="calibre16">Malfoy ejderhayı görmüştü.</p><p class="calibre16">Ertesi hafta boyunca Malfoy'un suratına yerleşen o sırıtma, Harry'yi de, Ron'u da, Hermione'yi de çok tedirgin etti. Üçü de boş zamanlarının çoğunu Hagrid'in ışıksız kulübesinde geçiriyor, onu kandırmaya çalışıyordu.</p><p class="calibre16">Bir gün, "Bırak gitsin," diye üsteledi Harry. "Özgürlüğüne kavuştur."</p><p class="calibre16">Hagrid, "Yapamam," dedi. "Daha çok küçük. Ölür."</p><p class="calibre16">Ejderhaya baktılar. Bir tek haftada boyu üç kat uzamıştı. Burun deliklerinden duman fışkırıyordu boyuna. Hagrid, ejderhaya bakmak bütün zamanını aldığından, bekçilik işini aksatıyordu. Yer boş konyak şişelerinden, tavuk tüylerinden geçilmiyordu.</p><p class="calibre16">Ejderhaya buğulu gözlerle bakarak, "Adını Norbert koymaya karar verdim," dedi Hagrid. "Artık beni tanıyor, bakın. Norbert! Norbert! Neredeymiş anneciğin?"</p><p class="calibre16">Ron, Harry'nin kulağına, "Kafayı iyice yemiş," diye fısıldadı.</p><p class="calibre16">Harry, yüksek sesle, "Hagrid," dedi, "Norbert iki haftaya kalmaz senin kulübe kadar olur. Malfoy da zaten Dumbledore'a söyler."</p><p class="calibre16">Hagrid dudağını ısırdı.</p><p class="calibre16">"Biliyorum - biliyorum, hep burada tutamam onu, ama kalkıp da dışarı atamam ki."</p><p class="calibre16">Harry Ron'a döndü ansızın.</p><p class="calibre16">"Charlie," dedi.</p><p class="calibre16">"Sen de kafayı yemişsin," dedi Ron. "Benim adım Ron, unuttun mu?"</p><p class="calibre16">"Hayır -Charlie- ağabeyin Charlie. Romanya'da. Ejderhaları inceliyor. Norbert'ı ona gönderebiliriz. Charlie ona bakar, sonra doğal ortamına bırakır!"</p><p class="calibre16">"Harika!" diye bağırdı Ron. "Sen ne dersin, Hagrid?"</p><p class="calibre16">Sonunda Hagrid de kabul etti bunu, baykuşla mektup yollayıp Charlie'ye sormayı kararlaştırdılar.</p><p class="calibre16">Bir hafta daha geçti. Çarşamba gecesi Hermione'yle Harry Ortak Salon'da tek başlarına oturuyorlardı, herkes çoktan yatmıştı. Duvar saati gece yarısını çalmıştı ki, resimdeki delik açılıverdi. Ron, sırtından Harry'nin görünmezlik pelerinini atarak ortaya çıktı. Hagrid'in kulübesine, ejderhayı doyurmak için yardıma gitmişti; Norbert sandığın yanındaki ölü fareleri yiyordu şimdi.</p><p class="calibre16">Kanlı bir mendile sarılı elini göstererek, "Beni ısırdı!" dedi. "Bir hafta boyunca tüy kalem tutamam artık. Söylüyorum size, ben bundan daha korkunç bir hayvan görmedim, ama Hagrid'in gözünde tıpkı bir tavşan. Beni ısırınca, onu korkuttuğumu söyleyerek kapı dışarı etti. Ayrılırken de ona ninni söylüyordu."</p><p class="calibre16">Karanlık pencerenin tıklatıldığını duydular.</p><p class="calibre16">"Hedwig!" dedi Harry, onu içeri almak için pencereye koştu. "Charlie'nin yanıtını getirmiş!"</p><p class="calibre16">Kafa kafaya vererek notu okudular:</p><p class="calibre15"><span class="calibre17"><span class="italic">Sevgili Ron,</span></span></p><p class="calibre20"><span class="calibre17"><span class="italic">Nasılsın? Mektuba teşekkürler - Norveç Pütürlüsü'nü sevinçle alırım, ama onu buraya göndermek pek kolay olmayacak. En iyisi, önümüzdeki hafta buraya beni ziyarete gelecek arkadaşlarımla gönderin. Bütün sorun, onların yasal olmayan bir ejderhayı</span></span>
<span class="calibre17"><span class="italic">taşırken görülmeleri.</span></span></p><p class="calibre16"><span class="calibre17"><span class="italic">Pütürlü'yü cumartesi gece yarısı</span></span>
<span class="calibre17"><span class="italic">en yüksek kulenin tepesine çıkarabilir misiniz? Sizinle orada buluşur, karanlıkta onu alırlar.</span></span></p><p class="calibre16"><span class="calibre17"><span class="italic">Bana en kısa zamanda bir yanıt gönder.</span></span></p><p class="calibre20"><span class="calibre17"><span class="italic">Sevgiler,</span></span></p><p class="calibre21"><span class="calibre17"> </span></p><p class="calibre21"><span class="calibre17"><span class="italic">Charlie</span></span></p><p class="calibre15">Birbirlerine baktılar.</p><p class="calibre16">"Görünmezlik pelerinimiz var," dedi Harry. "Pek güç olmaz sanırım - Pelerin ikimizi de, Norbert'ı da örter. İki arkadaşının da bunu kabul etmesi, haftanın ne kadar kötü geçtiğinin bir kanıtıydı sanki. Norbert'tan kurtulmak için her şeyi göze alırlardı - Malfoy'dan da -</p><p class="calibre16">Beklenmedik bir şey oldu. Ron'un ısırılan eli kütük gibi şişti. Madam Pomfrey'e göstermesi doğru olur muydu acaba- ejderha ısırığı olduğu anlaşılır mıydı? Ama öğleden sonra başka seçenek kalmamıştı. Kesik pis bir yeşile dönüşmüştü. Norbert'ın dişleri herhalde zehirliydi.</p><p class="calibre16">Harry'le Hermione gün sonunda hastaneye koştuklarında, Ron'u yorgan döşek yatar buldular.</p><p class="calibre16">"Sadece elim değil," diye fısıldadı Ron. "Orası öyle, sanki bileğimden kopup düşüverecek gibi. Malfoy, Madam Pomfrey'e gidip beni görmek, kitaplarımdan birini ödünç almak istediğini söylemiş; gelip benimle alay etti. Beni neyin ısırdığını ona söyleyecekmiş -köpek ısırdı dedim, ama Madam Pomfrey pek inanmadı- Quidditch maçında Malfoy'a vurmamalıydım, onun için yapıyor bunu."</p><p class="calibre16">Harry'le Hermione Ron'u yatıştırmaya çalıştılar.</p><p class="calibre16">"Cumartesi gecesine kadar bir şeyin kalmaz," dedi Hermione, ama bu da Ron'u yatıştırmadı. Tam tersine, yattığı yerden hemen doğruldu Ron, her yanı kan ter içinde kalmıştı.</p><p class="calibre16">Kısık bir sesle, "Cumartesi gecesi mi?" dedi. "Hayır -olamaz- şimdi hatırladım Charlie'nin mektubu Malfoy'un aldığı kitabın içindeydi. Norbert'ı göndereceğimizi öğrenecek."</p><p class="calibre16">Harry'le Hermione'nin bir şey söylemesine fırsat kalmadı; Madam Pomfrey girdi içeri, Ron'un uyuması gerektiğini söyleyerek onları odadan çıkardı.</p><p class="calibre16">Harry, "Artık planı değiştirmek için çok geç," dedi Hermione'ye. "Charlie'ye bir baykuş daha yollayacak vaktimiz yok; bu da Norbert'tan kurtulmak için tek şansımız. Göze alacağız. Görünmezlik pelerinimiz de var; Malfoy bunu bilmiyor."</p><p class="calibre16">Her şeyi anlatmak için Hagrid'e gittiklerinde, Fang'i kapının önünde, kuyruğu sarılı otururken buldular; Hagrid onlarla konuşmak için pencereye çıktı.</p><p class="calibre16">"Sizi içeri alamam," diye pofladı. "Norbert'ın sağı solu belli olmuyor- ama ben başa çıkabilirim."</p><p class="calibre16">Charlie'nin mektubunu söylediklerinde gözleri yaşardı- tam o sırada bacağını ısırmıştı Norbert, belki de o yüzden yaşarmıştı.</p><p class="calibre16">“Aah! Zararı yok, çizmemi ısırdı sadece -oynuyor- ne de olsa, daha bebek."</p><p class="calibre16">Bebek kuyruğunu duvara öyle bir vurdu ki, bütün pencereler zangırdadı. Harry'le Hermione şatoya döndüler, cumartesiyi iple çekiyorlardı.</p><p class="calibre16">Yapacakları şey kendilerini o kadar korkutmasaydı, Norbert'tan ayrılma zamanı geldiğinde Hagrid için üzülürlerdi. Çok karanlık, bulutlu bir geceydi, Hagrid'in kulübesine gitmekte biraz gecikmişlerdi, Giriş Salonu'nda bir başına duvar tenisi oynayan Peeves'in çekilmesini beklemek zorunda kalmışlardı çünkü.</p><p class="calibre16">Hagrid, Norbert'ı büyük bir sandığa koyup hazırlamıştı.</p><p class="calibre16">"Yolculuk için bir sürü fareyle biraz konyak koydum," dedi boğuk bir sesle. oyuncak ayısı da yanında. Yalnızlık çekmesin diye."</p><p class="calibre16">Sandığın içinden bir takım hışırtılar yükseldi; Harry'ye oyuncak ayı kafasından oluyormuş gibi geldi.</p><p class="calibre16">Harry'le Hermione sandığı görünmezlik peleriniyle örtüp kendileri de altına girerlerken, "Güle güle, Norbert!" diye hıçkırdı Hagrid. "Anneciğin seni hiç unutmayacak!"</p><p class="calibre16">Sandığı şatoya nasıl taşıdılar, kendileri de bilmiyorlardı. Norbert'ı sırtlayıp Giriş Salonu'ndaki mermer merdivenlerden çıkarıp karanlık koridorlarda ilerledikleri sırada saat gece yarısını vurmak üzereydi. Bir merdiven, bir merdiven daha- Harry'nin kestirme yolları bilmesi bile işlerini pek kolaylaştırmadı.</p><p class="calibre16">En yüksek kulenin altındaki koridora vardıklarında, "Geldik sayılır!" diye pofladı Harry.</p><p class="calibre16">Derken birden bire bir kıpırtı oldu önlerinde, az kalsın sandığı düşürüyorlardı. Görünmez olduklarını unutup karanlıkta bir yere saklandılar; tam bir adım kadar ötelerinde belli belirsiz iki gölge vardı. Bir fener ışıdı.</p><p class="calibre16">Profesör McGonagall, sırtında ekose bir sabahlık, saçlarında bir file, Malfoy'un kulağına yapışmıştı.</p><p class="calibre16">"Cezanı çekeceksin!" diye bağırdı. "Slytherin'den de yirmi puan siliyorum! Gece yarısı dolaşıp duruyorsun, ha? Nasıl yaparsın bunu?"</p><p class="calibre16">"Anlamıyorsunuz, Profesör, Harry Potter geliyor bir ejderhayla!"</p><p class="calibre16">"Zırvalama! Bu yalanları nereden uyduruyorsun? Yürü - bütün bunları Profesör Snape'e anlatacağım,</p><p class="calibre16">Malfoy!"</p><p class="calibre16">Bundan sonra kulenin tepesine dönerek çıkan dik merdiveni tırmanmak dünyanın en kolay şeyiydi artık. Soğuk gece havasını duyunca pelerini attılar, yine doğru dürüst soluk alabildikleri için seviniyorlardı. Hermione dans bile etti.</p><p class="calibre16">"Malfoy cezalandırıldı! Şarkı söyleyesim geliyor!"</p><p class="calibre16">Harry, "Söyleme," diye uyardı onu.</p><p class="calibre16">Malfoy'un halini düşünüp kıkırdayarak beklediler, Norbert sandığında çırpınıp duruyordu. On dakika sonra, dört süpürge belirdi karanlıkta, süzülerek yanlarına indi.</p><p class="calibre16">Charlie'nin arkadaşları pek neşeli insanlardı. Harry'le Hermione'ye bir koşum takımı gösterdiler;</p><p class="calibre16">Norbert'ı ona koşacaklar, sonra da havada sallandırarak götüreceklerdi. Hep birlikte işe koyuldular, Norbert koşuldu, Harry'le Hermione, Charlie'nin arkadaşlarıyla tokalaşıp onlara teşekkür ettiler.</p><p class="calibre16">Sonunda gidiyordu Norbert... gidiyordu... gitti.</p><p class="calibre16">Dik merdiveni indiler sonra, Norbert'tan kurtuldukları için yürekleri de elleri kadar hafiflemişti. Ejderha yoktu artık -Malfoy da cezalandırılmıştı- mutluluklarını ne bozabilirdi ki?</p><p class="calibre16">Bunun yanıtı merdivenlerin dibinde bekliyordu kendilerini. Koridora adım atar atmaz Filch'in suratı belirdi karanlıkta.</p><p class="calibre16">"Vay, vay, vay," diye fısıldadı Filch, "birilerinin başı dertte galiba."</p><p class="calibre16">Görünmezlik pelerinini kulenin tepesinde unutmuşlardı.</p><div class="mbppagebreak" id="calibre_pb_28"></div>
</body></html>
