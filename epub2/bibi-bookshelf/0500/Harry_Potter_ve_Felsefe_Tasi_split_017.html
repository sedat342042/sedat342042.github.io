<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Harry Potter ve Felsefe Taşı</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="filepos531002" class="calibre1"><span class="calibre2">
</span></p><p id="filepos531057" class="calibre9"><span class="calibre10"><span class="bold"><span class="calibre11">ON  ALTINCI  BÖLÜM: KAPAĞIN  ALTINDA</span></span></span></p><p class="calibre15">Harry sınavları nasıl verdiğini yıllar boyunca unutamayacaktı; sanki her an kapı açılacak, Voldemort dalacaktı içeriye. Ama günler geçip gitti, Fluffy'nin kilitli kapı arkasında sapasağlam yaşadığına kuşku yoktu.</p><p class="calibre16">Hava inanılmaz sıcaktı, özellikle yazılı yapılan büyük sınıfta. Herkese Kopyaya-Karşı büyüsüyle hazırlanmış özel, yeni tüy kalemler verilmişti.</p><p class="calibre16">Uygulama sınavları da vardı. Profesör Flitwick onları sınıfa teker teker çağırıyor, bir ananası masanın üstünde dans ettirip ettiremeyeceklerine bakıyordu. Profesör McGonagall bir fareyi enfiye kutusuna çevirmelerini istiyordu- enfiye kutusunun güzelliğine göre not veriliyordu. Kutunun bıyıkları varsa not kırılıyordu. Unutma İksiri'nin nasıl yapıldığını hatırlamaya çalışırlarken, Snape tepelerine dikilip onları tedirgin ediyordu.</p><p class="calibre16">Harry, Orman'a gittiğinden beri canını yakan alın ağrısına aldırmamaya çalışıyordu. Neville, Harry'nin sinirlerinin sınavlardan ötürü uykusuz kalmaktan bozulduğunu sanıyordu, ama asıl gerçek Harry'nin o eski karabasanının yeniden ortaya çıkmasıydı; şimdi daha da kötüydü, çünkü üstünden kan damlayan bir de kukuletalı eklenmişti o korkunç düşüne.</p><p class="calibre16">Belki Harry'nin Orman'da gördüklerini görmediklerinden, belki de alınlarını yakan birer izleri olmadığından, Ron da, Hermione de taşa Harry kadar aldırmıyorlardı. Voldemort'un adı bile onları ürkütmeye yetmişti gerçi, ama sınav hazırlıklarına öylesine dalmışlardı ki, ne Snape'in ne de bir başkasının çevirdiği dolaplara kafa yoracak vakitleri yoktu.</p><p class="calibre16">Son sınavları Sihir Tarihi'ydi. Kendi kendine kaynayan kazanları yaratan eski büyücülerle ilgili soruları da bir saat içinde yanıtlayınca özgür olacaklardı, sınav sonuçları açıklanıncaya kadar tam bir hafta keyif çatacaklardı. Profesör Binns'in hayaleti tüy kalemlerini bırakmalarını söyleyip parşömen kâğıtlarını da toplayınca.. Harry de ötekiler gibi sevinç çığlıkları atmaktan kendini alamadı.</p><p class="calibre16">Güneşli bahçeye fırlayan kalabalığa karışırken, "Bu, sandığımdan da kolaymış," dedi Hermione. "1637 Kurtadam Davranış Yönetmeliği'ni de, Tez Canlı Elfric'in ayaklanmasını da öğrenmem gerekmiyormuş."</p><p class="calibre16">Hermione, sınavdan sonra yanıtların üstünden geçmek isterdi hep, ama Ron artık buna dayanamadığını söyledi, birlikte göle inip bir ağacın altına serildiler. Weasley kardeşlerle Lee Jordan ılık sığ suda güneşlenen dev bir mürekkep balığının kollarını gıdıklıyorlardı. Ron, çimenlere uzanarak, "Artık ezbere paydos," dedi mutluluk içinde. "Sen de artık azıcık gülümse, Harry, çaktığımızı öğrenmeye daha bir hafta var, keyfini çıkar bari."</p><p class="calibre16">Harry alnını ovuşturuyordu.</p><p class="calibre16">Öfkeyle, "Bunun ne anlama geldiğini bir bilseydim!" diye patladı. "Yara izi canımı yakıyor- daha önce de oldu, ama hiç bu kadar sık olmadı."</p><p class="calibre16">Hermione, "Madam Pomfrey'e git," diye önerdi. "Hasta değilim," dedi Harry. "Galiba bir uyarı bu... tehlikenin yaklaştığını belirtiyor..."</p><p class="calibre16">Ron'un kılını kıpırdatacak hali yoktu, hava çok sıcaktı.</p><p class="calibre16">"Harry, rahatla biraz, Hermione haklı, Dumbledore burada olduğu sürece taş da güvendedir. Hem zaten Snape'in Fluffy'yi nasıl atlatacağı konusunda elimizde bir bilgi yok. Bir keresinde bacağı parçalanıyordu, bir daha öyle bir şey yapmaya kolay kolay kalkışmaz. Neville'in Quidditch Milli Takımı'nda oynayacağı nasıl düşünülemezse, Hagrid'in de Dumbledore'a kalleşlik etmesi öyle düşünülemez."</p><p class="calibre16">Harry baş salladı, ama yapmayı unuttuğu bir şey, önemli bir şey vardı sanki, bu duyguyu içinden atamıyordu. Bunu dile getirmek istediği zaman, Hermione, "Sınavlar yüzünden," dedi. "Dün gece uyandım, Biçim Değiştirme notlarımın yarısına gelmiştim ki, bunu daha önce yaptığımızı fark ettim."</p><p class="calibre16">Ama Harry, içindeki tedirginliğin derslerle bir ilgisi olmadığına emindi. Pırıl pırıl mavi gökte bir baykuşun, gagasında bir notla, okula doğru kanat çırptığını gördü.</p><p class="calibre16">Kendisine mektup gönderen tek kişi Hagrid'di. Hagrid dünyada ihanet etmezdi Dumbledore'a. Fluffy'nin nasıl atlatılacağını kimseye söylemezdi... hiçbir zaman... ama -</p><p class="calibre16">Ansızın ayağa fırladı Harry.</p><p class="calibre16">Ron, uykulu uykulu, "Nereye gidiyorsun?" dedi.</p><p class="calibre16">"Aklıma bir şey geldi," dedi Harry. Bembeyaz kesilmişti. "Gidip Hagrid'i görmeliyiz, hemen şimdi."</p><p class="calibre16">Hermione, ona yetişmeye çalışarak, soluk soluğa, "Neden?" diye sordu.</p><p class="calibre16">Çimenli yamacı tırmanırken, "Sizce de tuhaf değil mi?" dedi Harry. "Hagrid deli gibi ejderha istiyor, tam o sırada da cebinde bir yumurtayla yabancının teki çıkıp geliyor. Büyücülük yasasına aykırıysa, kaç kişi cebinde ejderha yumurtasıyla dolaşabilir? Hagrid'e rastlamaları büyük şans, ne dersiniz? Niye daha önce farkına varmadım bunun?"</p><p class="calibre16">Ron, "Neler çeviriyorsun yine?" dedi, ama bahçeden Orman'a doğru koşan Harry yanıt vermedi.</p><p class="calibre16">Hagrid evinin önünde bir koltukta oturuyordu; pantolonunun paçalarıyla gömleğinin kollarını kıvırmıştı, koca bir tencereye bezelye ayıklıyordu.</p><p class="calibre16">"Merhaba," dedi gülümseyerek. "Bitti mi sınavlar? bir şey içmeye vaktiniz var mı?"</p><p class="calibre16">"Evet, lütfen," dedi Ron, ama Harry engel oldu.</p><p class="calibre16">"Hayır, acelemiz var. Hagrid, sana bir şey soracağım. Norbert'ı kazandığın geceyi hatırlıyor musun? Seninle kâğıt oynayan yabancı nasıl biriydi?"</p><p class="calibre16">Omuzlarını silkerek, "Bilmem," dedi Hagrid, "cüppesini çıkarmadı ki sırtından."</p><p class="calibre16">Üçünün de şaşkınlıktan kalakaldığını görünce kaşlarını kaldırdı.</p><p class="calibre16">"Alışılmadık bir şey değil ki, Domuz Kafası'nda -yani köyün meyhanesinde- bin türlü garip garip adam vardır. Belki de ejderha satıcısıydı, ha? Suratını görmedim ki, kukuletası hep başındaydı."</p><p class="calibre16">Harry bezelye tenceresinin yanına çöktü.</p><p class="calibre16">"Ona neler anlattın, Hagrid? Hogwarts'ın sözünü ettin mi hiç?"</p><p class="calibre16">Hagrid, hatırlamaya çalışarak kaşlarını çattı. "Belki de etmişimdir," dedi. "Haa... ne iş yaptığımı sordu, ben de burada bekçilik ettiğimi söyledim... Hayvanları sordu... ben de ona dedim ki... hayatta tek istediğim bir ejderha dedim... sonra da... Hepsini hatırlayamıyorum elbet, boyuna içki ısmarladı bana... Dur bakayım... hah, kendisinde bir ejderha yumurtası olduğunu söyledi, iskambil oynayalım, kazanırsan alırsın dedi... ama ona bakıp bakamayacağımı da sordu, ters bir yere vermek istemiyormuş... Ben de dedim ki... Fluffy'ye baktıktan sonra ejderha çocuk oyuncağı sayılır dedim..."</p><p class="calibre16">Harry, sesindeki heyecanı belli etmemeye çalışarak, "Peki," dedi, "Fluffy'le ilgilendi mi?"</p><p class="calibre16">"Şey- evet - insan kaç tane üç başlı köpek görür hayatında, Hogwarts'ta bile? Ben de anlattım, yatıştırmasını bilirsen Fluffy şeker gibidir dedim, azıcık müzik çal, hemen uykuya dalar -"</p><p class="calibre16">Birden bire dehşete kapıldı.</p><p class="calibre16">"Size söylememeliydim bunu!" diye bağırdı. "Unutun dediklerimi! Hey - nereye gidiyorsunuz?"</p><p class="calibre16">Harry, Ron ve Hermione, Giriş Salonu'na gelinceye kadar birbirleriyle tek kelime konuşmadılar; bahçeden sonra salon pek soğuktu, pek kasvetliydi.</p><p class="calibre16">"Dumbledore'a gitmemiz gerek," dedi Harry. "Hagrid, Fluffy'nin nasıl atlatılacağını bir yabancıya anlatmış. O cüppenin içinde ya Snape ya da Voldemort vardı- Hagrid'i sarhoş ettikten sonra kolay. Tek dileğim, Dumbledore'un bize inanması. Firenze de bizi destekleyebilir, yeter ki Bane engel olmasın. Dumbledore'un odası nerede?"</p><p class="calibre16">Doğru yönü gösterecek bir yazı görebilmek umuduyla çevrelerine bakındılar. Dumbledore'un nerede oturduğu hiç söylenmemişti kendilerine, odasına çağırttığı kimseyi de bilmiyorlardı.</p><p class="calibre16">Harry, "Yapacağımız tek şey -" diye söze başladı, ama aynı anda salonda bir ses çınladı. "Siz üçünüz ne arıyorsunuz içeride?" Profesör McGonagall'dı bu, elinde koca bir yığın kitap vardı.</p><p class="calibre16">"Profesör Dumbledore'u görmek istiyoruz," dedi Hermione; Harry'le Ron bunun yürekli bir davranış olduğunu düşündüler.</p><p class="calibre16">Bu sanki kuşku uyandıran bir istekmiş gibi, "Profesör Dumbledore'u mu görmek istiyorsunuz?" dedi Profesör McGonagall. "Neden?"</p><p class="calibre16">Harry yutkundu - şimdi ne olacaktı? "Sır bu," dedi. Der demez de pişman oldu, çünkü Profesör McGonagall'ın burun deliklerinden ateş fışkırıyordu sanki.</p><p class="calibre16">Soğuk soğuk, "Profesör Dumbledore on dakika önce gitti," dedi Profesör McGonagall. "Sihir Bakanlığı'ndan acele baykuş yollamışlar, hemen Londra'ya uçtu."</p><p class="calibre16">Harry çılgına dönmüştü. "Gitti mi?" dedi. "Tam zamanını bulmuş."</p><p class="calibre16">"Profesör Dumbledore çok büyük bir büyücüdür, Potter, ona sık sık başvururlar -"</p><p class="calibre16">"Ama çok önemli bu."</p><p class="calibre16">"Söyleyeceklerin Sihir Bakanlığı'ndan daha mı önemli, Potter?"</p><p class="calibre16">Artık hiçbir şeyden sakınmıyordu Harry, "Bakın," dedi, "Profesör - Felsefe Taşı'yla ilgili -"</p><p class="calibre16">Profesör McGonagall bunu hiç mi hiç beklemiyordu. Taşıdığı kitaplar yere saçıldı, ama onları toplamaya bile kalkışmadı.</p><p class="calibre16">"Nereden biliyorsun -?" diye kekeledi.</p><p class="calibre16">"Profesör, sanırım -hayır, biliyorum- biri taşı çalmaya çalışacak. Profesör Dumbledore'la konuşmam gerek."</p><p class="calibre16">Profesör McGonagall ona şaşkınlık ve kuşkuyla baktı.</p><p class="calibre16">"Profesör Dumbledore yarın gelecek," dedi sonunda. "Taşı nereden öğrendiniz bilmiyorum ama içiniz rahat olsun, kimse onu çalamaz, çok iyi korunuyor."</p><p class="calibre16">"Ama Profesör -"</p><p class="calibre16">Profesör McGonagall, "Ben ne dediğimi biliyorum, Potter," diye kestirip attı. Eğilip yere düşmüş kitaplarını toplamaya başladı. "Hadi, şimdi hepiniz dışarı çıkıp güneşte keyfinize bakın."</p><p class="calibre16">Ama çıkmadılar.</p><p class="calibre16">Profesör McGonagall kendilerini işitmeyecek kadar uzaklaşınca, "Bu gece” dedi Harry. "Snape kapaktan bu gece geçecek. Gereken her şeyi öğrendi. Dumbledore da ortalarda yok. Ona notu gönderen de o; Dumbledore çıkagelince Sihir Bakanlığı'ndakiler nasıl da şaşıracaklar."</p><p class="calibre16">"Ama biz ne -"</p><p class="calibre16">Hermione'nin soluğu kesildi birden bire. Harry'le Ron hızla arkalarına döndüler. Karşılarında Snape duruyordu. "İyi günler” dedi usulca. Ona baktılar.</p><p class="calibre16">Garip bir gülümsemeyle, "Böyle bir günde içeride olmamalısınız," dedi Snape.</p><p class="calibre16">Sonunu nasıl getireceğini bilmeden, "Biz burada -" diye söze başladı Harry.</p><p class="calibre16">"Daha dikkatli olmalısınız” dedi Snape. "Böyle ortalarda dolaşırsanız, bir işler çevirdiğinizi sanırlar. Gryffindor da artık daha fazla puan yitirmeyi kaldıramaz, öyle değil mi?"</p><p class="calibre16">Harry kıpkırmızı kesildi. Dışarı çıkmak için döndüler, ama Snape onlara seslendi.</p><p class="calibre16">"Uyarmadı deme, Potter - bir daha geceleri dolaştığını görürsem, okuldan atılmanı ben kendim sağlarım. Hepinize iyi günler."</p><p class="calibre16">Öğretmenler odasına yöneldi.</p><p class="calibre16">Dışarıya, taş merdivene çıkınca arkadaşlarına döndü Harry.</p><p class="calibre16">Hızlı hızlı, "Ne yapacağımızı söyleyeyim," diye fısıldadı. "Birimiz Snape'i gözetleyecek - öğretmenler odasının önünde durup, çıkarsa onu izleyecek. Hermione, sen yaparsın bunu."</p><p class="calibre16">"Niye ben?"</p><p class="calibre16">"Niyesi var mı?" dedi Ron. "Profesör Flitwick'i bekliyormuş gibi yaparsın." İncecik bir sesle devam etti: "Ah, Profesör Flitwick, öyle üzülüyorum ki, galiba on dördüncü soruyu yanlış yanıtladım.. "</p><p class="calibre16">"Kapa çeneni," dedi Hermione, ama gidip Snape'i gözetlemeyi kabul etti.</p><p class="calibre16">Harry, "Biz de en iyisi üçüncü kat koridorunda bekleyelim," dedi Ron'a. "Hadi."</p><p class="calibre16">Ama tasarladıklarını gerçekleştiremediler. Fluffy'yi okulun öteki bölümlerinden ayıran kapıya vardıklarında Profesör McGonagall çıkageldi yine; bu kere tepesi iyice atmıştı.</p><p class="calibre16">"Sizinle uğraşmak büyü yapmaktan da zor sanıyorsunuz herhalde!" diye gürledi. "Bu saçmalık yeter artık! Bir daha buraya yaklaştığınızı duyarsam, Gryffindor'dan elli puan daha silerim! Evet, Weasley, kendi bölümümden!"</p><p class="calibre16">Harry ile Ron Ortak Salon'a gittiler. Harry tam, "Hiç olmazsa Hermione Snape'in peşinde," diyordu ki, Şişman Kadın resmi açıldı, Hermione girdi içeriye.</p><p class="calibre16">"Özür dilerim, Harry” diye inledi. "Snape çıktı, orada ne aradığımı sordu, Flitwick'i beklediğimi söyledim; o da gidip Flitwick'e haber verdi, şimdi kurtulabildim. Snape nereye gitti, bilmiyorum."</p><p class="calibre16">"Eh, işimiz bitti öyleyse!" dedi Harry.</p><p class="calibre16">Ötekiler Harry'ye baktılar. Bembeyaz kesilmişti Harry, gözleri parlıyordu.</p><p class="calibre16">"Ben bu gece çıkıp taşı daha önce ele geçirmeye çalışacağım."</p><p class="calibre16">"Sen çıldırmışsın!" dedi Ron.</p><p class="calibre16">"Yapamazsın bunu!" dedi Hermione. "McGonagall'la Snape'in söylediklerinden sonra... Kovulursun!"</p><p class="calibre16">"NE ÇIKAR?" diye bağırdı Harry. "Anlamıyor musunuz? Snape taşı ele geçirirse, Voldemort dönecek! O zaman neler olur, düşünsenize. Kovulacak Hogwarts bile kalmaz ortada! Yerle bir eder burayı ya da Karanlık Sanatlar okuluna çevirir! Puan silinmesinin bir anlamı yok artık! Gryffindor Okul Kupası'nı kazanırsa, Voldemort sizi de, ailelerinizi de rahat bırakacak mı sanıyorsunuz? Taşı ele geçirmeden yakalanırsam Dursley'lerin yanına döner, Voldemort'un beni orada bulmasını beklerim. Bu da olsa olsa ölümümü biraz geciktirir, o kadar, çünkü hiçbir zaman Karanlık Yan'a geçmem! Bu gece o kapağı açıp ineceğim, ikinizin de sözleri beni kararımdan caydıramaz! Unuttunuz mu, annemle babamı Voldemort öldürmüştü!"</p><p class="calibre16">Onlara baktı.</p><p class="calibre16">Hermione, fısıltıya benzer bir sesle, "Haklısın, Harry," dedi.</p><p class="calibre16">"Görünmezlik pelerinini kullanırım” dedi Harry. "İyi ki yeniden elime geçti."</p><p class="calibre16">Ron, "Üçümüzü de kaplar mı dersin?" diye sordu.</p><p class="calibre16">"Üçümüzü de mi?"</p><p class="calibre16">"Seni yalnız bırakacağımızı sanmıyorsun ya?" "Tabii bırakmayız," diye atıldı Hermione. "Biz olmadan taşa nasıl ulaşırsın? Ben iyisi gidip kitaplarıma bir göz atayım, belki yararlı bir şeyler bulurum..." "Ama yakalanırsak siz de kovulursunuz." Hermione, "Olanaksız," dedi hemen. "Flitwick sınavdan yüzde yüz on iki aldığımı söyledi gizlice. Artık beni kovamazlar."</p><p class="calibre16">Akşam yemeğinden sonra Ortak Salon'da bir kenara çekildiler; üçü de tedirgindi. Kimse yanlarına bile yaklaşmıyordu, Gryffindor'lardan kimse Harry'le konuşmuyordu zaten. Harry ilk kez o gece üzülmüyordu buna. Hermione, karşılarına çıkabilecek büyülerin nasıl bozulacağını bulabilmek umuduyla bütün notlarını gözden geçiriyordu. Harry'le Ron'un ağızlarını açtıkları yoktu. İkisi de yapacaklarını düşünüyorlardı.</p><p class="calibre16">Oda ağır ağır boşaldı, herkes yatağına çekildi.</p><p class="calibre16">Lee Jordan da gerinip esneyerek gidince, "Pelerini al," diye mırıldandı Ron. Harry yukarıya, karanlık yatakhanelerine fırladı. Pelerini çıkarırken gözleri Hagrid'in Noel'de kendisine armağan ettiği flüte ilişti. Fluffy'ye karşı kullanmak için cebine attı onu - pek şarkı söylemek gelmiyordu içinden.</p><p class="calibre16">Sonra Ortak Salon'a koştu.</p><p class="calibre16">"Pelerini burada örtelim üstümüze, bakalım üçümüzü de örtüyor mu - Filch birimizin ayaklarını fark ederse yandık."</p><p class="calibre16">Odanın köşesinden, "Ne yapıyorsunuz?" diye bir ses geldi. Neville, elinde kurbağası Trevor, bir koltuğun arkasından belirdi; kurbağa, özgürlüğüne kavuşmak için bir deneme daha yapmaya hazırlanıyordu herhalde.</p><p class="calibre16">Harry, pelerini hemen arkasına saklayarak, "Yok bir şey, yok bir şey," dedi.</p><p class="calibre16">Neville onların suçlu yüzlerine dikti gözlerini. "Yine çıkıyorsunuz," dedi.</p><p class="calibre16">"Hayır, hayır, hayır," dedi Hermione. "Çıkmıyoruz. Sen niye gidip yatmıyorsun, Neville?"</p><p class="calibre16">Harry kapının yanındaki duvar saatine baktı. Artık daha fazla zaman yitiremezlerdi. Belki de Snape şu anda Fluffy'yi uyutmaktaydı.</p><p class="calibre16">"Çıkamazsınız," dedi Neville, "yine yakalanırsınız. Gryffindor'un durumu daha da kötüye gider." "Anlamıyorsun," dedi Harry, "bu çok önemli." Ama Neville elinden gelen çabayı göstermekte kararlı gibi görünüyordu.</p><p class="calibre16">Resimdeki deliğin önüne geçerek, "Bunu yapmanıza izin vermeyeceğim," dedi. "Sizinle- sizinle dövüşürüm!"</p><p class="calibre16">"Neville!" diye patladı Harry, "Çekil o deliğin önünden, salaklığı da bırak -"</p><p class="calibre16">"Bana salak diyemezsin! Kuralların dışına çıktığın yetmez mi? Hem herkese karşı direnmemi söyleyen sen değil misin?"</p><p class="calibre16">Ron'un sabrı tükenmek üzereydi. "Ama bize karşı değil," dedi. "Ne yaptığını bilmiyorsun, Neville."</p><p class="calibre16">Bir adım attı; Neville Trevor'ı yere bıraktı, kurbağa da hemen ortadan yok oldu.</p><p class="calibre16">Yumruğunu kaldırarak, "Hadi bakalım," dedi Neville, "Sıkıysa gel de vur. Ben hazırım!"</p><p class="calibre16">Harry, Hermione'ye döndü.</p><p class="calibre16">"Bir büyü yap," dedi çaresizlik içinde.</p><p class="calibre16">Hermione ilerledi.</p><p class="calibre16">"Neville," dedi, "Bunun için gerçekten özür diliyorum senden."</p><p class="calibre16">Asasını kaldırdı.</p><p class="calibre16">Onu Neville'e doğru uzatarak, "Petrificus Totalus!" diye bağırdı.</p><p class="calibre16">Neville'in kolları iki yanına yapıştı. Bacakları birbirine kenetlendi. Bütün bedeni kaskatı kesildi. Olduğu yerde biraz sallandı; sonra da kütük gibi kaskatı, yüzüstü yere düştü.</p><p class="calibre16">Hermione koşup onu çevirdi, sırtüstü yatırdı. Neville, çenesi kilitlendiği için, konuşamıyordu. Sadece gözleri oynuyor, dehşet içinde onlara bakıyordu.</p><p class="calibre16">"Ne yaptın ona?" diye fısıldadı Harry.</p><p class="calibre16">Hermione, üzüntüyle, "Beden-Kilitlenmesi," dedi. "Özür dilerim, Neville."</p><p class="calibre16">"Başka çaremiz yoktu, Neville, şimdi anlatamayız," dedi Harry.</p><p class="calibre16">"Sonra anlarsın, Neville," dedi Ron; üstünden atlayıp görünmezlik pelerinine büründüler.</p><p class="calibre16">Ama Neville'i yerde taş gibi, kıpırtısız bırakmak pek de iyi bir başlangıç sayılmazdı. O tedirginlik içinde, gördükleri her heykeli Filch'e benzetiyorlardı, rüzgârın belli belirsiz iniltisi bile saldırmaya hazır Peeves'in soluğu gibi geliyordu onlara.</p><p class="calibre16">İlk merdivenlerin altına gelince, tepede dolaşan Mrs. Norris'i gördüler.</p><p class="calibre16">Ron, Harry'nin kulağına, "Bir kerecik olsun bir tekme sallayalım şuna," diye fısıldadı, ama Harry başını iki yana salladı. Dikkatle yanından geçerlerken, Mrs. Norris fenere benzeyen gözlerini onlara dikti, ama bir şey yapmadı.</p><p class="calibre16">Üçüncü kata çıkan merdivenlere varıncaya kadar kimseyi görmediler. Peeves oradaydı, geçenler takılıp düşsün diye halının kenarını kıvırmaktaydı.</p><p class="calibre16">Ona doğru çıkarlarken, "Kim var orada?" dedi ansızın. Simsiyah hain gözlerini kıstı. "Seni göremesem bile orada olduğunu biliyorum. Gulyabani misin, hayalet misin, yoksa bir başka meret misin?"</p><p class="calibre16">Havaya yükselip boşlukta süzüldü, gözlerini onlara dikmişi.</p><p class="calibre16">"En iyisi, Filch'i çağırayım ben, görünmez bir şey varsa o hemen anlar."</p><p class="calibre16">Harry'nin aklına bir şey geldi ansızın.</p><p class="calibre16">"Peeves," dedi boğuk bir fısıltıyla, "Kanlı Baron öyle durup dururken görünmeyen hayalete dönüşmez."</p><p class="calibre16">Peeves şaşkınlıktan az daha yere düşüyordu. Tam zamanında toparlandı, merdivenlere yarım metre kala salınarak durdu.</p><p class="calibre16">"Beni bağışlayın, kanlı canlı Baron efendimiz," dedi yaltaklanarak. "Suç bende, suç bende- sizi görmedim- göremezdim elbet, siz görünmezsiniz- bu minik şakası için ihtiyar Peeves'i bağışlayın, efendim."</p><p class="calibre16">Harry, hırıltıyla, "Burada işim var, Peeves," dedi. "Bu gece sakın buralarda dolaşma."</p><p class="calibre16">Yeniden havaya yükselerek, "Dolaşmam, efendim, hiç dolaşmam," dedi Peeves. "Umarım işleriniz iyidir, sizi rahatsız etmem."</p><p class="calibre16">Süzülüp gitti.</p><p class="calibre16">"Harikaydı, Harry!" diye fısıldadı Ron.</p><p class="calibre16">Birkaç saniye sonra oradalardı işte, üçüncü kat koridorunda- kapı aralıktı.</p><p class="calibre16">Harry, "Al bakalım," dedi usulca. "Snape Fluffy'yi geçmiş bile."</p><p class="calibre16">Açık kapıyla karşılaşmak, kendilerini nelerin beklediğinin habercisiydi sanki. Harry, pelerinin altında, arkadaşlarına döndü.</p><p class="calibre16">"Dönmek isterseniz sizi suçlayamam." dedi. "Pelerini alabilirsiniz, artık bana gerekli değil."</p><p class="calibre16">"Saçmalama," dedi Ron.</p><p class="calibre16">"Geliyoruz," dedi Hermione.</p><p class="calibre16">Harry kapıyı iterek açtı.</p><p class="calibre16">Kapı gıcırtısıyla birlikte, derinlerden gelen hırıltılar çarptı kulaklarına. Kendilerini göremeyen köpeğin üç burnu da onlara doğru çevrilmiş, çılgıncasına havayı kokluyordu.</p><p class="calibre16">"Nedir o ayaklarının altındaki?" diye fısıldadı Hermione,</p><p class="calibre16">"Harpa benziyor," dedi Ron. "Herhalde Snape bıraktı."</p><p class="calibre16">"Çalmayı kestiği anda uyanmış," dedi Harry. "Başlayalım bakalım..."</p><p class="calibre16">Hagrid'in flütünü dudaklarına götürüp çalmaya koyuldu. Pek ustaca çaldığı söylenemezdi, ama ilk notayla birlikte hayvanın gözleri kapanmaya başladı. Soluk bile almıyordu Harry. Köpeğin hırıltıları ağır ağır kesildi- sonunda patilerinin üstüne çöktü Fluffy, sonra da yere uzanarak derin bir uykuya daldı.</p><p class="calibre16">Pelerinden sıyrılıp kapağa doğru giderlerken, Ron, "Sakın çalmayı kesme," diye uyardı Harry'yi. O dev kafalara yaklaştıkça köpeğin sıcaklığını, soluğunun kokusunu duyabiliyorlardı.</p><p class="calibre16">Köpeğin sırtından bakarak, "Galiba kapağı açabileceğiz," dedi Ron. "Önce sen girmek ister misin, Hermione?"</p><p class="calibre16">"Hayır, istemem!"</p><p class="calibre16">"Peki." Ron dişlerini sıkarak köpeğin bacakları üstünden atladı dikkatle. Eğilip kapağın halkasını çekti. Kapak açıldı.</p><p class="calibre16">Hermione, "Ne görüyorsun?" dedi merakla.</p><p class="calibre16">"Hiçbir şey -sadece karanlık- Aşağı inmemizi sağlayacak bir şey yok, atlayacağız."</p><p class="calibre16">Hâlâ flüt çalmakta olan Harry, dikkatini çekmek için elini salladı Ron'a, kendini işaret etti.</p><p class="calibre16">"Önce sen mi inmek istiyorsun? Emin misin?" dedi Ron. "Burası ne kadar derin, bilmiyorum. Flütü Hermione'ye ver de köpek uyanmasın."</p><p class="calibre16">Harry flütü Hermione'ye verdi. Birkaç saniye süren sessizlikte köpek hırıldayarak kıpırdadı, ama Hermione çalmaya başlar başlamaz da o derin uykusuna daldı yine.</p><p class="calibre16">Harry de köpeğin üstünden atlayıp kapaktan aşağıya baktı. Dip görünmüyordu.</p><p class="calibre16">Parmak uçlarıyla tutunarak delikten sallandı. Sonra yukarıya, Ron'a baktı, "Bana bir şey olursa arkamdan gelmeyin," dedi. "Hemen baykuşhaneye gidip Hedwig'i Dumbledore'a yollayın, tamam mı?"</p><p class="calibre16">"Tamam," dedi Ron.</p><p class="calibre16">"Birazdan görüşürüz... umarım..."</p><p class="calibre16">Harry kendini bıraktı sonra. Soğuk, nemli karanlıkta hızla düştü, düştü, düştü -</p><p class="calibre16">POFF. Yumuşak bir şeyin üstünde buldu kendini. Garip bir poff sesiyle. Doğrulup çevresini yokladı, gözleri karanlığa alışmamıştı daha. Sanki bir bitkinin üstünde oturuyor gibiydi.</p><p class="calibre16">Posta pulu büyülüğündeki aydınlığa, tepedeki açık kapağa bakarak, "Tamam!" diye seslendi. "Burası yumuşak, atlayabilirsin!"</p><p class="calibre16">Hemen atladı Ron. Harry'nin yanına düştü.</p><p class="calibre16">İlk sözleri, "Bu da nedir böyle?" oldu.</p><p class="calibre16">"Bilmem, bitki gibi bir şey. Atlayınca bir yerin incinmesin diye koymuşlar. Hadi, Hermione!"</p><p class="calibre16">Uzaklardaki müzik kesildi. Köpeğin korkunç havlaması duyuldu, ama Hermione atlamıştı bile. Harry'nin öteki yanına düşmüştü.</p><p class="calibre16">"Herhalde okulun kilometrelerce altındayız," dedi.</p><p class="calibre16">Ron, "İyi ki bu bitkiyi koymuşlar buraya," dedi. "iyi ki mi!" diye bağırdı Hermione. "Şu halinize bakın!"</p><p class="calibre16">Ayağa fırlayıp nemli duvara yöneldi çırpınarak. Çırpınıyordu, çünkü düşer düşmez bitkinin dalları yılan gibi kıvrılıp ayak bileklerine dolanmaya başlamıştı. Harry'le Ron'a gelince, onlar farkında bile olmadan, uzun dallarla sımsıkı sarılmışlardı.</p><p class="calibre16">Hermione bitkiye iyice yakalanmadan kurtulmayı başardı. şimdi iki çocuğun kendilerini kurtarmak için bitkiyle boğuşmalarına bakıyordu; ama Harry de, Ron da ne kadar çabalasalar, bitki o kadar sımsıkı sarılıyordu bedenlerine.</p><p class="calibre16">Hermione, "Sakın kıpırdamayın!" dedi. "Nedir bu, biliyorum - Şeytan Kapanı!"</p><p class="calibre16">"Aman," diye homurdandı Ron, "iyi ki adını öğrendik, bize ne büyük yararı var ya!" Arkasına yaslandı, bitkinin boğazına sarılmasını önlemeye çalıştı.</p><p class="calibre16">"Kes sesini, onun nasıl öldürüldüğünü hatırlamaya çalışıyorum!" dedi Hermione.</p><p class="calibre16">Harry, göğsüne dolanan bitkiyle savaşarak, "Çabuk hatırlamaya bak, soluk alamıyorum!" diye hırıldadı.</p><p class="calibre16">"Şeytan Kapanı, şeytan Kapanı... Profesör Sprout ne demişti? Karanlıktan, nemden hoşlanır -"</p><p class="calibre16">Boğulurcasına, "Ateş yak öyleyse!" diye bağırdı Harry.</p><p class="calibre16">Hermione, boyuna ellerini ovuşturarak, "Yakarım -tabii- ama odun yok!" diye seslendi.</p><p class="calibre16">"ÇILDIRDIN MI SEN?" diye haykırdı Ron. "SEN BÜYÜCÜ MÜSÜN, DEĞİL MİSİN?"</p><p class="calibre16">"Sahi!" dedi Hermione, asasını çıkardı, onu sallayarak bir şeyler mırıldandı, Snape'e yaptığı büyüyü bitkiye de yaptı, havaya aynı mavi alevleri fışkırttı. Birkaç saniye içinde Harry de, Ron da bitkinin dallarını gevşettiğini, ışıktan, sıcaktan kaçındığını fark ettiler. Sonunda iyice çözüldü bitki, iki çocuğun bedeninden de ayrıldı, onları özgür bıraktı.</p><p class="calibre16">Harry, yüzündeki teri silerek duvara, Hermione'nin yanına gitti. "İyi ki Bitkibilim'e çalışmışsın” dedi.</p><p class="calibre16">"Öyle," dedi Ron, "iyi ki Harry bu kargaşada kafayı yemedi -'<span class="italic">odun yok</span>'muş- pes!"</p><p class="calibre16">"Buradan," dedi Harry; taş bir geçidi gösterdi, tek çıkış yolu da orasıydı zaten.</p><p class="calibre16">Kendi ayak sesleri dışında, duvarlardan düşen damlaların belli belirsiz şıpırtılarını duyuyorlardı sadece. Geçit aşağı doğru iniyordu; Harry'nin aklına Gringotts geldi. Büyücüler Bankası'nda kasaları ejderhaların koruduğunu söylemişlerdi, bunu hatırlayınca yüreği daraldı. Ya bir ejderha çıkarsa karşılarına, kocaman, yetişkin bir ejderha- Norbert'la bile baş edememişlerdi...</p><p class="calibre16">"Bir şey duyuyor musunuz?" diye fısıldadı Ron. Harry kulak kabarttı. İleriden yumuşak bir hışırtı, bir çınlama geliyordu. "Hayalet mi acaba?" "Bilmem... kanat çırpışı sanki." "İleride ışık var- bir şey kımıldıyor, görüyorum."</p><p class="calibre16">Geçidin sonuna varınca ışıl ışıl aydınlatılmış, yüksek mi yüksek tavanlı bir oda çıktı karşılarına. Küçücük, mücevher gibi parıldayan, kanat çırparak oradan oraya uçuşan kuşlarla doluydu oda. Odanın öteki ucunda kalın, tahta bir kapı vardı.</p><p class="calibre16">"Odadan geçersek bize saldırırlar mı acaba?" dedi Ron.</p><p class="calibre16">"Herhalde," dedi Harry. "Pek yırtıcıya benzemiyorlar ama, hep birden saldırırlarsa... Eh, başka çaremiz yok... Ben koşuyorum."</p><p class="calibre16">Derin bir soluk aldı, yüzünü elleriyle kapatarak koşmaya başladı. Keskin gagalarla, pençelerle parçalanacağını sanıyordu, ama hiçbir şey olmadı. Kapıya rahatça ulaştı. Koluna yapıştı, ama kapı kilitliydi.</p><p class="calibre16">Ötekiler de onu izlediler. Kapıyı zorladılar, omuzladılar, ama kapı bana mısın demedi, Hermione Alohomora Büyüsü'nü yapınca bile.</p><p class="calibre16">"Şimdi ne olacak?" dedi Ron.</p><p class="calibre16">"Bu kuşlar... buraya sadece süs için konulmuş olamazlar," dedi Hermione.</p><p class="calibre16">Kuşların tepelerinde parlayarak uçuşmasını seyrettiler - parlayarak mı?</p><p class="calibre16">Harry, "Bunlar kuş değil!" dedi ansızın. "Bunlar anahtar! Kanatlı anahtarlar- dikkatli bakın. Öyleyse..." Ötekiler anahtar sürüsüne bakarken o da odaya bir göz attı. "... Evet - bakın! Süpürgeler! Kapının anahtarını bulmamız gerek!"</p><p class="calibre16">"Ama yüzlercesi var burada!"</p><p class="calibre16">Ron kapının kilidini inceledi.</p><p class="calibre16">"Kocaman, eski anahtarlar var ya -öyle bir anahtar arayacağız- gümüş olmalı, kapı kolu gibi."</p><p class="calibre16">Birer süpürgeye atlayıp havalandılar, anahtar bulutunun ortasına daldılar. Ama tutmaya kalktıkları bütün büyülü anahtarlar öylesine hızlıydı ki, hemen sıyrılıyor, ellerinden kaçıp gidiyordu; birini bile yakalamak neredeyse olanaksızdı.</p><p class="calibre16">Ama Harry yüzyılın en genç Arayıcısı'ydı. Başkalarının göremediklerini hemen görmekte üstüne yoktu. Gökkuşağını andıran o tüyler kargaşasında bir dakika kadar dolandıktan sonra, kocaman bir gümüş anahtar gördü - Kanadı hafifçe kıvnlmıştı anahtarın, sanki biri onu daha önce yakalamış da kilidi zorlayarak açmış gibi.</p><p class="calibre16">Harry, "İşte şu!" diye seslendi ötekilere. "Şu büyük olan -şuradaki- hayır, şu -parlak mavi kanatlı- tüyleri bir yana yatmış."</p><p class="calibre16">Ron, Harry'nin gösterdiği yöne fırladı, o hızla tavana çarptı, az kalsın süpürgesinden düşecekti.</p><p class="calibre16">"Onu kıstırmalıyız!" diye seslendi Harry; gözlerini eğri kanatlı anahtardan ayırmıyordu. "Ron, sen üstünden gel - Hermione, sen de altında dur, aşağı inmesini engelle - ben de yakalamaya çalışayım. Hadi, ŞİMDİ!"</p><p class="calibre16">Ron pike yaptı, Hermione yukarı süzüldü, anahtar ikisinden de kurtuldu, Harry onun arkasından fırladı; duvara doğru gidiyordu anahtar, Harry öne eğildi, onu tek eliyle duvara yapıştırdı. Odada Ron'la Hermione'nin sevinç çığlıkları çınladı.</p><p class="calibre16">Hemen indiler; Harry, elinde çırpınan anahtarla, kapıya koştu. Onu kilide sokup çevirdi - olmuştu bu iş. Kilit açılır açılmaz anahtar yeniden havalandı, iki kere yakalandığı için pek yıpranmışa benziyordu.</p><p class="calibre16">Eli kapının kolunda, "Hazır mısınız?" diye sordu Harry. Ron'la Hermione baş salladılar. Harry kapıyı açtı.</p><p class="calibre16">Bir sonraki oda öylesine karanlıktı ki, hiçbir şey göremediler. Ama içeri adım atar atmaz ışıl ışıl oldu oda, inanılmaz bir görüntüyle karşılaştılar.</p><p class="calibre5" style="margin:0pt; border:0pt; height:1em"> </p><p class="calibre16">Büyük bir satranç tahtasının kenarında duruyorlardı, siyah taşların arkasında. Taşlar kendilerinden bile büyüktü, siyah mermerden yapılmışlardı. Tam karşılarında, odanın öteki yanında, beyaz taşlar vardı. Harry, Ron ve Hermione hafifçe ürperdiler- dev beyaz taşların yüzleri yoktu.</p><p class="calibre16">"Şimdi ne yapacağız?" diye fısıldadı Harry.</p><p class="calibre16">"Belli değil mi?" dedi Ron. "Satranç oynayarak karşı yana geçeceğiz."</p><p class="calibre16">Beyaz taşların arkasında bir kapı daha gördüler.</p><p class="calibre16">Hermione tedirgindi. '"Nasıl?" diye sordu.</p><p class="calibre16">"Galiba," dedi Ron, "taşların yerine geçmemiz gerekiyor."</p><p class="calibre16">Siyah ata gidip elini boynuna koydu. Taş canlanıverdi ansızın. At yeri eşeledi, Ron'a baktı.</p><p class="calibre16">"Şey- karşıya geçmek için size katılmamız mı gerek?"</p><p class="calibre16">Siyah at baş salladı. Ron arkadaşlarına döndü. "Bu biraz kafa işi..." dedi. "Siyah taşlardan üçünün yerlerini alacağız..."</p><p class="calibre16">Ron düşünürken Harry'le Hermione çıt çıkarmadılar. Sonunda, "Gücenmeyin ama," dedi Ron, "Doğrusu ikiniz de satrançta pek iyi değilsiniz -”</p><p class="calibre16">Harry, "Gücenen yok," dedi hemen. "Ne yapacağız, sen onu söyle."</p><p class="calibre16">"Harry, sen filin yerini al... Hermione, sen de onun yanına, kalenin yerine geç." "Ya sen?"</p><p class="calibre16">"Ben de at olacağım," dedi Ron. Taşlar onları dinliyorlardı galiba, çünkü bu sözler üzerine bir at, bir fil, bir de kale beyazlara sırtlarını dönüp satranç tahtasından indiler; onların boşalttıkları üç yere de Harry, Ron ve Hermione geçti.</p><p class="calibre16">Ron, tahtanın öteki yanına bakarak, "Satrançta her zaman ilk hamleyi beyazlar yapar," dedi. "Evet... bakın..."</p><p class="calibre16">Beyaz bir piyon iki adım ilerlemişti. Ron siyah taşları yönetmeye başladı. Taşlar, o nereye yollarsa oraya gidiyorlardı sessizce. Harry'nin dizleri titriyordu. Ya mat olurlarsa?</p><p class="calibre16">"Harry - sağa çapraz dört adım." İlk gerçek sol, öteki atları alınınca geldi. Beyaz vezir yere serdi onu, tahtadan sürükleyerek çıkardı, at yüzükoyun yere serildi.</p><p class="calibre16">Ron sarsılmışa benziyordu. "Bunu yapmamız gerekiyordu." dedi. "Şimdi sen şu fili rahatça alabilirsin, Hermione, hadi."</p><p class="calibre16">Ne zaman bir taş yitirseler, beyazlar acımasız davranıyordu. Duvarın dibi kısa zamanda sakat siyah taşlarla doldu. Ron, iki kere Harry'le Hermione'nin tehlikede olduklarını fark etti. Kendisi de oradan oraya gidiyor, yitirdikleri taş sayısında beyaz taş almaya bakıyordu.</p><p class="calibre16">"Neredeyse geldik," diye mırıldandı ansızın. "Bir düşüneyim – düşüneyim..."</p><p class="calibre16">Beyaz vezir bomboş yüzünü ona çevirmişti.</p><p class="calibre16">Usulca, "Evet..." dedi Ron, "tek yol bu... Beni alması gerek."</p><p class="calibre16">Harry'le Hermione, "HAYIR!" diye bağırdılar.</p><p class="calibre16">"Satranç budur işte!" dedi Ron. "Biraz kurban vereceksin! Ben şimdi bir hamle yapacağım, vezir beni alacak - siz de rahatça mat edersiniz, Harry!"</p><p class="calibre16">"Ama -"</p><p class="calibre16">"Snape'i durdurmak istiyor musun, istemiyor musun?"</p><p class="calibre16">"Ron -"</p><p class="calibre16">"Bana bak, acele etmezseniz, taşı ele geçirecek!"</p><p class="calibre16">Yapılacak başka şey yoktu.</p><p class="calibre16">"Hazır mısınız?" dedi Ron. Yüzü bembeyaz kesilmişti, ama kararlıydı. "Ben gidiyorum- kazanınca da oyalanmayın sakın."</p><p class="calibre16">İlerledi, beyaz vezir de fırladı. Taş kolunu Ron'un kafasına indirip onu yere serdi -Hermione bir çığlık attı, ama yerinde kaldı- Beyaz vezir Ron'u kenara sürükledi. Kendinden geçmişe benziyordu Ron.</p><p class="calibre16">Harry titreyerek sola üç adım attı.</p><p class="calibre16">Beyaz şah kafasından tacını çıkarıp Harry'nin ayaklarının dibine attı. Kazanmışlardı. Taşlar yana çekilerek eğildiler, kapının önü açılmıştı şimdi. Harry'le Hermione, Ron'a üzüntüyle son kere bakarak kapıdan geçtiler, bir sonraki geçide çıktılar. "Ya Ron'a bir şey olduysa?"</p><p class="calibre16">Harry, kendi kendini de inandırmaya çalışarak, "Bir şey olmaz," dedi. "Bakalım şimdi ne çıkacak karşımıza?" "Sprout'unki tamam, şeytan Kapanı'ydı o - Flitwick anahtarları büyülemiş herhalde - McGonagall da satranç taşlarını canlandırmış - kala kala Quirrell'ın büyüsüyle Snape'inki kaldı..."</p><p class="calibre16">Bir başka kapıya varmışlardı, "İyisin ya?" diye fısıldadı Harry. "Durma." Harry kapıyı açtı.</p><p class="calibre16">İğrenç bir koku doldurdu burun deliklerini, ikisi de cüppelerini çekip burunlarını kapatmak zorunda kaldılar. Gözleri sulandı hemen, tam önlerinde bir ifrit gördüler; daha önce karşılaştıklarından da büyüktü bu, kafası kanlar içinde, yerde yatıyordu.</p><p class="calibre16">İfritin dev bacaklarının üstünden dikkatle atlarken, "İyi ki bununla dövüşmek zorunda kalmadık," diye fısıldadı Harry. "Hadi, soluk alamıyorum."</p><p class="calibre16">Bir sonraki kapıyı açtı, ikisi de karşılarına ne çıkacak diye bakmaya cesaret edemiyorlardı sanki- ama pek de korkulacak bir şey yoktu içeride; sadece bir masa, masanın üstünde de değişik biçimlerde yedi şişe vardı.</p><p class="calibre16">"Snape'inki," dedi Harry. "Ne yapmamız gerekiyor?"</p><p class="calibre16">Eşikten adım atar atmaz arkalarında bir alev yükseldi. Sıradan bir ateş değildi bu, mordu. Aynı anda önlerindeki kapıyı da siyah alevler sardı. Kapana kısılmışlardı.</p><p class="calibre16">"Bak!" Hermione, şişelerin yanında duran bir kâğıdı aldı. Harry onun omzunun üstünden bakarak kâğıtta yazılanları okudu:</p><p class="calibre15"><span class="calibre17"><span class="italic">Önünde tehlike var, arkanda ise güven,</span></span></p><p class="calibre18"><span class="calibre17"><span class="italic">Yardımcı</span></span>
<span class="calibre17"><span class="italic">olur sana ikisi içimizden,</span></span></p><p class="calibre18"><span class="calibre17"><span class="italic">Yolunda ilerletir yedi</span></span>
<span class="calibre17"><span class="italic">şişeden biri,</span></span></p><p class="calibre18"><span class="calibre17"><span class="italic">Bulabilirsen eğer</span></span>
<span class="calibre17"><span class="italic">şimdi doğru iksiri,</span></span></p><p class="calibre20"><span class="calibre17"><span class="italic">Birimiz geri yollar, dönersin tıpış</span></span>
<span class="calibre17"><span class="italic">tıpış,</span></span></p><p class="calibre18"><span class="calibre17"><span class="italic">Ýkimiz saf</span></span>
<span class="calibre17"><span class="italic">şaraptır,</span></span>
<span class="calibre17"><span class="italic">ısırgandan yapılmış,</span></span></p><p class="calibre18"><span class="calibre17"><span class="italic">Üçümüz zehirlidir, hiç çekinmez can alır,</span></span></p><p class="calibre18"><span class="calibre17"><span class="italic">Ondan tek yudum içen hemen yığılır kalır.</span></span></p><p class="calibre20"><span class="calibre17"><span class="italic">Seçimini yap</span></span>
<span class="calibre17"><span class="italic">şimdi, ver bakalım bir karar,</span></span></p><p class="calibre18"><span class="calibre17"><span class="italic">Kalmak istemiyorsan burda sonsuza kadar.</span></span></p><p class="calibre18"><span class="calibre17"><span class="italic">Dört ipucu verelim kolaylık olsun diye,</span></span></p><p class="calibre18"><span class="calibre17"><span class="italic">Bu da bizlerden sana çok güzel bir hediye:</span></span></p><p class="calibre20"><span class="calibre17"><span class="italic">Birincisi: Kendini boyuna gizler zehir,</span></span></p><p class="calibre18"><span class="calibre17"><span class="italic">Isırgan</span></span>
<span class="calibre17"><span class="italic">şarabının sol yanına çekilir;</span></span></p><p class="calibre18"><span class="calibre17"><span class="italic">Ýkincisi: Başkadır uçlardaki</span></span>
<span class="calibre17"><span class="italic">şişeler,</span></span></p><p class="calibre18"><span class="calibre17"><span class="italic">Ýçme onları</span></span>
<span class="calibre17"><span class="italic">ölmek istemiyorsan eğer;</span></span></p><p class="calibre20"><span class="calibre17"><span class="italic">Üçüncüsü: Boyları</span></span>
<span class="calibre17"><span class="italic">değişiktir hepsinin,</span></span></p><p class="calibre18"><span class="calibre17"><span class="italic">Bir zararı</span></span>
<span class="calibre17"><span class="italic">dokunmaz cücesinin, devinin;</span></span></p><p class="calibre18"><span class="calibre17"><span class="italic">Dördüncüsü: Hem sağdan, hem soldan ikincisi,</span></span></p><p class="calibre18"><span class="calibre17"><span class="italic">Başka başka boydadır, ama aynıdır cinsi.</span></span></p><p class="calibre15">Hermione derin bir soluk aldı, Harry onun gülümsediğini görünce şaşırdı, kendisinin içinden hiç de gülmek gelmiyordu.</p><p class="calibre16">"Harika!" dedi Hermione. "Büyü değil bu -mantık oyunu- bulmaca. En ünlü büyücülerden çoğunun bir gram bile mantığı yoktur; sonsuza kadar burada kalırlar."</p><p class="calibre16">"Biz de kalacağız anlaşılan."</p><p class="calibre16">"Elbette kalmayacağız," dedi Hemıione. "Bize gerekli olan her şey bu kâğıtta yazılı. Yedi şişe: Üçü zehir, ikisi şarap, biri bizi siyah ateşten geçirecek, biri de mordan geçirip dönmemizi sağlayacak."</p><p class="calibre16">"Ama hangisini içeceğimizi nereden bileceğiz?"</p><p class="calibre16">"Bir dakika, düşüneyim."</p><p class="calibre16">Kâğıdı birkaç kere okudu Hermione. Sonra şişeleri inceledi teker teker, bir şeyler mırıldanarak onları gösterdi parmağıyla. Sonra ellerini çırptı.</p><p class="calibre16">“Buldum," dedi. "Bizi siyah ateşten en küçük şişe geçirecek - Taş'a götürecek."</p><p class="calibre16">Harry minik şişeye baktı.</p><p class="calibre16">"Bunun içindeki sadece birimize yeterli," dedi. "Tek yudum bile yok neredeyse."</p><p class="calibre16">Birbirlerine baktılar.</p><p class="calibre16">"Peki, mor ateşten geçirip dönmemizi hangisi sağlıyor?"</p><p class="calibre16">Hermione sağda, en kenarda duran şişeyi gösterdi.</p><p class="calibre16">"Sen iç onu," dedi Harry. "Hayır, dinle beni -gidip Ron'u al- uçan anahtarların bulunduğu odadaki süpürgelere binersiniz, uçarak kapaktan geçer, Fluffy'yi atlatırsınız- doğru baykuşhaneye gidip Hedwig'i Dumbledore'a gönderin, onun yardımı gerekiyor. Ben Snape'i bir süre oyalarım, ama teke tek kalırsak başedemem."</p><p class="calibre16">"Ama Harry - ya yanında Kim-Olduğunu-Bilirsin-Sen de varsa?"</p><p class="calibre16">Harry, alnındaki izi göstererek, "Eh," dedi, "bir keresinde şansım yaver gitti, öyle değil mi? Belki yine öyle olur."</p><p class="calibre16">Hermione'nin dudakları titredi; ansızın Harry'nin kollarına atıldı kız, ona sarıldı. "Hermione!"</p><p class="calibre16">"Harry - biliyor musun, çok büyük bir büyücüsün sen."</p><p class="calibre16">Harry, onun kollarından ayrılırken, utanarak, "Senin kadar değil," dedi.</p><p class="calibre16">"Benim kadar değil mi?!" dedi Hermione. "Kitaplar! Kafa çalıştırma! Daha önemli şeyler var -dostluk, cesaret- ah, Harry - dikkatli ol!"</p><p class="calibre16">"Önce sen iç," dedi Harry. "Hangisi olduğunu iyice biliyorsun, değil mi?"</p><p class="calibre16">"Yüzde yüz," dedi Hermione. Yuvarlak şişeden koca bir yudum aldı, titremeye başladı.</p><p class="calibre16">Harry, endişeyle, "Zehir değil ya?" dedi.</p><p class="calibre16">"Hayır - ama buz gibi."</p><p class="calibre16">"Çabuk ol, etkisi geçmeden."</p><p class="calibre16">"İyi şanslar - dikkatli ol -"</p><p class="calibre16">"GİT!"</p><p class="calibre16">Hermione dönüp mor ateşten geçti.</p><p class="calibre16">Derin bir soluk aldı Harry, en küçük şişeye uzandı. Siyah alevlere çevirdi yüzünü.</p><p class="calibre16">"Geliyorum işte!" dedi, şişenin içindekini tek yudumda içti.</p><p class="calibre16">Gerçekten de buz gibi oldu bedeni. Şişeyi yerine koyup ilerledi; siyah alevler her yanını sarıyordu, ama onları duymuyordu bile - Bir an o kara ateşten başka bir şey göremedi - Sonra öteki yanda, sonuncu odada buldu kendini.</p><p class="calibre16">Biri daha vardı orada - ama Snape değildi bu. Voldemort bile değildi.</p><div class="mbppagebreak" id="calibre_pb_32"></div>
</body></html>
