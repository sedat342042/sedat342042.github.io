<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Köpekler İçin Gece Müziği</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter39">
  <div class="chapter html5_article">
    <h1>39</h1>

    <p>Ben gideceğim, ben buradan gideceğim, diye söyleniyordu Tarık. Burada durulur mu ulan deliler, manyaklar. Arabanın nerede olduğunu kestirmeye çalışıyordu. Ne kadar uzakta olabilirdi ki? —Yolu bulabilir misin? diye sordu. Filiz duymadı. —Elin manyağını bırak da dinle Filiz! diye bağırdı, yolu bulabilir misin? Arabanın yanına gitmemiz lazım. —Bu havada nereye gideceğiz, dedi Filiz. AVCIATMACA’nın omzunu temizliyordu, kurşun galiba içeride kalmıştı. Dalgın, bu kez son derece soğukkanlı görünüyordu. —Adam bu kolu bir daha kullanamaz, dedi. Tarık kızdı, küçük odaya girdi, leş gibiydi içerisi; soluk ışıkta kan izleri görünüyordu. Odanın ortasında bir tahta sandalye, yerde leğenler vardı, ağır kokuya dayanamadı, yeniden ocağın olduğu tarafa geçti. Küçük odanın çatısı su akıtmaya başlamıştı.</p>

    <p>Kara Zühre bir tencere çorbayla geri döndü. Ne muhteşem bir kadın, diye geçirdi içinden Filiz. Çocuğun başını kaldırdı biraz, çorbayı içirdiler. Murat gülümsedi, gözlerindeki ışık geri gelmiş, korkusu neredeyse bütünüyle yitip gitmişti. ÖLÜP ÖLÜP YENİDEN DOĞUYORUZ. Avcı da rahatlamıştı biraz. Uykuya daldığı anlaşılıyordu; göğsü inip kalkıyor, boğazından düzenli bir hırıltı yükseliyordu. Kara Zühre çorba tenceresini bir kenara koyduktan sonra çekilip bir köşede hiçbir şey olmamış gibi oturmaya başladı. Dalmış, bu evle de, evdeki insanlarla da, dışarıda kopan fırtınayla da hiçbir ilgisi yokmuş gibi başını eğmiş, küskün, beklemeye başlamıştı.</p>

    <p>Murat, konuştukça rahatlıyor, başından geçenleri bir bir anlatıyordu. Ateşin başında, dışarıdaki yağmurun, selin ağırlığı, korkunçluğu Murat’ın anlattığı bütün o dehşetli olayları bir masala çeviriyordu. Filiz gözünün önünde nasıl olup da böyle şeyler canlandırabildiğine şaşırıyordu; kaçırılmış, ilaçla uyutulmuş bir çocuk –Murat’ın demesine göre tabii– sonra kişneyen atlar, göz önünde büyüyüp uzayan canlı ağaçlar, türlü türlü yılanlarla bunları soyup soyup pişiren köylüler... Yılan makarnası, yılan makarnası. Uzun, bitmek bilmez bir uyku; ama canlı ve insan nasıl hem uyur hem farkında olursa işte öyle. —Ben uyurken, diyordu Murat arada, ben uyurken etrafımı cinler sarardı ve bu cinleri de avcı olacak bu herif çağırırdı. Karısı da, işte bu da durup dinlenmeden konuşur, Hızır Efendi’mizin yakında buraya geleceğini, bunun kendisine ayan olduğunu söylerdi. Gerçi bu gidişle gerçekten gelecek, gelip beni de alıp vallahi de, billahi de kasabaya taşıyacak. O zaman ben de bir gölge, bir dilsiz yılan gibi yerde sürünerek gidip Haşim Bey’in gırtlağını keseceğim. Böylece vahşi, insanı dinleyen, anlayan bir kartal peyda olmakla bu kartal adeta Filiz’in kulağının dibinde bitiyor ve ölümsüz, kaba GAK’lamasıyla kızın içini ürpertiyordu. Derken çocuğun biri koyu bir halının içinde baygın yatıyordu. Bir araba bir ormana giriyordu. Bir arabanın bir ormana girmesi ne demektir? Adamın anlattığı hikâyeyi şimdi şimdi anlıyordu kız; çocuk babasının düşmanı bir ağa tarafından kaçırılıyor ve AVCIATMACA’ya teslim ediliyordu. Bir çuvalın, belki de dürülmüş bir halının içinde. Sonra günlerce bir odaya kapatılıyor ve işkence ediliyordu. Neden sonra ellerini bağlayan halatı çözerek. Çıkıp ahıra saklanıyor ve o zaman atı alıp kaçmak aklına geliyordu. Yağmur yağmasa, talihsiz bir karıkoca yanlış yola girip de avcının o günkü av süreğini bozmasa... şimdi çoktan kasabada olacaktı.</p>

    <p>Hava delirmiş gibi eğilip eğilip alçalıyordu. Gökyüzü yere inmiş gibiydi; bulutuyla, mavisiyle, kuşuyla ve o sonsuz korkunç karanlığıyla gökyüzü yere inmiş ormanın içinde geziniyordu. Kurdun, sakat köpeklerin, ölü yılanların, eriyip çamura belenmiş akmış yaprakların, ağaçların çürük, halsiz gövdelerinin, ölü sincapların arasında bu her zaman diri, korkunç, yağmuru kendi eliyle tutup yere indirmiş gökyüzü...</p>
  </div>
</body>
</html>
