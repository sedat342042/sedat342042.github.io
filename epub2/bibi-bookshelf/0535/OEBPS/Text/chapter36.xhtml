<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Köpekler İçin Gece Müziği</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter36">
  <div class="chapter html5_article">
    <h1>36</h1>

    <p>Uyku tutmadı Filiz’i. Yağmur çatıya değil de üstüne yağıyordu sanki. Sonra çatıdan bir şeyler yuvarlanıyordu ikide bir. Bir şeyler evin duvarlarına sürtünüyordu. Acelesi olmayan, sabırlı, canını alacağı insanı isterse orada, kapının hemen dışında yıllarca bekleyebilecek bir şeyler. Çocukluğunu anımsıyordu. Böyle şeylerden korkar mıydı? Babasından korkardı nedense. Gerçi adam hiçbir zaman hiçbir kötülük etmemişti, annesine de, ona da. Kötülüğü bırak, kaba bir laf bile etmemişti. Neden korkardı öyleyse ondan? Arada bir onu tek başına, evin büyük salonunda kara kara düşünürken gördüğü için mi? Oysa babalar kara kara düşünür hep. O zaman kimbilir yüzlerinde korkunç bir görünüm bile belirebilir. Yüz kasları, Yüz kasları. İNSAN KENDİ YÜZÜNÜN NE MENEM BİR ŞEY OLDUĞUNU ASLA BİLEMEZ. Dünyada bu nedenle başkalarını gerçekten seven bunca az insan vardır. Bunu iyi anımsıyordu; babasını aynaya bakarken görmemişti hiç. Tıraş olurken bile usturaya, yalnızca usturaya bakardı. Köpüklere. Yüzünü bir parça bulut gibi saran. Sarıp onu aynadan da, kendinden de bütün dünyadan da saklayan.</p>

    <p>Yağmur iri damlalarla camları dövüp duruyordu. Rüzgâr biraz daha sert esmeye başlamıştı. Böyle giderse camlar kırılacak, diye geçirdi içinden Filiz. Ne yaparız? Aslında hiç gelmeyecekti buralara. Başlangıçta, o zaman sen git, annene de selamlarımı, hayır, hürmetlerimi söyle; en kısa zamanda gelecek de, diyecekti, diyemedi. Alınırdı Tarık. Annesinin umursayacağından değil, Tarık’ın annesi karşısında zor durumda kalacağından... Ama belki o zaman araba... Gecenin karanlığında bütün ayrıntıları düşünmekten kendini alamıyordu. Bu ayrıntılar yoruyordu onu. Aynı zamanda, uyumasını imkânsızlaştırıyordu. Asla, böyle asla uyuyamazdı. Her şeyi düşünmekten.</p>

    <p>O zaman iki olasılık belirecekti. İlki şuydu: O yokuşun başında Tarık’a, biraz dur da çıkıp hava alalım, demeyecekti. Aslında havadan değil, öylesine demişti bunu, bacaklarını biraz olsun açmak, bir dakika olsun ayakta durabilmek için. Bir de tabii, sigara için. O zaman, bunu ona söylemeyince, orada durmayacakları için uçurumu geçmiş olacaklardı. Böylece kaza yapmazlardı. Ama bu kaza ille olacaktıysa... öbür dünyaya, Tanrı’ya falan inanmadığı için bu tür bir kaderciliğe de düşmezdi ama... İlle olacaktıysa, öyleyse Filiz’in arabada bulunması iyi olmuştu. Fizik. Araba onunla daha ağırdı, dolayısıyla uçuruma savrulurken daha yavaş hareket etmişti. Bu da aşağıya yuvarlanmalarına engel olmuştu. Son olasılıkta, Tarık tek başına gelseydi, kaza yapmayacağı için bu korkunç yağmura yakalanacaktı. Köyler yakında olmadığı için de...</p>

    <p>Ama köylerin yakında olmadığına da artık inanmıyordu. Belki bir köyün içindeydiler şimdi. Avcı kuşkusuz bu ormanın gizli sahibiydi, yolları, izleri avucunun içi gibi biliyordu. Buraya, atın sırtına bindirerek, uzun uzun dolaştırarak getirmişti onları. Tarık baygın olmasaydı duruma uyanırdı, kimbilir. İki kişi her zaman, birlikte daha doğru karar verir. Atın sırtında, yağmur altında, adamın gerçi tuhaf davranışları vardı, garip garip hikâyeler anlatıyordu, imalı imalı konuşup duruyordu ama kuşkulanmamış, çevresine de doğru dürüst bakmamıştı Filiz. Ama yorgunluk da vardı, perişanlık, ölüm korkusu. Gülümsedi, Tarık’ın altına kaçırdığı geldi aklına. O sırada gerçekten de böyle bir yere gereksinimleri vardı. Bir şeyler içmeleri, biraz uzanmaları şarttı.</p>

    <p>Tarık uzanır uzanmaz uyumuştu. Ne güzel valla, diye geçirdi içinden Filiz. Kendisi neden böyle kolay uyuyamıyordu? Sırtını kocasına döndü, sanki az sonra gerçekten uyuyacak; elini yüzünün altına koydu, gözlerini kapattı. Ah, diye geçirdi içinden, eskiden olsa parmağımı ağzıma sokar, gözlerimi huzurla kapatır, uyurdum. Parmak beni kendi içime doğru bir yolculuğa çıkarırdı. İnsan sırf kendi başparmağına bakarak kendini bulabilir, bu kadar basittir.</p>

    <p>Dışarıda hava kudurdukça kuduruyordu. Ağaçlar inlemeye başlamıştı artık. Sular yalnızca gökyüzünden değil, topraktan da geliyordu. Oluk oluk, kanayan yaralar gibi, her yandan ağır, çamurlu bir su fışkırıyordu. Suyu düşünürken iyice daldı Filiz. Parmağını ağzına sokmuştu.</p>
  </div>
</body>
</html>
