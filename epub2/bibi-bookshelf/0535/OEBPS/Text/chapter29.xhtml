<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Köpekler İçin Gece Müziği</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter29">
  <div class="chapter html5_article">
    <h1>29</h1>

    <p>Tüm orman suspus olmuş AVCIATMACA’yı dinliyordu. Yılanlar kovuklarından başını çıkarmış. Puhukuşları o boğuk seslerini kesmiş. Ayılar mağaralarının ağzına kadar gelmiş. Kurtlar arka ayakları üzerinde oturmuş. Kuşlar salkım saçak, yağmurla perişan viranelerinin başında, gözyaşları içinde. Ağaçlar kıvrım kıvrım dertop olmuş avcıyı dinliyorlardı. Murat’ın da kendisini dinlediğinden o kadar emindi ki AVCIATMACA, artık iyiden iyiye nutuk çekmeye başlamıştı. —Sen şimdi diyorsundur ki, Murat, dedi. Sen şimdi içinden diyorsundur ki, bu Atmaca’ya güven olur mu? Bal gibi olur. Belki sen beni yanlış tanıdın, belki daha başka bir zamanda karşılaşmış olsaydık ben seni çocuğum gibi sevecektim, ne malum? Sen de beni bir baba gibi görebilirdin. İnsan çok acayip bir mahluktur Murat. Çoğu zaman hayatta en istemediği şeyi yapmaya mecbur olur. Duyuyor musun? Her zaman istemediği şeyler yapana, kırk yıl düşünse aklına gelmeyecek şeyleri akıl edene insan denir. Bu nedenle insan korkunçtur. Hayatta insandan daha korkunç bir şey yoktur ve de olamaz. Öyleyse benim bunda suçum ne?</p>

    <p>Senin baban, Murat, senin baban iyi bir adamdır. Ben aslında bugüne kadar ondan ne bir kötülük gördüm ne de böyle bir şey aklıma bile gelmemekle durup dururken ona ne hıncım bulunsun? Ama Kadir Amca dünya yıkılsa yapmaması gereken bir şey yapmış. Misal onun da bu yaşına kadar aklına gelmemiştir. Niye ve nasıl gelsin? İŞTE ZAMAN ZAMAN İÇİMİZE ŞEYTAN GİRİYOR. Kadir Amca da, yani senin baban da şeytana uymuş. Tutup altından kalkamayacağı bir iş yapmış ve Haşim Bey’e büyük mü büyük bir kazık atmış. Haşim Bey’e dalaşılır mı? Mesela borç alınır da üstüne yatılır mı, sen söyle. İşte ben hiç karışmıyorum. Hiç mi hiç karışmıyorum. Dünyada da karışasım yok. Var sen söyle. De ki alınır ve de hiçbir şey olmaz de. Bak o zaman karışıyor muyum. Ya... işte böyle...</p>

    <p>Yağmurdu, AVCIATMACA’nın sesi duyulsun diye azalmıştı yeniden. Sanki işte ben biraz olsun, azıcık olsun azalıyorum, konuş da dinleyelim, demişti. Bunları söyledikten sonra sustu AVCIATMACA. Fenerin ışığı zayıflamaya başlamıştı. Islanmış pantolonu, gömleği yüzünden tir tir titriyordu. Bunca üşümemişti ne zamandır. Kış kıyamet olsa bu kadar olmaz, diye geçiriyordu içinden. Kar lapa lapa yağsa, ağzımız yüzümüz buz kesse bu kadar olmaz. Kış olmayınca bu kadar üşümek insanın zoruna gidiyor. Pantolonu bacağına yapıştıkça diken diken bir soğuk batıyordu etine.</p>

    <p>Sen misin o çocuğu çocuk belleyen? Sen ne ara adam oldun da, kendini bir şey zannettin de o şeytanı dikkate almaz oldun? Çocuğu kulübeye ilk getirdiğini anımsadı AVCIATMACA. Haşim Bey yanına çağırıp da, bunu alıp saklayacaksın. Başına bir şey gelirse seni kurda kuşa yem ederim ve de etini dirhem dirhem alırım, birden değil, demişti. Anladın mı? Anladım, demişti avcı. Sen zor anlarsın, demişti Haşim Bey. Akıllı olacaksın. Çocuğa kızıp köpürüp de canını alayım deme. Biraz biraz dövebilirsin. Ama öldürmek yok, anladın mı? Anladım. Anladın mı? Anladım. Zor anlarsın sen.</p>

    <p>Sonra çocuğu bir kara çuvala sarıp ormanda AVCIATMACA’ya teslim etmişlerdi. Eski yolun ortasına kadar külüstür kamyonetle getirmiş, baygın çocuğu KAHVE’nin sırtına yatırmışlardı. Böyle kolay işte ne var? Adam getirip çocuğu sana bırakmış. Al bunu şu vakte kadar sakla, demiş. Patikayı güle oynaya, bir elinde yular, bir elinde sigara, ıslık çala çala geçmişlerdi. Çuvalda da en küçük bir kıpırtı olmamıştı. Çocuk baygın, birazdan ayılır, demişti adamlardan biri. Haşim Bey iş büyüsün istemiyor. Başına bir şey gelmeyecek. Anladın mı? Anladım. İnşallah anlamışsındır.</p>

    <p>Kulübeye geldikleri zaman, çuvalın içinde sanırsın insan yok da, kıymetli bir halı var. Avcı çuvalı açıp içine önce bir bakayım demişti de. Çocuk apansız uyanıp adamın elini dişlemişti. Bırakmadan. Gözünden yaş gelinceye kadar. Parmak kemikleri kıtır kıtır edinceye, ağzı kan doluncaya kadar ısırmıştı.</p>
  </div>
</body>
</html>
