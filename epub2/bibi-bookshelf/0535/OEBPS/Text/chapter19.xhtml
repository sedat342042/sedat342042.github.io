<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Köpekler İçin Gece Müziği</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter19">
  <div class="chapter html5_article">
    <h1>19</h1>

    <p>KAHVE, burnunu ahırın küçük penceresine dayadı bir ara. Burada sıçrayan bir şeyler vardı, küçük iğneler gibi serin serin. Bir oyundu sanki, hoşuna gidiyordu; damlaları ayırt edebiliyordu elbette. Uzakta küçük ışıltılar belirip yittiği zaman. Şimşek sessiz sessiz parlayıp geçtiği, orman apansız ve nedensiz aydınlanıp karardığı zaman ince iplikler görüyordu. Sonra, at hep kararsız kalıyordu. Tedirginlikle. BİR AT, KARARSIZ OLDUĞU İÇİN ATTIR SONUÇTA. Adımını önce pencereye doğru atıyor, sonra birden geri çekiliyordu. Dışarıda yağmur yağdığı zaman içerideki dışkının da, ahırı çevreleyen tahtanın da kokusu artıyordu. KAHVE, kokuları ayırt ederdi; dışkı kokusu çok şey getirirdi aklına, yalnızca görüntüler değil, sesler, inlemeler sözgelimi ya da böğürtüler, tıslamalar, açılıp kapanan gözler, sonra hayvan silüetleri...</p>

    <p>Köpeklerden biri yağmurun korkunç baskınından nasılsa kurtulmuş, kulübenin saçağına kadar sürüne sürüne gelmişti. Et kokusu da, leğendeki kan ve çiğ deri de yerli yerinde duruyordu. Hayvan, dişe bir türlü gelmeyen deriyi ağzının sol yanıyla ısırmaya kalkıştı önce, sonra bunun bitimsiz bir uğraş olmasına falan aldırmadı –tat nasıl olsa burnuna da, diline de değiyordu artık– leğenin başında oturdu. Deri inip kalktıkça arada kan köpeğin yüzüne sıçrıyordu. Bu kuşkusuz iyice kudurtuyordu onu; koku burnunu da, damağını da uyuşturmuş, hayvanın dikkatini –sinirlerine varıncaya dek onun tüm benliğini– ele geçirmişti.</p>

    <p>Birden AVCIATMACA’nın kendisine yaklaştığını gördü. O zaman öyle büyük bir korkuya kapıldı ki –zira bunun gibi durumlarda döverdi avcı onları; ayakaltında istemez, önüne çıkanı tekmelerle uzaklaştırır, hatta elinde silahı varsa üstüne ateş bile ederdi– bir an için etin ve kanın kendisine tuhaf bir güç verdiğinin farkına varmadı; kaçmak yerine ağzında deri parçasıyla öyle hareketsiz kalakaldı leğenin başında. Gözleri parladı, sırtındaki yara bir yüreğe dönüştü ve nabız gibi atmakla titredi.</p>

    <p>Ama avcı bunu görmedi elbette. Önce eve girecek gibi oldu, feneri kapıya doğrulttu, sonra geri döndü. Köpeği görmedi bile.</p>

    <p>O sırada TİMSAH çıktı bir yerlerden. Kanatları ağırlaşmış, yolunmuş cılız tavuklar gibi tüyleri derisine yapışmıştı. Yine o en mutlu olduğu anlarındaki gibi çevikti ama. Önce leğenin üstüne yöneldi, köpeği yarasından tutmaya çalıştı. Çalışınca hayvan acıyla bağırdı, kuşu tutabilecekmiş gibi atıldı, zavallı, saçma, gülünç hareketlerle karanlığı, görmediği, anlamadığı o uçsuz bucaksız anlamsızlığı dövmeye kalkıştı. Neden sonra ağzındaki deriyi de, orasına burasına bulaşmış kanı da hemen oracıkta bırakıp kaçtı. Üstelik, geldiği gibi sürünmedi de; yaralarını da, zayıf bedenini de unuttu, can havliyle, ağır yağmurun altında ormana doğru fıstıklayıp gitti. O gidince TİMSAH da biraz kanı didikledi, neden sonra yine anlamsız, ani baş hareketleriyle sağına soluna baktı.</p>

    <p>AVCIATMACA, sonunda kararlı biçimde ahıra yöneldi. Arada boğazından gür, boğuk bir homurtu yükseliyordu. Elinde fener olmasaydı. Olup da avcıyı siyah beyaz aydınlatıp da iyi kötü bir insan gibi göstermeseydi, karanlıkta kulübenin çevresinde nenin dolaştığı bilinemezdi. Kara, yoğun bir gölge gibi, adeta yuvarlanarak yürüyordu.</p>

    <p>Ahıra girdi, tüfeksiz biraz yarım, biraz çıplak görünüyordu; KAHVE bu nedenle gelenin avcı olduğunu anlamakta zorlandı. Fenerin ışığı gözünü kararttı sonra. Derken yeniden gözekten dışarıya baktı. Bir atın bunu nasıl yaptığını izlemek gerekir: Yola çıkmadan önce, bir anlığına bile olsa, uzaklara bakar, hüzünle, gözlerini kısarak... Sanki yolun tüm yorgunluğunu, at, mesela KAHVE, işte o bir saniyede geride bırakır.</p>
  </div>
</body>
</html>
