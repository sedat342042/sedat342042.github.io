<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Köpekler İçin Gece Müziği</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter18">
  <div class="chapter html5_article">
    <h1>18</h1>

    <p>Filiz’le Tarık, kanepenin üstünde kucak kucağa uyuyakalmışlardı. Delikanlı huzursuz rüyalar görüyordu. Görüntüler parça parça akıyordu gözünün önünden. Diyelim, uzaklarda bir far beliriyor, bu korkunç far kendisine yaklaştıkça iri bir ağza dönüşüyordu. Sonra bir yerlerden akan suyun sesi geliyordu. Sürekli. Sürekli akan bir su vardı. Derken eskilerden, ta çocukluğundan bir mahalle arkadaşına denk geldi. Çocuk zayıf, kara kuru bir şeydi ama gamsız olmakla zaten çoğunlukla ona öyle seslenirlerdi. Gamsız. Bana kedi köpek isimleriyle hitap etmeyin, diyordu Gamsız. Bu, Tarık’ı çok rahatsız ediyordu nedense. Öyle ki, rüyalar sinemasında, bir parça izlediğini ve bu parçanın kendisini düpedüz üzdüğünü fark ediyor, hatta uyandığında bu işin –ne işi olduğunu bilmiyordu elbette– gerçek olup olmadığını birilerine –sözgelimi, varabilirlerse, annesine– sorması gerektiğini düşünüyordu. Yine de, huzursuz rüyalardan uyanmasını sağlamıyordu bu. Ama insanın çabası her türlü belayı aşabilir; uyku yavaş yavaş yüzeye çıktı, duyuları –yüzeyde büyük bir baş ağrısı vardı elbette– canlandı. Sonra birinin, —Allah bin belanı versin de beni korusun! dediğini duydu. Doğrulmaya kalkışınca Filiz’i de uyandırdı.</p>

    <p>Örtü, Filiz’in üzerinden akıp gitmişti. Ocak harıl harıl yanıyordu; ateşin koru kadının bacaklarını tatlı tatlı kızartmıştı.</p>

    <p>Kulübenin bir de iç odası olduğunu, uyandıkları zaman fark ettiler; kapı gıcırdadı, kapandı, sonra yeniden açılmakla içeriden geçkin bir kadın çıktı. —Uyandınız mı? diye sordu kadın gülerek, güzel bacakların varmış.</p>

    <p>Filiz, kalkıp kurumuş elbisesini giyindi, kara lekeler oluşmuştu elbisede. Aldırmadı. İçeride yine dayanılmaz bir koku vardı. İç odaya açılan kapı durup durup çarpıyor, çatıyı döven yağmur aralıksız sürüp gidiyordu. Ansızın bir şey oldu; Filiz diz çöküp hüngür hüngür ağlamaya başladı. O bunu yapınca Tarık yerinden kalkacak oldu ama bacağı tutmadı, karısının üstüne yığılıverdi. Kadın bu hallerini görünce şaşırdı. —Ağlamayın, dedi, ne var ağlayacak, az yoruldunuz, Atmacam arabanızı onaracak, o her şeyi çalıştırır. Acıkmışsınızdır. Hanım sen az kalk da bana yardım et, bir şeyler yiyelim...</p>

    <p>Filiz gözyaşlarını sildi, kriz, diye geçirdi içinden, kötü bir şey yok, kendime hâkim olmam lazım. Kalkıp kadına doğru bir-iki adım attı. —Benim adım Filiz, dedi, kocamınki de Tarık. Kaza yaptık. —Atmaca söyledi, dedi kadın, az sonra gelir, hayvan huysuzlandı da, ona bakmaya gitti.</p>

    <p>Masanın üzerinde kan lekeleri vardı. Kadın hamaratça sildi bunları, sonra ıslanmış masanın üzerinden kuru bir bezle yeniden geçti. Dışarı çıktılar. Kapının önünde, genişçe bir tenteyle kapatılmış bir açık mutfak bulunuyordu. İçerideki ocağın ateşiyle ısınan bir taş fırına benziyordu bu ama büyük sayılmazdı. Filiz yerdeki leğenin içinde kan ve deriden bir yığın görünce öğürecek gibi oldu. Ama fırından güzel kokular da geliyordu. Kadın tereğin perdesini kaldırdı, birkaç tabak alıp Filiz’in eline tutuşturdu. Kaşıklar için de bir kutuyu gösterdi. Filiz kutudan üç kaşık aldı, bunları tabaklarla beraber içeri taşıdı. Sonra geri döndü: Fırının kapağı açılmıştı, iki büyük tencere görülüyordu. Kadın bir sopayla tutup bu tencereleri bir bir çıkardı, taş tezgâhın üstüne koydu, ardından fırının kapağını yeniden kapattı. Tencereleri, yardımlaşarak içeriye taşıdılar. Bulgur pilavı ve tavşan eti. Kadın bunları ne zaman, nasıl yapmış olabilirdi ki? Çok güzel kokuyordu. Tencere açıldıkta Filiz’in yüzü yandı buhardan. Hoşuna gitmişti. Tarık zorlukla da olsa masaya yaklaştı, oturdu.</p>

    <p>Rüzgâr çatıyı alıp gidecekmiş gibi durup durup azıtıyordu. Pilava kaşıklarını uzattıkları zaman, uzaklardan boğuk mu boğuk bir inilti geldi.</p>
  </div>
</body>
</html>
