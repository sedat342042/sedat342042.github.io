<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Köpekler İçin Gece Müziği</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter4">
  <div class="chapter html5_article">
    <h1>4</h1>

    <p>Bir çakıltaşı, uçurumda, yatağını arayan sular gibi düşe devrile yuvarlandı, gelip tavşanın yuvasının içine girdi. O büyük gürültüden sonra, kalkan tozdan, etrafa yağan taş yağmurundan sonra, hayvan belli ki bekliyordu bunu. Korkmadı. Başını usulca çevirip ışığın azaldığı yuva ağzına baktı. Islak yün kokuyordu içerisi. Kıvrıla büküle parıldayan bir solucan telaşla girdi, çıktığı yere. Kök kokusu yayıyordu.</p>

    <p>Buna dikkat eden olmuş mudur acaba? Bir solucan, havucun köküyle aynı şeydir. O kadar açıktır ki bu, birlikte kokmak, birlikte yaşayıp beslenmek, toprağın içinde birlikte uzamak için can mı atmışlardır? Öyledir biraz. Havuç kökünün uzanamadığı yere, solucan uzanır. Gidip orada gerekli besini bulan. Suya ulaşan. Suyun yaydığı can kokusuna ulaşan. Biraz bir uçbeyi gibi. Akıncı solucanlardır bunlar. Kökün uzaması için toprağı yumuşatarak ilerler. Küçük çöküntüler oluşturur. Böylece, yağmur yağdığında, içerideki kokunun, dışarıya ulaşmasını da sağlamış olurlar.</p>

    <p>Tavşan, karnı inip kalkarak yuva ağzına gitti. Islak burnunu yaslayarak çakıltaşını itmeye başladı. Ancak, sıkışmıştı taş. Yavrulardan biri, bir zaman annesini izledi, önce korkuya kapıldı, sonra kaygı içinde çenesini yere dayayarak uzandı. Yeri olsa, kalkıp üstüne düşen bir görevi bulunduğu sonucuna varsa, gidip ona yardım edecekti belki. Hayat yardımlaşmadır. DÜŞMANCA DAVRANIŞ BİLE, YARDIMLAŞMA SINIFINA GİRER. Hele ana kız olunca biraz daha böyledir bu. Ancak, burada akıl etme işi büyüğe düşmüş gibidir: Tavşan, başka bir ağız yapmayı da bilir. Yere mahkûm olmadığını. Yine de, kış yaklaşmaktadır; LEPUS EUROPAEUS, LEPUS EUROPAEUS, her zaman, kışın yaklaşmakta olduğunu düşünür. O korkunç kışın. Düşler, huzursuz düşler içinde geçen, arada uzun, bitimsiz titremelerin geldiği. Köklerin kuruduğu, sürgünlerin aç karınlara sırt çevirdiği. Özsuyunun sanki sonsuza dek ormanı terk ettiği kış. O zaman, toprak yuvanın bir yenisi için geç kalınmış olabilir. İkincisi, daha doğrusu ikinci bir yuva ağzı hep boşuna çabadır. Başa dönülmüş gibidir. Hava kararmaya, yağmurun ilk damlaları gelmeye başladığı zaman, ikinci ağız için ısrarcı olmamak gerekir.</p>

    <p>Burnuyla, yeniden, güçlü biçimde itmeye başladı çakıltaşını. Acelesi yokmuş gibi sabırla, bir tavşandan beklenmeyecek sabırla itekledi taşı. Kendisiyle aynı renk bir taştı bu. Uçurumun başından yuvarlanarak gelmiş ve bula bula onun yuvasını bulmuştu. Davetsiz misafirdi.</p>

    <p>Sonra, aslında bu daha hafif olsa, belki işe bile yarardı. Suyu, karı engelleyebilse sözgelimi. O zaman bundan ne diye şikâyetçi olunacaktı? Ve sonunda... Taş dışarıya fırladı. Tavşan sevinçten şaşırdı ne yapacağını; yuvadan dışarı çıktı, eserine bir kez de gün ışığında bakmak istiyordu sanki. Çıkıp uzun kulaklarıyla o sevimli çakıltaşına baktı. Bakınca, tam o sırada yeniden korkunç bir gürültü işitildi ve kafası parçalanan tavşan, başsız, cansız biçimde havalandı. Uzayan boyu, kan damlalarıyla çillenen sarı derisi ve güçsüz hırıltısıyla havada bir süre döndü, yuvadan da, yuva ağzından da, çakıltaşından da epey uzağa düştü.</p>

    <p>Düşünce, AVCIATMACA onu bacaklarından tutup kan damlalarından sakınarak. Övünçle havaya yeniden kaldırıncaya kadar öylece bekledi.</p>
  </div>
</body>
</html>
