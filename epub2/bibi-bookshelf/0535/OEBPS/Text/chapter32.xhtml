<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Köpekler İçin Gece Müziği</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter32">
  <div class="chapter html5_article">
    <h1>32</h1>

    <p>Deli Fahri’nin öyküsünü bitirdikten sonra kalkıp çayları yeniledi Kara Zühre. Sonra, bütün bu anlattıklarında tuhaf, anlaşılmadık bir şeyler varmış gibi gözünü boşlukta bir yere dikti, oraya kaygıyla bakmaya başladı. Dudakları kıpır kıpırdı, hemen yeniden söz alıp bir yanlışını düzeltecek gibi görünüyordu. Durup durup konuşması ağzının bir suçuymuş gibi yeniden başörtüsünün ucunu tuttu, ağzını kapattı. Konuklarının bu öyküye inanıp inanmadıklarını merak ediyordu. Ama daha çok Filiz’e bakıyordu tabii, Tarık’ı ciddiye almıyordu hiç. —Kocan gelmedi, dedi Tarık, huysuzlandı diye ata bakmaya gitmişti ama dönmedi bir türlü. —Onun aklına eser, dedi Kara Zühre, bunu söylerken yine Filiz’e bakıyordu. Onun aklına esti mi, ne yapacağını kimse bilemez. Ben de bilemem misal. Ancak kendisi bilir. Bir keresinde yine böyle dışarıya çıktı, bir sigara içip geleceğim, dedi, bir daha dönmedi, biliyor musunuz? —Dönmedi mi? dedi Filiz, ama nereye gitmiş? —Birden aklına gelmiş, diye devam etti Kara Zühre. Birden aklına gelmiş; bir zaman önce kahvede otururken birisi buna Antepli bir tüccardan söz etmiş. Adam ucuz mallar alıp satıyormuş. Ucuz ama kaçak olduğu için kaliteli mallar. Misal tabanca, tüfek, hançer, sonra elektrikli şeyler de varmış; kendi kendine yanan fener, dünyanın ta öbür ucunu bile çeken radyo, küçük kasetleri çalabileceği teyp... Tam bir hafta gelmedi. Sigara içeceğim diye çıktı; biz de... ben de burada, sofra başında bekliyorum onu, çay demlemişim, sigaranı burada içsen ne olacak, değil mi? Burada içse, hiçbir yere gitmeyecek, aklına bile gelmeyecek Antep filan. KAHVE’yi eyerlemiş, atlamış sırtına, yallah Antep’e. Döndüğünde elinde o küçük teyplerden vardı, bir avuç da kaset getirmişti. Arap türküleri, ilahiler dinliyordu boyuna. En son moda bu, diyordu, kimsede yok, bende var. Neden ille de küçük teyp, diye soracak olursan, ormanda taşıması kolay oluyormuş. Sonra kasetlerin hepsi bir bir bozuldu, bağırsak gibi dışarı taştı, yenilerini de öldüm Allah bulamadı. —Şimdi de Fizan’a gitmiş olmasın, dedi Tarık. Filiz dik dik baktı kocasına. —Ne var, dedi Tarık, ha Antep ha Fizan.</p>

    <p>Dışarıda, koyu karanlığın içinde ötüşüp duran kara kuşlar vardı. Rüzgâr yeniden çıkmış, dalların arası ıslıklanmıştı. Birden aklına gelmiş gibi, —Siz nereye gidiyordunuz ki, diye sordu Kara Zühre. —Anneme, dedi Tarık, annem hasta, onu görmeye gidiyorduk. —Talihiniz yokmuş, dedi Kara Zühre, bu zamanda bu yağmurun yağacağı kimin aklına gelir? Ama yolda kalmış olmasaydınız daha kötüydü, ormandan sağ çıkamazdınız. Annenin nesi var, geçmiş olsun? —Bacağını kırmış, dedi Tarık, beli de çok kötü ağrıyormuş. Yataklık yani. —Geçmiş olsun, çok çok geçmiş olsun. Yaşlı mı? Yaşlıysa olur, insanın eli ayağı tutmadıktan sonra... Ne yapıyormuş ki, bir yerden mi düşmüş? —Merdivenlerden düşmüş. Nasıl olmuş Filiz, sen daha uzun konuştun? —Kucağında bir şey varmış, dedi Filiz, basamakları görmemiş. Abinler baygın bulmuşlar akşam. —Evet, dedi Tarık, bir şey taşıyormuş. —Aslında doğru söyledin, dedi Filiz, yağmura arabada yakalansaydık daha kötüydü, saplanıp kalırdık öyle. —O arabaya vız gelirdi, dedi Tarık, zaten saplanıp kaldık. —Öyle konuşma, dedi Filiz. —Ben karıkoca atışmalarını çok severim, dedi Kara Zühre, neden dersen, benim annemle babam da çok atışırlardı, ikisi de rahmetli. —Başın sağ olsun, dedi Filiz. —Sağ ol, dedi Kara Zühre, böyle böyle çok atışırlardı. Ama babam da rahmetlik, çok sert adamdı. Bir gün, tatlı tatlı kavga ederken, birden annemin gözüne bir tane patlatmış. Kötü bir niyeti yokmuş ama işte göz hassas bir şey. Filiz ürpererek dinliyordu, titrediğini hissetti. —Bir şey olmuş mu? diye sordu. Kara Zühre hafif gülümseyerek bir zaman baktı. —Çıkmış, dedi sonra. Göz böyle çıkıp eline düşmüş. Ama adamcağız nereden bilsin. Zaten sonra çok pişman olmuş. Çok dövünmüş ama elden ne gelir? Olmuşla ölmüşe çare bulunmaz diye bir laf vardır, bilir misiniz? —Biliriz, dedi Tarık. —İşte öyle, aynen öyle, diyerek önüne baktı Kara Zühre. —Bu yağmur ne zaman diner? diye ters ters sordu Tarık. Kadın anlamamış gibi baktı. —Yağacağı kadar yağıyor işte, dedi sonunda, istediği kadar veriyor, bir gıdım fazlasını da, eksiğini de vermez. —Kim? —Yağmur işte... Ama bu kadar uzun sürdüğüne göre bu işte bir iş var, demedi demeyin sonra. Bir iş var. Kesin Hazreti efendimiz Hızır Aleyhisselam’ın deresini getiren yağmur bu.</p>

    <p>Dışarıda bir ses duyuldu, kadın kalkıp kapının önüne çıktı. Rüzgâr pilav tenceresini devirmişti. Bulgur tanelerinin içinde didilmiş tavşan parçaları görünüyordu. Kara Zühre, nasıl yapacağını bilmezmiş gibi bir zaman dağılmış pilavın başında durdu. Tam ot süpürgesini gözüne kestirdiği sırada köpeklerden biri tahta barakanın arkasından başını uzattı. Kadın bir pilava, bir köpeğe baktı. Neden sonra bir köşeden bir köpek daha çıktı. Toplanıp karınlarını doyurmaya başladılar. Rüzgâr köpeklerin cılız bedenlerini savuruyordu.</p>
  </div>
</body>
</html>
