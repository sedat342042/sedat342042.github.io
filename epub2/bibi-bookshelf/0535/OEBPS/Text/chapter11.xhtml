<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Köpekler İçin Gece Müziği</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter11">
  <div class="chapter html5_article">
    <h1>11</h1>

    <p>Arabadan inmeyi başardıkları zaman yağmur iyice kararlı bir hal almıştı. Filiz gözünü açamıyor, burnuna dolanan saçları yüzünden hiçbir şey göremiyordu. Tarık daha kötü durumdaydı; sol bacağını oynatamıyor, başının arkasındaki ağrıyla büyük acı çekiyordu. Filiz koluna girdi onun, öbür kolundan da AVCIATMACA tuttu. KAHVE’nin yanına kadar sürüklediler. —Çıkabilecek misin? diye sordu avcı. Sağlam bacağınla basarsan çıkarsın bence. O bacak hâlâ sağlam... —Sağlam, dedi Filiz, onunla çıkabilir. Çıkabilirsin. Sonra avcıya döndü: —Bize bir ambulans lazım, dedi. Başı kanıyor, hastaneye gitmesi lazım. —Gidemez, dedi avcı, hastane çok uzak, biz bakacağız ona, merak etmeyin, bu halde... Acil bakmamız lazım. Hastaneye haber veririz ama çabuk gelemezler. Doğrusu, hiç gelmezler buraya. Tarık başını ağır ağır çevirdi, gözlerini kısarak baktı AVCIATMACA’ya. —Ne demek gelmezler, dedi zorlukla, öyle şey mi olur? Bunu duyunca avcının gözleri öfkeyle parladı, yakındaki ağaçların birinden bir hışırtı yükseldi. Bir şey havalanır gibi oldu. Karanlıktı hava, el feneri kendi çevresinin dışında hiçbir yeri aydınlatamıyordu. Avcı, başını öne eğdi. —Bak... dedi, sonra kendine hâkim olmak ister gibi, bir süre titreyerek başı eğik bekledi. —Ata binmen lazım, kan kaybediyorsun. Bu yola girin diye ben mi söyledim? —Nesi varmış yolun? —Eski yol burası... Neredeyse yirmi senedir kullanılmıyor, hem... hem köylere bile çok uzak, anladın mı? Yani, bana rastlamanız büyük şans. Ben sizi görmeseydim. Kısacası, şu anda sizin burada olduğunuzu bu memlekette kimse bilmiyor. Hem, dünyada da kimse bilmiyor. Ama işte... talihiniz varmış. Benim hanım sana bakar...</p>

    <p>Derken ağaçların birinde yeniden bir hışırtı koptu. Yapraklar uçuşup ağaç bir volkan ağzı olup açılarak TİMSAH bu ağızdan püskürür gibi fırlayıp çıktı. Çıkıp yeniden AVCIATMACA’nın omzuna kondu.</p>

    <p>Filiz yumuşamıştı. —Binebilecek misin? diye sordu, bin de gidelim. Adam doğru söylüyor, kaybedecek zaman yok. Tarık’ı üzengiye yanaştırdılar. Avcı onu bacaklarından tutup, sanırsın bir pamuk balyası, kolayca havaya kaldırdı, bir kerede atın sırtına oturttu. Sonra hırıltılı bir sesle güldü. —Gördün mü, dedi, güçlü adamsın. Hadi bakalım, çok fazla ıslandık, gidelim artık. Doğru mu? —Doğru, dedi Filiz. Avcı bu kez Filiz’e baktı dikkatle. Hafifçe gülümsedi. —Hadi sen de bin, dedi. Filiz yere baktı. —Bineyim mi ki, dedi. —Bin, dedi avcı.</p>

    <p>KAHVE, uysal, büyük, bekliyordu önünde. Filiz ata tırmanırken avcının içi gitti, gerçi kızın kalçasını falan göremedi karanlıkta ama içi gitti yine de. Önünde eğilip belirginleşen kalçayı hayal etti. Neden sonra, elinde fenerle atın yularından tutmakla öne geçti. —Atımın adı Kahve, dedi. Böyle çağırırsanız anlar. Çok uysal bir attır. —Güzel bir isimmiş, dedi Filiz. Sonra arkasında oturup da beline sarıldığı kocasının göbeğine elini soktu. Tarık irkildi bu ıslak elden. Bacağının ağrısını fazla hissetmiyordu ama başı çatlayacak gibiydi. Kurulanmak, sonra iyice bir uyumak istiyordu canı. Ne zaman olacaktı ki bu? Olacak mıydı? Gidip... Aslında bu adam kendilerine yardım etseydi de... arabayı çekselerdi yola. Bu düşünce aklına gelince birden kafasını kaldırdı. —Arabayı çekseydik, dedi, biz aslında... Arabayı çekebilseydik, dönüp geldiğimiz yoldan gidebilirdik... —Dönemezdiniz ki! diye bağırdı avcı, araba... siz yere vurduğunuz zaman parçalanmış. —Nasıl parçalanmış? —Bilemem, herhalde depo delinmiş, kayalardan aşağıya benzin akıyordu. Allahtan yağmur var, yoksa bütün ormanı yakacaktınız. Bu ormanı korumak için neler çektiğimizi biliyor musunuz siz? —Benzini nasıl gördünüz ki siz? diye sordu Filiz. Adam dönüp feneri kızın yüzüne tuttu. —İsterseniz sizi geri götüreyim, ne haliniz varsa görün, olur mu?</p>

    <p>Tarık’ın başı öne düşmüştü. Uyku öyle ağır çökmüştü ki üzerine, çevresini saran her şeyi yaslanıp uyumak için kullanabilirdi. Çok geçmeden Filiz’in eli de ısınmıştı göbeğinde. İyi gelmişti bu. Kız arada işaretparmağını kocasının göbek deliğine sokuyor, o zaman adamın ensesinde tuhaf, hoşuna giden bir ürperti peyda oluyordu.</p>
  </div>
</body>
</html>
