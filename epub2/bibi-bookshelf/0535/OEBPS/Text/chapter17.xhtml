<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Köpekler İçin Gece Müziği</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter17">
  <div class="chapter html5_article">
    <h1>17</h1>

    <p>Köpekler, yağmuru korkunç haber sayarlardı. Haber değil de, haberin bir belirtisi, sarsıntısı bilirlerdi onu. Öyle ki, başlarına bir şey geleceğinden korkar, yukarıdan, gökyüzünden üzerlerine lanet yağdığını düşünerek kaçabildikleri kadar kaçar, sakınabildikleri kadar sakınırlardı yağmurdan. Kimi bin yıllık çınar ağacının oyuk gövdesine girer kimi kayalıklara sığınır, daha cesaretli olanlar da ahırın bir köşesine sinerek korkunç haberin bir an önce geçip gitmesini beklerlerdi. Arada gök gürleyecek olsa, avcının AKÇATOPAL dediği küçük beyaz köpek kara gözleriyle bir kenara çekilir, çekildiği yerde gürlemenin etkisiyle iyice büzülerek kartopu kadar olurdu. Sanırsın gök bunun ufacık içinde yarılıyor; kalbi göğsünde dışarıdan görülecek biçimde atar, kirli suratı, daima ıslak kara burnu tirim tirim titremeye başlardı. Ama bu küçük köpeğin azımsanmayacak yetenekleri de vardı elbette; en zayıf yanımız kimi zaman bize asıl gücümüzü verebilir. AKÇATOPAL, gerçi korkudan tir tir titrerdi kimi zaman ama aynı zamanda, diyelim bir yerde sabırla öyle durup durması gerekti. Bu sessiz sabırlı bekleyişini sonsuza dek sürdürebilirdi.</p>

    <p>Murat, avcının elinden kurtulup kendini ormana attığı zaman, bir kara çalının altına girdi. Kulübeden fazla uzaklaşmış sayılmazdı; zaten bunu yapacak gücü de yoktu. Karanlığın içine can havliyle daldıktan sonra, bir yerde durup durmadıktan sonra bu herif beni ensesiyle de görür nasıl olsa, diye düşünmüştü. Çalının altında bir oyuk gördü. Kara bir göz gibi kendisine bakan bu oyuğu görünce, nasıl sevinsin bilemedi. KİMİ ZAMAN KARA DELİKLERE SEVİNİRİZ. Hemen kıvrılıp buraya girdi, sonra gözlerini dört açarak beklemeye başladı.</p>

    <p>Orman, sudan bezmiş usanmıştı, kalkıp gidecekti neredeyse. Yağmurun değil de, suyun kendi sesi geliyordu artık; derin derin iç çekiyor, yavrusunu yitirmiş ceylanlar gibi böğürüyordu. Ama sürekli olmuyordu bu. Yine dirençli yapraklar eğilip eğilip doğruluyor, kökünü terk etmeyi aklından bile geçirmeyen kayalar birer köpekbalığı sırtı gibi suyu yararak böylece yeni yeni ırmaklar oluşuyordu. Bir ara, suyun iyice yükseldiğini, yorgun, kanlı bedenini usul usul havaya kaldırdığını hissetti Murat. Gerçekten, sırtı bir su yatağının üstünde hafifçe havalandı, ne ki çalıydı, konuğunun kalkıp gitmesine izin vermedi. Allahtan, dedi Murat, buraya girmişim neyse de, yoksa kimbilir sabaha cesedimi kimin kapısında bulurlardı. Yetiş ya Hızır! Bunu deyince, gerçekten sesin ansızın kesileceğini, suyun akmaz, rüzgârın esmez olacağını düşündü. Gerçi yağmur dışarıdaki kadar dövmüyordu artık; çalının altında az da olsa kurtarmıştı kendini. Acaba, diye geçirdi içinden, diyelim Hızır Efendi’miz geldi. Hem de başında sivri gök külahı var. Hem de öyle böyle külah değil, Acem işlemesi. Kenarları tığ oyalı. Diyelim ki böyle bir külahla çıkıp geldikte parmağını şaklatarak her şeyi kirp diye kesti. Mesela kurbağa vıraklamaz oldu, su yerli yerinde kalmakla akmaz, kuş ötmez ve köpekler havlamamakla rüzgâr dahi kesildi. Acaba ben de taş kesilip kalacak mıyım? Gözüm görmez, kulağım işitmez olacak mı? Öyleyse, Hızır Efendi’mizin mucizelerini görmüş kimseyi nerde bulmalı?</p>

    <p>Su yüzüne yüzüne akıyor, burnunun, dudaklarının kanını silip götürüyordu. Birkaç metre ilerisinde avcının fenerini gördü. Adam bir canavar, gözü dönmüş kurt gibi bağırıyordu. Murat, yattığı yerde iyice sindi, sanırsın iyice küçülecek, küçüldüğü zaman da nefes bile almayarak. Bu işten böylece sıyrılacaktı. Fenerin ışığı birden durdu, yeri taradı, gelip Murat’ın burnunun dibinden geçti. Ödü kopmasın da ne yapsın; çocuk, sonum geldi, diye düşünerek güzel bir Fatiha okumaya başladı ama onu da ancak yarısına kadar sürdürdü. Aklı karmakarışıktı, ne düşüneceğini, ne yapacağını bilemiyordu. İçi bulanmaya başlamıştı. İNSANIN DÜŞÜNCEDEN İÇİ BULANIR MI? Kusmak istiyordu. Ama kusarsa öğürecekti. Öğürürse ses avcıya kadar gidecek, o da kaldırıp tüfeğinin içinde ne var ne yoksa Allah yarattı demeden hepsini... Tam o sırada başının yanında bir sıcaklık hissetti. Yüzünü zorlukla çevirip baktı; AKÇATOPAL gelmiş, Murat’ın kulağını sessizce yalıyordu...</p>
  </div>
</body>
</html>
