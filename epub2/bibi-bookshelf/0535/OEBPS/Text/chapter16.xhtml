<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Köpekler İçin Gece Müziği</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter16">
  <div class="chapter html5_article">
    <h1>16</h1>

    <p>Murat, burnunun nasıl kanadığını daha tam bilmiyordu. Eline yüzüne ne kadar kan bulaştığını, yüzünde, kollarında yaralar oluşup oluşmadığını da bilmiyordu. Karanlıkta bu yağmur çoğun kanı temizliyor, sonra belki o kan kaynağından ince, belli belirsiz bir sızıntı akıp duruyordu. Gücünü yitirmek üzereydi. Zaten nasıl olup da kalkıp kalkıp dirildiğini anlayamıyordu bir türlü. Normalde çoktan ölmesi gerekirdi. Öldüm ben, diye geçiriyordu içinden. Çoktan öldüm de haberim. Hiçbir şeyden haberim yok benim. Kafasız ben. Kafasız ben. Hiçbir şeyden habersiz ben. Nasıl oldu da her şeyden bunca habersiz oldum. Nasıl. İnsan bu kadar dövülüp dövülüp de nasıl habersiz olur. Bunca dövülüp. Ağzı burnu yarıldıktan sonra nasıl görmeye devam eder. Duymaya. İnsan olan bir kere ölür. Adam gibi ölür. Olmadı kendi canını kendi çıkarır. Ölüme de yardımcı olur. Ah be, ölüm dediğimiz şey ne ki! Zavallı bir şey. Acınacak bir şey. Ölümün kolu kanadı mı var? Ben bunu bilemedim. İnsan öldüğünü anlamaz mı? Demek ki anlamıyormuş. Hem ölüyor hem de ne güzel anlamıyormuş. Bakalım daha neler öğreneceğim. Bakalım şu zavallı cahil kafam neler öğrenecek, şu gözlerim daha dur bakalım neler görecek...</p>

    <p>Yağmur toprağı delik deşik ediyordu. Ağaçları dövüyor, dalları çatlatırcasına eğiyor, ormanın her yerinde toprak delirmiş gibi çokrayarak kabarıp kabarıp alçalıyordu. Göz gözü görsün mümkün değildi. Bir Allahın kulu; çiçekten, böcekten, kurttan, domuzdan olsun soluk almayı bilen tek bir canlı kalmamıştı dışarıda. AVCIATMACA, kulübenin kayıp gitmesinden korkuyordu. Sigarasını bitirdiği sırada KAHVE’nin bağırtısını duyunca ahıra gitmiş, Murat’ı ensesinden tuttuğu gibi dışarı çıkarmıştı.</p>

    <p>Ahırın kapısını kapatıp çengelini taktıktan sonra avcı, Murat’ı yere bıraktı. Zaten, kuş kadar hafif bir bedeni vardı çocuğun, öyle zayıflamış, öyle güç kaybetmişti ki, onu kaldırıp yere atmakta ne var? İnsan, Murat gibi birini avucunun içinde rahatça çevirebilir. Çocuk çamurlu suyun içine düştü. Yağmurdu, AVCIATMACA’nın yüzünü fena dövüyordu. Gerilip gerilip avcının yüzünde, sırtında şaklıyordu. Dünya dünya olalı yağmur gibi bir kırbaç gördü mü acaba, diye düşünüyordu avcı. Şu dünya dünya olalı yağmurdan daha Allahsız bir bela kırbaç gördü mü? Çocuğu elde tutmak da zordu. Kalkıp dikiliyor, dayağı, tekmeyi yedikçe düşüp çamurda kıvranıyor, ağzından kan fışkırdıkça sözü, yalvarışı böğürtüye dönüşüyordu da. Böyle oluyordu da hemen yine bana mısın demeden lastik gibi kalkıp yine meydan okumaya başlıyordu. Bir ara tepesi iyice attı AVCIATMACA’nın, sırtından tüfeğini indirdi. —Ulan! diye bağırdı. Ulan Allahsız, sen de kurtul ben de, nedir ulan senden çektiğim... Kaç gündür ulan, kaç gündür... Çocuk tüfeği görünce korkusu artmakla avcının ayaklarına kapandı. Ama ne etsin, nasıl yalvarsın bilemiyordu. Bilse de sesi çıkmıyordu. Ses çıksa, bu sesle ne yapacağını bilemiyordu. İNSAN, SESİYLE NE YAPACAĞINI NASIL BİLSİN? Çocuk da avcının ayaklarına kapandı, kısılmış, berbat olmuş sesiyle yalvarır gibi böğürmeye başladı. Bunu beklemiyordu AVCIATMACA. Zannediyordu ki tüfeği eline alır almaz çocuğa nişanlayacak, sonra tetiği çekecek, çekip bu işten temelli kurtulacak. Şunca çocukta bu kadar can olsun, inanılır gibi değil. Ben olsam beni artık öldürsünler diye yalvarır, yalvarmaktan geçtim, cümle âlemi ayağa kaldırırdım. El kadar çocukta böyle inat olsun. Ne için? Yaşamak için... Pes. Ben olsam, şimdiye kadar ağaçlar bile yazıklanırdı. Hayvanlar yardıma koşar, çalının dibinden, hem bu karanlıkta hem de bu yağmurda yılanlar merhamete gelir, beni sokmak için vallahi de billahi de sıraya girerlerdi.</p>

    <p>Çocuğun gelip de ayaklarına kapanacağını beklemeyince, dengesini yitirdi AVCIATMACA. Tüfek yere düştü, kendisi de sırtüstü devrilmekle çamurun içine yuvarlandı. Hemen doğruldu ama. Kalktı, kalkınca az önce Murat’ı öldüresiye dövdüğü karanlığın içinde çocuğu da, tüfeği de boşuna arandı.</p>
  </div>
</body>
</html>
