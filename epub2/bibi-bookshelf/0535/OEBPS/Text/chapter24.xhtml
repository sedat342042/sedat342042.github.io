<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Köpekler İçin Gece Müziği</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter24">
  <div class="chapter html5_article">
    <h1>24</h1>

    <p>Gecede bitmek bilmez bir homurtu vardı, orman orman olalı böyle yağmur, böyle gümbürtü, böyle çamur deryası görmemişti. Karanlığın rengi mi olur? Karanlığın rengi ikide bir değişiyordu. Bir yerlerde bir ışıma görülse gökyüzü laciverde kesiyor, sonra bulutlar ateş ağızları gibi açılıp kanayarak ufku güvez bir örtüyle dolduruyordu. Derken nereden çıktıysa bir sarı peyda oluyordu, sarı, pis, somurtkan çöküyordu ormanın üzerine. Yapraklar hışırdayarak eriyor, sonra bu sarı kusmuk çamur, bu öd kesiği, yaprağı, dalı, sineği, böceği alıp alıp gidiyordu. Sincaplardı sonra, ağaç kovuklarında tutunamamış, çamur selinin içinde çırpına çırpına akıyorlardı. Kaplumbağalar, yılanlar kıvrışa kıvrışa, bağıra çağıra yardım istiyorlardı.</p>

    <p>Sincabın biri, çamurdan sıyrıldığı zaman, pençe pençe, can havliyle bir ağaç gövdesine tutundu. Gözünü açamıyordu çamurdan, her yanı yapış yapış olmuştu. Kuyruğu ağırlaşmıştı, kalbi zangır zangır atıyordu. Çırpınmaya çalıştı biraz. Kuyruğunu çamurdan kurtarmak istedi. Bir-iki adım daha çıktı, belki yukarıda, dalların arasında kuru, çamursuz, ağacın öz kokusuyla dolu bir yer bulabilirdi. O zaman orada kıvrılır uyur, dışarıdaki kıyametin geçmesini, yağmurun durmasını, fırtınanın sona ermesini bekleyebilirdi. Ama tam o sırada, sincaptan başka her şeye benzeyen bu çamur topunu, ormanın içindeki sayısız karaltıdan, sayısız cıvışık yumrudan biri olan bu garabeti TİMSAH fark etti. Kel kartal, avcısının başından kalkıp hışımla sincabın üzerine geldi, gaga o çamurlu sırta girince hayvandan bir avuç mecalsiz kan fışkırdı. Yine de sincaptır, tırnaklarıyla gövdeyi bir zaman daha kavradı, neden sonra gaganın ucunda havalanmakla teslim olup gitti.</p>

    <p>Ama, TİMSAH’ın aradığı bu değildi elbette. Avını yarı yolda bıraktı, gitti yeniden biraz kan, biraz da çamur damlatan gagasıyla AVCIATMACA’nın başına, başının üstündeki kepe kondu. Adam kuşun ağırlığıyla önce bir rahatsız oldu, —Siktir git başımdan, dedi; ama ne doğru dürüst sövecek ne de hayvanı başının üstünden def etmek için çırpınacak hali vardı. Soğuk su, iliğine işlemişti. Öfkeden de soğuktan da tir tir titriyordu. Dişleri birbirine kenetlenmişti sanki, durup durup yağmur suyunu sarı irinli bir tükürükle birlikte ağzından atıyor, gözünün iliştiği her şeye küfür ediyordu.</p>

    <p>Bir ara atın üstünde, durup dururken bacakları kasıldı. İkisi birden kasılıp dimdik kalınca tahta kuklalar gibi, dizgini bıraktı, bacaklarını yumruklamaya başladı. Bu kere, kendisi de küfürlerden nasibini almış oldu. Şerefsiz, diye geçirdi içinden. Şerefsiz, sen kendini ne zannettin de o cin gibi orospu çocuğunu elden kaçırdın. Şerefsiz, haysiyetsiz. Yok, kimseye suç kusur bulmayacaksın. O günahsız sabiye de suç kusur bulmayıp kendi kendinin tipine haysiyetine bakacaksın... Tipini haysiyetini siktiğim. İnsan avcı geçinip de tüfeğini bir sabiye kaptırırsa onun tipini de, haysiyetini de sikerler.</p>

    <p>Rüzgâr arada bir sertçe esiyordu. Sanırsın durup durup aklına geliyor; gelince dalları yerlere kadar eğip, kimi dalları kırıp kimilerini kırmaktan beter ederek. Yağmuru da yağmurluktan çıkarıyordu. AVCIATMACA bacaklarını dövmeye dalınca apansız bir boran esti, dallardan biri atın sırtında patlayıp kaçtı. Hayvan etinden et koparılmış gibi fizahlanarak şaha kalkınca avcı kırk yıllık KAHVE’sinin boynuna sarıldı. —Aman yavrum sen etme, güzel atım, Hızır’ın da, Köroğlu’nun da binek atı... Dur sana bir kuru yer bulalım, diyerek onu sakinleştirdi.</p>

    <p>Birden, tüfeğin de çocukta olduğu geldi aklına. Gelmedi de, sanırsın zihni aydınlandı; o zaman yorgunluk da, karanlık da, yağmur da hava civa, diye düşündü. O Murat denen baş belası nasıl olsa bir yerlerde saklanmıştı. Ne malum usta bir nişancı olmadığı? Böyle düşününce sümsük kartalına bir daha kızdı, başının üstüne okkalı bir tokat indirdi.</p>
  </div>
</body>
</html>
