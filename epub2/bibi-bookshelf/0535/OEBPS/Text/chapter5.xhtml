<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Köpekler İçin Gece Müziği</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter5">
  <div class="chapter html5_article">
    <h1>5</h1>

    <p>Hava usul usul kapanıyordu. Orman hışırdamayı kesmiş, belli belirsiz uğuldamaya başlamıştı. Toprağın nemli, küflü kokusu yükseliyor, kayganlaşmaya başlayan yapraklara takılarak yayılıyordu. Yağmur başlamamıştı henüz. Ama yağmur, önce otları, ağaç gövdelerinde çokuşmuş likenleri, sonra irili ufaklı yaprakları ağırlaştırmakla. Böylece bütün bunları birer haberci gibi göndererek. Sonradan kükremek kaydıyla gelirdi. Havanın değil yalnızca, ormanın da yağmurdan önce ağır ağır kararması, su toplaması gerekirdi. Ki bir ormanın su toplaması ne demektir? Ağaçların iri kahverengi gövdeleri usulca büyümeye başlar. Karınca sürüleri ağırbaşlı, yorgun tümenler gibi başları önlerinde, dikkatle. Sincaplar, hava hiçbir zaman eskisi gibi güzel ve güneşli olmayacakmış gibi ürkerek. Her biri kendi yuvasına çekilirdi. Derken dev, ağır yapraklardan birinin arkasından –bu bir fil kulağı kadar olabilirdi sözgelimi, aklı başında bu fildi, eğiticisinin sözünden çıkmaz, az sonra üzerinden kucağında ateş topları olduğu halde kızlar atlayacakmış gibi kıpırtısız durup dururlardı; iş ki rüzgâr esip de asma yaprakları gibi görünmesin, titrek – evet işte bu iri yaprakların arkasından kökü çok derinlere uzanmış bir geyik çıkıverirdi.</p>

    <p>Attığı her adıma dikkat etmeyi bilen bir geyikti bu. O kadar öyleydi ki, zaman içinde bizim şimdi renk dediğimiz şeyleri de öğrenmiş. Bununla kalmayıp renkleri nasıl elde edeceğini. Nefes marifetiyle böylece. Nasıl kılıktan kılığa gireceğini bellemişti. Nefes marifetiyle. Nefes marifetiyle. İNSAN, NEFES ALIP VERMEYİ ÖĞRENMİŞ OLSAYDI, ÖLÜMSÜZ OLURDU. Hayatta kalmak da buna bağlıdır, hayatta ölmek de.</p>

    <p>Kaç gündür bezgin bir güneş vardı tepede. Kuru otları yakmayacak, insanı terletmeyecek, ağaçları susuzluktan kırıp geçirmeyecek, sivrisinekleri azdırmayacak ama yine de ortalığı bunaltıp susturacak, miskin, sümsük bir güneşti bu. Ama, su da vardı. Ot yığınlarının arasında, bastıkça corklayan su, kimbilir ne zaman yağmış bir yağmurun biriktirmesi. İnsan bu su çukurlarına basmakla dengesini yitirip. Başka bir dünyanın kapısı gibi durup duran suyun içinde dizlerine kadar berbat olabilirdi. AVCIATMACA gibi. Sonra bu çamur deryası, dizde ormanın bütün lekelerini biriktirir, kayaların mor yosunlarını, kadifeçiçeklerinin koygun kahverengisini, örümcekotunun yapışkan mavi tozunu küçük evine taşırdı. Kokularıyla birlikte, kütük parçalarından, el marifetiyle yaptığı şirin ve korkunç av köşküne. AVCIATMACA, böyle diyordu, sesleniyordu ona; av köşkü.</p>

    <p>Burası, eski zamanlardan kalma gerçek bir köşk gibi geliyordu ona. Sanki gerçekten eski, çok eski zamanlardan kalmıştı. Sözgelimi, bu eski köşkün, daha o zamanlar, birbirinden saygıdeğer sahipleri vardı. Diyelim, adam kudretli bir asker, gerçek bir komutandı, ordusuna emirler vermekten yorulduğu zaman –ki bu gerçekten de insanı yoracak bir şeydi– yaverini yanına çağırır, bir el hareketiyle arabasının marşını işaret eder –anlaşılacağı gibi, motorun ânında çalışması anlamına gelir bu– böylece çıkıp buraya gelirdi. Ruhunu dinlendirmek, doğanın sesini dinleyerek yorgunluklardan olduğu kadar tüm içsel kirlenmelerden de arınmak ve adeta yeniden doğmak için. Sonra, kuşkusuz, oluyordu da bu. Komutan, yanında yaveri oldukta geliyor, motoru işiterek kapının önüne çıkmış bulunan karısını selamladıktan sonra geçip içeride önce şapkasını çıkarıyordu. Büyük, görkemli bir sahneydi bu. O dev gibi asker içeriye girdiği zaman köşk neredeyse somut biçimde küçülüyor, avuç içi kadar kalmakla kadının gözündeki tüm değerini ve güzelliğini yitiriyordu.</p>

    <p>Ama, buna üzülmek olur mu? Sevinçli bir haber aldığımız zaman, sevincimizin nesnesi, doğal olarak her şeyden değerli olur gözümüzde. Bu durumda öbür nesneler değersizdir diyemeyiz. Böyle düşünürdü AVCIATMACA. Bu, önümüzde parlayan, göz alıcı şeyden dolayı böyledir.</p>

    <p>Evden dışarıya mucizevi bir mutluluk ışığı yayılıyordu. Pencerelerde parlayan, kütüklerin arasından sızarak ormana ince ışıktan oklar gönderen bir mutluluk ânı. Işık evi, diye geçirirdi içinden zaman zaman AVCIATMACA. Tüm direnci, mutluluğu ve gücüyle ormana direnen, ormanı büyüleyen ve onu zenginleştiren bir ışık eviydi burası.</p>

    <p>Sonra, yaver dışarıda bekliyordu elbette. Işıklar içinde, korkusuzca bekliyor, ormandaki tüm tehlikeleri unutmuş, hayvanların, ağaçların verdiği huzurla ve elbette görev bilinciyle, gözünü kırpmadan, arabasının başında bekliyordu. Ve komutan da, şapkadan sonra ceketini de çıkarıyor, ocağın başında dinlenmenin hazzını tadıyordu.</p>
  </div>
</body>
</html>
