<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Köpekler İçin Gece Müziği</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter35">
  <div class="chapter html5_article">
    <h1>35</h1>

    <p>Havada gittikçe ağırlaşan, koyulaşan bir pus vardı. Yağmur iyice hızlanmıştı. Gökyüzünün kendisi de bu berbat yağmurdan bıkmış usanmıştı. Gerim gerim gerilen, dağa taşa yalvaran bir gökyüzü. Ben nice yırtıldım açıldım, nice içimi dışımı boşalttım da bu suyla baş edemedim, perperişan oldum, diye çaresiz yakarıp böğürüyordu. Ağaçların dalları yumuşamış lastik gibi her biri bir tarafa eğilmişti. Yapraklar dökülüp erimiş, suya çamura belenerek yok olup gitmişlerdi. Yılanlar ölmüş ölmüş, ağaç kökleri gibi yarısı çamurun içinde yarısı dışında salkım saçak kalakalmışlardı. Her yandan çığlıklar, iniltiler geliyordu.</p>

    <p>TİMSAH, Murat ona tüfeğiyle vurunca, ağır yaralanmıştı. Karanlığın içinde bir uçum uçmuş, sonra gücü tükenerek düşüp aşağıda bir yerlerde kalakalmıştı. AVCIATMACA’nın yerde cansız yattığını görünce korkuya kapıldı, kalkıp ona doğru uçmak istedi, ayaklarından birinin kökünde dayanılmaz bir ağrı vardı. Adamın yanına sürünerek gitti. Başında bekledi, kan kokusu başını döndürdü. Karanlıkta cıvışan, akıp eriyen sesler vardı. Damlalar artık düştüğü yerde derin yarıklar açıyordu. Kartal, bir yerdeki adama baktı, bir burnundan soluyup duran KAHVE’ye. Ne olacağını, şimdi ne yapılacağını kestiremiyordu. Az ötede yuvarlak, kara bir şey gördü. Sıçrayıp yanına gittiği zaman bunun AVCIATMACA’nın şapkası olduğunu anladı. Çamura batmış, yavaş yavaş gömülüyordu şapka.</p>

    <p>KAHVE, yağmuru bir saldırı saymaya başlamıştı artık. Ama o en eski güdü vardı içinde. Avcı yerde yattıkça oradan ayrılamazdı. Ne ki, yağmurun bir saldırı olmaklığını, hem de berbat, pervasız bir saldırı olmaklığını değiştirmezdi bu. Damlalar birer ok gibi inip inip duruyordu sırtına. Yine de, kahverengi başını kaldırıp acıyla kişnedi, sonra birkaç adım ötedeki bir ağacın altına doğru yürüdü. Burada kendini biraz daha güvende hissetti; bacakları titriyor, sağrısından belli belirsiz bir duman çıkıyordu. Başını hüzünle önüne eğdi, ayaklarının altından akıp giden çamurlu toprağı izledi bir süre. Sonra bir işe yarayacakmış gibi, ağacın gövdesine iyice sokuldu, beklemeye başladı. Arada aklına bir şey gelmiş gibi koyu sarı boynunu kaldırıyor, iri gözlerini belerterek koyu mu koyu karanlığı şaşkınlıkla izliyordu. AVCIATMACA’nın son haykırışı geliyordu kulağına. KAHVE, kurşunun nereden, nasıl geldiğini bilmiyordu. Adam karanlığın içine bir el ateş etmiş, sonra ileri atılmış. Birkaç adım sonra da yere düşmüştü. Ürkmüştü at; kaçıp biraz uzaklaşmış ama yine avcının başına dönmüştü.</p>

    <p>Derken uzaklardan bir inilti duyuldu. Murat, çamurun içinden korkunç yer yaratıkları gibi kalktı. Tüfeğini bulamadı ama onun artık gerekli olmadığını biliyordu zaten. Sol kolundan vurulmuştu. Kopsan iyiydi, diye geçirdi içinden. Kopsaydın belki bu kadar olmazdın. Güçlükle ayağa kalktı, bir ağacın dalına tutundu. İleriye doğru birkaç adım attı. Bir düzlüğe gelince durup başını yukarıya kaldırdı. Suyun alnından, boynundan akması hoşuna gitti. Kolunu sıyırdı, yarasını da yağmur suyuna tuttu. Acısı biraz hafifleyince dönüp AKÇATOPAL’ı aradı. Yoktu.</p>

    <p>Yavaş, dikkatli adımlarla aşağıya indi. TİMSAH onu görünce ürktü, hayvanın sinmesi gücüne gitti Murat’ın. Avcı az ötede hareketsiz yatıyordu. Eğilip elini adamın göğsüne koydu. AVCIATMACA’dan belli belirsiz bir inilti yükseldi. —Gördün mü avcı, ölmemişsin, dedi, ama inan olsun yanlışlıkla... yanlışlıkla oldu. Kendi tüfeğin... valla ateş aldı ama ölmemişsin işte... Ama sen de bana az eziyet etmedin. Seninle beraber köpeklerin de hani bana az eziyet etmediler avcı. Seni bırak da, ben onlara ne yaptım? Ben bağırdıkça onlar sanki kaval çalınıyormuş gibi toplaştılar. Sence bana ettiğin işkence... neyse avcı, ben kin tutacak adam değilim. Köpekle köpek olmuşsun da, bu senin bileceğin iş. İnsan ister köpekle köpek olur, ister kuzuyla kuzu. Kendi bileceği iş. Bence yaran fazla değil avcı. Bu yaradan ölmezsin, korkma. Korktun mu yoksa? Korkma. Ama burada artık daha fazla duramayız. Orman tekmil okyanus olmuş üzerimize akıyor.</p>

    <p>Ayakta duracak hali yoktu. Yine de atı alıp geldi, adama yaklaştırdı, yüklenip güçbela avcıyı KAHVE’nin sırtına yatırdı. Kendisi de yuları tuttu, çamura bata çıka, devrile yıkıla atın önüne geçti. Kulübenin yolunu tuttular.</p>
  </div>
</body>
</html>
