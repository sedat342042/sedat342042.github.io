<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Köpekler İçin Gece Müziği</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter7">
  <div class="chapter html5_article">
    <h1>7</h1>

    <p>Havada, ormanın görünüşünde, tedirgin edici bir şeyler vardı. Kapalı, koyu mavi bir ormandı bu. Durup durup sisleniyor, sonra birikip birikip pamuk balyaları gibi yoğunlaşan bu sis apansız bir rüzgârla dağılıyordu. Derken bir çakal, insanın burnunun dibindeymiş gibi ulumaya başlıyor, onu baykuşlar, uğursuz, sevimsiz puhular izliyordu. Sonra, gecenin en koyu saatlerinde, her gece hiç şaşmaksızın, derin, keskin, kulak tırmalayıcı bir ses daha geliyordu. Bu ses, bu gerçeküstü –bu dünyaya ait olmayan bir ses olduğu su götürmezdi– çığlık öyle kısa da sürmüyor, bir zaman İsrafil’in surunu andırarak ormanın derinliklerine yayılıyordu.</p>

    <p>Ortalık henüz bütün bütün kararmamıştı. İlkin, arabanın üstüne iri bir damla düştü. Düşünce, Filiz gözlerini açtı. Korkunç bir ağrı vardı başında. Şakakları zonkluyor, midesindeki ağrı, elle tutulur bir şey gibi yükselerek ağzından dışarı çıkmaya çalışıyordu. Neden sonra kaza geçirdiklerinin farkına vardı; ön cam kir içindeydi, araba bir uçurumun başında, iki ön tekerleği boşlukta olmak suretiyle kalakalmıştı. Ne düşüneceğini bilemiyordu. Dahası, böylesi durumlarda ne olur; insan, aklına üşüşen korku ve düşüncenin fazlalığından, hiçbir şey düşünemez hale gelir. Aptal gibi sağı solu izler bir zaman. Ve, Filiz’in yaptığı gibi, duruma en olmayacak yerinden bakar: Ne işim var burada benim, diye geçirdi içinden. Bu sabaha kadar, öyle ya, hiç değilse şu birkaç gün, iyi dinlenmişti oysa. Sonra o telefon geldi, kadın yaşlı, dedi Tarık, şimdi hemen gitmezsek fena olur. Sonra, bel kırığı bu, çok ciddi dedi abim, ne olur ne olmaz. Böylece sabahın köründe yola çıktılar. Oysa, nasıl ihtiyacı vardı bugünlerde; son birkaç aydır doğru dürüst uyuyamamıştı bile.</p>

    <p>Kendini dinç hissettiği zamanlar, sıkı ve iştahlı çalışırdı Filiz. Saatin nasıl geçtiğini bilmez, aynı gün içinde iki, bazen üç toplantıya girer, kiminde bunların dosyalarını bile tamamlayabilirdi. Bu elbette, kendi dairesi içerisinde kaldığı sürece geçerli olabilecek bir sistemdi; bilinçle olmasa da, el yordamıyla bilirdi bunu Filiz. Alışkanlıklarını sürdürme ısrarı denemezdi, kendi iç dengesini bu yolla sağlıyordu. Ancak böyle sürdürebiliyordu yaşamını, yoksa, sürdürdüğü yaşamdan hoşnut değildi kuşkusuz. Dairenin dışına çıktığı zaman, zincir gibi, birbirine bağlı bulunan her şey ansızın çözülüyor, eli ayağına karışmakla bambaşka biri olup çıkıyordu. İnsan, yaşamının ne kadar sınırlı alanda sürdüğünü görmek zorundadır. Filiz, ilgi alanları, hobiler, bilgi birikimleri, ilginç deneyimler –çadır kampları, egzotik geziler, müze ziyaretleri vs.– konuşulduğu zaman hemen kabuğuna çekilir, alayla düşünmeye başlardı. İnsanı bu boş işlere zorlayan şey ne olabilir? Sıkıntı mı? Ölüm duygusu mu?</p>

    <p>Derken, Tarık’ın boynundaki kanı fark etti. Korkuyla atılınca emniyet kemerinin engeline takıldı. Onu açtı, uzanıp Tarık’ın yüzünü yüzüne doğru çevirmeye kalkıştı. O zaman arabadan bir gıcırtı yükseldi. Yükselince korkup eski duruşunu aldı Filiz. Bunu yapacağım diye ansızın bırakmak zorunda kaldı Tarık’ın başını. Baş yeniden direksiyona çarptı, Tarık uykusuna kaldığı yerden devam etti.</p>

    <p>O sırada Filiz durumu daha iyi anladı, çıkmanın bir yolunu bulursam, diye geçirdi aklından, o zaman belki bir şeyler yapabilirim. Belki gidip bir yardım çağırırım. Bunu deyince, telefon geldi aklına; çantalarını arka koltuğa koymuşlardı. Zor oldu ama uzanıp aldı ikisini de; Tarık’ın telefonunun görüntüsü bütün bütün gitmişti, kendisininki de çekmiyordu. Bu, öyle büyük bir krize neden oldu ki, Filiz, kıpırdamaktan bile çekinerek, içli içli ağlamaya başladı.</p>

    <p>Aslında kimi zaman, felaketi olduğundan daha büyük görürüz. Merdiven inerken, sözgelimi. Ayakucumuzun iflahsız bir boşluğa denk geldiğine inanırız. Yüzümüz basamağı izleyerek. Boşluğun daha ne kadar süreceğini bilemeyiz. Bu nedenle, bunu bilmediğimiz için, süre bize çok uzun gelir. Ayakucumuzun yolculuğunun sonsuzca uzayacağını düşünürüz. Oysa, yeni basamak hemen oradadır işte.</p>

    <p>Sonra, daha önce hiç duymadığı bir hal geldi içine. Arabanın tavanı büyüyüp ağır mı ağır bir deprem duvarı gibi üstüne üstüne gelmeye başladı. Gelince bu devasa bir yapının duvarına benziyordu kuşkusuz ama. Bir de canlıydı. Soluk alıp veriyor –diyelim ki bu pek önemli değildir, canlı, en azından soğuk olmayıp düşmanına bir şans verebilir pekâlâ– Filiz’i kasıtlı olarak orada, oturup kaldığı koltukta sıkıştırıyordu. Bacaklarını neden hareket ettiremediğini, sözgelimi neden kapıya taraf dönemediğini –bunu yapmayı istiyordu kuşkusuz, bunun için girişimde bulunduğunu da zannediyordu; ona öyle geliyordu ki, denedim, olmadı, bir daha denedim, gene olmadı, yapamıyorum– anlayamıyordu. Ben korkak mıyım, diye geçiriyordu o zaman içinden. Dönüp arka koltuktan çantamı aldım da, alıp telefonumu içinden çıkardım da, bunu yaparken araba biraz çıtırdadı diye ödüm patlamadı mı? Oysa belki küçük bir çıtırtıdır bu, belki bir daha duyulmayacak? Ya da diyelim bir kez daha duyulmakla bir şey olmayacak?</p>

    <p>Bunları düşündükçe, başını biraz daha eğiyor, kendi başını kendi kucağına almaya çalışıyordu Filiz. Fiz. Tarık’ ın deyişiyle. Ben sana Tar demiyorum ama? Ancak, bunun farkında değildi elbette. Nefesi daralmaya başlamıştı. Sonunda, Tarık’ı falan boş verip... Basbayağı uyuyordun ama. CLINT EASTWOOD adamı darağacına asıp atına binip çoktan uzaklaşmıştı. Oysa, onca uzaktan ipi vurduğu sahne için başlamıştın filme. Ansızın cinnet getirip camı çerçeveyi elleriyle parçalayıp kendini uçurumdan aşağıya atmaktan korkuyordu. Diyelim kendisi böyle bir durumda pek anlayamaz, pek acı duymazdı da. Tarık baygın olmasaydı. Bari, bana Tar diyeceksen, dikkat et de evde yalnızken de. Yani öyle milletin yanında falan...</p>

    <p>Derken, yanı başında bekleyip Fiz’in düşüncelerini dinliyor; dinlemekle de kalmayıp kendince sabırsızlanıyormuş gibi, ansızın bir daha çatırdadı araba. Bu kez, üstelik, biraz daha şiddetli oldu. İçinden acı bir şey yükseldi Fiz’in. Tarık’ın da başı hafifçe doğruldu, sonra yeniden direksiyona çarptı.</p>
  </div>
</body>
</html>
