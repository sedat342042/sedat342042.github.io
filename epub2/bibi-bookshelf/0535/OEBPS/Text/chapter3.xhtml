<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Köpekler İçin Gece Müziği</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter3">
  <div class="chapter html5_article">
    <h1>3</h1>

    <p>Yukarıya doğru yol azalıyordu sanki. Gittikçe tehlikeli bir hal alıyor, daralıyordu. —Yolda bir tuhaflık var, dedi Filiz. —Nasıl yani, dedi Tarık. —Yanlış yola girdik bence. Asfalt eski, ot bile çıkmış, baksana. Gökyüzünde koyu bulutlar belirmişti. Kestane ağaçlarının gölgesiyle birlikte iyice kararmıştı ortalık. Tarık daralan yola dikkat kesilmişti. Bir yerlerden dev yılanlar, insan başlı atlar çıkacaktı sanki. Ormana sis üfleyen biri vardı sonra. Belki derinlerden fısıltılar bile gelecekti. Tarık tepeye bir an önce varmak istedi; yokuşun başına çıksak, en azından önümüzü görürüz, diye düşünmüş olacaktı. Gaza basınca egzozdan kara bir duman kütlesi yükseldi.</p>

    <p>Tam o sırada, tepeye varmak üzerelerdi ki, bir şey fırladı yola. Tarık, hayvana –bir hayvandı bu kuşkusuz, öyle olmalıydı– çarpmamak için direksiyonu kırdı fakat yanlış seçim yaptığını çabuk anladı. Asıldı el frenine; böylece araba, uçuruma yuvarlanmaktan son anda kurtuldu. Ama kurtulmak denemezdi buna; araba askıda kaldı, ön tekerler boşluğa düştü, kasa yere oturdu. Motordan patlamayı andıran bir gürültü koptu. Filiz hazırlıksız yakalandığı için ön konsola başını çarptı, bayıldı hemen. Tarık da neye uğradığını şaşırdı, bir süre tüm bedenini sarsarak çarpan bir kalple boşluğa baktı.</p>

    <p>Direksiyonla koltuk arasına sıkışmıştı. Göğsü parçalanmak üzereydi sanki. Ağrı, korkunç şeyler düşünmesine neden oluyordu. Yine de, önce neler olduğunu anlamaya çalıştı. Ne oldu ki şimdi, diye geçirdi içinden. Aşağıya mı düşmüşlerdi acaba? Toz içindeydi her taraf. Sarı, bulanık bir toz. Bir türlü durulmak, inmek bilmeyen. Bunca yeşilin içinde bu toz şimdi nereden çıkmıştı? Bunca toz, bu nemli topraktan nasıl olmuştu da havalanmıştı böyle? Ama bu olanaksızdı. Yani, diye düşündü, uçurumdan yuvarlanmış olsak, çoktan ölmüş olurduk herhalde. Ya da, şans eseri, araba eğime uyum sağlayarak güvenle indirmiş olabilirdi onları. Takla atmadan, usul usul inmiş olabilirlerdi.</p>

    <p>Göğsündeki ağrı arada kayboluyor, sonra dev bir iğne gibi bir yerlerine batarak hatırlatıyordu kendini. Böyle olunca ağrı sanırsın canlı ve kötü bir ruhtur; bütün bu oyunları bile bile, verdiği acıyı arttırmak için yapıyordu. Kıpırdayamıyordu. Zaten neden sonra, benzer bir ağrının sol bacağında da başladığını hissetti. Başını eğip bacağına bakmak isteyince araba gacırdayarak sarsıldı hafifçe. Hemen eski halini aldı Tarık. Düşmediysek, dedi içinden, demek düşebiliriz daha. O zaman dikkatli olmalı. Ne yapacağız şimdi?</p>

    <p>Gözucuyla Filiz’e baktı; uyuyordu. Ölmedi, dedi, göğsü inip kalktığına göre, uyuyor. Yüzü acı içindeydi Filiz’in. Arada huzura kavuşuyor, sonra birden bir yerine bir şeyler batırılmış gibi acıyla yüzünü buruşturuyordu. Allahtan sıkışmamıştı o. Uyansa, belki yardım edebilir bana, dedi içinden. Bunu düşünürken altında sıcak bir ıslaklık hissetti. Utandı. Bu, korkudan mı oluyor? Korku böyle içten içe, kişinin ruhu bile duymadan mı geliveriyor yani? Doğrusu, korkulmayacak gibi değil. —Filiz, diye usulca, kıpırdamadan seslendi. Duymadı Filiz.</p>

    <p>Toz yavaş yavaş açılıyordu. Uçurumun dibini boylamadıklarını anladı Tarık. Olsa iyi olurdu kuşkusuz; dibe hafif yaralarla –öyle geliyordu ona– inmeyi başarmış olsalar –bu da kuşkusuz onların değil, arabanın başarısı olmuş olacaktı– varabilmiş olsalar iyiydi. Oysa öyle değildi durum, anlıyordu şimdi: Yarısı toprakta, yarısı boşlukta kalmıştı arabanın. Denge oluşmuştu; ama güvenli, sonsuz bir denge değildi bu. Belki bu halde kalmak, kıpırdamadan yardım beklemek gerekecekti. Her şey yolunda giderse. En iyi ihtimalle yani.</p>

    <p>Göğsündeki ağrı artınca derin bir umutsuzluğa kapıldı Tarık; umutsuzluk köreltir insanı. Düşünceni toplayamaz, dışarıda olduğu kadar içeride de (aklında, kalbinde, damarlarında) olup bitenleri anlayamazsın. Böyle olunca, ağrının nasıl olsa sonsuz, çaresiz bir ağrı olduğunu kabul etmiş gibi, yüzünü buruşturmayı, inlemeyi, titremeyi kesti, ön cama sinmiş tozun içinden insanın içini açacak denli güzel, yeşil ve ferah görünen manzarayı izlemeye koyuldu. Kendi gürültüsü de dinince ormanınki başladı. Orman sanki onu beklemişti. İnlemesin, kıpırdamasın, soluk alıp verirken boşu boşuna gürültü yapmasın istemişti. Yakında bir çakal vakitsiz uludu, nereden geldiğini anlayamadığı bir kuş sürüsü yaprak hışırtısı gibi iz bırakarak geçip gitti. Neden sonra, ağrı birden yükselince, tuhaf bir uyku bastırdı, sevindi Tarık buna. Belki, uykuda bir ölüm iyi olabilirdi şimdi. Gerçekten, insan böyle bir şeyi isteyebilirdi böyle bir durumda. Bıraktı kendini, başını hafifçe direksiyona yasladı ve uyuyup gitti.</p>
  </div>
</body>
</html>
