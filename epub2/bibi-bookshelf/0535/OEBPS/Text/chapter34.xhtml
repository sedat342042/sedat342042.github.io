<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Köpekler İçin Gece Müziği</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter34">
  <div class="chapter html5_article">
    <h1>34</h1>

    <p>Kendine bir oyuk bulunca, yepyeni bir cesaret geldi Murat’ın içine. Sanırsın şimdi avcı eli kolu bağlanmış biridir. Hem de öyle bir bağlanıp dertop edilmiştir ki, hem elinden hiçbir şey gelemez. Gelse de Murat’a hiç mi hiç zararı dokunamaz. Murat dediğin ne ki? Sen koca adamsın, gününü geceni bu ormanlarda kurdu kuşu yiyerek dolaşır geçirirsin, iz bilirsin ve. Gücün kuvvetin de yerinde. Paran var. Haşim Bey gibi bir adamı parmağına dolamışsın, yediğin önünde yemediğin arkanda. Bir çocuktan ne istersin? Haşim Bey, ulan Haşim Bey! Ulan oğlu ulan! Seni çocuk gibi parmağında oynatmakta ne var? Ah, benim babam bilemedi. Benim babam bu civarın en saf adamıdır. Sana karşı tutup da dürüst mü olunurmuş. Sen kim dürüstlük kim? İnsan azıcık uyanık olacak. Bu karşımdaki adamın tıyneti böyle böyledir, diyecek. Bu Atmaca dedikleri cahil becerir de benim babam beceremez. Atmaca kim? İki lafıyla, okumuş yazmış, beyinsiz Haşim’in altından giren, üstünden çıkan puştun, gözü açığın biri...</p>

    <p>Tüfeği sırtından indirip çamurunu temizlemiş, o kayalığın içinden aşağıya bakıyordu Murat. Yağmur almıyor, rüzgârı da kesmekle insanı uykuya buyur ediyordu oyuk. Sen tut böyle bir yerde yağmur fırtına dininceye kadar uyu. Sonra kalkar elini kolunu sallaya sallaya evine gidersin.</p>

    <p>Avcının aşağıda kendisini fark ettiğini anlamıştı. Ama karanlıkta hiçbir şey görmüyordu. Adam fenerin cılız ışığını da kapatmış şeytan gibi, baykuş gibi o koyu karanlığın içinde bekliyordu. O lacivert mi lacivert koyuluğun içinde. Murat bir ara AKÇATOPAL’ı arandı. Neden sonra hayvanın su oluğuna doğru gittiğini gördü. Seslenecek oldu, durdu. Köpek karanlığın içinde soluk beyaz bir mendil gibi döne yuvarlana suya iniyordu.</p>

    <p>O sırada, avcı köpeğin ak belirtisine doğru bir el ateş etti. AKÇATOPAL canını zor kurtardı; kurşunun saçtığı çamurdan, neredeyse renk değiştirerek kendini akıntının içine bıraktı. AVCIATMACA’nın yaptığını görünce Murat öfkelendi. Tüfeği adamın bulunduğu yere doğrulttu. Ama ateş etmedi. Yerimi belli ederim, herif usta atıcı, o saat beni vurur hem de serçe kuşu kadar olsam vurur, diye geçirdi içinden. Sonra köpeğine baktı. Hayvan akıntıya kapılınca korkmuş, bir kayanın sivri ucuna sıkı sıkı tutunmuştu. Çamurla kalınlaşmış su ağır ağır kaynıyor; ancak içindeki kiri pisliği biraz olsun atabildiği zaman hareketleniyordu.</p>

    <p>—Seni görüyorum Murat! diye bağırdı adam. Vallahi de billahi de, tillahi de görüyorum seni. Söyle bakalım, şimdi seni vurayım mı? İşte sana soruyorum, açık açık, hem de ayan beyan soruyorum... sen söyle. Senin dediğin gibi olsun. Şimdi seni vursam, sen de burada kurda kuşa yem olsan kim duyacak? Tozunu, çerçöpünü bile bulamazlar. Bana ne olur? Hiçbir şey. Bana ne. Ne gördüm ne duydum. Anladın mı?</p>

    <p>Ağzının yarası zonkluyordu çocuğun. Zaten kara kuru, cansız çelimsiz bir oğlandı. Konuşmaya kalkıştığı zaman, ağzının içinden kocaman bir et parçası düşecekmiş gibi oluyordu. Ciğerimi söktün elime verdin itoğluit, diye geçirdi içinden. Sonra yine o tuhaf cesareti hissetti. —Sen beni vuramazsın amca! diye bağırdı. Vuramazsın. Sesime ateş et o zaman da görelim. Neden diyecek olursan, sen o Haşim Bey olacak herife köle olmuşsun. Misal buradaki köpekleri nasıl kendine muhtaç ettinse, nasıl kendine köpek ettinse, sen de ona köpek olmuşsun. O nedenle, ondan aldığın emir... —Murat, Murat! diye sözünü kesti çocuğun, AVCIATMACA. Şimdi iyi dinle... Ben kimseye köle möle olmamışım. Ben gerekirse o Haşim’in de karşısına çıkar, elimi cebime sokar, bak arkadaş, diye söyleyeceğimi söylerim. Ben işimi yaparım, o da paramı verir. Bu köpeklere bakmak da benim zevkim, anladın mı? Sakat köpek seviyorum diyelim, ne olacak? —O zaman beni vur da, sonra Haşim Bey’e git... Elini cebine sok, bak arkadaş, canım istedi vurdum, de... Çocuk benim tüfeğimi aldı gitti ben de vurdum de... Sen bu köpeklikle... Sen bu kadar köpeklikle...</p>

    <p>TİMSAH’ın gözlerini görüyordu Murat. Gözler karanlığın içinde iki küçük ışık topu gibi koyu turuncu parlıyorlardı. Bir ara, TİMSAH suyun içinde debelenen AKÇATOPAL’a takıldı. Onu uzaktan bir zaman izledi. Neden sonra tünediği tümsekten kalkıp köpeğin olduğu tarafa doğru uçmaya başladı. Kartalın topal köpeğe doğru uçtuğunu neden sonra gördü Murat. Kalkıp suya doğru inecek oldu. Hayvanı kucaklar kaçarım, diye düşündü. Avcının kendisine ateş etmeyeceğinden o kadar emindi ki.</p>

    <p>Derken AVCIATMACA, çocuğa doğru bir el ateş etti. Çocuk, yere düşerken kartalın köpeğe iyice yaklaştığını gördü. Dipçiği elinde bir sopa gibi tutarak tüfeğin namlusunu TİMSAH’a savurdu, hayvan aldığı darbeyle savrularak geri döndü. O sırada tüfek ateş aldı. Çocuk acıyla, akıntının içine düştü.</p>
  </div>
</body>
</html>
