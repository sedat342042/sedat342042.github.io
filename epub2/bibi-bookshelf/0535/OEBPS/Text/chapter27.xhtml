<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Köpekler İçin Gece Müziği</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter27">
  <div class="chapter html5_article">
    <h1>27</h1>

    <p>Ben de yeniden, ulan bak akıllı ol, sen kim oluyorsun ki Hızır senin rüyana girecek, dedim. Hayır, dedi, Hızır Efendi’miz benim rüyama girmedi, bana güpegündüz görünmekle bunları bana inan ki kanlı canlı söyledi, dedi. İnan olsun böyle oldu. Ben o sırada sırtımda yük taşıyordum ve. Alnımdan böyle domur domur ter boşanıyordu. Kemiklerim çatır çatır ediyordu. Biraz dinleneyim diye durdum, yükümü indirdim. O sırada ağacın birinin arkasından çıktı. Ben zaten o ağaçtan hep şüpheleniyordum. Bu ağaçta bir iş var, diyordum. Böyle yolun sonundaki iri yapraklı, limon gibi kokan ağaç var ya, o. Ben bundan hep şüpheleniyordum. Meğer Hızır’ın ağacıymış, anlayacağın, güzel kutlu bir ağaçmış. Hızır Efendi’miz de her vakit gelip gelip burada dinleniyormuş. Buradan çıkınca, sağına soluna baktı, etrafta kimsenin olmadığını anlayınca, bana bak, dedi, sen başka türlü bir insansın, dedi. Senin gibi bir değişik bir insan bu dünyanın üzerine gelmemiştir, dedi. Ben şaşkınlıktan dilim tutulmuş halde onun karşısında zangır zangır titriyordum. O kutlu kişiyi görünce neden her şeyin dut yemiş bülbül kesildiğini o dakika anlamıştım... İşte sen, dedi, buralarda duracak kişi değilsin, dedi. Bu nedenle ben seni alıp götüreceğim, dedi. Ben böyle dünyanın her yanından gider bir kişiyi seçip kendi yanıma alırım ve. Onu kurtarırım, neden diyecek olursan, bilmiyorum, bazısı değişik olur, dünyada duramaz, dünya ona fazla gelir, dedi. Şu gün şu saatte burada bir dere bulunacak, o suya gir, kimseye, hiçbir mahluka da haber verme, dedi...</p>

    <p>Deli Fahri’yi dinleyince, ben bir merhamete geldim, söylediklerine o saniye inandım. Zira aklıma atımız KAHVE hakkında söylenenler geldi... Ama adı üstünde Deli Fahri, aslında deli olmamakla birlikte fazla cahil ve saf bir kişiydi. Saflığı yüzünden de başına o felaket geldi.</p>

    <p>Peki, dedim, madem öyle, sen bunu niye herkese anlattın? Hızır sana bu işten kimseye söz etme dediyse bunu niye ettin? O zaman deli çocuk eliyle ağzını kapatıp gözlerini belertti. Sanırsın ağzından çıkan lafları tutmaya çalışıyor.</p>

    <p>Fahri’nin gariban, yazık bir anası vardı. Daha da vardır. Kadın yarı kör olmakla birlikte zaten bakıp görecek merakı ve mecali de yoktur. Odasından hiç çıkmaz, senelerden beri de yüzünü gören olmamıştır. Ancak kapısının önünden geçerken arada bir kurt gibi uluduğunu duyabilirsin.</p>

    <p>Yağmur yeniden hızlanmıştı. Kara Zühre yerinden kalktı, yüzüne vuran alevlerin ışığında ocağa uzanıp çaydanlığı indirdi. Bunu masaya götürüp bıraktı. Sonra yine iç terekten çay bardaklarını indirdi. Tarık uyukluyordu. Filiz de sessizce oturuyordu ki Kara Zühre’nin kalktığını görünce o da kalktı, masaya gitti. —Şurada lamba olacak, dedi Kara Zühre, yakalım. Filiz duvarda küçük bir raf gördü, gidip rafın üstündeki gaz lambasını aldı. Büyülü, bambaşka bir dünyaya gitmişti. Karanlık, yağmur; yemekten önce tutan ağlama krizini unutmuştu. Lambayı ocaktan tutuşturduğu bir dalla yaktı, ortalığa tatlı bir gaz kokusu yayıldı.</p>

    <p>Çaylarını aldıktan sonra yeniden yerlerine oturdular. Oturunca Kara Zühre bir zaman ateşe daldı. Sabahtan beri uydura uydura konuşuyordu sanki. Ateşe bakmakla nerede kaldığını anımsayacaktı. Çayını höpürdetti. Sonra utanmış gibi önüne baktı, ağzını yeniden beyaz başörtüsüyle kapatırken belli belirsiz gülümsedi. —Sonra? dedi Filiz. Kara Zühre birden uyanmış gibi silkindi. —Sonra işte bu kadından başka Fahri’nin bir de güvercinleri vardı. Hele bu güvercinlerden birini çok severdi. Neden dersen, çocuğun bunda hakkı da vardı. Adını TOZŞEKER koyduğu bu güvercinin cinsi dünyada pek az kalmıştı ama bu cinsin içinde de TOZŞEKER’in yeri ayrıydı. Kısacası, hayvanın eşi benzeri yoktu ve de olamaz. Deli Fahri de onun için bir kez daha deli olabilirdi. İşte bu ikisinden başka da kimi kimsesi yoktu.</p>

    <p>Ben, Hızır’ın seni alacağını niye herkese anlattın, deyince çocuk başını iki elinin arasına aldı, gözlerinden yaşlar boşandı. Ama sonunda, teyzem, diye inledi, bir hatadır ettim, bunun şimdi yok mudur bir çaresi?</p>
  </div>
</body>
</html>
