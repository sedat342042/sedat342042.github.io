<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Köpekler İçin Gece Müziği</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter21">
  <div class="chapter html5_article">
    <h1>21</h1>

    <p>Yemeklerini bitirdikleri zaman, kalkıp başka bir yerde oturmak istedi Tarık. İçi bulanıyordu. Gerçi toparlanmıştı biraz. Başının arka tarafında, bilye büyüklüğünde keskin bir ağrı kalmıştı yalnız. O da zaman zaman sancıyordu ama daha iyiydi. Yatıp uyumasa, bütünüyle uzanmasa bile rahatça oturmak istiyordu. —Şuraya geçeceğim ben, dedi. Filiz kalkıp koluna girdi onun, o kalkınca kadın da kalktı, yaralının bir kolundan da o tuttu. —Gel şimdi, bak bakalım ben sana nasıl bakacağım, dedi. —Nasıl bakacaksın, dedi Tarık, hafiften gülerek. —Gülme, dedi kadın, buralarda Kara Zühre dediğin zaman... O zaman beni herkes tanır da parmakla gösterir. Seni iyi edemem belki ama mutlaka iyi bakarım... Rahatlarsın, ağrı sızı duymaz olursun. Doktora bile gitmene gerek kalmaz. Çorbamı içen bir daha ilaç aramaz. Yemeğimi yiyen bir daha karnım acıktı demez. Gerçekten, bulgur pilavını çok beğenmişti Tarık. Bulgur bu kadar lezzetli bir şey miydi ki, diye düşünmüştü. Tavşan etini de pek beğenmişti. —Doğruya doğru, dedi, yemeklerin çok güzel. Tarık’ı az önce uyuyup durduğu kanepeye taşıdılar. Filiz gidip giysilerin kuruyup kurumadığına baktı, sonra döndü, —Giyebilecek misin? diye sordu. —Giyerim, dedi Tarık. Ağır ağır kalkıp pantolonunu, gömleğini giyindi. Kara Zühre çekinmeden izliyordu onu.</p>

    <p>Tarık’ı oturttuktan sonra Filiz’le Kara Zühre de sandalyelerini ocağın başına taşıdılar. Kadın oturur oturmaz, bir şey unutmuş gibi yine kalktı, gidip küçük odanın kapısını kapattı. —Soğuk gelmesin, dedi. Sonra yine, başörtüsünün ucuyla ağzını kapatarak ocağın başına döndü, askıdaki çaydanlığın ağzını açıp kapattı. —Çayımızı içeriz birazdan, dedi gülerek. —Burası küçük değil mi, nasıl kalıyorsunuz? diye sordu Filiz. —Ben burada kalmıyorum, dedi Kara Zühre, benim, bizim ev köyde. Ama Atmaca hep burada kalır. Hep dediysem, çok işi olur, işi olunca da burada kalır.</p>

    <p>Filiz bir an için avcıyı gerçekten de unuttuğunu zannetti, adamın garip yüzü gözünün önüne gelince canı sıkıldı. Dışarıdaki yağmurdan da, küçük evin pisliğinden, içerideki kan kokusundan da, kadının yarım akıllı tekinsiz gülümsekliğinden de korkuyordu. Ocağın ateşini baldırlarında hissetti yeniden. Uykunun yine usul usul bastırdığını...</p>

    <p>Sonra tavanda bir şey, bir kıpırtı görür gibi oldu. —Semender, dedi Kara Zühre. Kadının şehla bakışına yakalanmıştı, yine de, “semender”i duyunca anlayamadı, boş gözlerle baktı tavana. —Semender, dedi yine kadın. Burada yaşar, sizi görünce çıktı herhalde. Bir de ateş yanınca dayanamaz. Çok sever. —Ateşi mi sever? —Ateşi sever. Öyle gelip uzun uzun izler. Ama şimdi biz varız ya, merak etti ondan çıktı. Yoksa öyle yapışkan, rahatsız edici değillerdir. —Çok mu var ki? —İşte hepsi var, kendisi, çoluğu çocuğu... Bunu söyledikten sonra yine ansızın kalktı, gidip iç terekten bir kavanoz indirdi. Sonra Tarık’a yaklaştı, pantolonu dizine çemreyerek. Tarık şaşkın şaşkın izledi. Filiz daha çok kadına baktı. Hareketleri, diye geçirdi içinden, bir garip. Başka bir tür sanki. Yabancı gibi. Yabancı da değil. Ofiste örneğin... Böyle ani, beklenmedik hareketler yapan kim var? Berna belki... ama Berna’nın durumu başka, onun her şeyi, her şeyi... Kahve fincanını alışı bile hesaplı. Sokakta yürüyüşü de... Yalnızca aynalara değil, vitrin camlarına bile bakar, saçı başı düzgün mü, eteğinin boyu yeterli mi, tişörtünü az yukarı çeker. Şımarıklıktan. Bunun dışında, her şey belirlenmiştir. Sürekli takip edilmek gibi. Biri seni izliyormuş gibi. İzliyorlar zaten, der Tarık, ne zannediyorsun, televizyondan beri... birebir tutup seni izlemeseler bile... Artık hiçbir şeye, hiçbir şeye... yabancılık çekmek yok. Diziler oyun değil. —Dizinin üstünde, dedi Kara Zühre, büyük bir şey değil, kırık yok. İstersen bir daha çıkar da şundan sürelim, rahat edersin... Nane şekeri gibi. —Çok ağrıyor ama, dedi Tarık, nasıl kırık yok anlamadım, zonkluyor resmen... Pantolonu çıkarınca yaranın dizin üstünde değil, arkasında olduğunu anladılar. Kavanozdaki karışımı sürünce Tarık korkunç bir çığlık attı, yara, macunun yakıcı etkisiyle ince ince kanamaya başladı.</p>
  </div>
</body>
</html>
