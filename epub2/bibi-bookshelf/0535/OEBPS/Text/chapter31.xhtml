<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Köpekler İçin Gece Müziği</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter31">
  <div class="chapter html5_article">
    <h1>31</h1>

    <p>Yağmur dünyanın iflahını kesmeye devam ediyordu. Azalıp duracak gibi oluyor, kurda kuşa bir dirhem soluk aldırdıktan sonra yeniden, bu defa öncekinden de hızlı yağıyordu. Orman koyu lacivert, zifiri lacivert bir hal almıştı. Yollar kapanmış, küçük tepeler eriyip patikaları kapatmıştı. O güne dek hiç görülmemiş büyüklükte bir çamur deresi peyda olmuştu. Kayalıkların arasından çokrayarak akan, köpüren, kara lekeleriyle tok sesler çıkaran ve gittikçe büyüyen bir dereydi bu. Ay büyük, sakallı bir Tepegöz gibi ormanın başında dikilmiş duruyordu. Araya ikide bir dev bulut öbekleri girmese yağmuru da kesebilir, karanlığı da kırabilirdi. Yine de, bir toz zerresi kadar da olsa ışığından veriyordu.</p>

    <p>Murat az aşağısından akıp giden suya bakıyordu. Kendini sağlama almıştı ya, dünya yıkılsa umurunda olmazdı. Ağacın gövdesine sırtını vermiş, bir kolunun altına AKÇATOPAL’ı almış gözlerini belertmiş koyu kara suya bakıyordu. Arada köpeği ile konuşmayı da ihmal etmiyordu. —Suya baksana, dedi. Deli gibi akıyor. Bu su hiç böyle akmamıştır. Herhalde bundan fazla su da dünyanın hiçbir yerinde yoktur. İçinde amma çok balık var, görüyor musun? Nereden göreceksin? Sen şimdi Allah bilir bırak balığı, suyu bile doğru dürüst göremiyorsundur. Sen çok cana yakın bir köpeksin. İyi adamsın. Öbür köpeklere benzemiyorsun. Kaç gündür bak, kaç gündür buradayım, ne zaman Atmaca bana işkence edip de... beni bağım bağım bağırtıp da... canıma okusa, bu köpekler hemen toplanıp yanıcbaşımda hırlamaya başladı. Çünkü bir köpek, gerçek bir köpek olmak için... ama senin gibileri ayrı... köpekleşmiş köpek yani... KÖPEKLEŞMİŞ KÖPEK İŞKENCE EDENİ SEVER. O ne derse hemen koşup gelir. Ama ben seni hiç görmedim. Ama ağzım yüzüm dağılmış olduğu için de görmemiş olabilirim. Gelmiş olabilirsin yani.</p>

    <p>AKÇATOPAL’a sarılıp en azından bir yanını ısıtıyordu Murat. Yoksa ormanın soğuğu dayanılacak gibi değildi. —Sen sahici bir köpek olsan şimdi ne yaparsın biliyor musun, dedi. Köpek sanki çocuğu anlıyordu. Göğsünden sevimli bir hırıltı yükseldi. —Yani bana iyilik yaparsın. Sonra, bu işten kurtulunca aynı iyiliği ben de sana yaparım. Sen bana, ben de sana, yağma yok. Şöyle ki, bana şu dereden güzel bir alabalık tutup getirirsin. Burada bir çukur açar, avcının göremeyeceği kadar küçük bir ateş yakarız. Karnımızı doyururuz. Sonra da, gücümüzü topladığımız için Atmaca Amca’nın durumuna bakarız. Ona göre, buradan firar eder ve canımızı kurtarırız. Olmaz mı?</p>

    <p>Köpek, Murat’ın söylediklerini bir bir dinleyip anlamış gibi başını salladı, dilini dışarı çıkararak gözleri karanlıkta bir an için fosfor yeşiline döndü. Olurdu böyle; aklından bir şey geçirdiği zaman, bu bir de hoşuna giden, onu heyecanlandıran bir şeyse, gözleri parlamaya başlardı. Harekete geçmeden, koşup oynamaya, eğlenmeye hazırlanırken de olurdu bu. Tüyleri kalkar, sanırsın gözlerle beraber bu tüyler de parlardı. Murat’ın kolunun altından sıyrıldı, aşağıya, rast geldiği kaya parçası yüzünden çağıldayarak akan dereye baktı. Kara lekeler sıçraşıyordu suyun içinde. Akan, devrilen, birbirine çarparak parçalanıp parçalanıp birleşen lekeler vardı. Bu kadar çok, bu kadar göz önünde ve çaresiz balık ne demektir? Gel beni tut demektir. Aksayan bacağını sürüye sürüye tümsekten indi, suya yaklaştı. Ama açıkta yağmur yine ağır ağır iniyordu, suya yaklaşırken çamur AKÇATOPAL’ı birden içine çekti. Sonra da fokurdayan bir kazanı andıran akıntının ortasına sürükledi. Hayvan birden can havliyle bağırmaya başladı.</p>

    <p>Murat yerinden kalktı, köpeği kurtarayım derken ayağı kaymakla o da akıntıya girdi. Eğilip AKÇATOPAL’ı kucaklayacağı sırada çamura yüzükoyun düştü. Ama onu tutabildi. Birlikte biraz sürüklendiler. Neden sonra Murat iri kırık dallardan birini yakaladı. Yine o ölüp ölüp canlandığı hallerden biri gelmişti üzerine. Kendisini diri, cıva gibi hissetti, çamur deryasının içinden, köpeği kucağında, bir çırpıda çıktı. Su aşağıya doğru tam tekmil akıyordu. Bir yerden sonra iniş dikleşiyor, orada akıntı neredeyse küçük bir şelaleye bile dönüşüyordu. Neyse ki kapılmadılar.</p>

    <p>O sırada avcının sesini duydu Murat. —Kimden almış borcu, Haşim Bey’den, diyordu AVCIATMACA. Yoksa ben karışmam etmem... Çocuk bunu duyunca yüzünü buruşturdu, köpeğin ağzını kapattı. Tüh Allah senin bin bir türlü belanı versin, diye sövdü içinden. Hem de bin bir türlüsünü versin. Adam konuşmasını bitirince, cebinde küçük bir feneri daha vardı, onu çıkardı, fener sigara közü gibi yanmakla kendine bile hayrı olmadı. Murat etrafına baktı, eğilerek kalktı ayağa, yukarıya birkaç adım çıktı. Sonra orada avcıyı görebileceği korunaklı bir yer buldu. Kaçacak mecali kalmamıştı. Yakalanırsam da canım sağ olsun, diyordu, yeter ki saklanayım...</p>
  </div>
</body>
</html>
