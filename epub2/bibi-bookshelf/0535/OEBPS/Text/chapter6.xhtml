<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Köpekler İçin Gece Müziği</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter6">
  <div class="chapter html5_article">
    <h1>6</h1>

    <p>Aslına bakılırsa, AVCIATMACA’nın anlattığı bu hikâye yalan da sayılmazdı. Buralarda, sonradan yanmış ve yıkılmış, bütünüyle ortadan kalkmış bir av köşkünün bulunduğu doğruydu. Ortadan kaybolan bir avcıdan da söz edilebilirdi elbette. Ama, bilindiği gibi, KİMİLERİNE ZAMAN, HAK ETMEDİKLERİ BAZI BÜYÜKLÜKLER BAHŞEDER. Böylece ne yazık ki, bu eski avcının elimizde kendi gerçekliği yok; AVCIATMACA’nın anlattığı kadarı var. Yine de onun anlattığını gerçek saymamak için, kuşkusuz, bir nedenimiz de yok. Öyleyse, adı TANRININSİLAHI olan bu komutan hakkında şöyle denirdi: Bu durumda günlerce kalınabilirdi; komutan karısıyla içeride, ışıklar içinde, yaver kapıda, arabanın başında... Sanki bu ışık, yavere besin verirdi; ruhsal bir besin, bir ayin mutluluğu.</p>

    <p>Dönelim. AVCIATMACA, av köşküne, dizlerine dek çamura bulanmış vaziyette girdi. Durup baktı sonra, sanırsın yol boyunca farkına varmamış da, çamuru kulübeye girdiği zaman fark etmiş; şaşkın gözlerle bir zaman bacaklarını izledi.</p>

    <p>Ellilerinde vardı. Kısa sayılmazdı ama uzun boylu biri de denemezdi AVCIATMACA’ya. Kalın bacakları, kısa güdük kolları vardı, parmakları şişkindi. Palabıyıkları kaşlarına öyle çok benzerdi ki, bu bıyık o gür kaşlardan birinin yerine geçse kimse farkına bile varmazdı. Beyaz yüzü güneşte kızarmış, yanık ve kirden meşinleşmişti. Sırtına giydiği koyu kahverengi keçe yeleği hiç çıkarmazdı AVCIATMACA, bunun sayesinde ölümlerden de, kötülüklerden de korunduğunu düşünürdü. Yelek de hiç yıkanmadığı için kirle ezilmiş, kokmuş ve lime lime olacağı yerde keçe eriyerek kendi kendine yapışmıştı.</p>

    <p>Elinden kan damlıyordu. Önce tüfeğini bir kenara bıraktı, sonra hayvanı masanın üzerine koyarak pencerenin yanına yaklaştı. Gözleri ormana dalıp gitti. İzledi bir zaman; yapraklar akıllarına geldikçe hışırdıyor, kararsız rüzgâr bir o tarafa, bir bu tarafa esiyordu. Hatta, ona kalırsa bu rüzgâr, topraktan çıkmak suretiyle yerden yukarıya bile esmekteydi. Pencerenin dışında bir şey vardı sanki, onu hipnotize eden, iri donuk gözlerle boşluğa bakmasına neden olan bir şey. Sonunda, köşkün içinde bir de küçük oda bulunurdu. Penceresiz, ışıksız, o küçük giriş kapısıyla bile insana ürperti veren bir odaydı bu.</p>

    <p>Adam pencerenin başında öyle büyülenmiş gibi bir zaman kıpırtısız durunca, bu ürpertici odanın içinden önce bir sürtünme sesi geldi. Sonra kaba bir GAK duyuldu. Ardından, neredeyse kapıyla aynı boyda, kapkara, korkunç bir kartal başını uzattı. Sonra o yaman zümrüdüankaları andıran bu kuş, düşe kalka duvarlara, masalara çarpa çarpa gelip AVCIATMACA’nın omzuna kondu. Öyle bir kondu ki, adam, kuşu bir zaman tartamadı, sendeler gibi oldu. Olunca, kızgınlıkla kuşu iteledi. Kuş buna bozulmadı ama kalkıp yeniden sahibinin omzuna tünedi. Avcı, sevecenlikle gülümsedi, yeniden pencereye döndü, —Çok fena yağacak TİMSAH, dedi, bir ara tepeye çıkmamız gerek, ne yapsak? TİMSAH bir pencereye, bir de avcıya baktı, sonra onu uzun bir GAK’la yanıtladı. Onu çok iyi anlıyordu sanki, anlamakla kalmıyor, ağır, olgun, düpedüz hüzünlü mimiklerle dinliyordu. Bir kuş, bir korkunç kartal değil de –kuşkusuz öyleydi görünüşte– sihirle kuş kılığına sokulmuş bir oğul gibi duruyordu. Çaresizin çaresizi bir hastalığa yakalanmış, sonra usul usul yalnızca sağlığını değil, görünümünü de kaybetmiş –Zamanla tüyleri çıkmakla– sonunda işte bu hüzünlü hali almıştı. Kan kokusu başını döndürmeye başlamıştı.</p>

    <p>AVCIATMACA pencerenin yanındaki tahta sandalyeye oturdu, TİMSAH önce dengesini kaybedecek gibi oldu, bir omuzdan bir omza geçerek tedirginlik belirtisi gösterdi ama sonra o da sakinleşti ve sahibinin yaptığını yaptı; az sonra çok, hem de çok önemli bir şey görecekmiş gibi, pencereden dışarıya, yeni yeni yağmaya başlayan yağmura doğru bakmaya başladı.</p>
  </div>
</body>
</html>
