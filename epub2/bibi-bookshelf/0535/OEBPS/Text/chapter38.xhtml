<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Köpekler İçin Gece Müziği</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter38">
  <div class="chapter html5_article">
    <h1>38</h1>

    <p>Kara Zühre, konukları uyuduktan sonra küçük odadan ayaklarının ucuna basa basa çıkmış, gelip kapının arkasındaki sandalyeye oturmuş, ellerini göbeğinin altında kavuşturarak uyuklamaya başlamıştı. Gökyüzünün böğüren, çırpınan delicesine yağan sesi. Çatıyı döven damlaların patpatı ninni gibi geliyordu ona. Hızır’ın kapıda olduğundan o kadar emindi ki. Eli kulağında, diye düşünüyordu uyuklarken, eli kulağında. Şimdi gelir. Gelir kapıyı çalar, gel bakalım, sen benimle gel, der. Bunu doğrusu yıllardan beri bekliyordu. Neden beklemesin? Neden beklemeyeyim, ölenece beklerim. O güzel adamı, Allah’ın o sevgili kulunu ben beklemeyeceğim de kim bekleyecek? Benim hem bugüne kadar kime ne zararım olmuş? Sor bakalım, bu yaşıma gelmişim de bir karıncayı ezmişliğim var mıdır? Varsa da, bilmeden olmuştur. Karınca milleti gelir, insanın ayağının altına girer. Misal uyurken gelir döşeğinin altına girer. Meğer sıcacık toprak zanneder de buraya girer. Bu yüzden insan uykuda bile günah işler. Ama adı güzel Allah da, yakışıklı Allah da bunu bilmez olur mu? Uykuda günah işleyenle göz açık günah işleyen bir olur mu? Bu işleri bana sorsunlar. Delidir, yarım akıllıdır dedikleri Zühre’ye sorsunlar. Ne biliyorlarmış.</p>

    <p>Arada Filiz uykusunda rahatsız oluyor, öbür yanına dönerek sayıklıyordu. O zaman düşünceleri de bölünüyordu Kara Zühre’nin. Ama zaten gittikçe daha da bulanıklaşıyordu aklı. Gözüne perde iniyor, bu perde içinden geçenleri de silip süpürüyordu. Elinden kaçan bir şeyler vardı, kendini toplayıp toplayıp bunları yeniden yakalamaya çalışıyordu.</p>

    <p>O sırada KAHVE’nin mecalsiz kişnemesini duydu. Hayvan burnundan buhar değil de su püskürtüyordu kuşkusuz; kişnemeden çok boğulmayı andırıyordu gelen ses. Oturduğu yerde başını sallayarak toparlandı, ayak sesleri duydu. Atmacam geldi, diye sevinip kalkıp kapıyı açtı.</p>

    <p>Açınca, artık bir yaratığa dönüşmüş Murat’ı buldu karşısında; yüzünden, göğsünden aşağıya kan ve çamur akıyor, ayakta zor duruyordu. Çocuğu görünce Kara Zühre dışarıya çıkıp kapıyı kapattı. —Atmaca nerede? dedi, ama hemen birkaç adım önünde, akıntının içinde güçlükle ayakta durmaya çalışan atın üstündeydi işte adam; çocuk bir ata, bir kadına baktı. —Yaşıyor, dedi, içeriye almamız lazım. Bunu dedikten sonra dayanamadı, kadının ayaklarının dibine yığılıp kaldı.</p>

    <p>Kara Zühre şaşkınlıktan ne yapacağını bilemedi bir zaman, içeriye girdi, dışarıya çıktı, çocuğu kollarından tutup sürükledi, ocağın yanına kadar getirdi. Sonra yeniden çıktı. Ev artık bir ada gibi kalakalmıştı ortada; akıntı KAHVE’yi götürdü götürecekti. Gidip yuları tuttu, var gücüyle çekmeye başladı. Filiz’in çığlığı o sırada geldi. Başını kaldırınca, kızın kapının önüne çıktığını, bas bas bağırarak orada durup durduğunu gördü. —Yok, bir şey yok, gel biraz yardım et! diye bağırdı. Filiz bir an kararsız kaldı, sonra akıntıya girdi. At ilerleyemiyordu. AVCIATMACA’ yı hayvanın sırtından indirmek istediler. Adam o kadar ağırdı ki, yerinden oynayınca yuvarlanıp düştü, ağzına yüzüne çamur doldu. —Başını tut! diye bağırdı Filiz. Onu da güçlükle sürükleyip ocağın önüne getirdiler.</p>

    <p>Tarık deliye dönmüştü. —Allah belanızı versin sizin! diye bağırıp evin içinde dört dönüyordu. —Ne yaptınız böyle, bu çocuk kim? Korkmuş, öfkelenmiş, telaşla giyinip hazırlanmıştı. Sanırsın kapıyı çekip hemen gidebilecek; etrafa, bir şey unuttum mu, der gibi bakıyordu. —İkisi de canlı, dedi Filiz, önce bunlara bir bakalım. Neye uğradığını şaşırmıştı. Kara Zühre’yle birlikte kolları sıvamış, yaralıları soymaya, temizlemeye başlamıştı.</p>

    <p>Biraz ısınınca Murat kendine gelir gibi oldu. Kolunun yarası sarılmıştı. Filiz bir yerlerden bulduğu bir yastığı çocuğun başının altına koymuş, üstüne küçük bir battaniye atmıştı. —Yaralarına bir şey sürmek lazım, dedi, hep kanıyor. —Yok ki, dedi Zühre, ama seninkinin dizine sürdüğümüzden var istersen. —Olur, dedi Filiz, ondan getir. Bir de çorba falan yap. Kadın uslu uslu kalktı, kavanozu getirip kızın eline verdi, sonra çorba için dışarıya çıktı.</p>
  </div>
</body>
</html>
