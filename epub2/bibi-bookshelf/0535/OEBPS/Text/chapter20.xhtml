<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Köpekler İçin Gece Müziği</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter20">
  <div class="chapter html5_article">
    <h1>20</h1>

    <p>Gem. Avcı, atını dışarıya çıkardığı zaman yağmur hafiflemişti biraz. Hafifleyince, hava da sanırsın aydınlanmıştı. Gökyüzü kıvır kıvırdı, mor bulutlar yer değiştiriyor, irikıyım güvez boşluklar için için aydınlanıyordu. Orman, az soluk alayım, demiş olacaktı, suyun altında orman orman olup da nasıl soluk alacak? Çalı dipleri, zeytuni likenler. Ahırın kapısının önüne çıktıkları zaman AVCIATMACA, karanlığın içine, bir şey görüyormuş, görebiliyormuş gibi dikkatle baktı. Sonra –atını yanına almıştı ya– daha zamanı varmış gibi rahatladı, koyu mu koyu bir sesle yellendi, sonra da çıkarıp sigarasını yaktı.</p>

    <p>Çocuk, gidemezdi nasıl olsa. Kalkıp da bu havada nereye gidecek? Bu boka batmış, anası bellenmiş ormanda nice yol alacak? Mümkünü yok. Sinecek bir köşede, bekleyecek. Bir mağara, bir çalı dibi bulacak, bekleyecek. Zaten yaralı. Hem de öyle yaralı ki, gözünün şişinden önünü göremez, kulağının kanından sineğin vızıltısını duyamaz. Ağzının burnunun şorlayan kanından hem yiyemez hem koklayamaz. Ancak sızdığı yerde inekler gibi uyur. Yine de, bunca yağmur yağmayaydı iyiydi. Bu yağmur o mendeburu temizleyip de, kanını irinini kurutup da çocuğu kokusuz bırakırsa, o zaman... o zaman zor. Allah belanı versin Haşim Bey. Allah çoluğunun çocuğunun rızkını kessin. Benim başıma bu kadar büyük belayı ne diye verdin ki? Öldür de, götür göm de, ama...</p>

    <p>İzmariti yere attı, sonra KAHVE’nin sırtına bindi bir sıçrayışta. Çocuk tüfeği de aldı, diye aklına gelince hemen yeniden indi. Gidip kulübenin kapısını çaldı. Kadın pilavını bitirmemişti daha; kaşığını masaya bıraktı, kalkıp kapıyı açtı. Açınca şaşırdı önce; herif boğazına kadar çamura batmış, donuna kadar şırıl şırıl ıslanmıştı. Gözleri karnı büyük, sıtmalı çocuklar gibi belerip bembeyaz ortaya çıkmıştı. Yine de, Allah korusun, sinirli görünmüyordu. —Kısa tüfeği ver, dedi. Kadın anladı; kapıyı kapatıp hemen dipteki küçük odaya girdi, neden sonra gerçekten kısa bir tüfekle döndü. Kırılacak eşya gibi taşıyordu tüfeği. Dikkat etti Filiz; kadın bir eliyle tüfeği tutuyor, bir eliyle de başörtüsüyle ağzını kapatıyordu. Kadın kapıyı fazla aralamadı, tüfeği kocasına verdi, dönüp yerine oturdu. Camlar buğulanmış yağmurun tıpırtısı biraz azalmıştı.</p>

    <p>Tüfeği alınca adam yeniden atına bindi, sonra ıslık çaldı. Güçsüz, belli belirsiz bir şeydi bu ama TİMSAH hemen yine ortaya çıktı, gelip AVCIATMACA’nın başına kondu. At dalgın dalgın yere bakıyordu. Avcı atın ürperen sırtına hafifçe tekme attı. O da başını kaldırıp yürümeye başladı. Üçü birlikte karanlıktan daha karanlık ormana böylece usul usul girdiler. Avcı fenerini kapattı, atın dizginini de kendine doğru çekti. Hayvanın ayakları çamura batıyordu; beklediğinden daha büyük çukurlara da rast gelince soluğunu bırakıyor. Burnundan buhar püskürmekle sanırsın hayvan asıl dengesini bu buharla sağlıyor; böylece durup toparlanıyordu.</p>

    <p>TİMSAH durumun farkına çoktan varmıştı. Kudurmuş gibi bakıyordu çevresine. Karanlık olmasa, yağmur bir şey değildi sanki. Karanlık olmasa avını şıp diye görecekti. Nerede olursa olsun. Bir taşın gediğinde, iri bir yaprağın altında. Bir ağacın tepesinde. Şıp diye görecek, kimseyi de yormadan gidip onu oradan alıp getirecekti. Ama karanlıktı çok. Bu nedenle, çaresizlikle, kaba bir GAK çıktı ağzından. Ama, karanlık isyandan da, küskünlükten de anlamıyordu henüz. Derken, ansızın avcının başındaki yerinden fırlayıp az ötedeki kıpırtıya doğru uçtu. Çamurun içinde debelenen bir kaplumbağa olduğunu anladı bunun. Sırtına gagasıyla sertçe vurdu. Hayvan korkuyla başını içeri çekti, çamura gömüldü iyice.</p>

    <p>AVCIATMACA gözlerini dört açmış iz sürüyor, çocuğun o mecalsizlikle en çok ne kadar koşmuş olabileceğini hesaplıyordu.</p>
  </div>
</body>
</html>
