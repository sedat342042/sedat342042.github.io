<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Köpekler İçin Gece Müziği</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter13">
  <div class="chapter html5_article">
    <h1>13</h1>

    <p>Kulübe, eski zamanları hiç unutmamış gibi mağrur, koygun durup duruyordu yerinde. Koyu kahve kütüklerden yapılmıştı. Akşam saatleri kızıla çalar, geceleri geceden daha koyu bir siyahla ışıldardı. Bu ışıldama için yangını nereden aldığı bilinmezdi ama. Işık evi dediklerine inanmıyorlar ama, sahiden de öyle, derdi AVCIATMACA. Komutana da inanmıyorlar, yaverine de... Komutan veya hoca. Ne fark eder? Tutturmuşlar, komutan nereden çıktı, herif bildiğin hocaydı işte diye. Ulan, peygamber efendimiz de hem hoca hem komutan değil miydi, Allah Allah... Evin ışıltısının yerinde durduğunu söylerdi. Oysa, ışık evi bir söylentiden ibaretti. Gerçekten, bir zamanlar varolmuş olsa bile, şimdi yerinde yeller esiyordu. AVCIATMACA, bilmezler ve de bilemezler, diyordu, tam o yıkıntıların üstüne yaptım ben bunu. Hem de yıkıntıları ayaklandırdım ve hoş yıkıntıya can vermek Allah’a mahsus olsa bile, neticede işte benim kütük ev de ışıdığına göre... Lakin bunu bilemezler ve kafaları da hiçbir zaman doğru dürüst çalışmayacak. Çalışmayışın ne yapalım... Sabaha karşı kütük ev yeniden alevlenir, güneş sarı sarı yükseldiği zaman da kahverengi, mat görünümüne dönerdi. Yine de, kimi zaman uyumazdı AVCIATMACA. Uyumaz, geceleri evin ışıldamaktan başka bir şey yapıp yapmadığını görmek isterdi.</p>

    <p>Böyle zamanlarda, yani TİMSAH odasına çekilip. KAHVE kişnemeleri, titremeleri kesip. Köpekler her biri bir tarafta kederle inleyip. Adam pencerenin önünde aman başıma bir iş gelmesin, hem de uyku zoraki tutmasın, deyip sabahladığı zamanlarda, ne gördüğünü, ne biçim saatler geçirdiğini yine bilemezdi. İnsana gece ne olur? Gece yine her zaman gecedir. Uyusan da, uyumasan da, fark etmez. İstersen gözünü kırpma ve mesela cin gibi evin içinde tez adımlarla dolaşabilirsin bile. Sabah yine uyku mahmuru olursun ve gece boyunca yaşadıkların da sana yine rüya gibi gelir.</p>

    <p>Dolayısıyla kütük ev geceleri ışıldamaktan başka şeyler de yapıyor olabilir. Belki hoca kalkıp yine geliyor, yaveri kapıda yine el pençe divan beklemekle araba oracıkta yine homurduyor ve belki ev dualar ve hikmetli sözlerle yine inliyordur. Bunlar olabilir. Üstelik, unutmamak gerekir ki, kutlu kişiler ne yazık ki herkese görünmezler. Ne yazık ki bu böyle. AVCIATMACA, temiz ve günahsız bir insan olduğuna inanırdı. Ama herkes de inanmazdı buna, mesela karısı inanmazdı. Benden bu kadar korkmasaydın, benim günahsız olduğuma belki inanabilirdin, derdi ona.</p>

    <p>Masanın üzerinden ahşap döşemeye kan damlıyordu. Sonra bu kan döşemeden sızıp evin altına akıyor, burada kuru toprağın küçük çukurlarını doldurarak birikiyordu. Köpekler çok geçmedi, kokuyu aldılar. Ormanda toplanıp dağılıyor, kısık sesleriyle inleyip uluyorlardı. Yağmurdu, perişan etmişti hepsini. AVCIATMACA, yaralı köpekleri toplar, artık ne kadar hayatta kalırlarsa, bakardı onlara. Kimi topallardı bu köpeklerin kimi kuyruğundan ağır yara almış kimi de ateşli hastalıktan olacak, kabuk kabuk dökülüp kırmızı kırmızı, böyle cüzam gibi açılıvermişti. Mecalsiz dolaşır, kurt saldırısına uğradıkları zaman helak olur, domuzlardan köşe bucak kaçarlardı. Köpek sadıktır ama yaralı köpek daha sadıktır, derdi AVCIATMACA. İş ki, seni de hasta etmesinler. Mesela, öksüren köpekler vardı, bunlar ayakları üzerinde zor durur, yaşlı atlar gibi sarhoş dolaşırlardı. Böylelerini açlık bile terbiye etmez. Önlerine konan ete bakamaz, koku alamaz, ölüm saatini korkunç bir keder içinde bekleyip dururlardı.</p>

    <p>Biri kapıdan içeri girecek oldu; kara burnunu dayadı, menteşeler cayırdayarak açıldı. Tavşanın kanı gerçi azalmış, süzülüp akmış, geriye masanın üstünde biriken küçük bir kan birikintisi kalmıştı. Bu da sızmakla zaman zaman toplanıyor, sonra artık yapışkan, soğuk, kırmızı bir çorba gibi uzayarak damlıyordu. Köpek damlaları koklaya koklaya masaya yaklaştı. Ama olmadı; kapı yeniden gıcırdadı, AVCIATMACA öfkeyle içeriye girdi, girince köpek de korkusundan dertop oldu, sıvışıp hemen çıktı oradan.</p>
  </div>
</body>
</html>
