<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Köpekler İçin Gece Müziği</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter12">
  <div class="chapter html5_article">
    <h1>12</h1>

    <p>Gökyüzünde, burgaçlanan bir şeyler vardı. Kara bulutlar arada iç geçiriyor, sonra zifiri karanlığın ortasında bir şey, ak bir gölge gibi insanın gözünü yalayıp geçiyordu. Orman, her yerinden nefes alıyordu. Orman başlı başına bir ciğere dönüşmüş nefes alıyor, sağda solda gizli gözler seziliyordu. Yağmurun uğultusu vardı sonra. Sanırsın bir at sürüsü. Yakınlardan bir at sürüsü geçmekle bu sürü... yine kendi çevresinde dolanıp. Bitimsiz, uçsuz nal sesleriyle ormanı inletiyordu. Atların ayaklarının altında yapraklar uçuşuyordu sonra. Tohumlar çıtırdıyor, çalı dipleri gıcım gıcım bel veriyordu. Çamurlu tuzaklar vardı. Atların ak baldırlarında bu çamur damlaları koyu lekeler bırakıyordu. HER AT BİR HİKÂYE ANLATIR. Bu atların her biri kendi hikâyesini öyle bir anlatıyordu ki, insanın yağmur yağdıkça durup boşluğu dikkatle dinlemesi işte bundandı.</p>

    <p>Yağmur yüzünden pek yavaş ilerliyorlardı. Bir ara AVCIATMACA yine durdu, dönüp fenerin ışığını Tarık’ın yüzüne tuttu. Uyuyordu Tarık. Başı önüne düşmüş, KAHVE’nin boynuna sarılmıştı. —Aslında ev çok uzak değil, dedi AVCIATMACA, ama gördüğün gibi yol ağır... Seninki uyumuş? —Uyudu, dedi Filiz, çok ağrısı var, yağmur mahvetti bizi, daha ne kadar var? —Dedim ya, çok değil aslında; ama yol ağır, yoksa çok değil aslında. Burası böyle, burada kesin hiçbir şey yoktur. —Ne demek o?</p>

    <p>Avcı birden durdu, o durunca at da durdu, TİMSAH da omuzdan kalkıp avcının kasketli başına kondu. Bir gürültü duyulmuştu. Adam atın yularını bırakıp uzaklaştı, birkaç adım ilerledi, ışıkla önünü taradı. Sonra yolun solundaki bir noktaya yaklaştı. Filiz kara, bir top büyüklüğünde bir şey gördü fenerin ışığında. Ama bunu o kadar belli belirsiz gördü ki, ne olduğunu anlaması olanaksız olduğu için, o şeyden çok avcıya baktı: Adam, gördüğü şeyi pek önemsemedi, gerisingeri dönerek yuları yeniden eline aldı.</p>

    <p>Böylece, hiçbir şey olmamış gibi, kaldığı yerden devam etti: —Şu demek ki, dedi, işte basbayağı burada hiçbir şey kesin değildir demek. Misal, şimdi bu gittiğimiz yol var ya, burası bambaşka bir yol olabilir. Bunu ben de bilemem. Zannetme ki buralıyım diye, gelip insaniyet göstererek sizi güzelce kurtardım ve de en güzel şekilde kurtardım, hem de evime götürerek size baktım diye... Doğru mu? Şaşkınlıkla dinliyordu Filiz. —Ne doğru mu, diye sordu. —Yani işte... burada her şeyi doğru ve dürüst olarak bildiğimi zannetme, demek istiyorum. Yolları iyi bildiğimi falan... Doğrusu, bir ormanda, hava karardığı zaman, her şey yeniden başlar. Her şey başka bir şeye dönüşür. Rahmetli babam anlatırdı... Ben de sana anlatayım... Vaktiyle adamın biri burada, işte tam şimdi bizim yürüdüğümüz bu yolda yürümeye başlamış... Dinliyor musun? —Dinliyorum. —Dinlesen iyi olur. Adını bağışlar mısın? —Adım Filiz... kocamınki de Tarık. Neden öyle dedin ki? —Neden ne dedim? —Dinlesen iyi olur dedin? —Boşa konuşmayayım diye. —Ha... tamam, dinliyorum. —İyi olur. Vaktin zamanın birinde bir adam tam işte bu yolda yürümeye başlamış. Evi de şurada bir yerdeymiş. Adam yürümüş, yürümüş, ormanda görülecek işleri varmış. Ne işi varmış da bütün günü bu koca ağaçların arasında geçirmiş de havanın karardığının farkına varamamış dersen, onu ben bilemem. Neticede adamın işi varmış; herif akşama kadar çalışmış. Hava iyice zifiri olunca da fenerimi yakayım da evime döneyim, demiş. Dönmüş de. Ama dönünce ne görmüş? Ev başka bir evmiş. Yani, ev aynı evmiş de, anlayacağın, kapıyı tanımadığı biri açmış.</p>

    <p>Yine bir sessizlik oldu. Adam hikâyesini bitirince yine dönüp fenerle Filiz’e baktı. Uyumamıştı kadın daha. Yağmur sicim sicim saçlarına iniyordu, bitkinlik omuzlarını iki büklüm yapmıştı. Yine de, dinlemişti avcıyı. Kendisinden başka, Tarık’ı da atın üzerinde tutmaya çalışıyordu. AVCIATMACA, hikâyesi hakkında Filiz’in ne düşündüğünü merak ediyordu. Kaşlarını çattı, feneri kızın yüzünden çekti. —Bu, masala benziyor, dedi Filiz, masallarda olur böyle. —Sen okumuşa benziyorsun, dedi avcı. —İşletme mezunuyum, dedi Filiz. Avcı güldü. —Mezunsun ya, dedi, ders çıkarmayı bilmiyorsun. —Neymiş bunun dersi? —Sen hele bir düşün, ben sonra söylerim, dedi avcı. Başında kartalıyla, gerçekten de masallardan fırlamış gibi görünüyordu.</p>
  </div>
</body>
</html>
