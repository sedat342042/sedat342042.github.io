<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Köpekler İçin Gece Müziği</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter40">
  <div class="chapter html5_article">
    <h1>40</h1>

    <p>Murat sanırsın uykudan ya da baygınlıktan uyanmamış da, ölmüş de dirilmiş; ormanda olup bitenleri anlatıyordu Filiz’e. Tarık pencereden dışarıya bakıyordu hep. Bir yol, bir iz arar gibi dikkatle. Buradan nasıl kurtulacaklarını düşünüyordu. Yoksa kulübe göçüp gidebilirdi her an. Zaten kadın kalkıp yakacak yeni odun da getirmemişti. Bir şey olmuştu Kara Zühre’ye; kocası uyuyunca o da bir köşeye çekilmişti. Sanırsın küsmüş, kara kara düşünüyordu. Araba çoktan uçurumun dibini boylamıştır bu kıyamette, diye düşünüyordu Tarık. O uçurum da, o tepe de çoktan göçüp gitmiştir. Bu sele can mı dayanır? Fakat artık iyi düşünemiyordu; buradan bir an önce çıkıp gitmekten başka bir şey istemiyordu. Ne biçimde olursa olsun. Yüzeriz, diyordu. Ağaç tepelerine tutuna tutuna gideriz. Asfalt yola kadar. Asfalt yola hiçbir şey olmaz. Boşuna asfalt dememişler ona. Hiçbir şey olmaz. Altındaki toprak kaysa bile asfalt sağlamdır, bir gemi gibi sağlam kalır balçığın üzerinde. Bir yer, ayaklarını basabilecekleri küçücük bir kaya ucu olsa.</p>

    <p>Derken, Murat ormanın koygun karanlığından, TİMSAH denen kartalın turuncu gözlerinden, tüm ormanı sarmış çamur deresinden, tüfeğin nasıl birden ateş aldığından ve çamurun içinden bir yaratık gibi kalkıp avcıyı nasıl cansız bulduğundan söz ederken, AVCIATMACA yeniden inlemeye başladı. Kara Zühre de ansızın etine diken batmış gibi kalkıp kocasının başına geldi. Alnını tuttu. —Ateşi çok, dedi. —Yaralı ya, ondan, dedi Filiz, iyileşene kadar ateşi olacak böyle. —Hemen gitmemiz lazım, dedi Tarık, bir şeyi yok, siz bakarsınız artık ona, çocuk zaten sağlam, sıyırmış sadece. —Ben tek başıma ona nasıl bakarım, dedi Kara Zühre, ben buradan çıkamam bile, şimdi buradan çıkılmaz, burası bizim için en güvenli yer. —Neresi güvenli, dedi Tarık, birazdan uçar burası, göçüp gider, içerisi su almaya başladı bile. —Başlasın, dedi Kara Zühre, burası okunmuş yerdir. Şimdi Atmacam uyansa anlatırdı size, okunmuş yerdir. Vaktiyle bir komutan yaşarmış bu yerde. Onun da böyle küçük ışıklı bir kulübesi varmış. O geldiği zaman ışıldayan bir kulübe. Canlı bir yermiş; adam ölünce kulübesi de kirp diye kaybolmuş ortadan. —Sizin bu köpekler de ondan kalma herhalde, dedi Tarık, buralarda hep sakat köpekleri mi seviyorlar? —Günahtır, dedi Kara Zühre. —Yağmur durmazsa ölüp kalırız burada, dedi Filiz, çıkamayız da dışarıya.</p>

    <p>Çocuk olup bitenleri anlatmaya devam ediyordu. —At bir huysuzlandı ki, dedi, nedense ben sonradan anladım, meğer ağzım yüzüm kan içindeydi. Kan kokusu korkuttu atı. ATLAR KANDAN KORKUYOR. Beni görünce fizahlandı, şaha kalktı resmen. Korkudan. Ama karanlıkta yüzümdeki kanı nasıl gördü, işte orasını anlamadım. —Gece daha iyi görürler, dedi Tarık. —Ama şimdi canımızı nasıl kurtaracağız, diye sordu Filiz. Annen de merak etmiştir. —Bence şimdi biz kendi kendimizi merak etsek daha iyi, dedi Tarık.</p>

    <p>Bu arada yağmur biraz azalır gibi oldu. Murat tavanı işaret etti. —Biraz azaldı, dedi. Dikkat kesildiler; gerçekten, yağmur hafiflemişti biraz. Küçük odanın kapısının altından içeriye su girmeye başlamıştı. Kara Zühre suyu görünce nedense sevindi. Kalkıp bu çamurlu suya gitti. —Hoş geldin, dedi. Sonra eline bir süpürge aldı, suyu odanın ortasından geçirerek kapıya sürdü. Kapıyı açtı, suyu dışarıya akıttı. Kapının önünde bekleyen AKÇATOPAL’ı o zaman gördüler. Çamurla yıkanmış perperişan köpek, kapı açılınca yerinden aksaya aksaya kalktı. Ağzında kocaman bir alabalık vardı.</p>

    <p>Köpeği görünce Murat dayanamadı, gözlerinden yaşlar boşanmakla yerinden kalktı, hayvanı kucağına alıp ocağın başına götürdü.</p>

    <p>Kara Zühre çıkıp biraz daha odun getirdi. Ateş canlandı, içerisi biraz daha ısındı. Çorbanın kalanını da avcıya içirdiler.</p>

    <p>Yağmur durmamış, yeniden, son darbeyi indirmek istermiş gibi çılgınca yağmaya başlamıştı. Su artık kulübenin her yerinden içeriye akıyordu.</p>
  </div>
</body>
</html>
