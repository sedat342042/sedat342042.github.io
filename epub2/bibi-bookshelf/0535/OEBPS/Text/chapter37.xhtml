<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Köpekler İçin Gece Müziği</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter37">
  <div class="chapter html5_article">
    <h1>37</h1>

    <p>Gökyüzü ile yeryüzünün birbirinden bu kadar farklı olduğunu bilemezdi TİMSAH. Kanatlarını farklı amaçlarla kullanmayı da. Ormanın içinde, toprağa sürekli dokunarak yürümek, büyük yetenek istiyordu. Çok fazla, çok ayrıntılı yetenek. Yağmurdan kaçmak sonra, aşağıdakiler için bunun bunca zor olabileceğini düşünemezdi. DÜNYA, BİLDİĞİMİZ BİR ŞEY DEĞİLDİR. Çocuk... Epeydir tanıyordu onu gerçi, kulübenin küçük odasına tıkıldığından beri. Avcı kanlı bir çuval gibi getirip o tahta sandalyenin üstüne oturtmuştu onu. Sonra oraya bağlamış, karanlık odadan günlerce çıkartmamıştı. Çok görmüştü TİMSAH onu. Hele avcı boynundan tutup, gagasını gözüne yaklaştırıp, çocuğa göz kulak olacaksın, tamam mı, dikkatli olacaksın, dediğinden beri. Yine de, ormanda Murat avcıyı vurduktan sonra, kendisini de tüfeğin namlusuyla yaraladıktan, öyle çamurun içinden eski canavarlar gibi kalkıp ağır ağır yanlarına gelince. Sanki başka bir şey olmuştu. Bir insanın içinden demek ki, diye geçti hayvanın aklından, bir başka insan çıkabiliyormuş. O zaman ondan uzaklaşmanın akıllıca olacağını düşündü.</p>

    <p>Ama içindeki bir şey onu kulübeye doğru çekiyordu. Bir ses durup durup onu uyarıyor, kulağına tehditle fısıldıyordu sanki. Kulübede bundan böyle ne işi olabilirdi? Göz kulak olması gereken tutsak onu da, avcısını da alt etmişti. Böylece, kulübeyi de alt etmiş sayılmaz mıydı? Bedeni öylesine ağırlaşmıştı ki, bu ağır tüy topağını kaldırabilmesi her dakika zorlaşıyordu. Sıçrayarak ilerleyemiyordu artık. Sürünüyordu neredeyse.</p>

    <p>Birden, birkaç adım önünde onu gördü; görünce onu yaralayıp bıraktığı an geldi gözünün önüne. Zavallı, sudan korunmak için bir ağaca tırmanıyordu can havliyle. Yaklaştı, bir yandan acıyordu da ona. Bir çamur parçasıydı artık, arada göğsü inip kalkan, ağzının kenarındaki kan arada tazelenen... Yine can acısıyla bir kayanın sivri ucuna tırmanmıştı. Bu gücü nasıl, nereden buluyordu acaba? Ansızın kızdı, belki sırf ona acıdığı için. KİMSE AYNI ANDA İKİ DEĞİŞİK DUYGUNUN VAR OLAMAYACAĞINI DÜŞÜNMESİN. Sürekli, bütün duygularımız birbiriyle çeliştiği ve birbirini alt etmeye çalıştığı için yaşayabiliyoruz. Sincabı gagasıyla tuttu, pençesinin altına aldı, çok geçmeden parçalara ayırdı. Kanı temizleyen yağmura söve söve yedi. Sonra çamur seli yükseldi, neye uğradığını şaşırdı TİMSAH, akıntıya kapıldı, dallara çarpa çarpa, kayalarda parçalana parçalana, hızla, vadiye doğru sürüklenmeye başladı.</p>

    <p>Yağmur dinmeyecekti, kesindi bu. Güçlükle ilerliyorlardı. Murat, KAHVE’nin sırtına binmiş, avcıyı da önüne almıştı. At, ormanı kendisinden daha iyi bilirdi. Bir yerde bir at varsa, sen adres aramayacaksın, ata bineceksin. —Sen şimdi bana iyice kızmışsındır, dedi. Yağmurun sesini bastırabilmek için bağırıyordu artık. —Hem de çok kızmışsındır. Aklından geçiriyorsundur, iyileşince ben bunu nasıl olsa öldürürüm, diye. Haşim’e de kızıyor musun? Bana sorarsan Atmaca, sen asıl Haşim olacak o adama kız. Kendisi şimdi konağında oturuyordur sıcak sıcak. Belki benim zavallı babam da ona konukluğa gitmiştir, kimbilir? Babam böyle saflıklar yapar, şimdi benim nerede olduğum hakkında hiçbir fikri yoktur. Kalıbımı basarım. Oğlanı teröristler kaçırdı diye düşünmüyorsa ne olayım. Haşim Bey’inden asla kuşkulanmaz o. Haşim Bey belki ona diyordur ki, ben senin oğlanı buldururum istesem, öyle mi? Babam da, öyle, hakkın var, istesen buldurursun, diye geveliyordur. Ne güzel, değil mi avcı? Sen ne yapıyorsun, puşta ve dolandırıcıya hizmet ediyorsun. Ama yok, artık sana kızmıyorum; bizim memlekette hırsızları severler. Zorbayı, hırsızı, dolandırıcıyı, zalimi, gözü dönmüş cahili al, başının üstüne koy...</p>

    <p>Yağmur AVCIATMACA’yı eritmişti, arada bir uykusu ağır bir yılan gibi hafifçe kıvrılacak oluyor, sonra acıyla inliyordu. Ama bu inlemeye bile gücü yoktu artık. Soluk alamıyor, kemiklerinin sızısı gözünden yaş getiriyordu. Bilinci bir saniye yerine gelecek olsa, kolunun koptuğunu düşünüyordu. Artık kuşkusuz, sağ kolu hiç olmayacaktı. Sağ kolu olmayan bir avcı olur mu? Hemen, gücü yetse hemen öldürecekti kendisini. Eve yaklaştıkları zaman gücünü topladı, başını çevirdi, kıpkırmızı gözleriyle Murat’a baktı. —Beni eve sokma, dedi, beni öldür suya at ama eve sokma. —Olur mu, sana bakmamız lazım, dedi Murat, şimdi güzel bir çorba yaparız, ocağın karşısında seni kuruturuz. Hatırlıyor musun bu lafları?</p>

    <p>Attan indi, yağmurun erittiği elbiseler artık durmuyordu bedeninde. Pantolonunu çekti, bir-iki adım atınca kapının önüne geldi.</p>
  </div>
</body>
</html>
