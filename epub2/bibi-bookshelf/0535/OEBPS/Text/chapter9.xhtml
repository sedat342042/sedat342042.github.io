<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Köpekler İçin Gece Müziği</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter9">
  <div class="chapter html5_article">
    <h1>9</h1>

    <p>Neden sonra Tarık kendine geldi. Üşümeye başlamıştı, titreme derin bir yerlerden geliyor, dizginlenmez, önü alınmaz bir üşümeyi de beraberinde getiriyordu. Onun uyandığını görünce sevindi Filiz. Sanki ansızın kurtulmuşlardı da yollarına devam edeceklerdi. Gözyaşlarını sildi, —İyi misin? diye sordu. —İyiyim herhalde, dedi Tarık, başım ağrıyor. Ne oldu şimdi? —Ne olacak, dedi Filiz, buradayız hâlâ, kıpırdayamıyoruz. Dışarı çıkmaya çalıştım, olmadı, en küçük bir şeyde kayıyor araba, o yüzden ani hareket etmezsen iyi olur. —Etmem, etmem ama ne yapacağız o zaman, nasıl kurtulacağız buradan? Fısıltıyla konuşuyorlardı, hava kararmış, yağmur hızını arttırmıştı.</p>

    <p>Birden ayak sesleri duydular. Yakınlarda bir yerlerde bir kuşun kaba kaba öttüğünü, birinin derin derin soluk aldığını da belli belirsiz işittiler. Tarık boynunu çeviremiyordu, kulağının arkasındaki sızıdan kaynaklandığını zannediyordu bunun. Kulağımın arkasını nasıl, nereye çarptım ki, diye düşünüyordu. Düşününce, Filiz usulca dönüp arka cama baktı. O sırada bir el feneri yandı. Bu ışık kör etti Filiz’i. Kurtulduk, diye geçiriyordu içinden. Bu kadar işte... Ama ışıktan gözünü alamıyor, ağzını açıp bir tek laf da edemiyordu. Hipnotize edilmiş gibiydi. Doğrusu, arkalarında öyle durup duruyordu birisi. Hareketsiz, elinde fener, bir zaman bekledi.</p>

    <p>Sonunda yeni bir uykudan uyanır gibi silkindi Filiz. —Yardım edin! diye seslendi. Su, arabanın arka camından ince yollar çizerek akmaya başlamıştı. Fener bir süre daha öyle hareketsiz durdu, sonra aniden kıpırdandı, yanıp söndü. AVCIATMACA, götürüp el fenerini atın boynuna astı, sonra heybesinin içinden uzun mu uzun bir kendir çıkardı. Kendiri çözdü, bir ucunu götürüp arabanın arkasındaki kancaya sıkıca bağladı. Öbür ucu püsküllenmişti biraz. Bu püskül alacakaranlıkta küçük kuşlara benzediğinden, TİMSAH işkillendi, ansızın, atın sırtından havalanıp ipe saldırdı. Adam okkalı bir tokat attı kuşa. —Siktir git! dedi. Kuş birden öfkeye kapıldı, tüyleri kabardı, geri çekilerek saldırı hazırlığına başladı ama AVCIATMACA aldırmadı buna. Derinden, arabanın içinden bir, yardım edin, çığlığı daha koptu. Bunu daha önce de duymuş ama duymamış gibi yapmışlardı.</p>

    <p>Yolun karşı tarafındaki sağlam ağaçlardan birini gözüne kestirdi, gidip kendiri ağacın gövdesine birkaç kat dolayarak bağladı. İp gerilmiş, araba sağlama alınmıştı.</p>

    <p>KAHVE, yolun ortasında uysal, hareketsiz, yağmurla mutlu, öylece bekliyordu. Boynuna asılı ışığa aldırış ettiği yoktu. Yıkandığını düşünüyor, ormanın sesiyle zaman geçiriyordu. ZATEN ZAMAN GEÇİRMEK İÇİN YAĞMUR BİREBİRDİR. Hele lacivert bir yağmur.</p>

    <p>Avcı, kendiri ağacın gövdesine bağladıktan sonra, iç cebinden sigarasını çıkardı, ağacın altı kuruydu, bir gözü arabada, yaktı, içine çekti, yağmurun dumanı nasıl hızla süzdüğünü izledi. Sonra etrafa baktı; ormandan, ağaçlardan, koyu bir ışıksızlıktan başka hiçbir şey yoktu çevrede... Zaman zaman ağaçlar tıslıyor, çalı diplerinde saklı keklikler, kaplumbağalar takırdıyordu. Akşam saatleri, Hızır’ın deresi gerçekten, ansızın ortaya çıkacak, kahverengi bir imkânsızlık gibi akmaya başlayacaktı sanki.</p>

    <p>Sigarasını bitirip izmariti yağmura fırlattı, kalkıp KAHVE’nin boynundan el fenerini aldı, arabaya hızla yaklaştı. Tarık’la Filiz donakalmışlardı. Korkudan, camları açmayı bile akıl edememişler; zira gelenin bir insan olmadığını düşünmeye başlamışlardı. İnsan zaman zaman olmayacak şeyler düşünür. AVCIATMACA arabaya yaklaştı, cama vurdu, Tarık gözlerini belertmiş ona bakıyordu. Avcı, eliyle daire işareti yapınca Tarık yavaş hareketlerle kolu çevirdi. —İyi misiniz? dedi AVCIATMACA. —İyiyiz, dedi Tarık. İyiyiz, biraz başım... —Arabayı bağladım, dedi avcı, artık düşmez. Ama iyi dayandınız. Bir ara, aşağıdan sizi gördüm, bir ara... neyse. İnin. Arka koltuğa geçin önce... —İnebiliriz, dedi Filiz. —Önce sen, dedi Tarık, benim biraz... —Tamam, dedi Filiz, sana yardım edeceğiz.</p>

    <p>Yolun ortasından KAHVE’nin uzun uzun kişnediği duyuldu. Ölümlülerle alay ediyordu sanki.</p>
  </div>
</body>
</html>
