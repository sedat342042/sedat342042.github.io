<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Köpekler İçin Gece Müziği</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter8">
  <div class="chapter html5_article">
    <h1>8</h1>

    <p>Hava hiç kararmayacaktı sanki, öyle lacivert kalakalmıştı. İri damlalar düşüyordu; düşmek de denmez, hedefsiz, kimi zaman sallana sallana iniyordu bu damlalar. Kimisi bir kılıç gibi insanın gırtlağını kesiyor kimisi sanırsın kuş boku; habersiz ve yumuşak düşüyordu. Arada ağaçlar Abdal Musa’nın namazına benzeyerek eğilip eğilip kalkıyor, yapraklar rüzgârı söküp götürecekmiş gibi kararlı çırpınıp duruyorlardı.</p>

    <p>AVCIATMACA bir zaman sonra, uykusunu dağıtmak ister gibi başını salladı, pencerenin önünden kalktı. Kulübenin tahta döşemesi gıcırdadı, TİMSAH ürktü, bir darbe bekler gibi bir-iki adım geriledi ama sonra sanırsın eski, güçlü yıllarını anımsamış bir kabadayı; boynunu dikleştirerek sahibine baktı. Adam kapıya yönelince o da tavşanın usul usul kanamaya devam eden parçalanmış bedenine yaklaştı. AVCIATMACA, ayaklarını sürüyerek –hep böyle yürürdü gerçi; az sonra düşecekmiş, mecali yokmuş, yaralıymış, devasız hastalık kuşkusundan gücünü yitirmiş, beyninde şimdiye kadar hiç farkına varmadığı ama gün geçtikçe büyüyen, sonunda ceviz gibi kabuk bağlayan bir ur varmış gibi– askıya uzandı, iri, üstüne aldığı zaman insanı iki katına çıkaran paltosunu giyindi. Tüfeğini de yeniden kuşanmakla sanırsın ensesinde de bir çift gözü vardı, —Gel lan buraya, dedi. TİMSAH, meymenetsiz sahibinin kendisini nasıl gördüğünü düşünüp önce şaştı, sonra aldırışsızlıkla havalandı hafifçe, gidip gıcırtıyla aralanan kapıdan çıktı. Adam da onun peşinden çıkmakla kapıyı kapatmayı falan düşünmedi. Önce başını kaldırıp gökyüzüne baktı; alnına iri bir damla düştü. Göründüğü kadar yok yağmur, diye geçirdi içinden. Pekâlâ idare edilebilir. Önce ıslanacaksın, sonra sakınacaksın. AVCIATMACA böyle yaklaşırdı yağmura. Hemen, geç kalmış gibi sigarasını yaktı. Tüfeğini sırtına bir asker gibi çapraz yerleştirdi, ellerini boşa almış oldu böylece.</p>

    <p>Sadık bir atı vardı. KAHVE adını vermişti ona. Tümü değil, yalnızca başı kahverengiydi atın. Ama özellikle yapılmış, sanırsın tasarlanmış gibi bir kahveydi bu. Karısı zaman zaman atla ilgili hikâyeler uydururdu; sözgelimi, en güçlü iddiasına göre; at kimselerin bilmediği, büyülü, bir görünüp bir kaybolan bir dereden su içmişti. Aslında Hızır’a ait olmakla aynı zamanda kutlu olması gereken bu dere, KAHVE’yi hem ölümsüz kılmış hem de süslemişti. —Bu durumda, derdi AVCIATMACA, atımız su içmek için sadece ağzını değil, bütün bütün boynunu sokmuş oluyor Hızır’ın deresine. Saçmalamakta üstüne yok. Kadın çoğunlukla, AVCIATMACA bir şey söylediği zaman bir adım geri çekilir, gözlerini yere indirerek sanırsın bir şeye küsmüş, kabahatini affettirmek için çocuk gibi büzülüp kalırdı. Yine de vazgeçmez, —Göreceksiniz, derdi, inşallah çok uzun yaşar, çok çok uzun yaşayıp atın ölümsüz olduğunu görürsünüz. Ben herhalde göremem. Ben zaten fazla yaşayacağımı zannetmem. Çok uzun yaşamayacağım ben, benim Hızır’la böyle bir sözleşmem yok. Zaten bir görüşmem de olmadı. Allah’ın da bana uzun ömür vereceğini bilmem. Benim sol böğrümde genç kızlığımdan beri bir ağrı vardır. Ne ağrısı olduğunu bir türlü çözemedim. Benimki doktorlara kızdığı için hastaneye falan da gitmedim. Allah da herhalde bu ağrıyla beni hayat boyu sınamış oldu. Bakalım dayanabilecek mi diye. Kadın sessizce ve uzun uzun konuşur, atın kahverengi boynunu anlata anlata bitiremezdi.</p>

    <p>AVCIATMACA, sigarasını ağzından düşürmezdi, kül burada kendi kendine uzayıp durur, sonunda düşeceği varsa düşer, yoksa tütünün ateşi soğuyana dek adamın ağzında kalırdı. KAHVE’nin eyerini düzeltti, sonra kıvrak bir hareketle atının sırtına bindi.</p>

    <p>Rüzgâr azalmış gibiydi. Ormanın derinlikleri iyice koyulmuş, ortalığa lacivert bir sis yayılmıştı. Arada ağaçkakanlar ağaç gövdelerini dövüyor, uzaklarda bir yerlerde puhukuşları ötüyordu. Adam atın karnına topuğuyla vurunca at önce fırlayacakmış gibi oldu, sonra dizgin ağzını sıktı, o da usulca yol almaya başladı. Önce bir kozalağa bastı, sonra corklayan bir suya denk geldi. Ortalıkta öyle güzel bir koku vardı ki, KAHVE burnunu kaldırıp derin mi derin bir soluk aldı. Ihlamur çiçekleri, yarpuz kesikleri, kişniş, biberiye, ayva geçiyordu bu kokunun içinden. KAHVE bütün bunları bilirdi. Bu kokuları tek tek ayırt eder, ciğerlerini açtığı zaman bu ciğerler sanırsın hiç dolmayacak; kanatları açık iri, siyah burun kapanmak bilmezdi.</p>

    <p>TİMSAH, çıkıp evin kapısına tünemişti. Sahibinin sigarasını bilir, bu küçük közün son bulmasını beklerdi. Böyleydi hep. AVCIATMACA izmaritini atınca kuş çatıdan kalktı, gürültüyle inip gidip avcının sağ omzu üstüne kondu. Üçü birlikte, ormanın korkunç laciverdine doğru yol almaya başladılar.</p>
  </div>
</body>
</html>
