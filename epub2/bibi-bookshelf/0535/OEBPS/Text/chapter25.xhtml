<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Köpekler İçin Gece Müziği</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter25">
  <div class="chapter html5_article">
    <h1>25</h1>

    <p>Orman yüzlerce yıldır koygun, kimsesiz bir gölgelikti. El değmemiş, ağaçların kimsesizlikten çağıldayarak büyüdüğü, sonra likenlerin mor mor kabarıp irileştiği. Yılanların vıcık vıcık şişman sarı kudurdukları. Yaprakların suyla, leşle beslenip beslenip ölmek kurumak bilmediği ıslak, nemli, koyu yeşil bir ormandı. Öyleydi ki, ballı ağaçların balı yere damlayacak boşluk bulamazdı. Bu bal damlaları ya bir yılanın ya bir sincabın ya da bir ayı yavrusunun ağzına kendiliğinden düşerdi. Bir yaprağa damlar, ağırlığıyla süzülerek o yaprağın salım salım salınmasına, titremesine neden olur. Orada yeniden toplanır. Sonra bir bal ipliğine dönüşerek akar. Oradan da başka başka yaprakların, örümcek ağlarının, yarasa kanatlarının üstünde birikirdi. Böyle bir ormanda, bir bal ipliğinin hangi ağacın hangi gövdesinden süzüldüğü nereden bilinsin? SÜZÜLEN, İPLİK OLSUN. Böylece bu koygun orman kendi kendini besleyerek topyekün, adına işte orman dediğimiz bu devasa yaratığı var ederdi. Çalı kendine yetecek kadar güneşi arzular, yaban çiçekleri bir ışık parçası için uzayıp serpilerek bambaşka, yabanıl bir bitkiye dönüşürdü.</p>

    <p>Derken gökyüzü boz, karanlık bir nar gibi patlayıp yarılarak. Sanırsın gökyüzü gökyüzü olalı başka bir dert edinmeyerek. Yalnızca buradaki bu koygun orman için vardır. İşte bütün bir gökyüzü dalını erken bırakmış bir nar topu gibi yuvarlanarak. Gelip yukarıda durur, patlardı. Kırmızı, ışıldayan, aklaşıp kararan, menevişlenen. Suyunu haddinden fazla saklamış. Bu su bu el kadar topun içinde birikmek, çoğalmak için en azından bir yüz sene beklemiş. Her bir damlayı tam istediği yere göndermek becerisiyle yağmaya başlardı.</p>

    <p>Başlayınca, ormanın bir halkı vardır. Sözgelimi, yapraklar kendi aralarında uçuşmaya başlar. Yılanlar devrilip akarak kaynaşır. Yarasalar su için birbirinin gözünü oyar. Çalı dipleri huzursuzlanır. Bodur bitkiler her zamankinden daha hızlı hareket etmekle ansızın boy atarlardı. Toprak durduk yere iştahlanarak somun gibi kabarmaya durur. Sinekler yağmur damlalarını küçük ağızlarıyla değil de doğrudan doğruya kanatlarıyla yakalamaya çalışırlardı.</p>

    <p>Bu mevsimde, ormanın özellikle bu bölgesinde, yalnızca on gün için dünyaya gelen bıçaklı sinekler bulunurdu. Bunlar yaprakların arasında kudurmuşçasına menzilsiz ve düzensiz uçarak dolaşır, iz izan bilmez, canı var yok dinlemeden yaprakları, ağaç gövdeleriyle dalları, yumuşak karınlı liken öbeklerini sokmaya çalışırlardı. Yine de, adı da bu yüzden bıçak sineği idi zaten; yaprakları ikiye böler, gövdelerden kıymıklar koparır, taşlara iz bırakarak günlerini gün ederlerdi. Cümle mahlukatın illallah dedikleri bıçak sinekleri soktuğu yeri muhakkak kanatır, insan etinde derin kesikler açar, küçük hayvanları herhalde öldürürlerdi. Kaba sesleri vardı; ormanın içinde kimsenin yan bakamadığı bir edayla helikopterler gibi uçar, vızıltı niyetine tehditkâr bir gümbürtü çıkarırlardı.</p>

    <p>Kapılar, pencereler kapatılır, bu on gün için uzun kollu gömlekler giyilir, yara bantları ceplerde taşınırdı.</p>

    <p>Murat biraz soluklanayım diye küçük bir tepe bulup buraya çıktı, ağaçların sıklaştığı tepe yağmura korunaklık etsin diye insan eliyle yapılmış gibiydi; çıkınca damlaların azaldığını fark etti. Allah’a şükür, diye geçirdi içinden. İzini kaybettirmişti. Gerçi, köpeğin sesini duyup duymadıklarını bilmiyordu, düştüğünü, çamura belendiğini de. Yine de, insan karanlıkta nereden neyin çıkacağını bilemez. Karanlıkta tüm sesler birbirine benzer. Ya da sesti, sözdü her şey her an birbirine dönüşebilir. Az kuru bir yer bulunca yeniden Allah’a şükretti, sonra dayadı sırtını bir ağaca, AKÇATOPAL’ı bıraktı, derin bir soluk aldı.</p>
  </div>
</body>
</html>
