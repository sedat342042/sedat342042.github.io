<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Köpekler İçin Gece Müziği</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter26">
  <div class="chapter html5_article">
    <h1>26</h1>

    <p>Kulübe, harıl harıl yanan ateşin etkisiyle epey ısınmıştı. Tarık bacağının rahatladığını, başındaki ağrının da iyice hafiflediğini hissediyordu. Ormanın içinde, medeniyetten bunca uzak bu acayip yerde mahsur kalmak hoşuna gitmeye başlamıştı. Beklenmedik bir tatil gibi, diye geçiriyordu içinden. Gerçi adam biraz tuhaftı ama aptal karısına diyecek yoktu; kadın hatta, sevimliydi bile. Adamın Filiz’e nasıl baktığı geldi aklına. Derken, odanın cılız ışığı tümden gitti. Tavanda ateşin gölgeleri oynamaya başladı. Bu alev izleri Filiz’e uzak, çok uzak bir şeyler anımsattı. Gözünün önüne bir türlü getiremediği, adını koyamadığı insanlar, bir türlü biçimlendiremediği evler, odalar, sonra gıcırdayan bir kapı. Tahtadan yapılmış bir bahçe kapısı. Bir demir çengel... —Elektrikler gitti, dedi Kara Zühre, burda sık sık gider. İnanır mısın, sabaha kadar gelmez. Artık yalnızca Filiz’i muhatap alıyordu. Sonra devam etti: —İşte bu Deli Fahri, bana kalırsa adı boşuna deliye çıkmış, pek akıllı bir şeydi. Misal, zararlıyla zararsızı birbirinden çok güzel ayırırdı. Biz de o zamanlar yeni cins bir şey, diyelim bir mantar bulursak ona sorardık. Nasıl anlardı, dersen, bu Fahri her şeyi koklardı. Otları, ağaçları, meyveleri, taşları, önüne arkasına ne gelirse koklar dururdu. Eğilip toprağı koklar, uzanıp havayı içine çekmekle onu bile doya doya koklardı.</p>

    <p>Gelgelelim, bunun dışında başka bir meziyeti de yoktu. Neyin kendisinin çıkarına olduğuna çok dikkat ederdi. Şurda bir ihtiyar ölüm döşeğinde bir bardak su istese, bu Fahri, hava çok sıcak, sonra ben çok terlerim, gidemem, diye tutturacak biriydi. Sanırsın sıcak bunu eritip bitirecek de, yerin dibine sokacak. Canı tatlıydı yani.</p>

    <p>Bir gün, bu tutturdu ben Hızır Aleyhisselam’dan söz aldım, diye. Efendim ben Hızır Efendi’mizden söz aldım, bir daha bu buraya uğradığı zaman beni de yanına alıp götürecek. Hem de çok güzel götürecek. Hiçbirinizin de ruhu duymayacak. Alıp gidecek.</p>

    <p>O zaman bu nasıl olsa delidir, diyerek, zavallı. Dalga geçmeyeni kalmadı. Büyükler kafasına vuruyor, böyle kapıyı çalar gibi, çocuklar da götünü tekmeliyordu. Deli Fahri’yi günlerce dövdüler. Neden dersen, biri kalkıp da haklıymış gibi birine bir tokat vuracak olursa ve de ben haklıyım diye kimselerden bir şey saklamaz. Hatta az bile yaptım, diye üste çıkacak olur, hem de buna cümle âlemi inandırırsa, o cümle âlem öyle korkunç bir şeydir ki! Vay bu adam falancayı dövmekle haklıymış, gelin biz de buna vurmakla haklı olalım, deyip yarış ederler. İşte Fahri delisini de böyle yaptılar. Köyün meydanında toza toprağa belediler, çamurlu suya soktular, çocuk tanınmaz hale geldi, dayaktan ayakta duramaz, kanamaktan sesi soluğu çıkamaz oldu. Bir zaman sonra millet çocuğu niye dövdüğünü bile unuttu.</p>

    <p>Ben de, vicdanım sızladığı için gidip bunu uzanıp bayıldığı tozun toprağın içinden aldım, eve götürdüm. Götürüp bunu bir güzel yıkadım, yaralarını sardım, bunca dayak yemiş de gık dememiş bu deliyi –zira deliler etlerinden acı çekmezler, bundan sebep deli olmuşlardır zaten– uyutup rahat ettirdim. Uyanınca da karşıma aldım, bir güzel nasihat ettim. Ulan sen kimsin ki, dedim, sen kim oluyorsun ki Hızır Aleyhisselam seni karşısına alıp da konuşacak? Seni muhatap alacak? Aklını başına topla da böyle laflar etme; yine sana acıdılar da bak. Acıdılar da bıraktılar, yoksa halin yamandı. Sen hiç zannediyor musun ki bu millet seni sağ bırakır, acıdılar muhakkak.</p>

    <p>Böyle, dedim. Bu da beni uzun zaman dinledi, dinledi, sonunda gözlerinden yaşlar usul usul süzülünce ben de içimden dedim ki, bu çocuk acaba bunca dayak yedi de yoksa aklı başına geri mi geldi? Akıllandı mı? Ne gezer? Bu durdu durdu, gözünün yaşı çenesine ulaşınca, ama Kara Zühre Teyzem, Allah çarpsın ki ben doğruyu söyledim, dedi.</p>
  </div>
</body>
</html>
