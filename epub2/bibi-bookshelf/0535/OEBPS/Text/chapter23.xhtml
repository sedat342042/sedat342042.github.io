<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Köpekler İçin Gece Müziği</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter23">
  <div class="chapter html5_article">
    <h1>23</h1>

    <p>Gök gürleyince, bir an için dehşete kapıldı Murat. Burada, burada ben kızarıp pişmeyeyim, diye düşündü. Ben burada kızarıp pişersem köpeklere hem afiyet olurum hem babam bir daha benim izimi de bulamaz. Külümü de bulamaz. Benim zavallı babam. Hiç değilse oğlunun külünü bulsun. Zavallı babam. O zaman o Haşim olacak adamın da başına hiçbir şey gelmez. Nasıl gelsin, külüm derlenip toplanıp da gidip Haşim’den öç mü alacak? Ulan ben geldim, ben o yavru Murat’ın külüyüm, mü, diyecek. Haşim’i de, kurdu köpeği de güldürmemek lazım.</p>

    <p>Fenerin ışığını göremiyordu. Avcı uzaklaşmış olacaktı iyice. Kalkmadan önce AKÇATOPAL’ı burnundan öptü. Yağmurun soğuğu, suyu, köpeği perişan etmişti iyice. —Güya sen beni ısıtacaksın ulan, dedi fısıltıyla. Köpek buna üzgün mü üzgün bir çocuk gibi inleyerek yanıt verdi. Kalkıp çalıyı usulca araladı, korkudan titriyordu; AVCIATMACA ansızın karanlıkta peyda olup ensesinden tutacaktı sanki. Tutup gel bakalım ulan, diyecekti, gel bakalım, yolculuk nereye? Eğildi, köpeği kucağına aldı, —Sen bir de topal mısın? dedi kulağına. Burada bu kadar sevimsiz köpek var da, sen bunların arasına nasıl düştün?</p>

    <p>Orman zifiri karanlıktı, bastığı yerden ses çıkmasın diye ağır ağır ilerliyor, yağmurdan başını kaldırıp da gözünü açamıyordu. Gökyüzünde büyük, çok büyük ve çok eski kuşlar uçuyordu sanki. Sivri dişli, yelken kanatlı kuşlardı bunlar; dişlerinden kan damlıyor, ağızlarını açtıkları zaman bu koca ağızlardan korkunç böğürtüler gelmekle bir de ateşler çıkıyordu. KUŞLAR HEP KORKUNÇ MUYDU? Ağaç gövdelerine çarpıyordu arada.</p>

    <p>Derken, uzakta küçük bir ışıltı gördü. Dalların arasından bir ışık parlayıp geçti. Parlayınca, iri bir kuşun kanatlandığını seçebildi; bir gövdenin arkasına saklandı hemen. Kalbi deli gibi çarpıyordu. O zaman ışığın ters yönüne gideceğiz, dedi kendi kendine. Tüfeği sırtına asmış, kucağına AKÇATOPAL’ı almıştı. Sırtını saklandığı ağaca verdi, ışığın parladığı yerden hızla uzaklaşmaya başladı. Ama o daha yeni hızlanmıştı ki, hiç istemediği bir şey oldu; ayağı bir çukura girmekle yüzüstü yuvarlandı. Köpeği bırakmak zorunda kaldı. AKÇATOPAL havlayınca sanırsın Hızır gerçekten de, oralardan bir yerden geçmiş; ormanda sesler kesildi, yağmurun sesi bile azalmakla. Yandık, diye düşündü Murat.</p>

    <p>Ama vazgeçmedi, kalkıp köpeği yeniden kucağına aldı, ağaç diplerinden ayrılmadan koşmaya başladı.</p>

    <p>Türlü türlü yırtıcılar geliyordu sanki peşinden. Koştukça ormanın uğultusu artıyordu. Allahtan ağzı burnu kanamıyordu artık. Ama en çok ayakları üşüyordu. Dizleri tirim tirim titriyordu, sırtının derisi muşamba gibi çıplak, soğuktu. Bu işten kurtulursam, diye söylendi, ulan ben bu işten kurtulursam senin de, Haşim’in de alacağı olsun. İkinizin de. Ne istediniz de benden... Ama önce Haşim... KÖPEKLERDEN ÖNCE SAHİPLERİNE BAKMAK LAZIM. Beni görünce... o zaman ben ona bir-iki soru sorarım. Bak derim, Haşim Bey... Bey demesem olur mu? Olur tabii, beylik kim, o kim? Bak derim... beni daha önce gördün mü, derim. Görmüşse de bir defa iki defa, nereden tanıyacak. Ama ben seni gördüm, derim. Ben gördüğüm zaman sen arabana biniyordun mesela, derim. Ne diyecek bana? İnsanda biraz akıl izan olur. Biraz insaf olur.</p>

    <p>Taşlar ayaklarını parça parça etmişti. Kan fışkırıyordu ayaklarından. Ama bu kan, çamurdan fırsat bulup da nasıl kırmızı kırmızı görünsün? Dilim dilim yarılıyordu ayakları. Arada kemiklerinden sesler geliyordu. Nasıl ölmedim ben, diyordu. Kesin ölmüşümdür. Ölmüşümdür de haberim yoktur. Şimdi ben çoktan bir ölüyüm. AKÇATOPAL şaşkın şaşkın bakıyordu karanlığa. Tehlikeyi çoktan anlamış suspus zıplıyordu çocuğun kucağında. Ama arada yorgun ihtiyarlar gibi inlediği de oluyordu.</p>
  </div>
</body>
</html>
