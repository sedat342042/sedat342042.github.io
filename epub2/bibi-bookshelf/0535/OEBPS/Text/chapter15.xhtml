<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Köpekler İçin Gece Müziği</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter15">
  <div class="chapter html5_article">
    <h1>15</h1>

    <p>Gece, koyu mu koyu bir yağmur olmuş akıyordu. Arada, karanlığın içinde iri, ışıktan damlalar beliriyor, göğü yararak, bir kılıç gibi bu damlalar ansızın parlayıp yitiyordu. Göğü çok büyük bir şeyler yalıyor, derlerdi böyle zamanlarda. Ama karanlıkta bu büyük şey nedir, bunu kimse göremezdi. Ama elbette iri bir şeydi bu. Belki tüm göğü kaplayacak, yerde yer, ufukta ufuk olacak denli bu şey ancak dilini çıkardığı, bu ateşten dili karanlık gökyüzüne sürdüğü zaman görülebilirdi. Ağaçlar hışım hışım dövünüyorlardı. Kuşlar yuvalarında süyüklüyor, boz ayılar tükürük gibi kokmakla sırtlarını ağaç gövdelerine sürtüp duruyorlardı. Orman, kulübenin bulunduğu yerde yoğunlaşıyor, bundan sonra koygun yüksek ağaçlar gökyüzüne sonsuzca uzanmaya başlıyordu. Yaprakların rengi değişiyor, gövdeler birer hayvan karnı gibi gevşeyip açılıyor, inleyip duruluyordu.</p>

    <p>Zaman zaman, ormanın bu tarafından kan yağmurları gelir, bu kan kimin kanıdır ve nasıl olup da koca ormanın üstünü aşmakla buralara gelmiştir kimse bilmezdi. Kimi zaman evin pencerelerine damlar, aşağıya süzülür, sonra camın üstünde ince, kırık bir çizgi olup kururdu. O zaman onu ıslak bir bezle silerlerdi. Kimi zaman da, kan yerine çamur gelir, camları berbat eden bu çamur leş gibi kokardı. Köpekler yine her zaman inler ve aç açık bekleşip durur, bu uzun ve ulu ağaçların altında yaprakla yaprak, gövdeyle gövde olup saklanırlardı.</p>

    <p>KAHVE’nin sırtından bir ürperme gelip geçti. Geçince, at o sırada başını uzatmış, ahırın küçük gözeğinden ormanın koyu karanlığını seyrediyordu. Burnuna yağmur damlaları sıçrıyordu. Oyun gibi geliyordu damlalar ona. Küçük, soğuk bir ok gibi atın kara burnuna saplanıp eriyorlardı. O da durup durup burnundan dev kazanların buharlarına benzer buharlar püskürtmekle oyuna katılıyor, arada kişneyerek keyfine keyif katıyordu. Sonra, her zaman olduğu gibi, ansızın uyuması gerektiğini kavradı. İki adım geri çekildi, başını önüne eğdi. O zaman, tuhaf bir içgüdüyle sırtının titrediğini hissetti. Neden sonra tahta kapı hafif bir gıcırtıyla yavaş yavaş açıldı. İçeriye aceleci bir rüzgâr girdi. Tatlı soğuk, KAHVE’nin yelesini yaladı. Hayvan başını kapının bulunduğu yöne çevirdi ama hiçbir şey göremedi. Bununla birlikte, kapının yeniden yavaş yavaş kapandığını anladı. Gıcırtı dışarının gürültüsünü az da olsa kesti, havanın serin kokusu çekildi, yerini insan kokusu aldı.</p>

    <p>Derken, içeride kısık bir inleme duydu. Duvar tarafına doğru korkuyla bir adım attı. Tedirgin, yumuşak nal sesleri birbirini izledi. Biri hemen yanında soluk alıp vermeye başladı.</p>

    <p>Ama en büyük korkuyu, kan kokusu aldığı an yaşadı. Birden çıldıracak gibi oldu. Başının dönmesini, midesinin bulanmasını başka çılgınlıklar izledi. Biri tutup onu her yanından çekiyordu sanki; sözgelimi koca püsküllü kuyruğuna asılan devasa biri vardı karanlıkta. Yelesini avuçlayan bir başkası da önünde duruyordu. Etine, o ikide bir seğiren derisine amansız iğneler batıranlar, yetmiyormuş gibi bir de içinden damarlarını çekiyordu. Kulağına ateş üfleyenler, burnuna kızgın çubuk sokanlar, ayaklarının altındaki çivileri pençe pençe sökenler de vardı kuşkusuz. Delirmiş gibi kişnemeye başladı; haykırıyor, düşmanı sırtına kürekle vurdukça yeri göğü inletiyordu. Göz yuvarlağı beyaza kesmişti dehşetten.</p>

    <p>Sonra onunla göz göze geldi. Çocuğun alnından akan kan, gözüne toplanmıştı. Burnu, çenesi birbirine girmişti. Konuşamıyor, ata yalvarıp yakarmaktan, ağlayıp kan tükürmekten başka bir şey yapamıyordu. Neyse ki imdada AVCIATMACA yetişti. Kapı birden açıldı, avcının feneri çocuğun yüzünü aydınlatmakla at köşesine çekilip rahat bir nefes aldı.</p>
  </div>
</body>
</html>
