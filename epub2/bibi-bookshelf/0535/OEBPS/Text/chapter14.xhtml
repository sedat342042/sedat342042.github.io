<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Köpekler İçin Gece Müziği</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter14">
  <div class="chapter html5_article">
    <h1>14</h1>

    <p>—Karım şimdi gelir, dedi içeri girdikleri zaman AVCIATMACA. Ev karanlıktı. Yağmur çatıyı dövüyordu. Suyun gürültüsü bitmek bilmiyordu. Ağır bir koku vardı içeride. Filiz, masada kanayan tavşanı görünce öğürdü ilkin, sonra ona bakmamaya çalıştı. Tarık’ı sürükleye sürükleye küçük bir tahta kanepenin üzerine götürdüler; arada aklına bir şey gelmiş gibi inliyor, başını zorlukla kaldırarak bir şeyler söylemeye çalışıyordu. —Uyanamıyor, dedi avcı, boş ver, şimdi daha rahat uyur. Geçip ocağa yığılı odunları ateşe verdi, yağmur iyice soğuk yapmıştı. Odunlar ansızın alev alınca, kulübenin içi aydınlandı, böylece Filiz de avcının yüzünü ilk kez doğru dürüst gördü. Derin bir yara izi vardı adamın yanağında. Kaşları uzundu; neredeyse kulaklarına kadar gidiyordu. Gülüyordu sanki, gülmüyordu da, yüzünün öyle kendiliğinden güleç bir yanı vardı. Ama arada öfkelendiğinde ya da ters ters konuşmaya başladığında –karanlıkta görememişti belki ama mesela, dinlesen iyi olur, dediği zaman– bu güler yüz ona gerçekten de korkunç bir hava veriyordu. Bir zaman sonra Filiz içerideki ağır kokuya alıştığını hissetti.</p>

    <p>Kalkıp Tarık’ın üstündeki ıslak giysileri çıkarmaya koyuldu. O kalkınca avcı da kalktı, sandalyeyi ateşin önüne çektiler birlikte. Adam Filiz’e kirli bir havlu verdi. Kız tedirginlikle aldı havluyu. —Temizdir, dedi AVCIATMACA, bakma öyle göründüğüne, dağlık yerde ancak bu kadar olur. Gömleği çıkardı, sonra başı iyice kuruladı, bir parça kan geldi havluya. Kanı görünce yeniden midesi kalktı Filiz’in. Yine de, fazla büyük bir yara yoktu Tarık’ın başında. Dönüp avcıya şöyle bir baktıktan sonra –adam yine pencereden dışarıyı izliyordu– kocasının pantolonunu da çıkardı. Su damlıyordu pantolondan. Tarık uyanır gibi oldu ama kalkmadı, kanepeye gömüldü iyice, sıcak iyi gelmişti. —İyi misin, dedi yalnızca. —İyi, içerdeyiz, uyu sen, dedi Filiz. Adam tekrar kapattı gözlerini. Karısı da onun bacaklarını kurulamaya başladı.</p>

    <p>AVCIATMACA, kalçalarına yapışmış eteğini hayranlıkla izliyordu Filiz’in. Nasıl bu kadar düzgün olabilir ki, diye geçiriyordu içinden. Bir bacakta bu kadar güzel ve kusursuz ne olabilir? Hiçbir şey yememiş mi bu kadın? Ama yaşı da daha genç tabii, insan yaşlandıkça kilo alıyor. Zaman geçtikçe her şey değişiyor. Yine de bunda büyük haksızlık var. Her şeyin böyle kolay kolay değişmemesi lazım. Bunun önüne kim geçecek? —Sen de soyun, dedi. Filiz önce bir irkildi, neden sonra avcının epey bir zamandır kendisini izlediğini fark etti. —Gerek yok, dedi titreyerek.</p>

    <p>Adam gafil avlanmış gibi dikeldi birden. —Rahatlarsın, dedi, böyle kurumaz. Üşütürsün. Kasketini başına aldı, tüfeğini de sırtına geçirip kapının önüne çıktı. O çıkınca Filiz gidip önce perdeyi çekti, sonra ocağa yaklaştı, sırtını dönüp ısınmaya çalıştı. Olmayınca bir örtü buldu odada, elbisesini çıkarıp örtüye sarındı, saçlarını da aynı havluyla kuruttu. Isındı biraz. Sonra bir çakmak sesi duydu. Kapıdan içeriye ince ince sigara dumanı sızmaya başladı. Tarık’ın yanında, oturabileceği küçük bir boşluk buldu, oturdu, donu da ıslanmıştı ama onu çıkarmaya cesaret edemedi. Belki, diye geçirdi içinden, iyice ısınırsam üstümde kurur.</p>

    <p>Bazen oluyordu böyle. Yaz mevsimini düşününce. Denizden çıktıkları zaman. İyice ısındıktan sonra. Midesi bulandı. Artık alıştığını düşündüğü o koku yeniden, ağır biçimde geldi burnuna. Sanki içeride kesilip kesilip yeniden kanayan bir şey vardı. Uyku bastırınca örtüye daha güçlü sarıldı. Burnunun önünde bir sigara halkası uçuştu. Gözlerini artık açık tutamayacağını anladı.</p>

    <p>Tavşan iyice süzülmüştü, kanamıyordu artık.</p>
  </div>
</body>
</html>
