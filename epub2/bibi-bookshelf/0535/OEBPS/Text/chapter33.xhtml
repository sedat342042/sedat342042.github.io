<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Köpekler İçin Gece Müziği</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter33">
  <div class="chapter html5_article">
    <h1>33</h1>

    <p>Kadın çıkınca, Filiz ters ters baktı Tarık’a. —Acayip acayip konuşuyorsun, dedi. —Kadının kendi acayip, görmüyor musun, dedi Tarık, adam da manyağın biri. Başımıza ne gelir belli olmaz, kısıldık kaldık burada. —Nesi acayip ki, gariban bir kadın işte. Bu kadar uğraştı, dizini iyileştirdi, karnını doyurdu, az nazik olsan ne var sanki. Tarık başını ocaktan yana çevirdi. Alev azalmıştı, küçük mavi ışıklar çakmak çakmak belirip kayboluyordu. —Adam bir işler çeviriyor, hiç hoşuma gitmedi, dedi Tarık, içerisi de kanlı çiğ et kokuyor, dayanamıyorum. —Adam öyle, Allahtan gitti de gelmedi. Sen baygınken, hani seni kurusun diye soyduk, sen de soyun, dedi bana. Ondan sonra çıktı zaten. —Bence işin içinde bir iş var, saat kaç? —On iki. —Çok var daha, sabah olsa da çıkıp gitsek şurdan. —Ben uyuyacağım artık, ne olursa olsun, ne yapalım. —Sen kadına bak istersen, o da gitti gelmedi.</p>

    <p>Ocak durup durup patlıyor, kararmış odunların içinden küçük taş parçaları çıkıyordu. Yine de, böyle olunca biraz daha canlanıyordu ateş. Tarık böyle şeyleri seviyordu. Arada aklına geliyor, tezler üretiyordu: Söyleyin bakalım, insan ateşe bakmayı neden sever? Saygısından. Şurası kesin ki, ipin ucunu kaçırmış durumdayız. KORKTUĞUMUZ ŞEYE SAYGI DUYUYORUZ AMA FARKINDA DEĞİLİZ. Bunun aksini kim iddia edebilir ki?</p>

    <p>Ya da: bize kayıplarımızı anımsattığı için. Ateş bize kayıplarımızı anımsatır. Çünkü kendisi başlı başına, bütün kayıpların nedeni ve taşıyıcısıdır. Tek başına cehennemi temsil edecek daha güçlü bir nesne söyleyin. Cehennem kayıptır. Kaybedicidir. Doğurmaz. Bu nedenle ona baktığımız zaman kayıplarımızı anımsıyoruz. Kayıp zamanlarımızı. Yeniden yakalanan zaman, ateşin sönmesinden başka bir şey değildir.</p>

    <p>Bunu herkes gibi o da bir oyun olarak görüyordu elbette. Düşünce üretmenin aslında ne kadar kolay olduğunu göstermeye çalışıyordu. Yine de, onu dinlerken büyülenenler de vardı.</p>

    <p>Filiz kalktı yerinden, dışarıya çıktı. O kapıyı açınca rüzgâr girdi içeriye, küçük odanın kapısı da gıcırtıyla açıldı. Tarık dönebildiği kadar dönüp baktı arkasına, karanlıktan başka bir şey görmedi ama soğudu içerisi. Sonra iki kadın yeniden girdiler içeriye. Kara Zühre’nin koynunda bir kucak taze odun vardı. Kadın ocağa yaklaştı, çaydanlığı askıdan indirdi, odunları eski ateşin üzerine koydu. Kara bir duman fışkırdı ocağın içinden. Pencereler açıldı, kadın gidip iç odanın açılan kapısını kapattı. —Biraz havalansın, dedi, şimdi tutuşur. Yaş odun olduğu için duman verdi biliyor musun, diye gülümseyerek bilgi verdi Filiz’e. Filiz başını salladı.</p>

    <p>Rüzgâr bir yerlerde sıkışıp kalmış gibi ıslık çalmaya, inleyip yalvarmaya başlamıştı. Açık pencereden estikçe odanın ortasına da iri iri damlalar düşüyordu. Sanırsın içeriye giren rüzgâr değil de, karanlığın kendisidir. Ocağın ışığını gördükçe bir heves koşuyor, neden sonra, pencereden girer girmez, hayal kırıklığıyla parça parça dağılıp gidiyordu. Dışarıdan bulgur pilavını büyük bir iştahla yiyen köpeklerin sesleri geliyordu. Birbirlerine hırlıyor, itişip kakışıyor, arada inlemeye benzeyen sesler çıkarıyorlardı.</p>

    <p>Çok geçmeden odunlar kuruyup alev aldı, içerinin havası temizlendi. Pencereleri kapattılar. Gerçekten, hava, yağmurun gürültüsü, kaza yormuştu Filiz’i, yatıp uyumak istiyordu. —Ben uyuyacağım, dedi. Kara Zühre, çok acayip bir şey söylemiş gibi baktı bir an için Filiz’e. İlk göründüğünde nasılsa yine öyle olmuştu; başını durmadan sağa sola çeviriyor, başörtüsünün ucuyla ağzını sürekli kapatıyor, yerinde bir türlü rahat edememiş gibi kalkıp kalkıp oturuyordu. —Yat, dedi yine de, hemen yat, yorgunsun ya, hemen kıvrıl yat. —Nerede yatayım? diye sordu Filiz. Kadın yanıt vermek yerine uzun uzun esnedi. Sonunda, Filiz’in söylediğini daha yeni duymuş gibi, başını birden ona çevirerek, —Burada yatın siz isterseniz, dedi. Gidip cam kenarındaki kanepenin üstünü boşalttı. —Bu çok rahattır, dedi, buna siz rahat rahat sığarsınız, benim, bizim evde olsaydık ben sizi bir güzel yatırırdım. Ama bu havada gidemeyiz. Yani çok sürer. Ben diyeyim bir saat, sen de iki saat... —Ben de üç saat derim, diye güldü Tarık. —Olur, dedi kadın, o da olur. Kanepeyi açıp konuklarını buyur etti. Karıkoca bu tek kişilik kanepeye yan yana uzanırlarken Kara Zühre onları, bakalım uzanmayı becerebilecekler mi, diye izliyordu. Sonra nedensiz güldü. —Tamam bak, iyi geceler, korkmayın, dedi.</p>
  </div>
</body>
</html>
