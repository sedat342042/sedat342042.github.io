<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Köpekler İçin Gece Müziği</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter28">
  <div class="chapter html5_article">
    <h1>28</h1>

    <p>Gecenin yağmuruyla, fırtınasıyla perişandı AVCIATMACA. Yine de kolay kolay pes edecek, vazgeçecek biri değildi. Yedi canlı, derlerdi onun için, vurulup vurulup kalkan ölü canlılara benzerdi, zaten, iyi günlerde de, gün ortasında, uykusunu almış, açlığını gidermiş dinç zamanlarında da düştü düşecek gibi yürürdü. KAHVE’yi sakinleştirdikten sonra, hiçbir şey olmamış gibi yine atının sırtına kuruldu, tüfeğini kucağına yerleştirdi, etrafı kollamaya başladı. TİMSAH başına konup konup kalkıyor, ormanda gördüğü her hareketli nesneye saldırmakla tüm bu seferlerden eli boş dönüyordu. Avcı ciddiye almıyordu artık onu. Başına konduğu zaman önce bir rahatsız oluyor, onu kovacakmış gibi silkiniyor, sonra, ne hali varsa görsün, deyip bırakıyordu.</p>

    <p>Kuşkusuz, korku gelip tam kalbine yerleşmişti AVCIATMACA’nın. Öyle ya, çocuk tüfeği alıp da boşuna kaçmamıştı. Bir tüfek ne için saklanır? Öyle durup durur mu? Durmaz. Tüfeğin bir işi vardır. Nasıl bizim işimiz oluyor, nasıl her şeyin bir görevi var, tüfeğin de bir görevi vardır. İlla ki patlayacak. Patlamayan bir tüfek işe yaramaz, at gitsin. Bunu herkes bilir. Tüfeğin kendisi de bilir. O nedenle, onu sırtında boş boş gezdirecek olursan, bir zaman sonra o ucunu, gözünü sana çevirir ve seni sırtından vurur.</p>

    <p>Kalın mı kalın bir ürperti geçti AVCIATMACA’nın sırtından. Sanırsın kucağındaki tüfek bu düşünceleri duymuş. Atından indi, tüfeği sırtına astı, feneri yakıp canını kollayarak, küçük adımlarla yürümeye başladı. Ormanda iz sürmek olanaksızdı artık.</p>

    <p>Derken, o yağmurda, o çamur felaketinin ortasında içine bir sükûnet geldi sanki. —Murat, Murat, dedi, beni bal gibi duyuyorsun, biliyorum. Bu ormanda daha fazla saklanılır mı? Kurda kuşa yem olacaksın. Gel ortaya çık. Söz, daha dövmeyeceğim seni. Tamam, dövdüm hata ettim. Sana yok yere eziyet ettim. Bok yedim. Amma, sen de benim sözümü iki dakika olsun dinlemedin. Ne vardı asilik edecek? Anarşistler gibi isyan ettin, iki dakika yerinde duramadın. Herhalde, seni öldüreceğimi falan zannettin... Olur mu, adam öldürmek öyle kolay mı? Murat... Murat... Hadi artık ortaya çık. Ha, ben seni bulamaz mıyım? Bulurum. Eli kulağındadır.</p>

    <p>Avcı’nın sesini duyunca, o perperişan köpekler ortaya çıkmıştı yine. Kimi bir çalının dibinden başını uzatmış kimi bir kayalığın altından çıkıp silkelenmişti. Aksayanlar vardı, yönünü avcıya çevirip çok uzaklara bakarmış gibi yapanlar. Üzerlerinden bezginlik akıyordu hepsinin. Dinlemeye gelmişlerdi sanki. Hep böyle olurdu. Avcının sesini duyarlar, avcı birileriyle boğuştuğu ya da birilerine işkence ettiği zaman. Çocukların, gençlerin acıyla bağırdıklarını işitirlerdi. O zaman toplanır, cansız, mecalsiz, kendilerine bir şey düşer mi diye bekleşirlerdi. O sesler, AVCIATMACA’nın nutukları, çocukların işkence altında bağırışları, bir şarkı, bir müzik parçası gibi gelirdi onlara.</p>

    <p>Avcı, köpekleri görünce, ordusunu toplamış komutan gibi cana geldi. Sanırsın arkasında tabur tabur asker var; sırtını boşluğa dayadı, çenesini yukarı kaldırdı, göğsünü çıkardı. —Hem de bir güzel bulurum, dedi. Şu sırada, ister inan ister inanma, hırıltını da duyuyorum. Üşüyorsun ve de korkmuş durumdasın. Karnın da acıktı. Ben senin ne halde olduğunu bilmez miyim? Sana ne zaman yemek yedireceğimi bilmez miyim? Bunları hep biliyorum. Sana iyi bakmak zorundayım. Ve de bugüne kadar iyi baktım. Sen şimdi hastalanırsan. Hastalanır ve sonra Allah korusun, bu hastalıktan dolayı ölürsen vay benim halime. Ortaya çık da alıp seni gideyim. Söz, artık dövmeyeceğim. Zaten... zaten bak şimdi aklıma geldi, evde misafirler var. Misafirlerin yanında adam adamı döver mi? Dövmez. Ben de seni söz ki dövmeyeceğim. Ocağın başına oturtup seni bir güzel kurutacağım, karnını doyuracağım. Ondan sonra istersen uyursun, istersen de misafirlerimizle sohbet ederiz.</p>
  </div>
</body>
</html>
