<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Köpekler İçin Gece Müziği</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter10">
  <div class="chapter html5_article">
    <h1>10</h1>

    <p>Kan kokusuydu, TİMSAH’ın aklından gitmiyordu bir türlü. Bu koku, tutup kuşun başını, sözgelimi o sırada hiçbir biçimde aklından geçmeyen bir tarafa çeviriyordu. Durup dururken, bir kuş neden olmadık yerlere bakar? Belki başının arkasında bir şey kıpırdamıştır, bir ışıltı. İnsan ışıltıyla bir yaprağın kıpırdayışının aynı şey olmadığını istediği kadar düşünsün. IŞIMA, BİR KIPIRDANIŞTIR NE DE OLSA. Kuşkusuz, bunun kendine özgü bir sesi de bulunur. TİMSAH, sesleri türlü türlü bölümlere ayırmayı çoktan öğrenmişti. Gürültü vardı, sürtünme, hışırdama; ama en tehlikelisi duyulmayanlardı. Onları da işte bir şey, içinden gelen bir şey uyarırdı. Kuşun içinde, başka seslere duyarlı ikinci bir ses bulunur. Bu ses, başına yakın bir yerlerde olacak, TİMSAH’a çabuk ulaşır ve böylece o da durup dururken, aynı anda birden çok yere bakmakla... bu da hayvanın olmazsa olmazıdır.</p>

    <p>Tarık’ı arka koltuğa taşımaya çalıştıkları sırada, TİMSAH yolun karşı kıyısında, iri yapraklarla bunları bezeyen dalların arasına tünedi. Arada gözucuyla sahibine bakıyor, az önceki tokadın anısını düşünüyordu; bu herhalde henüz bitmemiş bir şeydi. Çoğu zaman, avcının eliyle başı arasında bir iz bulunmadığını, daha doğrusu ikisinin birbirinden ayrı şeyler olduğunu düşünür, eli başlı başına bir varlık olarak hayal ederdi. Ormanın türlü yaratıklarından biri, sisin içinden çıkıp gelmiş, daha önce buralarda bulunmadığı için de kimsenin hakkında bir şey bilmediği bir şey, bir yaratık. Bu nedenle avcıdan çok, onu izlemek gerekirdi. O zaman belki hayvanın huyunu öğrenmek de mümkün olabilirdi.</p>

    <p>Derken, ağacın arkasında bir ışıltı hissetti. Sırtına vuran, kara, sert teleklerini uyaran portakal rengi bir ışıltıydı bu. Birden başını çevirdi, o bakınca portakal rengi ışıltı da kayboldu; ama çok geçmeden az ötede yeniden ortaya çıktı. Gerçekten, portakal iriliğinde yuvarlak bir top gibi belirip kaybolan bu şey ne olabilirdi? Fazla hızlı hareket eden bir ışıktı; TİMSAH biraz korktu. Yine de, anlayamadığı şeylerden biri de buydu işte: Korktuğu zaman daha cesaretli olmasını sağlayan şey neydi? Daha doğrusu, korktuğu nesnenin üzerine hemen hemen hiç düşünmeden atılmasını sağlayan şey... ne olabilirdi? Böyle zamanlarda aklının gittiğini, tıpkı avcının eli gibi kendi bedeninin de bambaşka yasalarla hareket ettiğini. AQUILAE NIGRAE, AQUILAE NIGRAE. Kalkıp bir sıçrayışta alev topunun göründüğü yere gitti. Havalandığı sırada ıslak yapraklara değdi başı. Yağmur toplamış yapraklardı bunlar. Havada, başının üzerine akmış suyun, gözlerine dolduğunu duyumsadı. Zaman zaman insanın gözlerinin önünden bir ırmak geçer. SERİNLETMEYEN IRMAK AĞLATIR, UNUTMAYIN. Bunu neden düşündüğünü bilmiyordu. Yere, portakal topunu son gördüğü tümseğe indiği zaman, onun çoktan, bir pars boyunu aşacak denli uzaklaştığını fark etti. Elbette, bütün bütün kaybolmamıştı. Yine yanıp sönüyordu. Söndüğü vakit görünmeyen, ışıldadığı vakit insanın gözünü alan topu deli gibi merak ediyordu. Bunun üzerine, sıçramaya devam etti.</p>

    <p>Kuşkusuz, daha önce görmediği bir hayvan olabilirdi bu. Kanatsız bir hayvan. Boyuna yerde süründüğüne göre... ama belki görmüştü de. Kimilerinin geceleri bambaşka donlara büründüğünü biliyordu. Kimi sırtüstü, bir bohça gibi kendini asarak uyurdu kimi hava kararmayagörsün uyuzlaşırdı. Sözgelimi bazı yılanlara olurdu bu. Gerçi iyice saklanır, birbirinden ağır kayaların altına girer, böylece gece uyuzluğunu üzerlerinden atmaya çalışırlardı. Ama, TİMSAH’tı, kafaya takmayagörsün, kokuyu alır –hoş, yılan kokusu almakta zorlanırdı da biraz– kayanın ağırlığını dinlemez, bunu yorgun bir halat gibi tutup havaya kaldırabilirdi. Az mı olmuştu, gagasının ucunda yorgun kementlerle havalandığı?</p>

    <p>Derken, bir kez daha sıçradı ama sonra uzun bir zaman ışıltıyı göremedi. Yanı başında bir kirpi kabardı; titreyen bir şeyin sıçrattığı suyla irkildi, sonunda portakal topunu iyice uzaklarda yeniden gördü. Hızla, kendine güvenle, sessizce uzaklaşıp giden bu gece hayvanına büyük sevgi duyduğunu anladı. Gagasını havaya kaldırıp uzun uzun gaklamaktan başka bir şey de gelmedi elinden.</p>
  </div>
</body>
</html>
