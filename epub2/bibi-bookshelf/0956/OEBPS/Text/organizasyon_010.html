<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ogrenen Ogranizasyon Yolculugu</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_9">4<br class="calibre3" />
  Firma’nın Öğrenen Organizasyon’la Tanışması</h1>

  <h2 class="h2baslik" id="calibre_toc_32">PELİN, EMİN VE AKIN</h2>

  <p class="normal1">Pelin, Elif’le konuştuktan sonra Emin’i ve Akın’ı aramıştı. Pelin’in evinde buluştular. Çaylarını içip sohbet ederlerken Pelin konuya girdi.</p>

  <p class="normal1">“Geçen yıl Delta şirketinde yürüttüğüm çalışmayı hatırlıyor musunuz?”</p>

  <p class="normal1">Emin, “Evet, evet, hani ilk gittiğinde hava muhalefeti dolayısıyla uçak kalkmamıştı da otobüsle gitmek zorunda kalmıştın, o şehirdeki şirket değil mi?”</p>

  <p class="normal1">“Evet, onlar.”</p>

  <p class="normal1">Akın, “Pelin, bu firmadaki takımlardan, yöneticilerden, özellikle Elif Hanım’dan o kadar çok bahsettin ki, hatırlamamak mümkün değil,” dedi gülerek.</p>

  <p class="normal1">Emin, “Aynı şehirde bir okulla da çalışıyordun, değil mi?” dedi. “Okulla ilgili anlattıkların da çok etkileyiciydi.”</p>

  <p class="normal1">Pelin, “Elif ve diğerleriyle çalışmak büyük bir keyifti,” dedikten sonra devam etti. “Onlardan çok şey öğrendim ve geldikleri noktayla gurur duyuyorum. Elif beni arayarak aynı şehirdeki bir başka firmadan bahsetti. Güler adında bir arkadaşı bu firmada yönetici olarak çalışıyormuş. Satış, kalite ve üretim sorunları altında bunalmışlar. Yöneticiler arasındaki ilişkiler gerilmiş, ilişkilerin gerginliği sorunları daha da kötüleştiriyormuş. Güler Hanım, Eliflerin çalışmasından oldukça etkilenmiş. Böyle bir çalışmanın, hem Firma’nın sorunlarını çözmek hem de daha huzurlu ve yapıcı ilişkilerin olduğu bir ortamda çalışmak için yararlı olabileceğini düşünmüş. Elif’ten yardım istemiş. Elif de benim, hamile olduğum için seyahat etmek istemediğimi ama yine de beni arayacağını söylemiş.”</p>

  <p class="normal1">Akın çayından bir yudum aldıktan sonra, “Hepimiz iş hayatında benzer duyguları yaşadık,” diyerek söze girdi. “Güler Hanım’ı çok iyi anlıyorum. İnsanların birlikte çalışıp üretip bunu yaparken de keyif alıp mutlu olabileceklerine inanmak istiyor sanırım. Aksini yaşamaktan yorulmuştur. Çalışmanın, birlikte bir şeyler yaratmanın mekanik, duygusuz, anlamsız bir süreç olmaması gerektiğini, bunun insanın doğasına aykırı olduğunu hissediyor olmalı, aynen bizim hissettiğimiz gibi. Rüya bizi Peter Senge’yle ve Öğrenen Organizasyon kavramıyla tanıştırarak yalnız olmadığımızı gösterdi. Bir şeyler yapabileceğimize, en azından önce kendi hayatlarımızda, sonra ise yakın çevremizdekilerin yaşamında bir etki yaratabileceğimize inandık. Umutsuzluğa kapıldığımız da oldu, ancak vazgeçmedik, birbirimizi destekledik ve devam ettik, sonuçta emeklerimiz meyvelerini veriyor. Eğer Emin de destek verirse ben projenin sorumluluğunu alabilirim.”</p>

  <p class="normal1">Emin, “Pelin’in anlattıkları beni de heyecanlandırdı. Akın’a destek olmaktan mutlu olurum,” dedi gülümseyerek.</p>

  <p class="normal1">Pelin heyecanla “Öyleyse yarın Elif’i arayıp müjdeyi vereyim. Şimdi çayları tazeleyelim,” diyerek mutfağa doğru gitti.</p>

  <p class="normal1">Akın, Pelin’in tuttuğu tepsiden çayını alırken, “Vadi şirketi, çalışanlarının çocuklarından takımlar kurmaya başladı,” dedi. “Pelin haklıymışsın, çocuklar çok daha hızlı öğreniyorlar, hayalleri, hedefleri sınırsız. Takım üyelerimizden, öğrendiklerini ailelerinde de uygulayanlar var,”</p>

  <p class="normal1">Pelin, “Mahallesinde ya da oturduğu apartmanda uygulayanlar da var,” dedi. “Çocuklara gelince, bence onlar, bizim unutmuş olduğumuz bütün o kavramları zaten biliyorlar. Bu nedenle içlerindeki potansiyel çok daha hızla ortaya çıkıyor. Onlara bunları unutturmak, hatta tam tersini öğretmek için eğitim sistemimiz ve yaşam tarzımızla büyük bir çaba gösteriyoruz. Öğrenen Organizasyon projeleri ise onlara kendileri olmaları ve içlerindeki potansiyele ulaşmaları için yardımcı oluyor. Çocuk takımlarından öğrendiklerimi hiçbir şeye değişmem.”</p>

  <p class="normal1">Akın söze girdi, “Çocuklar yürümeyi, konuşmayı, oyun oynamayı, arkadaş ilişkileri kurmayı, sosyalleşmeyi kendi kendilerine, yaşayarak, deneyip yanılarak, eğlenerek, paylaşarak öğreniyorlar. Ta ki, biz müdahale edip onlara neyi nasıl öğreneceklerini söylemeye, not vermeye, değerlendirmeye, eleştirmeye başlayana kadar, birlikte eğlenen, keyif alan, paylaşan çocuklar; zamanla stresli, güvensiz, yalnız yetişkinlere dönüşüyor.”</p>

  <p class="normal1">Emin, “Sonra da stresle başaçıkmanın, iletişim kurmanın veya birlikte çalışabilmenin yollarını göstermeleri için danışmanlara, eğitimcilere başvuruluyor. Sanki insanlar bir makineymiş gibi, sanki onlara program yükleyerek daha farklı hissetmelerini ve davranmalarını sağlayabilirmişiz gibi, bu programlardan mucize sonuçlar bekleniyor,” diyerek Akın’ı destekledi.</p>

  <h2 class="h2baslik" id="calibre_toc_33">AKIN VE EMİN’İN FİRMA’YI ZİYARETİ</h2>

  <p class="normal1">Akın ile Emin’i karşılamak için havaalanına gönderdikleri aracın konuklarla birlikte fabrikaya ulaşmak üzere olduğunu öğrenince Güler’le Öner toplantı odasına geçtiler.</p>

  <p class="normal1">Öner sandalyesine otururken, “Rıza seyahatte olduğu için bu toplantıya katılamayacak,” dedi. “Onun da olmasını isterdim. İçinde bulunduğumuz durumdan çıkmak için bir şeyler yapmamız gerektiğini, biz bu danışmanlarla anlaşabilirsek onun onayını almış kabul edebileceğimizi söyledi. Bu arada, danışmanlar gelmeden hazırlamamız gereken bir şeyler var mı?”</p>

  <p class="normal1">Güler, “Sanmıyorum Öner Bey,” dedi. “Sordum, özel bir hazırlığa gerek yok dediler.”</p>

  <p class="normal1">“Aslında ben danışmanlardan pek hoşlanmam. Hiç şirket yönetmemişlerdir, yine de ne yapmanız gerektiğini söylerler. Umarım, çok bilmiş, ukala tipler değildirler.”</p>

  <p class="normal1">“Öner Bey, Elif’in anlattıklarına göre kendilerine danışman değil, koç diyorlarmış.”</p>

  <p class="normal1">“Bu da ukalalığın bir göstergesi. Biz basketbol takımı mıyız?” dedikten sonra gülerek devam etti, “Okul çocukları gibi heyecanlıyım. Sanki önemli bir sınava girecekmişiz gibi hissediyorum. Huysuzluğum bu yüzden. Adamları biz çağırdık. Delta’da elde edilen sonuçlar ortada. Belli ki ne yaptıklarını biliyorlar.”</p>

  <p class="normal1">“Öner Bey, aslında ben daha da heyecanlıyım. Bu işe çok umut bağladım. Ya biz onları sevmezsek, ya onlar bizimle çalışmak istemezse ne olur diye düşünüp duruyorum!”</p>

  <p class="normal1">Ayşegül, telefonla konukların geldiğini bildirdi. Güler ve Öner ayağa kalkarak konuklarını karşılamak için kapıya yöneldiler. Emin ile Akın içeri girdi. El sıkışıldı, tanışıldı, içecekler söylendi.</p>

  <p class="normal1">Öner, “Davetimizi geri çevirmeyip buraya kadar geldiğiniz için teşekkür ederiz,” dedi.</p>

  <p class="normal1">Akın, “Güler Hanım’a, bize ulaştığı ve bizi davet ettiği için biz teşekkür ederiz,” dedi Güler’e bakarak.</p>

  <p class="normal1">Emin, “Bizimle aynı heyecanı paylaşan insanlarla tanışmak ve birlikte çalışmak bizim için bir zevk oluyor,” dedi gülümseyerek.</p>

  <p class="normal1">Güler, “Delta şirketinden Elif Hanım sayesinde oradaki bir takımı ziyaret ettim,” diye başladı konuşmasına. “Çalışma şekillerinden, anlattıklarından çok etkilendim. Bizim de böyle bir çalışmaya ihtiyacımız var. Ancak, nereden başlayacağımızı, nasıl yapacağımızı bilemiyoruz. Elif Hanım, kendilerine meslektaşınız Pelin Hanım’ın destek olduğunu söyledi ve size ulaşmamızda yardımcı oldu.”</p>

  <p class="normal1">Akın, “Elif Hanım’ı, Pelin Hanım’ın anlattıklarından tanıyoruz. Pelin Hanım, Delta şirketinde yürütülen çalışmalardan övgüyle söz eder. İsterseniz önce size kendimizi tanıtalım.”</p>

  <p class="normal1">Öner, “Seviniriz,” dedi.</p>

  <p class="normal1">Emin, “Ben başlayayım. İş hayatında aktif olarak yer aldım. Üretim alanında eleman ve yönetici olarak çalıştım. Psikolojiye duyduğum ilgi sonucunda eğitim alanına geçtim. Kurum içi eğitimlerde kişisel faydalar ve farkındalıklar oluşmasına rağmen daha büyük, kalıcı sonuçlar alınamamasının hayal kırıklığını yaşarken Öğrenen Organizasyonlar’la tanıştım. Akın Bey, Pelin Hanım, Rüya Hanım ve ben bir takım olarak çalışıyoruz. Çalışmanın suya atılan bir taş gibi dalga dalga yayılmasını izlemek büyük bir zevk. Her çalışma yeni bir deneyim, yeni bir öğrenme oluyor. En önemlisi çok sayıda dost ediniyoruz. Dalgalar büyüyerek yayılıyor. Emeklerimizin sonuca dönüştüğünü görüyoruz,” diyerek sözlerini tamamladı.</p>

  <p class="normal1">Akın, “Ben de kendimi tanıtayım,” dedikten sonra, devam etti. “Benzer deneyimleri ben de yaşadım. Çalıştığım kurumlarda kendimi gerçekleştiremediğimi, daha fazlasını yapabileceğimi ve daha mutlu olacağımı hissettiğim için farklı arayışlara girdim. Eğitim ve danışmanlık sektöründe Emin Bey ve Rüya Hanım’la dolayısıyla Öğrenen Organizasyon’la tanıştım. Yaptığım işi çok seviyorum. Yaptığı işi çok seven az sayıdaki insandan biri olduğumun farkındayım, dolayısıyla kendimi son derece şanslı buluyorum. Sevgi, saygı, birbirini anlama çabası, yaptığı işle katkıda bulunduğunu bilmek, daha büyük bir bütüne ait olmak, resmin bütününü görmeye çalışmak, insanların daha mutlu olmasını ve daha iyi iş sonuçları alınmasını sağlıyor. Bunu görmek, tekrar tekrar yaşamak müthiş bir duygu. En güzeli de bütün bu çalışmalar, kendilerine yapılan zaman, enerji, para yatırımını fazlasıyla karşılıyor, kendilerini kısa bir zamanda amorti edip kurumu çok daha ileriye taşıyor. Şirketlerde aldığımız sonuçları okullarda da alabileceğimizi gördük. Şehirlerde, belediyelerde, sivil toplum örgütlerinde ve kamu kurumlarında da önemli sonuçlar vereceğini düşünüyoruz.”</p>

  <p class="normal1">Emin, “Hayallerimiz genişliyor. Öğrenen okullar, şehirler, ülkeler ve belki de öğrenen bir Dünya!” diye ekledi.</p>

  <p class="normal1">Bu arada Ayşegül elinde tepsiyle içeri girdi.</p>

  <p class="normal1">Akın kahvesini alıp Ayşegül’e teşekkür ettikten sonra konuşmasına devam etti: “Öğrenen Organizasyon çalışmalarında yer alan şirketlerdeki arkadaşlarımız da bizimle aynı hayalleri paylaşmaya başladılar. Yani sayımız artıyor. Bu nedenle birlikte çalışacağımız her yeni kurum bizim için çok önemli.”</p>

  <p class="normal1">Emin, “Galiba konuyu biraz dağıttık. Kusura bakmayın,” derken, Öner’le Güler, Emin’in ve Akın’ın coşkusu karşısında şaşırmışlardı. İki profesyonel danışman yerine iki hayalperest ve onların, öğrenen bir dünya, mutlu insanlardan oluşan firmalar, kurumlar ve şehirlerle ilgili hayalleri! Diğer tarafta da Delta’daki sonuçlar… Kendi umutsuzlukları, giderek gerginleşen firma içi ilişkiler, kötüleşen iş sonuçları… Birbirlerine baktılar.</p>

  <p class="normal1">Öner çayından bir yudum alarak, “Çalışma şeklinizden biraz bahseder misiniz?” dedi. “Firma’nın sorunlarını hangi tekniklerle analiz edeceksiniz?”</p>

  <p class="normal1">Emin, “Böyle bir analiz yapmıyoruz,” diye yanıtladı Öner’in sorusunu.</p>

  <p class="normal1">Öner ısrarcıydı. “Peki sorunları nasıl tespit ediyorsunuz?”</p>

  <p class="normal1">Bunun üzerine Akın, “Üzerinde çalışacağınız soruna siz karar veriyorsunuz,” dedi. “Firmanız için gerçekten önemli ve kritik bir konuyu ele almanızı öneririz.”</p>

  <p class="normal1">Güler, Elif’le yaptıkları konuşmalar nedeniyle Akın’la Emin’in bir bilen olarak sorunları analiz edip çözüm önermeyeceklerini biliyordu. Öner’in onları daha iyi anlayabilmesi için, “Diyelim ki, satışlarımızı artırmak istiyoruz. Satışlarımızın durumu, pazardaki yerimizle ilgili çalışmalar yapıp neler yapmamız gerektiği konusunda bize önerilerde bulunacak mısınız?” diye sorarak konuyu açmalarını istedi.</p>

  <p class="normal1">Akın, “Aslında bütün analizleri siz yapıyorsunuz?” dedi. “Biz pek bir şey yapmıyoruz.”</p>

  <p class="normal1">Emin ekledi, “Bu anlamda belki de hiçbir şey yapmıyoruz. Zaten sektörünüzü, işinizi sizden daha iyi bilemeyiz. Eminim ki burada çalışan herkes konusunda son derece iyidir. Bu uzmanlıklar bir araya gelirse aşılamayacak sorun kalmaz.”</p>

  <p class="normal1">Öner gülümseyerek, “Biliyor musunuz,” dedi, “şimdi biraz rahatladım. Önce bize işimizi öğretmeye kalkacaksınız diye endişeleniyordum. Sonra ise…”</p>

  <p class="normal1">Emin de gülerek, “İki hayalperestle karşılaştığınızı düşündünüz,” dedi.</p>

  <p class="normal1">Akın suyundan bir yudum aldıktan sonra ekledi; “Aslında haklısınız. Bizler hayalperestiz, sizleri de birlikte hayal kurmaya davet edeceğiz. O zaman buradaki muhteşem potansiyel ortaya çıkacak. Belki içinde bulunduğunuz baskı ve gerginleşen ilişkiler elinizdeki uzmanlıkların aynı hedefe koşmasını engelliyordur. Belki iki hayalperestle birlikte hayal kurmak ve hayallerin peşinde koşmak, imkânsızları bir tarafa bırakmaya, bu baskıyı biraz azaltmaya, ilişkileri geliştirmeye yardımcı olur.”</p>

  <p class="normal1">Öner, Güler’e dönerek, “Doğru bir iş yapmışız,” dedi. “Ne yaşadığımızı çok iyi biliyorlar. Emin Bey ve Akın Bey sizlerle tanışmak büyük bir keyif.”</p>

  <p class="normal1">Güler’in, “Elif’le zaman geçirdiğimde de kendimi şimdiki gibi enerjik ve umut dolu hissediyorum,” derken gözleri parlıyordu. “Siz hayal etmek diyorsunuz, ben umut etmek diyorum. Umut etmeyi hafife almayın. Benim için uzun bir umutsuzluk ve kabullenişin arkasından tünelin ucundaki ışığı görmek gibi. Davetimizi kabul edip geldiğiniz için bir kez daha teşekkür ederim.”</p>

  <p class="normal1">Emin ve Akın, mahcup bir şekilde bu ziyaretin kendileri için bir zevk olduğunu tekrarladılar. Övülmekten rahatsız olduklarını hisseden Öner’in onlara hissettiği yakınlık daha da arttı.</p>

  <p class="normal1">Öner, “Nasıl başlayıp neler yapacağımızı konuşmadan önce yemek yiyelim. Konuklarımız uzun yoldan geldiler,” diyerek ayağa kalktı.</p>

  <h2 class="h2baslik" id="calibre_toc_34">FİRMA’DA BİR PAZARTESİ TOPLANTISI DAHA</h2>

  <p class="normal1">Öner, yanında Çağlar’la birlikte toplantıya neşeyle girdi. son haftalarda olumlu bir ruh hali içindeydi. Satışlar ve üretimle ilgili problemler artarak devam ederken, onun bu durumuna Güler dışında kimse bir anlam veremiyordu.</p>

  <p class="normal1">Öner, Çağlar’a bakarak, “Arkadaşlar,” dedi, “sizlerle paylaşmak istediğim bir gelişme var. Çağlar’ın annesi Elif Hanım, hepinizin tanıdığı Delta şirketinde çalışıyor. Onların çalışıp oldukça memnun kaldıkları bir danışman grubuna ulaştık. Geçen hafta onlarla görüştük. Satışlarımızı artırmak için bize yardımcı olacaklar. Önümüzdeki hafta buraya geliyorlar. Sizlerle üç gün boyunca birlikte çalışacaklar.”</p>

  <p class="normal1">Mehmet bozulmuştu. “Öner Bey,” dedi, “satışlarla ilgili olarak danışmanlarla çalışmaya karar vermişsiniz, ancak benim bundan haberim yok. Bizim sorunumuz satış değil, maliyet. Bunu defalarca söyledim, ancak kimse dinlemiyor.”</p>

  <p class="normal1">Öner, “Mehmet Bey,” dedi, “Sizin satış konusundaki uzmanlığınız ve deneyiminiz tartışılmaz. Bu danışmanlar aslında satış danışmanı değiller. Pazarlama, üretim, finans ya da tekstil danışmanı da değiller. Onlara ve bana bir fırsat vermenizi istiyorum. Önümüzdeki hafta üç gün birlikte olacaksınız. Daha sonra da toplantılarınızın bir kısmına katılacaklar. Bir ay bu çalışmada yer alın, daha sonra bir değerlendirme yapın.”</p>

  <p class="normal1">Abdullah, “Bu iş yoğunluğunda üç günü nasıl ayıracağız?” diye sordu.</p>

  <p class="normal1">Rıza, “Gerekirse hafta sonu çalışırız. Bu temponun dışına çıkıp birlikte düşünmek yararlı olacaktır,” dedi Abdullah’a bakarak.</p>

  <p class="normal1">Güler, “Rıza Bey’e katılıyorum,” dedi. “Bu çalışmaya mutlaka zaman ayırmalıyız. Şimdi yaptığımız şekilde sorunları çözemiyoruz. Hepimiz son derece gerginiz. Üç gün işten uzak kalmak iyi gelecektir.”</p>

  <p class="normal1">Öner, “Ben, siz yokken işlerle ilgilenir, tüm sorumluluğu alırım. İçiniz rahat olsun,” deyince;</p>

  <p class="normal1">Zeki, “Öner Bey, siz katılmayacak mısınız?” diye şaşkınlıkla sordu. “Siz olmadan nasıl karar alırız?”</p>

  <p class="normal1">Öner, “Kavgayı kim önler, demek istiyor,” dedi içinden. Sonra da neden katılamayacağını açıkladı: “Katılmayı isterdim, ama sizin de söylediğiniz gibi, işlerle birinin ilgilenmesi gerek. Sizler Akın Bey ve Emin Bey’le çalışırken ben de işlerle ilgilenirim.”</p>

  <p class="normal1">Mehmet, “Tamam, siz bu kadar inanıyorsanız, ben denemeye varım,” derken pek de istekli görünmüyordu.</p>

  <p class="normal1">Billur toplantının başından bu yana ilk kez konuştu, “Bence de deneyelim. İşler iyiye gitmiyor. Belki bir çıkış yolu buluruz.”</p>

  <p class="normal1">Abdullah biraz düşündükten sonra; “Herkes tamam dediğine ve Öner Bey biz yokken sorumluluğu üstlendiğine göre bence de tamam,” dedi.</p>

  <p class="normal1">Güler, “Ben bu çalışmanın çok işimize yarayacağına inanıyorum,” derken sevinci gözlerinden okunuyordu.</p>

  <p class="normal1">Öner, “Teşekkür ederim. Satış rakamları üzerine konuşarak devam edelim isterseniz,” dedi.</p>

  <p class="normal1">Toplantı devam ederken, herkes önlerindeki üç günlük programı, kavgasız bir şekilde bitirip bitiremeyeceklerini düşünüyordu. Bir saatlik Pazartesi Toplantısı’nı bile gerginlik ve tartışma olmadan bitiremedikleri gerçeği ise pek de moral verici değildi.</p>
</body>
</html>
