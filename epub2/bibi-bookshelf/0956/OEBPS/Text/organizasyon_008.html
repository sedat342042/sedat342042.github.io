<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ogrenen Ogranizasyon Yolculugu</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_7">2<br class="calibre3" />
  Firma Yönetim Ekibi ve Çağlar</h1>

  <h2 class="h2baslik" id="calibre_toc_25">BİR HAFTA SONRA FİRMA’DA BİR PAZARTESİ TOPLANTISI</h2>

  <p class="normal1">Öner, bir hafta sonraki Pazartesi Toplantısı’na Çağlar’la girdi. Asık yüzle çay, kahve içen, bir taraftan da ciddi şirket sorunlarını tartışan yöneticiler şaşkınlıkla Çağlar’a baktılar. Öner, yanına bir koltuk çekip Çağlar’ı oturttu ve kendisi de koltuğuna yerleşti. Gözlerinin içi parlıyordu. Her zamanki ağırbaşlı, endişeli halinden çok farklıydı.</p>

  <p class="normal1">Söze, “Günaydın, bugün bir konuğumuz var,” diyerek başladı. “Çağlar, bu yaz, haftanın belli günlerini bizimle geçirecek. O ve arkadaşlarının bir projesi var. Dünya’yı iyiliklerle dolu bir gezegen haline getirmeye çalışıyorlar. Bunun için de önce insanların iyilik yapmalarının veya yapmamalarının nedenlerini anlamaya çalışıyorlar. Bu yaz hepsi farklı işyerlerinde gözlem yaparak bu soruların cevaplarını arayacak, daha sonra da bir araya gelerek bulgularını paylaşacak ve değerlendirecekler. Ben, bu konuda Çağlar’a ve arkadaşlarına yardımcı olmayı kabul ettim. Çağlar yaz tatili süresince Firma’da gözlem yapacak. Haftanın birkaç gününde bizimle olacak, toplantılarımıza katılacak, departmanlarda zaman geçirecek. Sizlerden ona yardımcı olmanızı rica ediyorum,” diyerek konuşmasını tamamladı.</p>

  <p class="normal1">Abdullah içinden “Bu da nereden çıktı, zaten derdimiz başımızı aşmış, adam bir de bizden çocuk bakıcılığı yapmamızı istiyor,” diye geçirirken; Güler, Çağlar’a sevgiyle gülümsedi.</p>

  <p class="normal1">Öner, yöneticileri tek tek Çağlar’a tanıtmaya başladı: “Abdullah Bey, üretim müdürümüz. Ona bağlı 600 kişi var. Fabrikamızın ürünlerinin zamanında ve doğru olarak üretilmesinden sorumlu. Güler Hanım, pazarlama müdürümüz. Ürünlerimizi nasıl tanıtacağımız, ne tür reklamlar yapacağımız gibi konular onun sorumluluğundadır. Mehmet Bey satış müdürümüz. Satış ekibiyle birlikte ürünlerimizi tüm ülkede ve dünyanın diğer ülkelerinde satıyor. Billur Hanım, finans ve muhasebe müdürümüz. Ne kadar para kazandık, nerelere harcayacağız gibi konularda ona danışırız. Kazandığımız para, harcamalarımıza yetmediğinde bize ek para da bulur. Zeki Bey araştırma, geliştirme müdürümüz. Ekibiyle birlikte ürünlerimizin kalitesini artırmak ve yeni ürünler geliştirmek için çalışır. Rıza Bey, genel müdür yardımcısı, yani benim sağ kolum.”</p>

  <p class="normal1">Çağlar sessizlik içinde kendisine bakan yöneticilere gülümseyip kendini tanıttı:</p>

  <p class="normal1">“Merhaba, ben Çağlar, 12 yaşındayım, kabak yemeğini sevmem, bisiklete binmeyi ve çikolatalı dondurmayı çok severim. Burada olduğum için heyecanlıyım. İlk kez büyüklerin bir toplantısına katılıyorum. Bu sabah çok iyiyim.”</p>

  <p class="normal1">Güler, Çağlar’ın sevimliliği ve doğallığından oldukça etkilenmişti. Onu rahatlatmak için, “Ben de bu sabah çok iyiyim, aramızda olduğun için de mutluyum. Kabak yemeğini ben de sevmem ama bamyayı çok severim,” dedi ve içlerinde en iyi anlaştığı Rıza’ya baktı.</p>

  <p class="normal1">Rıza mesajı almıştı, pazartesi sabahının havasını değiştiren bu neşeli oyuna katıldı: “Ben sabahları kahvemi içene kadar kendimi iyi hissetmem. Kahvemi içtim, şimdi iyiyim. Seninle tanıştığıma memnun oldum. Kabak yemeğini yoğurtla yemeyi severim.”</p>

  <p class="normal1">Bu keyifli oyunun havasına giren Zeki, “Bu sabah çok iyi değildim. Yeni ürünle ilgili şikâyetler canımı sıkıyordu ama şimdi iyiyim. Kabak yemeğini kim sever ki, ben köftenin üzerine yemek tanımam. Araba kullanmayı severim,” dedi.</p>

  <p class="normal1">Billur utangaç bir tavırla, “Ben de iyiyim,” dedi. “Kabak yemeği o kadar da kötü değildir.”</p>

  <p class="normal1">Konuşma Mehmet’le devam etti. “Satışlar bu durumdayken nasıl iyi olabilirim ki, kabak deyince aklıma kabak tadı veren satışlar geliyor.”</p>

  <p class="normal1">Neşeli hava aniden ağırlaşmıştı. Güler içinden, “Bu adam dert yanmadan duramıyor. Hiç kimsenin kendisini kısa bir süre için de olsa iyi hissetmesine izin vermiyor,” diye geçirirken, Abdullah söze karıştı.</p>

  <p class="normal1">“Bu hafta 3 makineyi boşaltıp durdurdum. Siparişler artmazsa eleman çıkartmak durumunda kalacağız.”</p>

  <p class="normal1">Yüzler iyice asıldı. Çağlar’ın varlığını unuttular.</p>

  <p class="normal1">Mehmet; “Daha önce de söylediğim gibi, rakiplerimiz bizden ucuza satıyor ve reklam yapıyor. Elim kolum bağlandı. Üretim maliyetlerimizi düşürmek zorundayız,” dedi.</p>

  <p class="normal1">Güler alaycı bir ses tonuyla; “Mehmet Bey,” dedi, “reklam bütçesini kısıp promosyonlar için harcamak istediğinizi ne çabuk unuttunuz.”</p>

  <p class="normal1">Billur; “Son parti malı zararına sattığımızı fark ettik. Satış fiyatı maliyetleri karşılamıyor,” diye ekledi.</p>

  <p class="normal1">Mehmet sinirli bir biçimde; “Size maliyeti düşürmemiz gerek diyorum. Daha yüksek fiyat verseydik müşteriyi kaybederdik,” diye atıldı.</p>

  <p class="normal1">Yüzü öfkeyle kızarmış olan Abdullah yüksek sesle; “Bu standart ürünlerimize uymayan az sayıdaki ürün siparişleriyle maliyet zor düşer,” dedi.</p>

  <p class="normal1">Tartışma bu şekilde uzayıp giderken Öner<span class="ideitalik">, “Hep aynı konuşmalar, aynı sorunlar, aynı çıkmazlar,”</span> diye düşünüyordu.</p>

  <p class="normal1">Toplantının sonunda alınmış olan kararlar şunlardı:</p>

  <p class="noktali">• Siparişler 6 ay içinde artmazsa 150 kişinin işine son verilmesi,</p>

  <p class="noktali">• Kalite standartları tutmayan yeni ürünün üretiminin durdurulması,</p>

  <p class="noktali">• Billur Hanım’ın ucuz faizli kredi için bankalarla görüşmesi,</p>

  <p class="noktali">• Promosyon malzemelerinin hesaplı kullanılması,</p>

  <p class="noktali">• Saldırgan bir satış politikası izlenmesi.</p>

  <p class="normal1">Toplantının başlangıcına göre yüzleri daha da asılmış olan yöneticiler toplantı salonundan çıktılar.</p>

  <p class="normal1">Öner, Çağlar’ı odasına davet etti. Karşılıklı oturduklarında sordu:</p>

  <p class="normal1">“Söyle bakalım, büyüklerle yaptığın bu ilk toplantıyı nasıl buldun?”</p>

  <p class="normal1">“Öner Amca, neden kimse birbirini dinlemedi? Herkes birbirine kızgındı. Birbirlerinin neleri sevdiğini, neleri sevmediğini umursamadılar.”</p>

  <p class="normal1">Öner, bugüne kadar birbirlerinin neleri sevip neleri sevmediklerini hiç bilmediklerini düşündü; sohbet etmediklerini, insan insana ilişki kurmadıklarını… Herkesin bir unvanı, görev tanımı ve sorumluluğu vardı. Birbirlerini bu unvan ve sorumlulukların ötesinde tanımadıklarını, görmediklerini fark etti. Sanki bir makinenin dişlileri gibiydiler. Duyguları olmayan makine parçaları gibi. Para üretmesi, kâr etmesi gereken bir makinenin parçaları…</p>

  <p class="normal1">Öner, Çağlar’a, “Ziyaretlere Güler Hanım’dan başlamak ister misin?” diye sordu.</p>

  <p class="normal1">Çağlar kendisine son derece sıcak davranmış olan bu hanımı ziyaret etme fikrinden hoşnut olarak başını salladı.</p>

  <p class="normal1">Öner, sekreteri Ayşegül’ü çağırdı ve Çağlar’ı Güler Hanım’ın yanına götürmesini rica etti.</p>

  <p class="normal1">Çağlar’la birlikte Güler’i ziyaret etmeden ve Firma’da yaşananlara daha yakından bakmadan önce, birbirlerini, duyguları ve zaaflarıyla birer insan olarak değil de sadece unvan ve görev tanımlarıyla değerlendiren, dolayısıyla makinenin birer dişlisi gibi hisseden Pazartesi Toplantısı’nın kahramanlarını tanıyalım ve bu toplantıda, içinde bulundukları ruh hallerini anlamaya çalışalım:</p>

  <p class="normal1">Abdullah, bu pazartesi diğer pazartesilerden daha gergindi. Hafta sonu, kafası üretim rakamları ve sorunlarla doluydu. Ayrıca eşi, çalıştığı firmanın düzenlediği “Verimli İş İlişkileri” konulu bir seminere katıldığı için oğluyla ilgilenmesi gerekmişti. Öğretmenlerinin oğluna neden hiperaktif dediklerini anlamıyordu. Çocuk bütün hafta sonu bilgisayarın başında oyun oynamış, öyle ortalarda koşturmamıştı. Tamam, yeterince ders çalışmıyor olabilirdi, ama sakin bir çocuktu, hiperaktif değildi. Evet, baba oğul pek bir şey paylaşmıyor olabilirlerdi. Bu doğal değil miydi? Arada nesil farkı vardı. Sonuçta oğlunun hiçbir şeyini eksik etmeyip ona daha iyi şartlar sağlamak için çalışıyordu…</p>

  <p class="normal1">Güler, genelde asık yüzlü değildir, ama bu sabah o da biraz gergindi. Eşi, sinemaya gitme teklifini kabul etmeyince hafta sonunu evde, yemek yaparak ve televizyon seyrederek geçirmişti. Eşi spor programlarını seyrederken Güler yemeği yapmış, daha sonra yatak odasındaki televizyonda dizi izlemişti. Çocukları olmadığı ve eşi evlat edinmeyi kabul etmediği için çocuk sahibi olan meslektaşlarına gıbta ediyordu. Yalnız hissediyordu kendini. Hâlâ kitap okuyan nadir insanlardandı. Kitaplarda yeni bir dünya, yeni dostlar buluyordu. Yalnızlığını kitaplarıyla gidermeye çalışıyordu.</p>

  <p class="normal1">Mehmet bekârdı. Bir golf kulübünün üyesiydi. Bu tür yerlerde sosyal ilişkiler kurmanın işi açısından önemli olduğunu düşünüyordu. Çok sık iş seyahatlerine çıkıyor, kalan zamanını da iş ilişkilerini güçlendirmeye ayırıyordu. İşine verdiği önemi anlayacak bir kadınla henüz tanışmadığı için evlenmediğini söylüyordu. Normalde formuna dikkat etmesine rağmen iş yemekleri nedeniyle kilo almaya başlamıştı ve ilk fırsatta bir spor salonuna kayıt yaptırmak istiyor, fakat bir türlü zaman bulamıyordu. Satış rakamlarındaki düşüş canını çok sıkıyordu. Üretim ve pazarlama müdürlerinin yetersizlikleri yüzünden başarısız olduğunu düşünüyordu. Başarısızlığı kabul edemiyordu ve bu durum onu oldukça saldırgan yapıyordu.</p>

  <p class="normal1">Billur, genelde sessiz ve içe dönüktü. Konuşmayı pek sevmezdi. Her zaman rakamları insanlardan daha güvenilir bulurdu. Eşinden iki yıl önce boşanmıştı. Eşinin onu aldattığı, bu nedenle boşandığı söyleniyordu. Ufak tefek, kumral, zayıf, 30 yaşlarında bir kadındı. Dikkat çekmeyi sevmezdi. Annesiyle yaşıyordu. Evde akşam yemeğinden sonra ya işten getirdiği hesaplara bakıyor ya da annesiyle televizyon seyrediyorlardı. Yaşamın gri olduğuna karar vermişti. Gri sıkıcı gibi gözükmekle birlikte, hayal kırıklıkları getirmeyen güvenilir bir renkti. Toplantılardaki gerginliklerden hoşlanmıyordu. Firma’nın finansal durumuna ilişkin bilgiler olumlu bir gidişi göstermediği için onun rakamlarıyla başlayan toplantılarda gerginlik çok kısa bir zamanda tırmanıyordu.</p>

  <p class="normal1">Zeki, konuşkan, neşeli, eğlenceli bir insan olarak tanınıyordu. 50 yaşındaydı. Evliydi, evli bir kızı ve üniversiteye giden bir oğlu vardı. Torununa çok düşkündü. 3 yaşında bir çocuğun her sabah işe gider gibi yuvaya gitmesine, daha sonra da evde bakıcı bir bayan tarafından karşılanmasına üzülüyordu. Kızı ve damadı herkes gibi çok çalışıyorlardı. Çoğu zaman onlar eve geldiğinde çocuk uyumuş oluyordu. Diğer zamanlarda ise onunla ilgilenemeyecek kadar yorgunlardı. Çocuğa daha çok zaman ayırmaları gerektiğini söylediğinde ise, ona iyi bir gelecek sağlamak için bu kadar çok çalıştıklarını söylüyorlardı. En iyi yuvaya gönderiyorlardı, en pahalı bakıcılardan birisini tutmuşlardı. Daha ne yapabilirlerdi ki?</p>

  <p class="normal1">Rıza, Firma’nın gelişip büyümesinde Öner’le omuz omuza çalışmıştı. Firma onun çocuğu gibiydi. Yaşadıkları satış sorunları, yöneticilerin birbirleriyle uyumsuzlukları, Firma’nın geleceğinin belirsizliği uykularını kaçırıyordu. Her krizin aslında bir fırsat olduğuna inanıyordu. Karamsar düşüncelerle sorunları çözemeyeceklerini düşünüyor, ancak, olumlu bir bakış açısı sürdürmekte zorlanıyordu. Tek kızı Amerika’ya yerleşmişti. Bir torunu vardı. Yılda bir kez eşiyle Amerika’ya gidip kızını, damadını ve torununu görüyor, yılda bir kez de onlar Türkiye’ye, ziyaretlerine geliyorlardı. Hem Rıza hem de eşi, geniş arkadaş çevrelerinde aranılan ve sevilen insanlardı.</p>

  <h2 class="h2baslik" id="calibre_toc_26">ÇAĞLAR’IN GÜLER’LE BİRLİKTE YAPTIĞI ZİYARETLER</h2>

  <p class="normal1">Güler, Çağlar’ı gülümseyerek karşıladı. Çağlar için bir meyve suyu söyledikten sonra, “Okumam gereken bir yazı var,” dedi. “Beni biraz beklersen birlikte ofisleri gezmeye çıkarız.” Çağlar meyve suyunu içerken Güler, önündeki dergiyi okudu. Telefonla birini aradı, karşıdakine, “Müsaitsen seninle konuşmam gerekiyor,” derken sinirliydi. “Çağlar, meyve suyunu bitirdiysen satış departmanına, Mehmet Bey’e bir ziyaret yapmamız gerekiyor,” diyerek ayağa kalktı.</p>

  <p class="normal1">Çağlar ve Güler, biraz sonra Mehmet’in odasında oturuyorlardı. Mehmet de Güler de Çağlar’ı unutmuş, derin bir tartışmaya girişmişlerdi.</p>

  <p class="normal1">Güler elindeki dergiyi gösterip haberin giriş kısmını yüksek sesle okudu: “Firma’nın ürünleriyle ilgili müşteri şikâyetleri artıyor. Fanus Otelleri genel müdürü, geç teslimatlardan ve teslim edilen mallardaki kalite sorunlarından dolayı yüklü bir tazminat talebinde bulunacaklarını söyledi.”</p>

  <p class="normal1">Güler derin bir nefes alıp devam etti: “Sektör dergilerine sorunlarımızla haber olmaya başladık. Benim, hangi pazarlama mucizesiyle bu yıkımı durdurmamı istersin. İnsanlar, ‘Kaliteli Ürün, Zamanında Teslim, Güvenilir Marka’ sloganımıza gülmeye başladı. Bu yazı çıkmadan önce müdahale edemez miydin?”</p>

  <p class="normal1">Mehmet kıpkırmızı bir yüzle; “Bana bağırmak yerine Abdullah Bey’le konuş,” dedi. “Satış yapmak için canımız çıkıyor. Adamlar ürünlerdeki kalite sorunlarının yanında bir de zamanında teslim edemiyorlar. Müşterinin yüzüne bakacak halim kalmadı. Sabrım tükeniyor artık. Öner Bey’i sevdiğim için dayanıyorum, yoksa burada, bu kadroyla bir dakika bile durmam.”</p>

  <p class="normal1">Güler sakinleşmeye çalışarak, “Sen Abdullah Bey’le konuştun mu?” diye sordu.</p>

  <p class="normal1">Mehmet, “Şaka yapıyorsun herhalde,” dedi. “Bu yaşadığımız sorun ne ilk ne de son olacak. Ne kadar söylesem de boş. Hiçbir şey düzelmiyor. Bir kez daha konuşacağım da ne olacak. Sanki bilmiyor mu. İşi sorun yaratmak.”</p>

  <p class="normal1">Güler ve Çağlar Mehmet’in odasından ayrılıp Abdullah’ın yanına gittiler. Buradaki konuşmalar da diğerinden çok farklı geçmedi.</p>

  <p class="normal1">Güler, “Merhaba Abdullah,” diyerek oturdu.</p>

  <p class="normal1">Abdullah asık bir yüzle başını kaldırmadan: “Hayırdır,” dedi, “sen sadece çayımı içmeye uğramazsın?”</p>

  <p class="normal1">“Sektör dergisini gördün mü?”</p>

  <p class="normal1">“Henüz bakacak vaktim olmadı. Ne var?”</p>

  <p class="normal1">Güler, Mehmet’e okuduğu yazıyı tekrar okudu ve dergiyi Abdullah’ın önüne koydu.</p>

  <p class="normal1">Abdullah dergideki yazıyı inceledikten sonra, “Böyle olacağı belliydi,” dedi bıkkın bir şekilde. “Kimse beni dinlemiyor ki. Bu siparişi söz verdiğiniz tarihte yetiştiremeyiz dedik, ama dinleyen kim! Döşemelik olarak istedikleri kumaşın cinsi daha önce çalışmadığımız bir cins ve açık renk istiyorlardı. Bu da fazlasıyla hassas olmayı gerektiriyor. Numune çalışmasını ve testleri doğru düzgün yapacak zamanımız olmadı. (Mehmet’i kastederek) O adamın laf dinlememesi, ukalalığı, kişisel hırsları şirketi batıracak. Öner Bey’in yerinde olsaydım çoktan kovmuştum onu, ama Öner Bey çok iyi bir adam, yapamıyor.” Abdullah sözlerini bitirince ayağa kalkarak görüşmenin sona erdiğini belirtti.</p>

  <p class="normal1">Çağlar’la birlikte Güler’in odasına geri döndüler.</p>

  <p class="normal1">Güler, bir süre konuşmadan önüne bakarak oturduktan sonra Çağlar’a döndü ve canı sıkkın bir şekilde “Bu sabahla ilgili olarak ne düşünüyorsun Çağlar? Sence biz yetişkinler neden iyilik yapmaya zaman bulamıyoruz?” diye sordu.</p>

  <p class="normal1">Alaycı ve acı bir ses tonuyla kendi yanıtladı: “Birbirimizi suçlamakla o kadar meşgulüz ki, iyilik yapmayı bırak, üzerine düşünmeye bile vaktimiz yok.”</p>

  <p class="normal1">Çağlar, bütün bu ziyaretler sırasında sessizce oturmuştu. İlk kez konuştu. Sesi çekingendi. <span class="ideitalik">“Herkes üzgün,”</span> dedi.</p>

  <p class="normal1">Güler ekledi, <span class="ideitalik">“Ve de kızgın.”</span></p>

  <p class="normal1">Çağlar, “Öğretmen koçumuz, kızgınken istemediğimiz şeyleri söyleyebileceğimizi, o yüzden de çok kızınca sakinleşene kadar beklememizi, sonra birbirimizle konuşmamızı söyler. Biz de kızgınlığımız geçene kadar bekleriz,” dedi.</p>

  <p class="normal1">“Sizin koçunuz mu var?”</p>

  <p class="normal1">“Annemlerin de vardı. Annem çalıştığı Delta şirketinde aynı zamanda koçluk da yapıyor.”</p>

  <p class="normal1">“Annenler de mi iyilik sayısını artırmak için çalışıyorlar?”</p>

  <p class="normal1">“Biraz öyle. Bir kez firmalarını ziyaret etmiştim. Ürünlerin fiyatlarını düşürmek için bazı çalışmalar yapmışlardı. Böylece fiyat pahalı diye alamayanlar da alabilmişti. Bu da bir iyilik sayılır.”</p>

  <p class="normal1">“Peki Çağlar, gözlemlerin için neden annenlerin firmasını değil de bizi seçtin?”</p>

  <p class="normal1">“Annem, bir gözlemcinin tarafsız olması gerektiğini söyledi. Hiç tanımadığım bir yerde gözlem yaparsam daha çok şey görebileceğimi, insanlarla ilgili hiçbir şey bilmeyeceğim için, önyargılı olmayacağımı söyledi. Sizce de öyle mi?”</p>

  <p class="normal1">“Annen çok güzel söylemiş Çağlar.”</p>

  <p class="normal1">Çağlar’ın Delta’nın fiyat düşürmesine ilişkin söyledikleri Güler’in ilgisini çekmişti. Kafasının içinde düşünceler uçuşmaya başladı: <span class="ideitalik">“Fiyat düşürmek için çalışan bir takım. Öyleyse maliyetleri düşürüyorlar. Maliyetler düşerken kalite sorunları ve başka sorunlar olmuyor mu? Eğer olmuyorsa o zamana kadar neden düşürülmemiş? Belki biz de bir şeyler yapabiliriz? Bir takım olarak çalışmak mı? Abdullah, Mehmet ve diğerleriyle… Mümkün mü? Çok zor, hatta imkânsız? Ama yine de, acaba…”</span></p>

  <p class="normal1">Güler gülümseyerek Çağlar’a baktı, “Annene, onunla tanışmaktan çok mutlu olacağımı söyler misin lütfen?” dedi.</p>

  <h2 class="h2baslik" id="calibre_toc_27">BİR GÜN SONRA, GÜLER’İN ODASI</h2>

  <p class="normal1">Güler müşteri memnuniyeti anketinin sonuçlarını incelerken Çağlar kapıyı çalarak içeri girdi.</p>

  <p class="normal1">“Günaydın,” dedi.</p>

  <p class="normal1">Güler gülümseyerek, “Günaydın Çağlar. Bu sabah nasılsın?” diye sordu.</p>

  <p class="normal1">“İyiyim, teşekkür ederim. Siz nasılsınız?”</p>

  <p class="normal1">Güler biraz buruk bir şekilde, “Sağ ol canım, ben de iyiyim. Annen senin gibi bir çocuğu olduğu için çok şanslı,” dedi.</p>

  <p class="normal1">“Anneme sizden bahsettim. Benimle ilgilendiğiniz için size teşekkür etmemi istedi. Bir de sizinle tanışmaktan çok memnun olacağını söyledi. Bu hafta bir akşam birlikte yemeğe çıkabilir miyiz diye soruyor.”</p>

  <p class="normal1">Güler heyecanlandı. “Çağlar’ı yetiştiren kadınla tanışmak, yeni bir insan tanımak…” diye düşündü. Hayatının tekdüzeliğine Çağlar’la birlikte farklı renkler girmeye başlamıştı.</p>

  <p class="normal1">“Çağlar, çok sevinirim. Anneni arayıp yemek için bir gün kararlaştıralım mı?” dedi.</p>
</body>
</html>
