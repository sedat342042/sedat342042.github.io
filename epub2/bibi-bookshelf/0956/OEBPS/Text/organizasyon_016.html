<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ogrenen Ogranizasyon Yolculugu</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_14">9<br class="calibre3" />
  İmkânsız</h1>

  <h2 class="h2baslik" id="calibre_toc_42">TEK YUMRUK TAKIMI’NIN ÇALIŞMAYA BAŞLAMASINDAN SEKİZ AY SONRA</h2>

  <p class="normal1">Ağaçların altındaki restoranın camlarla çevrili, sera görünümlü bölümünde neşeli bir grup, bu güzel kış akşamında, ağaçların üzerindeki karın oluşturduğu güzel manzaranın eşliğinde birlikte olmanın tadını çıkarıyordu. Tek Yumruk Takımı, Öner, Akın ve Emin bir kutlama yemeğindeydiler.</p>

  <p class="normal1">Öner, Billur ve Mehmet’e bakarak, “Arkadaşlar, bu akşam en büyük başarımızı kutluyoruz…” dedi.</p>

  <p class="normal1">Güler, “Ne kadar sevindiğimi anlatamam…” diyerek yanında oturan Billur’a sarılarak yanağından öptü.</p>

  <p class="normal1">Zeki, “İkinizi de tebrik ediyorum,” dedi. “Aylar önce, çalışmaya ilk başladığımızda, kişisel vizyonlarınızı paylaştığınızda birlikte ne kadar mutlu olabileceğiniz içimden geçmişti. Bunun gerçekleşmiş olmasına çok seviniyorum.”</p>

  <p class="normal1">Abdullah elini Mehmet’in omzuna koyarak, “Çok, ama çok mutlu olun ve mutlu çocuklar yetiştirin,” dedi.</p>

  <p class="normal1">Rıza, “Tebrik ediyorum,” dedi ve gülerek devam etti. “Bu kadar zaman anlamadığımız için de şaşırıyorum.”</p>

  <p class="normal1">Emin, “Çok mutlu bir akşam,” derken Akın da başını sallayarak onayladı.</p>

  <p class="normal1">Tebrikleri kabul eden Mehmet söze başladı. “Hepinize çok teşekkür ederiz. İsterseniz olayı başından anlatayım, Billur’la ben yıllardır aynı şirketin yönetim ekibinde çalışıyoruz, ama aslında birbirimizi hiç tanımıyormuşuz. Son sekiz aydır yaptığımız toplantılardaki cesaretinden, zekâsından, dürüstlüğünden, insanlara olan sevgi dolu ve önyargısız tutumundan etkilendim. Bir de baktım ki, en yakın arkadaşım olmuş. Çok şey paylaşıyoruz. Keşke yaşam arkadaşım da olmayı kabul etse diye düşünmeye başladım. Ancak kötü bir evlilik deneyimi geçirdiğini biliyordum ve teklif edersem olumsuz bir yanıt almaktan korkuyordum.”</p>

  <p class="normal1">Billur araya girdi, “Bir gün Mehmet’le sohbet ederken, yaşamı paylaşacak, güvenip sevdiğin, anlaşabileceğin birinin olmasının ne kadar da güzel olacağından, çok az sayıda birliktelikte bu saydıklarımızın gerçekleştiğinden bahsediyorduk. Mehmet, bana, mutluluğu bulmak için uzaklara bakmaya gerek olmadığını, bazen yaşam arkadaşımızın yanı başımızda olduğunu ve onu göremediğimizi söyledi.”</p>

  <p class="normal1">Mehmet, ”Yine de cesaret edip devamını getiremedim,” dedi. “Yaşam arkadaşım olmayı teklif ederken arkadaşlığımızı kaybetmekten korktum.”</p>

  <p class="normal1">Billur, “Bir düşünsel model değişikliği yaşadık. Evlenme teklifini Mehmet değil ben yaptım,” dedi, Mehmet’e bakarak. “Dediği gibi, Mehmet en yakın arkadaşım olmuştu. Ne kadar çok ortak zevkimiz olduğunu fark ediyordum. Birlikte çok güzel zaman geçiriyorduk. Bunu kaybetmemeliyiz diye düşündüm. Mehmet için çok önemli olduğumu hissediyordum. Neden onun bana evlenme teklif etmesini bekleyeyim ki, ben ona sorarım diye düşündüm. Bütün cesaretimi topladım ve geçen hafta sohbetimizin bir yerinde ‘Ne dersin biz evlenirsek, mutlu olmayı başarabilir miyiz?’ diye sordum.”</p>

  <p class="normal1">Mehmet, “Nasıl bir şok ve mutluluk yaşadığımı tahmin edemezsiniz,” derken sanki o anı tekrar yaşıyormuş gibi heyecanlanmıştı. “Birkaç dakika konuşamadım. Sonra ‘Bence harika bir örnek oluruz,’ dedim. İşte şimdi burada, hep birlikte kutluyoruz.”</p>

  <p class="normal1">Sohbet neşe içinde devam ederken sipariş ettikleri yemekler geldi.</p>

  <p class="normal1">Abdullah, “Son altı-yedi ayda yaşamlarımızda çok şey değişti,” dedi. “Tek Yumruk Takımı olarak hedeflerimizi büyük ölçüde tutturduk ve emin adımlarla ilerliyoruz. Ancak kişisel yaşamlarımızda da değişimler oldu. Oğlumla artık daha yakınız. Arkadaş olduk. Bunu gerçekleştirmeyi her zaman istemiştim, ama nasıl yapacağımı, nereden başlayacağımı bilmiyordum. İşyerindeki stres ve gerginliğin çalışmalarımız sonucu azalması, ailemle olan ilişkilerimi olumlu yönde etkiledi. Evde de daha az gerginim. Eşim, daha çok güldüğümü, daha çok teşekkür ettiğimi, daha çok konuştuğumu, daha çok şaka yaptığımı ve onlara daha çok zaman ayırdığımı söylüyor.”</p>

  <p class="normal1">Zeki içeceğinden bir yudum alarak söze girdi; “’İş ve özel yaşamı ayırmak’ düşünsel modelini bir yana bırakmalıyız diye düşünüyorum. İnsan yaşamı birbirinden kopuk, bağımsız parçalara ayrılamaz. Sistem düşüncesiyle olayları irdelediğimizde her şeyin birbirini etkilediğini ve iç içe geçtiğini görüyoruz. İşimde mutlu değilim. İş bitince bir şalter varmış da onu kapamışım gibi yapacağım ve işten çıktıktan sonraki yaşamım bundan etkilenmeyecek. Bir yerime bir şey olduğunda tüm vücudum etkilenir, çünkü ben bir bütünüm. Yaşamlarımız da bir bütün.”</p>

  <p class="normal1">Güler, Zeki’yi başıyla onaylarken, “Zeki çok haklısın,” dedi. “Mutluluk, enerji, sevgi, coşku gibi duyguları bir yerde yaşayıp diğerinde yaşamamak olmuyor. Yaşamın bir yönü aksıyorsa bu diğer yönlerini de etkiler. Bir yerindeki mutluluk ya da mutsuzluk diğerine de yansır. İşle ilgili sorunları kaderimiz gibi kabullendiğimizi, onlarla yaşamayı kanıksadığımızı, bu nedenle de sorunların azalmak yerine artarak üzerimize geldiğini konuşmuştuk. Bugün Firma’da sorunlar katlanılması gereken, kaderimiz olan sıkıntılar olarak değil, çözmemiz gereken, hayatımıza dinamizm katan, bizi geliştiren fırsatlar olarak görülüyor. Bu değişimi yaparken attığımız ilk adım, sorunlar yok gibi davranmayı, tabu haline getirip konuşmamayı bir tarafa bırakmak ve sorunlarımızla birbirimizi suçlamadan yüzleşmeyi başarmak oldu. Ben bu yüzleşmeyi evliliğimle ilgili olarak da yaptım. Kavgasız, gürültüsüz bir evliliğim var. Ama coşkuları, ortak hedefleri, paylaşımları yok. Daha çok çalışacağız, daha çok şeye sahip olacağız derken bir de baktım ki, onları kaybetmişiz. Kendime sordum, ‘Mutlu muyum? İstediğim bu mu?’ Çocukları çok seviyorum ama çocuğum olmuyor. Ben bir çocuk evlat edinmek istiyorum, eşim istemiyor. Geri dönüşüm ve kiralama projemiz benim için çok önemli. Sadece Firma’nın değil Dünya’mızın geleceğine katkısı olan bir proje. Ancak bu coşkumu eşimle paylaştığımda beni dinlemiyor, önemsemiyor, gülüp geçiyor. Artık sohbet etmiyoruz. İstediğim yaşamın bu olmadığına karar verdim. Onunla konuştum. Önce dinlemek istemedi. Her şeyimizin olduğunu, neden sorun çıkarttığımı anlamadığını söyledi. Bir başkasının çocuğunu yetiştirmek istemediğini, bunun için enerjisi ve sabrı olmadığını söyledi. Bu konuşmalarda suçlamamaya, negatif duygularla her şeyi daha kötüye götürmemeye gayret ettim. Kendimi ona açıkça ifade etmeye çalışırken, ikna etmeye çalışmadım. Onu da anlamak istedim ve dinledim. Pek çok konuşmanın sonunda fark ettik ki, biz ilişkimizi tüketmişiz ve gelecekle ilgili beklentilerimiz çok farklı. Ayrılmaya karar verdik. Birbirimize ne kızgınız ne de kırgın. Geçen hafta ben yeni bir eve taşındım ve kimsesiz bir çocuğun koruyucu anneliğini üstlendim. Adı Cemil. Şimdilik hafta sonlarını benimle geçirecek. Sakın benim için üzülmeyin. Çok daha iyiyim, tabii ki biraz buruk hissediyorum, yılların anıları var. Ama sorunlarımla yüzleştim ve bir adım attım. Hayatımın kontrolünü akışına bırakmak yerine tekrar elime aldım. Hayatımı kendi arzularım doğrultusunda biçimlendirmeye çalışacağım.”</p>

  <p class="normal1">Rıza, Güler’e bakarak “Güler bizimle bunları paylaşman beni çok duygulandırdı. Teşekkür ederim,” dedikten sonra gözlerini masada oturanların üzerinde gezdirdi ve devam etti. “Biz sadece bir takım olmadık, dost olduk. Yalnız değilsin. Kafamızdaki imkânsızlar bizleri yıllarca durdurmuş. ‘Bir evlilikte sevginin, heyecanın bitmemesi imkânsız’, ‘Bir işyerinin hem para kazanıp hem de toplum ve çevre adına örnek olacak çalışmalar yapması imkânsız’, ‘Patron ile çalışanların takım arkadaşı olması, daha güzel bir yaşam için birlikte üretmesi imkânsız’, ‘Dünya’nın iyiliklerle dolu bir gezegen olması imkânsız’, ‘Bütün bu imkânsızları hayal eden ve peşinde koşanlara da umutsuz hayalperestler, romantikler’ demişiz. ‘İmkânsızlar’, ‘yaşamın gerçekleri’, ‘yapamazsınlar’, ‘olmazlar’ beni artık eskisi kadar umutsuzluğa düşürmüyor. ‘İmkânsız’, biz izin verdiğimiz, ona inandığımız için önümüze çıkıyor. Sekiz ay içinde imkânsız denen ne kadar çok şeyin aslında gerçekleştirilebileceğini gördük. Bence en önemli kazancımız, imkânsızları kendi kafamızın içinde yaratıp sonra da onların getirdiği sınırlamaları aşamıyor olduğumuzu fark etmemiz oldu. Belli noktalardaki ilk mağazalarımızı açtık. Mümkün değil, tutmaz denen kiralama sistemimiz çok ses getirdi ve talep görüyor. Geri dönüşüm sistemlerimizi adım adım kuruyoruz. Yaptıklarımızın nedenlerini anlatınca insanlar bizi desteklemeye, tercih etmeye başladı…”</p>

  <p class="normal1">Öner, garsonun getirdiği orta şekerli kahvesinden bir yudum aldıktan sonra konuşmaya başladı. “Güler’le birlikte birkaç kez ‘İyilik Damlacıkları Takımı’nı ziyaret ettik. Ormanları hızla büyüyor. Okulda birbirini dinleme, sevgi, değer verme, paylaşma üzerine yoğun bir konuşma ortamı oluşmuş. Veliler, öğretmenler, idareciler, öğrenciler bir araya gelip paylaşıyor, konuşuyorlar. Bu paylaşımlar sonucu yeni takımlar kuruluyor, pek çok farklı konu ele alınıyor. Güler’le bir çember oturumuna katıldık. Oturumda firma sahibi üç veli vardı. Şehrimizi öğrenen bir şehir yapıp yapamayacağımız üzerine konuştuk. Hatta konuları bile belirledik. Çevre kirliliği, işsizlik, okuma oranı, organik tarım, suç oranı, trafik kazaları, sokak çocukları gibi somut sonuçlar elde edebileceğimiz pek çok konu var. Belki de şehrin ilgili tüm taraflarını bir araya getirip takımlar kurabiliriz. Şehrimizin sorumluluğunu hep birlikte üstlenebiliriz. Emin Bey, Akın Bey, ne dersiniz? Yapabilir miyiz? Bize yardımcı olur musunuz?”</p>

  <p class="normal1">Emin’le Akın böyle bir çalışmanın içinde yer almaktan mutlu olacaklarını söylediler.</p>

  <p class="normal1">Güler, “Görüyor musunuz, ‘İyilik Damlacıkları’nın Dünya’yı iyiliklerle dolu bir gezegen yapma’ vizyonu adım adım ilerliyor,” derken gözleri parlıyordu.</p>

  <p class="normal1">Akın, “Tek Yumruk Takımı olarak her anlamda ses getiren, büyük bir başarı sağladınız. Bu başarı hikâyesinin asıl kahramanları kimler?” diye sorunca Öner ve Tek Yumruk takımı cümleleri birbirinin ağzından kaparak anlatmaya başladılar.</p>

  <p class="normal1">Öner: “Hikâye Çağlar’la başladı. Çağlar önce benimle, sonra da diğer arkadaşlarla tanışmıştı.”</p>

  <p class="normal1">Güler: “Sonra ben Çağlar’ın annesi Elif’le ve Delta’daki ‘Misafirseverler Takımı’yla tanıştım. Aslında hikâyemizin bir de bizden önceki kısmı var. Elif, Pelin Hanım’la tanışmasa bunların hiçbiri olmayacaktı. Pelin Hanım’ın orada olmasını ise Rüya Hanım sağlamış, Rüya Hanım’ın bu işin içine girmesi ise Peter Senge’nin kitabını okuması ve onunla tanışmasıyla olmuş.”</p>

  <p class="normal1">Öner: “Akın Bey, sonra devreye Emin Bey’le birlikte sizler girdiniz. Hemen arkasından ise Tek Yumruk Takımı geldi.”</p>

  <p class="normal1">Rıza: “Tedarikçilerimiz, satışçılarımız, üretim çalışanlarımız, aslında tüm çalışanlarımız hikâyemize dahil oldu.”</p>

  <p class="normal1">Mehmet: “Müşterilerimizi de unutmamak gerek.”</p>

  <p class="normal1">Zeki: “Aslında Çağlarların okulunun hikâyesinin bir yerinden Delta şirketinin hikâyesi başladı ve resme eklendi. Bizim, yani Firma’nın hikâyesi ise ikisine birden bağlı olarak başladı. Bütün bu hikâyelerin etrafında kendiliğinden pek çok farklı hikâye ve başarı oluştu. Ve belki de resmin bir parçası da ‘Öğrenen Şehir’ olacak. Sanki suya bir taş atılmış gibi dalga dalga büyüyor ve nereye ulaşacağını bilmiyoruz.”</p>

  <p class="normal1">Billur, çayını yudumlayarak söze girdi: “Ne kadar büyük bir sistemin parçasıyız. Sistemdeki her şey birbiriyle ilgili ve etkileşim içinde. En ufak bir eylem sistemin bir yerinden başlayarak her şeyi etkiliyor.”</p>

  <p class="normal1">Mehmet: “Böylesine büyük ve her parçanın diğerini etkilediği bir sisteme ait olduğumuzu görmediğimizde yaşadığımız olaylara anlam veremiyoruz ve kendimizi çaresiz kurbanlar gibi hissediyoruz.”</p>

  <p class="normal1">Rıza, Billur ve Mehmet’le aynı fikirde olduğunu ifade ederek, “Halbuki sistemin bir parçası olarak etkilendiğimiz kadar etkileme gücümüz de var,” dedi. “Bizim eylemlerimiz de bu sistemi yaratmaya katkıda bulunuyor. Yaptığımız her şey düşündüğümüzün ve hayallerimizin ötesinde bir yerlere ulaşıyor ve etkiliyor. Bunun farkında olduğumuzda umutsuzluk ve kendini kurban gibi hissetme duygusu kendiliğinden ortadan kalkıyor.”</p>

  <p class="normal1">Öner düşünceli bir şekilde, “Ulaştığımız bu noktada çok dikkatli olmalı ve elde ettiğimiz başarıların bizi rehavete düşürmesine izin vermemeliyiz,” diyerek konuşmasına devam etti, “Öğrenmiş/bilen bir organizasyona dönüşürsek tekrar inişe geçebiliriz. Öğrenen Organizasyon’un varılacak bir nokta değil de bir yolculuk olduğunu, kendimizin dışındaki bir olgu, sihirli bir değnek ya da reçete olmadığını unutmamalıyız.”</p>

  <p class="normal1">Bu güzel akşam yemeği Akın’la Emin’in, Mehmet’le Billur’u ve Tek Yumruk Takımını’nı bir kez daha tebrik etmesi ve otellerine gitmek için izin istemeleriyle son buldu.</p>
</body>
</html>
