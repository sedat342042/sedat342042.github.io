<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ogrenen Ogranizasyon Yolculugu</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_8">3<br class="calibre3" />
  Yeni Bir Dost-Yeni Bir Umut</h1>

  <h2 class="h2baslik" id="calibre_toc_28">AĞAÇLARIN ALTINDA BİR RESTORAN</h2>

  <p class="normal1">Güler, Çağlar ve Elif, erguvan ve ıhlamur ağaçlarının kokuları arasında yemek yiyebilecekleri sakin bir restoranda buluştular. Bir ağacın altındaki masaya oturdular.</p>

  <p class="normal1">Çağlar annesiyle Güler Teyzesi’ni tanıştırmış olmaktan dolayı çok mutluydu. Güler, Elif’in anlattıklarını büyük bir keyifle dinliyordu. Zaman zaman masalarından kahkaha sesleri yükseliyordu. Yaşam coşkusunu hissettikleri, birlikte olmaktan gerçek anlamda keyif aldıkları, paylaşmanın güzelliğini yaşadıkları bir akşamdı.</p>

  <p class="normal1">Çağlar ağaçların altında oynayan çocuklara katıldığında Güler, Elif’e nasıl bu kadar huzurlu, mutlu ve espirili olabildiğini sordu.</p>

  <p class="normal1">Elif, “Can ve arkadaşları sayesinde,” diye yanıtladı. Büyük oğlu Can’ın takımına veliler olarak ilk çağrılmalarını, kendine has uslubuyla anlatmaya başladı.</p>

  <p class="normal1">“Okulun toplantı odasında sandalyeleri çember şeklinde dizmişlerdi. Çemberin bir yerinde biraz daha geniş bir boşluk bırakılmış ve oraya tek bir sandalye konmuştu. Bu sandalyede biz yaşlarda, tanımadığım hoş bir bayan oturuyordu. Arkasında ise sunum için bir perde, bir bilgisayar ve bir projektör makinesi vardı.</p>

  <p class="normal1">“Biz veliler, iki öğretmen ve çocuklar çember şeklinde dizilmiş sandalyelere oturduk. Veliler bakalım altından ne çıkacak diye birbirimize bakıyorduk. İşten çıkmıştım, saat akşamın yedi buçuğuydu ve çok yorgundum.</p>

  <p class="normal1">“Can, babası seyahatte olduğu için katılmam konusunda bana çok ısrar etmişti. Bu kadar ısrar ettiğine göre, bunun, öğretmenlerin çocukları şikâyet ettikleri o toplantılardan olmayacağını düşündüm. Bu tür toplantılarda ya şikâyet dinlenir ya da okulun yeni istekleri öğrenilir. Neyse, şikâyet olmayacağına göre ne isteyeceklerse istesinler de gidelim diye içimden geçiriyordum.</p>

  <p class="normal1">“Bu sırada projektör makinesinin önünde oturan bayan sandalyesini bizlere yaklaştırarak çemberi kapadı ve konuşmaya başladı:</p>

  <p class="normal1">“‘Adım Pelin. Çocuklarınızla ve Öğrenen Organizasyon takımlarına koçluk yapan öğretmenleriyle çalışıyorum. Sizleri tanımaktan son derece mutluyum. Zaman ayırıp geldiğiniz için çok teşekkür ederim,’ dedi. Sonra, ‘Biz, toplantılarımıza, bugün nasılsınız diye sorarak başlarız? Bu toplantıyı da aynı soruyla açmak istiyorum. Kim başlamak ister?’ diye sordu.</p>

  <p class="normal1">“Bu arada benim sabrım iyice tükenmişti. İçimden, ‘Sana ne benim nasıl olduğumdan, senin de diğerlerinin de nasıl olduğu beni ilgilendirmiyor,’ diye geçiriyordum. Damla isminde bir kız çocuğu söz aldı:</p>

  <p class="normal1">“‘Ben bu akşam iyiyim. Annem ve babam neler yaptığımızı merak ediyorlardı. Burada oldukları için mutluyum,’ dedi.</p>

  <p class="normal1">“Damla’nın annesi olduğunu söyleyen hanım devam etti: ‘Ben de iyiyim. Damla, bu takım çalışması konusunda o kadar heyecanlıydı ki, babası da ben de buraya heyecanla geldik. Neler yaptıklarını dinlemek istiyoruz,’ dedi.</p>

  <p class="normal1">“Damla’nın annesinin söylediklerini duyunca biraz utandım. Can da beni çağırırken heyecanlıydı, hatta birkaç kez takımlarıyla ilgili bir şeyler anlatmaya da çalışmıştı ama dinleyecek zamanım yoktu.”</p>

  <p class="normal1">Elif’in hikâyesinin bu kısmında Güler araya girdi, “Siz ve Çağlar o kadar yakın görünüyorsunuz ki, bu söylediğinize inanamıyorum,” dedi.</p>

  <p class="normal1">Elif, “Can 14, Çağlar 12 yaşında ve ben bir yıl öncesine kadar onlarla olan zamanımın değerini bilemediğim, çocuklarımla daha yakın olamadığım ve pek çok şeyi onlarla paylaşamadığım için çok üzülüyorum. Onların iyi okullarda okuması, her şeyin en iyisine sahip olması için çok çalıştığımı düşünürdüm. Çağlar’ın içine kapalı, yalnız ve huzursuz bir çocukluk dönemi geçirdiğinin farkına bile varamadım. Çocuklarımın pahalı oyuncaklara, giysilere, lüks tatillere değil, bana ve sevgime ihtiyaç duyduklarını fark etmem zaman aldı. Sevginin zaman ayırmak, emek vermek olduğunu anlamam da aynı oranda geç oldu,” dedikten sonra katıldığı toplantıyı anlatmaya devam etti.</p>

  <p class="normal1">“Pelin Hanım, aslında firmalarla çalışan bir danışman olduğunu, Öğrenen Organizasyon çalışmaları yaptığını, Bu kolejdeki çalışmanın, yürüttüğü ilk ‘öğrenen okul’ çalışması olduğunu söyledi. Bu çalışmanın onun hayatında çok önemli olduğunu, birlikte daha mutlu bir dünya yaratabileceğimize inandığını söylerken arkasından neler geleceğini merak ediyordum. Toplantı beklediğimden oldukça farklı geçmeye başlamıştı. Pelin Hanım içten görünüyordu. Size Pelin Hanım’ın ve Rüya Hanım’ın hikâyesini Pelin Hanım’ın ağzından anlatacağım.</p>

  <p class="normal1">“’Bu mesleğe başlamadan önce bir firmada yönetici olarak çalışıyordum, ancak mutlu değildim. Bir şeylerin eksikliğini hissediyordum. Para kazanıyordum ama, kendimi, anlamlı ve önemli şeyler yapan biri ya da büyük bir takımın parçası olarak hissetmiyordum. Yapmam gerekenleri yapıp kariyerimde ilerlemek için diğerlerinden daha başarılı olmaya çalışırken, aslında tatilleri ve hafta sonlarını bekleyerek zaman öldürüyordum ve bir gün, öldürdüğüm bu şeyin aslında zaman değil, yaşamım olduğunu fark ettim ve çalıştığım firmadan ayrıldım.</p>

  <p class="normal1">“’Bir meslektaşım, firmalara danışmanlık yapan yeğeninin birlikte çalışacağı birini aradığını söyledi. Rüya Hanım’la bu şekilde tanıştık. Onunla tanışmam Öğrenen Organizasyon’la ve bu kavramı ortaya atan düşünür ve yazar Peter Senge’yle de tanışmamı sağladı.</p>

  <p class="normal1">“’Rüya Hanım’la aynı dili konuşuyorduk. İkimiz de çok heyecanlıydık. Uzun zaman sonra ilk defa içim coşkuyla doluydu. Peter Senge, son yüzyılda yönetim stratejilerini en çok etkileyen yirmi dört kişiden birisi olarak kabul ediliyordu. <span>Beşinci Disiplin</span> kitabının yazarıydı. Ama en önemlisi, son derece alçakgönüllü ve sevgi dolu bir insandı. Öyle olmasaydı ben bu işe böylesine gönül veremezdim.</p>

  <p class="normal1">“’Kusura bakmayın, çok heyecanlıyım, konudan konuya atlıyorum. Uzun süredir burada, bu çalışmanın içinde olmayı o kadar çok arzuluyordum ki, sizinle her şeyi bir anda paylaşmak istiyorum. Kafanızda pek çok soru oluşmuş olmalı. Rüya Hanım’la tanıştığımız gün ve izleyen haftalarda onu nasıl bir soru yağmuruna tuttuğumu hatırlayınca sizleri çok iyi anlıyorum.’</p>

  <p class="normal1">“Pelin Hanım yerinden kalktı, bilgisayarından, sandalyesinin arkasındaki duvarda asılı perdeye bir grafik yansıttı. ‘Üç yıl önce Peter Senge’yle bir konferansta bir araya geldiğimizde bu grafikleri bizimle paylaştı, ben de sizlerle paylaşmak istiyorum,’ dedi. Küresel ısınmanın son yıllarda ne kadar arttığına ilişkin grafikleri, anlamlarını da açıklayarak anlattıktan sonra devam etti: ‘Eğer böyle giderse gezegenimiz 20-30 yıl gibi kısa bir süre içinde yaşanamaz bir yer olacak. Bu durum sizlere çok karamsar gelebilir, ancak ben, birlikte bu sonucu değiştirebileceğimize inanıyorum.</p>

  <p class="normal1">“’Çocuklarımız, geleceğin yetişkinleri, tüm yaşam haklarına saygı, yaşadığımız gezegene ve tüm insanlığa sevgi duyarak, sorumluluklarının ve etkilerinin farkında olarak yetişirse, bir nesil sonra gezegenimiz çok farklı olabilir. Biz yetişkinler kendi sorumluluğumuzu üstlenmezsek, bugünün çocukları, duyarlı bir nesil olarak yetişmeyecek ve yaşanabilir bir dünya için çok geç kalmış olacağız. Çocuklarınıza olan sevginizi gözlerinizde görüyorum. Bu akşam işten çıkıp yorgun argın buraya gelmiş olmanız da sevginizin bir göstergesi. Onlara yaşanabilir bir gezegen ve güzel bir gelecek bırakabilmek için birlikte çaba gösterelim,’ diyerek bitirdi konuşmasını Pelin Hanım.”</p>

  <p class="normal1">Elif, kendisini dikkatle dinleyen Güler’e baktı. Suyundan bir yudum aldı. “Gördüğünüz gibi, toplantı beklediğimden çok farklı geçiyordu,” dedi ve devam etti:</p>

  <p class="normal1">“Çevre sorunlarını zaman zaman duyar, duyunca kısa bir süre için endişelenir, sonra da unutur giderdim. Ama rakamları ve grafikler görüp neyle karşı karşıya olduğumuzu anlamam, içimde derin bir korku yarattı. Sonra çocuklar için endişelendim. Bu bilgiler onlardan saklanmalıydı. Fakat onlar da çemberde bizimle beraber oturmuş ve her şeyi duymuşlardı. Onları ne kadar hafife aldığımı sonradan anladım. Belli ki, bu bilgiler onlarla daha önce de paylaşılmıştı. Kafamdan bunlar geçerken Engin adında bir çocuk konuşmaya başladı:</p>

  <p class="normal1">“‘Takım arkadaşlarım, vizyonumuzu size benim anlatmamı istedi. Öğretmenim bana, bir takım çalışmasında yer almayı isteyip istemediğimi sormuştu. Ne yapacağımızı tam olarak anlamasam da kabul etmiştim. Bir ay önce, takımımız ilk kurulduğu gün bu odada toplandık ve şimdiki gibi, bir çember şeklinde dizilmiş sandalyelere oturduk. Bu değişik bir oturma şekliydi. Sınıftaki gibi değildi. Biz sadece oyun oynarken çember şeklinde dizilirdik. Öğretmenlerimiz de çemberin içinde bizimle birlikte oturuyordu. Toplantının başında hepimiz çok gergindik, kimimiz sınav olacağımızı, kimimiz yanlış bir şey yaptığımız için burada toplandığımızı ve aslında bu çalışmanın bir ceza olacağını düşünüyorduk. Bir süre sonra yanıldığımızı anladık. Pelin Teyze ve öğretmen koçlarımızla çok eğlenceli bir gün geçirdik. Biz, Pelin Teyze ve öğretmenlerimiz çemberdeki oyun arkadaşları gibi olmuştuk, yani eşittik. Aynı bir oyundaki gibi kurallarımız vardı. Hepimiz bu kurallara uyuyorduk. Örneğin konuşanın sözünü kesmiyorduk. Herkes düşündüklerini söyleyebiliyordu. Kimseye saçmalıyorsun ya da yanlış düşünüyorsun demiyorduk. Sizin biraz önce gördüğünüz grafikleri o gün gördük. Bizden bir takım vizyonu belirlememiz istenince uzun tartışmalar yaptık, sonunda vizyonumuzu ilk aşamada, okulumuzda ve ulaşabildiğimiz her yerdeki kâğıtların geri dönüşümünü sağlamak olarak belirledik,’ dedi.”</p>

  <p class="normal1">Elif bir süre sustu. O akşam yaşadıklarını kafasında toparlamaya çalıştı ve devam etti: “Galiba hiçbirimiz çocukları çok fazla ciddiye almadık. Dünyayı kurtarmak önemli bir işti ve buna çocukların kafası yetmezdi, ne de olsa onlar sadece çocuktu. Engin susunca velilerden biri söz aldı. İşe eğitim sisteminden başlamak gerektiğini, ezbere ve sınav stresine dayalı eğitimle bir yere varılamayacağını uzun uzun anlattı. Hepimiz söze karıştık. Gitgide heyecanlanıyor, hükümetlerin, eğitim bakanlığının, firmaların, ailelerin sorumluluklarından bahsediyorduk.</p>

  <p class="normal1">“Çocuklar susmuştu. Çocukların Öğrenen Organizasyon koçluğunu yapan öğretmenlerden biri, Müge isimli çocuğa, ‘Sen ne düşünüyorsun?’ diye sordu. Müge utangaç bir tavırla önüne bakıyordu. ‘Siz hepiniz büyüksünüz,’ diye yanıtladı.</p>

  <p class="normal1">“Bizler bu sevimli cevaba güldük. Öğretmen koç tekrar Müge’ye döndü, ‘Müge, tam olarak ne demek istedin?’ diye sordu. Müge yine utangaç bir sesle, ‘Sanırım ki, siz büyük olduğunuz için büyük şeyler konuşuyorsunuz,’ dedi.</p>

  <p class="normal1">“Can söze karıştı, ‘Biz sizin gibi büyük şeyler konuşmuyoruz,’ dedi. Diğer çocuklar başlarını sallayıp mırıldanarak onu desteklediler. Pelin Hanım ‘Bir örnek verebilir misiniz?’ diye sordu. Müge, ‘Biz Dünya’ya ve kendimize iyilik yapmak için okulumuzdaki kâğıt tüketimini nasıl azaltabileceğimizi konuşuyoruz,’ dedi. Aslı ekledi: ‘Ağabeyime kâğıtları çöpe atmamasını, geri dönüşüm kutusuna atmasını söylüyorum.’</p>

  <p class="normal1">“Biz, büyük konuşan büyükler susup kaldık. Pınar’ın annesi kendi kendine konuşur gibi, ‘Yani biz yapamayacağımız şeyleri konuşuyoruz, sizse yapabileceklerinizi konuşuyorsunuz,’ dedi.</p>

  <p class="normal1">“Bir başka veli sesini yükselterek, ‘Çocuklarımızın kafalarını bunlarla dolduruyorsunuz, bırakın derslerine çalışsınlar. Onlar çocuk, ne anlarlar böyle şeylerden,’ dedi.</p>

  <p class="normal1">“Bunun üzerine bir anne sesini yükselterek, ‘Beyefendi, siz konuşmalarınıza dikkat edin, ben çocuğumun burada kazandıklarından çok mutluyum,’ dedi.</p>

  <p class="normal1">“Birkaç veli de araya girmiş, ortam gerilmişti. Çocuklardan Aylin’in sesi duyuldu. Üzgün, hayal kırıklığına uğramış gibiydi: ‘Böyle yapmayın, biz bir aydır birbirimize kızmadan, bağırmadan saygıyla dinlemek üzerine, sevgi üzerine konuşuyoruz. Bizi üzüyorsunuz. Sizin böyle yaptığınızı görmek istemiyoruz,’ dedi.”</p>

  <p class="normal1">Elif’in gözleri dolmuştu. Kısa bir sessizlikten sonra konuşmaya devam etti:</p>

  <p class="normal1">“O akşam hepimizin içinde, çok derinlerde bir yerde bir şeyler oldu. Oradan ayrılırken diğer velilerle aramızda farklı bir bağ vardı artık. Sevgi vardı, geleceğe yönelik kaygı vardı, hüzün vardı ve ‘umut’ vardı. Çocuklarımızı dinlediğimizde onlardan ne kadar çok şey öğrenebileceğimizi fark etmiştik.</p>

  <p class="normal1">“Ayda bir kez buluşmak üzere sözleştik ve çocuklarımızla birlikte oradan ayrıldık. O akşamdan sonraki bir ay süresince, çocukların, bizlerin büyük şeyler üzerinde konuştuğumuz yorumunu tekrar tekrar hatırladım. Hemen yanımızda, birlikte çaba göstererek çözebileceğimiz çok şey vardı. Bunlar üzerine konuşmak dururken biz, birbirimizi ya da başkalarını suçluyor, kendimizi savunuyorduk, akıl veriyorduk, sessiz kalıyorduk. Ne sorunu ne de çözümü sahipleniyorduk.</p>

  <p class="normal1">“Diğer taraftan Can’la ve Çağlar’la daha çok konuşmaya başlamıştık. Akşamları ben mutfakta yemek hazırlarken, onlar bana yardım ediyordu. Bir taraftan da sohbet ediyorduk. Daha önce bana eziyet gibi gelen bu yemek yapma saatleri heyecanla beklediğim keyifli saatlere dönüşmüştü. Bu arada kafamda bir fikir oluşmaya başladı. Pelin Hanım, firmalarla çalıştığını söylemişti. Belki bize de yardım etmeyi kabul ederdi.</p>

  <p class="normal1">“Bir ay sonraki toplantıya Pelin Hanım’la konuşabilmek için erken gittim. Konuyu kısaca anlattım. O da firmalarla nasıl bir çalışma yaptıklarını anlattı. Bu sefer bir şeyleri değiştirebileceğimizi hissediyordum. Genel müdürümüzden bir randevu alırsam, bunları ona da anlatıp anlatmayacağını sordum. Memnuniyetle kabul etti.</p>

  <p class="normal1">“Ertesi gün genel müdürümüzle konuştum ve Pelin Hanım’ı fabrikamıza davet ettik. Yaklaşık bir buçuk yıldır bu çalışmanın içindeyiz. İyi ki başlamışız diyorum.”</p>

  <p class="normal1">Güler araya girdi. “Elif Hanım bütün bu anlattıklarınız çok etkileyici ama gerçek olamazmış gibi geliyor. Sanki bir masal anlatıyorsunuz,” dedi.</p>

  <p class="normal1">“Biliyorum Güler Hanım,” dedi Elif. “Anlattıklarım kendime bile gerçekdışı gibi geliyor. Size yaşadıklarımızı tam olarak anlatmam çok zor. Çocuklardan biri takımıyla yaşadığı deneyimi ‘Anlatılmaz yaşanır,’diye özetlemişti. Aslında kolay bir süreç değil. Hatta oldukça zor, çünkü kendinle yüzleşiyorsun. Önce kendini sevmeye başlıyorsun. Sonuçta yarattığı duygu olumlu. Galiba olumluyu tetikleyerek daha da olumluyu yaratıyorsun. Şüphe, alaycılık ve olumsuz eleştiri üzerine kurulu bir ilişki ise insanı köreltiyor.”</p>

  <p class="normal1">Güler, “Biz olumlu değil olumsuz olmanın bir erdem olduğunu öğrenerek yetiştik. Şüpheci, alaycı, eleştirel davranarak aslında kendimizi korumaya çalışıyoruz. Tüm bu alışkanlıklar bir anda nasıl değişebilir?” dedi.</p>

  <p class="normal1">Elif, “Sizinle bir gözlemimi paylaşmak istiyorum,” dedikten sonra devam etti: “Çocuklarda, özellikle Çağlar’da ve takım arkadaşlarında bu değişimin çok kolay gerçekleştiğini gördüm. Sanki onlar zaten tüm bunları biliyorlardı. Onları, biraz önce söylediğiniz şüpheci ol, alaycı ol, eleştirel bak, olumsuzu gör eğitiminden tam olarak geçirememişiz. Büyük oğlum Can’daki değişim biraz daha zaman aldı. En zorlu ve uzun süreci biz yetişkinler yaşadık.”</p>

  <p class="normal1">Güler, “Merak ettim, Pelin Hanım şirketlerle nasıl bir çalışma yapıyor? Öğrenen Organizasyon tam olarak nedir, mümkünse biraz anlatır mısınız?” diye sordu.</p>

  <p class="normal1">Elif, “Daha önce de söylediğim gibi anlatması pek kolay değil. Yine de elimden geldiğince açıklamaya çalışacağım,” dedikten sonra biraz düşündü ve devam etti:</p>

  <p class="normal1">“Bence Öğrenen Organizasyon bir yolculuktur, varılan bir yer değil. Hepinizin inandığı, gerçekleşmesini yürekten arzuladığı bir vizyona, hedefe ulaşmak için hem birey hem de ekip olarak sürekli gelişim içinde olduğunuz bir yolculuk. Bu yolculukta, büyük resmin bir parçası olduğunuzu ve tek başınıza resmin bütününü göremeyeceğinizi anlıyorsunuz. Dolayısıyla başkalarının ne gördüğünü merak etmeye başlıyorsunuz. Bir taraftan anlamak için dinlerken, diğer taraftan da kendi düşüncenizi ve onu nasıl oluşturduğunu anlatıyorsunuz. Sonuçta âdeta kolektif bir akıl oluşturuyorsunuz. Düşünceleriniz ve bunların yol açtığı eylemler değişmeye başlıyor. Bir de bakıyorsunuz ki, başlangıçta gerçekleşmesi imkânsız gibi görünen hedefler yakınlaşıyor.”</p>

  <p class="normal1">Güler, “Elif Hanım, iyice kafam karıştı,” diyerek araya girdi. “Pelin Hanım bütün bu söylediklerinizi size nasıl yaptırdı. Bir eğitim verdi ve sizler de söylediklerini bire bir uyguladınız mı? Firma’da biz de eğitimler aldık. Eğitimlerde anlatılanlar hepimizi etkiledi. Ancak, uygulamada değişen bir şey olmadı. Anlatılanlar eğitim salonunda kaldı.”</p>

  <p class="normal1">Elif, Güler’in sorusunu, “Pelin Hanım, bize eğitim vermedi,” diye yanıtlayarak devam etti: “Bir bilen olarak davranmadı. Öğrenen Organizasyon’un Beş Disiplini’ni maliyet düşürmek, satış artırmak gibi somut projelerde kullanmamıza yardımcı oldu. Bu süreçte güler yüzü ve cesaret veren yaklaşımlarıyla yanımızdaydı. Öğrenen Organizasyon disiplin ve araçlarını altı aylık süreç içinde koçumuzun desteğiyle uygulayarak öğrendik. Daha sonra da biz Öğrenen Organizasyon takım koçu olarak yeni takımlar başlattık. Pelin Hanım bu süreçte de yanımızda olarak destek verdi. Yani Öğrenen Organizasyon koçu olmayı da yaşayarak öğrendik.”</p>

  <p class="normal1">Güler yine merakla sordu: “Öğrenen Organizasyon’un Beş Disiplini nedir?”</p>

  <p class="normal1">Elif gülümseyerek, “Sihirli reçeteyi soruyorsunuz. Söyleyeyim,” dedi. “Bu disiplinler; ‘Düşünsel Modeller’, ‘Kişisel Yetkinlik’, ‘Takım Halinde Öğrenme’, ‘Paylaşılan Vizyon’ ve ‘Sistem Düşüncesi’dir. Bunları teorik olarak tanımlamak konusunda kendimi yeterli görmüyorum. Ancak yine bir araya gelirsek, size bu disiplinlerle ilgili yaşadığımız deneyimleri anlatabilirim…”</p>

  <p class="normal1">Güler’le Elif hafta içi tekrar buluşmak için sözleşip ayrıldılar. İkisi de yeni bir dostluğun verdiği mutluluk ve tatmin duygusuyla doluydu. Güler eve dönerken, bu mutluluğu hiçbir iş başarısında yakalayamayacağının farkındaydı. Geçmişte kalmış, karşılıklı zaman ayıramamaktan solup gitmiş dostluklarını hatırladı. “Kendi mutsuzluklarımızı kendimizin hazırlaması ve bunu daha mutlu olmak adına yapmamız ne kadar garip,” diye düşünürken kendi kendine gülümsüyordu.</p>

  <p class="normal1">İlerleyen haftalarda Güler ve Elif sık sık telefonlaştı ve birkaç kez daha buluştular. Bu buluşmalar her ikisinin de ruhlarını ve zihinlerini besliyordu. Birbirlerini, dinledikçe ve konuştukça yeni yeni şeyler keşfediyor, yeni ufuklara doğru açılıyorlardı. Güler’in içindeki dinmeyen sıkıntı, yorgunluk, bıkkınlık, yerini kıpır kıpır bir enerjiye bırakmıştı.</p>

  <p class="normal1">Elif’in firmasında yürüyen takım çalışmaları Güler’in oldukça ilgisini çekiyordu. Takımlar farklı pozisyon ve birimlerden gelen yedi-sekiz kişiden oluşuyordu. Aynı anda çalışan takım sayısı iki ile on arasında değişiyordu. Elif takımlarda yaşananları anlattıkça Güler, “İnanamıyorum, nasıl olabilir? Bunları bizim ekiple düşünüyorum da imkânsız gibi geliyor,” cümlesini sık sık tekrarlıyordu.</p>

  <p class="normal1">Elif son görüşmelerinde, “Bu hafta, koçluk yaptığım takımı ziyaret etmek ister misin? Sana sormadan önce onlarla konuştum. Seni ağırlamaktan memnun olacaklarını söylediler,” dediğinde Güler çok heyecanlandı.</p>

  <p class="normal1">Son bir saatte ziyaret edeceği takımla ilgili her şeyi öğrenmek istedi. Takımın bir adı vardı: “Misafirseverler”. İsimlerini kendileri koymuşlardı. İsim konusunda uzun uzun tartışmışlardı. Diğer takımlar gibi, kendilerini en iyi şekilde ifade edebilecek bir isim düşünmüş, davet ettikleri insanların kendilerini daha rahat hissetmeleri için de bu isime karar vermişlerdi. İmal ettikleri üründe fireyi azaltmak için çalışıyorlardı. Hedeflerini kendileri belirlemişlerdi ve bu hedef, fireyi % 60 azaltmaktı. Herkes bunun imkânsız bir hedef olduğunu söylemişti. Çalışmalarının yarısında olmalarına rağmen fire şimdiden % 45 oranında azalmıştı.</p>

  <p class="normal1">Takım; üretim müdürü, bakım şefi, satınalma uzmanı, üretim formeni, bir üretim ve bir bakım operatörü, güney illeri satış müdürü ve insan kaynakları şefi olmak üzere toplam sekiz kişiden oluşuyordu. Koçları Elif’ti.</p>

  <p class="normal1">Öğrenen Organizasyon yöntemleriyle çalışıyorlar, birlikte iş yaparken eğleniyorlardı. Güler, Elif’in, takımıyla ilgili bilgi verirken onlardan, Can ve Çağlar hakkında konuştuğu gibi konuştuğunu fark etti. Onları önemsiyor, seviyor ve onlarla gurur duyuyordu. Güler, “‘İş hayatı’, ‘sevgi’ ve ‘% 60 fire azaltmak’ bir arada şaşırtıcı bir bileşim,” diye düşündü.</p>

  <h2 class="h2baslik" id="calibre_toc_29">“MİSAFİRSEVERLER TAKIMI”YLA BİR AKŞAMÜSTÜ</h2>

  <p class="normal1">Güler, Misafirseverler Takımı’nın toplantısına katılacağı için o gün çok heyecanlıydı. İşyerine yakın, tanınmış bir tatlıcıdan yanında götürmek üzere baklava sipariş etti.</p>

  <p class="normal1">Öğle yemeğini Çağlar’la yedi. Çağlar sabah saatlerini Billur’un ofisinde geçirmişti. Billur’un ne kadar iyi bilgisayar kullandığını, bir tuşa basıp rakamları nasıl grafik haline getirdiğini heyecanla anlattı. Anlaşılan Billur, çocukların yanında daha az çekingen ve daha konuşkan oluyordu.</p>

  <p class="normal1">Çağlar, “Billur Teyze, maliyetlerin bir an önce düşürülmesi gerektiğini düşünüyor,” dedi, sonra ekledi. “Aslında Mehmet Amca, Abdullah Amca ve siz de aynı şeyi düşünüyorsunuz. Peki neden maliyetleri düşürmüyorsunuz?”</p>

  <p class="normal1">Güler, düşünceli bir şekilde yanıtladı: “Bilmiyorum Çağlar. Galiba maliyetler yerine biz birbirimizle savaşıyoruz.”</p>

  <p class="normal1">Güler, Çağlar’la yediği bol sohbetli öğle yemeğinden sonra ofisteki işlerini düzene soktu ve Elif’le buluşmak için işyerinden erken çıktı.</p>

  <p class="normal1">Güler ve Elif toplantı odasına girdiklerinde “Misafirseverler” toplanmış, sohbet ediyorlardı. Hepsi tek tek Güler’in elini sıktı ve hoş geldiniz dedi. Masanın etrafına yerleşip Güler’e de bir yer gösterdiler.</p>

  <p class="normal1">İçlerinden biri, “Merhaba, ben Ahmet, bu toplantının lideriyim. Her toplantıda farklı bir takım üyemiz liderlik yapar,” dedi.</p>

  <p class="normal1">Bu sırada çay servisi yapan Ayşe Hanım baklava kutusu ve tabaklarla içeri girdi. İçecek siparişlerini alıp baklava servisini yaparken Güler Hanım’ın ikramı diye açıkladı. Herkes Güler’e teşekkür etti. Keyifle yemeye başladılar.</p>

  <p class="normal1">Güler ortamdaki rahatlıktan, bir arada olmaktan alınan zevkten, baklava yemek gibi basit bir konunun bile bir keyif haline gelmesinden etkilenmişti. “Acaba bizim Pazartesi Toplantısı’na da baklava götürsem mi,” diye düşündü.</p>

  <p class="normal1">Ahmet tekrar söz aldı. “Konuğumuz çalışma şeklimizi bilmediği için son sözü ona vereceğim. Herkesten, bugün nasıl olduğunu bizlerle paylaşmasını rica ediyorum. Güler Hanım için kendinizi tanıtır ve ‘Misafirseverler Takımı’nın bir üyesi olmakla ilgili duygularınızı da paylaşırsanız sevinirim. İzin verirseniz önce ben konuşmak istiyorum,” dedi ve devam etti.</p>

  <p class="normal1">”Bu akşamüstü son derece iyi hissediyorum. Bu şirketin üretim müdürüyüm. Fire düştükçe verim arttı. En yoğun dönemde olmamıza rağmen sevkıyatlar gecikmiyor. Herkesin neşesi yerinde. Geçen hafta bir üretim rekoru daha kırdık. Genel müdürümüz, üretim departmanına inip herkese pasta ısmarladı. Misafirseverler’in üyesi olmaktan gurur duyuyorum. Başladığımız zaman herkes bize gülmüş, hayali hedefler peşinde koştuğumuzu söylemişti. Halbuki öyle görünüyor ki, hedeflerimizi bile aşacağız. Bir kez daha hiçbir şeyin imkânsız olmadığını gördük ve gösterdik. İki operatör daha yeni takımlara katılmak istediklerini söylediler. Tamam, anlaşıldı, Yine çok konuştum. Sözü Dursun’a veriyorum.”</p>

  <p class="normal1">Dursun, Ahmet’e bakarak, “Hedefimizi belirlediğimiz günü hatırlıyor musun?” dedi. “Bu makine parkıyla bu hedefin gerçekleşmesinin çok zor olacağını konuşmuştuk. Hatta aramızda imkânsız olduğunu düşünen arkadaşlarımız bile vardı. Yine de deneyelim, zor bir hedef için mücadele edelim kararını vermiştik. Bu makine parkıyla hedefi gerçekleştirdik ama sensiz gerçekleştiremezdik. İyi ki varsın.”</p>

  <p class="normal1">Ahmet gülerek, “Konuşmayayım diyorum ama zorluyorsunuz!” dedi. “İyi ki sizler de varsınız. Takım olmanın tadına vardık. Birlikte çok güçlüyüz.”</p>

  <p class="normal1">Dursun devam etti: “Misafirseverler’le gurur duyuyorum. Herkes bizi tanıyor. Ben güney illeri satış şefiyim. Geçen gün bir müşterimiz arayıp takımımızı ziyaret etmek istediğini söyledi. Öğrenen bir organizasyon olmanın ne anlama geldiğini keşfettik, artık bu yoldan geri dönmek isteyeceğimizi sanmıyorum. Bu akşam kızımın doğum gününü kutlayacağız, yarım saat erken çıkmak için izninizi isteyeceğim.”</p>

  <p class="normal1">Misafirseverler olumlu anlamda başlarını sallayıp Gül’ün yaş gününü kendi adlarına da kutlamasını istediler.</p>

  <p class="normal1">Takım üyeleri sırayla konuşmaya devam etti.</p>

  <p class="normal1">Hasan, “Misafirseverler’in üyesi olmak çok keyifli. Hem eğleniyor hem de çok iş çıkartıyoruz. Takım arkadaşlarımla toplantıda ya da toplantı dışında karşılaşınca, ailemden birini görmüş gibi oluyorum. Ben üretim operatörüyüm.”</p>

  <p class="normal1">Ali, “Bu lezzetli baklavayı yedikten sonra tabii ki çok iyiyim. Güler Hanım, bir kez daha teşekkürler. Ben satınalma uzmanıyım. Bu çalışmada farkına varmadan değiştik. Fireyi çok düşürdük, verimi artırdık, takım çalışmasına pek çok kişiyi özendirdik ama asıl fayda çok daha derinde, belki henüz tam olarak farkında bile değiliz ama, bakın, geçen gün eşim, ‘Sen son zamanlarda bana daha çok teşekkür ediyorsun,’ dedi. Oğlum artık sinirli olmadığımı ve benimle rahat konuşabildiğini söylüyor.”</p>

  <p class="normal1">Burhan, “Çok iyiyim. Bakım operatörüyüm. Bu takımın üyesi olmak çok güzel, kendimi değerli hissediyorum. Sorunlar karşısında yalnız olmadığımı biliyorum.”</p>

  <p class="normal1">Özkan, “Ben de iyiyim. Beni en çok etkileyen, kolektif akıl geliştirmiş olmamız. Artık hangi fikrin kimden çıktığının ya da kimin tarafından geliştirildiğinin bir önemi yok, aslında bunu fark etmiyoruz bile. Sanki fikirler hepimizden, hatta sosyal ilişki ağımıza dahil herkesin oluşturduğu ortak bir beyin tarafından üretiliyor ve uygulanıyor. Az daha unutuyordum, ben insan kaynakları şefiyim.”</p>

  <p class="normal1">Canberk, “Başlarken biraz başım ağrıyordu, baklava iyi geldi. Güler Hanım, bizi daha sık ziyaret etmelisiniz. Hepinize katılıyorum. Koçumuz Elif Hanım’ın sabrı ve ilgisi olmasa bu noktaya gelemezdik. Üretim formeni olarak görev yapıyorum.”</p>

  <p class="normal1">Adnan, “Bakım şefiyim. Bu yıl, geçen yıla göre, aynı personel ve makinelerle neredeyse 2 katı üretim yapıyoruz. Ve ben burada toplantıda otururken işler aşağıda saat gibi yürüyor. Hedefleri de, başarıları da, sorunları da herkes üstlendi. Eskiden bir sorun olduğunda kendimi nasıl savunsam ya da suçlu kim diye düşünürdüm. Şimdi ise nasıl çözeriz diye düşünüyorum. Eskisi gibi gergin değilim. İşimi ve birlikte çalıştığım insanları seviyorum.”</p>

  <p class="normal1">Elif, “Sevdiğim bir arkadaşımla takımımı tanıştırdığım için çok mutluyum. Misafirseverler tek kelimeyle harika bir takım.”</p>

  <p class="normal1">Sıra Güler’e gelmişti. Misafirseverler ve Elif, Güler’in konuşmasını sessizce beklediler.</p>

  <p class="normal1">Güler, “Aslında şaşkınım,” dedi. “Kendimi nasıl ifade edeceğimi bilemiyorum. Hepiniz o kadar içtensiniz ki, ben de duygularımı aynı içtenlikle ifade etmek istiyorum ama bu hiç kolay değil. Galiba kafamda bir araya getirmekte zorlandığım kavramları bir araya getirdiğinizi gördüğüm için bu kadar şaşkınım. Somut ve soyut kavramlar. Örneğin dostluk ve iş: ‘İş ayrı dostluk ayrı,’ deriz. Fire, verim gibi somut; sevgi, mutluluk gibi soyut şeyler, hepsi bir arada. ‘İşe duygularını karıştırma,’ deriz. İş hayatı mekaniktir, orada duyguya yer yoktur. Eğer olumlu ya da olumsuz duygularınızı ifade ederseniz sizi zayıf olmakla, profesyonel olmamakla suçlarlar. Sizler bu mekanik, duyguya yer olmayan ortamda sevgiden, mutlu olmaktan, dostluktan bahsediyorsunuz, üstüne üstlük somut ve ölçülebilir başarılar elde ettiğinizi anlatıyorsunuz ve ifade ettiğiniz rakamlar neredeyse imkânsız gibi görünüyor. Bu rakamlara nasıl ulaştınız? Bir yandan, ‘daha önce her şey o kadar kötüydü ki, bunlar ufak başarıyı büyütüyorlar,’ veya ‘belki de sektörünüzde sizin dışınızda olan gelişmeler bu sonuçları doğurdu’ diye düşünürken, bir yandan da hayatın, özellikle de iş hayatının maalesef hepimize çok iyi öğrettiği, ‘Sakın güvenme, inanma, şüphe et,’ kavramlarının beni nasıl pençesine aldığını görüp dehşete düştüm ve sizler hakkında böyle düşünebildiğim için kendimi kötü hissetim. Ben, açık olmaya çalışıyorum, ama kafam öylesine karışık ki, kendimi anlatabiliyor muyum, emin değilim.”</p>

  <p class="normal1">Ahmet, “Güler Hanım sizi çok iyi anlıyoruz,” dedi. “Her şeyden önce dürüstlüğünüzü takdir ediyoruz. Bizler bu işe başladığımızda bu kadar açık değildik. Birbirimize, kendimize ve başkalarına güvenmek zaman aldı.”</p>

  <p class="normal1">Toplantı Ahmet’in görev tablosundaki görevleri okumasıyla devam etti. Takım üyeleri sorumlu oldukları görevlerle ilgili bilgileri paylaştılar, yeni görevler yazıldı, duvarda asılı neden analizi üzerinde açılımlar yapıldı.</p>

  <p class="normal1">Bir süre sonra, kapı açıldı, üzerinde iş tulumuyla orta yaşlarda, kır saçlı bir erkek içeri girdi.</p>

  <p class="normal1">Ahmet ayağa kalkarak onu karşıladı. “Mehmet Usta, hoş geldin. Davetimizi kabul ederek bize zaman ayırdığın için teşekkür ederiz,” dedi.</p>

  <p class="normal1">Mehmet Usta kendisine gösterilen sandalyeye oturdu. Takım üyelerinden biri ona baklava ikram ettikten sonra, Ahmet, “İkinci üretim alanındaki firenin nedenleriyle ilgili görüşlerini almak istedik, senin deneyimin bizim için çok önemli,” diyerek konuya girdi.</p>

  <p class="normal1">Mehmet Usta rahat bir şekilde düşüncelerini aktardı. Mehmet Usta’nın katkısıyla yeni görevler yazıldı, neden analizi biraz daha genişletildi.</p>

  <p class="normal1">Ahmet, “İsterseniz artık toplantıyı bitirelim,” diye önerdi. Herkesten toplantıyla ilgili görüşlerini paylaşmalarını istedi. Misafirseverler’in üyeleri Mehmet Usta’ya katkıları için teşekkür ettiler ve Güler’le tanışmış olmaktan memnuniyetlerini ifade ettiler.</p>

  <p class="normal1">Mehmet Usta, geçen yıl, ilk kez bir toplantıya davet edildiğinde tedirgin olduğunu, onu hesap sormak için davet ettiklerini düşündüğünü, şimdiyse takım toplantılarına katılmaktan zevk aldığını, ne zaman isterlerse yardıma hazır olduğunu söyledi.</p>

  <p class="normal1">Güler ise önünde yeni bir ufuk açıldığını söyleyerek Misafirseverler’e teşekkür etti.</p>

  <p class="normal1">Elif, Güler’i odasına götürdü. Birer fincan kahve alarak karşılıklı oturdular.</p>

  <p class="normal1">“Elif, beni davet ettiğin için gerçekten teşekkür ederim. Kendi işyerimi düşünüyorum, keşke biz de böyle olabilseydik. Çoğu zaman içimden işe gitmek gelmiyor. Sorunların yükü altında bunaldık. Çözüm üretemedikçe ilişkilerimiz daha da gergin ve yıkıcı oluyor. Bizde de sizde olduğu gibi işe yarar mı, bilmiyorum, ama denemekten bir şey kaybetmeyiz. Biraz bile faydası olsa şu andaki durumumuzdan iyidir. Nasıl başlamalıyız? Kim bize yardım eder?”</p>

  <p class="normal1">“Ben Pelin Hanım’ı arayıp bir sorayım. Bebek beklediği için bu yıl fazla seyahat etmek istemiyordu. Bize nasıl yardımcı olabileceğini öğreneyim? Sen de bu arada istersen Öner Bey’le konuş. Genel müdürünüz istemeden bu işi yapamazsın.”</p>

  <p class="normal1">“Öner Bey’le ilgili olarak umutluyum, onun ilgileneceğini biliyorum. Asıl sorun diğerleri. Birbirimizin her söylediğine itiraz etmeye o kadar alışmışız ki, onları nasıl ikna edeceğimi bilmiyorum.”</p>

  <p class="normal1">“Güler, işte bu noktada Öner Bey’in inancına ve kararlılığına ihtiyacın olacak. O inanırsa ve bu konuda kararlı olursa başlarsınız, gerisi süreç içinde gerçekleşiyor.”</p>

  <p class="normal1">“Çoğu zaman içimden işe gitmek gelmiyor diyordum ya, yarın işe gitmeyi ve Öner Bey’le konuşmayı heyecanla bekliyorum. Bir şeyleri değiştirebiliriz. Birlikte çalışırken keyif alabiliriz. İşe gitmek bize mutluluk verebilir. Nasıl bir çaresizliğe kapılmışız, başaramayacağımıza, değişemeyeceğimize, mutsuzluğun kader olduğuna inanmışız. Misafirseverler’in toplantısında içimde iki Güler vardı ve birbirleriyle çekişip durdular.”</p>

  <p class="normal1">Elif dikkatle dinliyordu. Güler devam etti: “Birinci Güler şüpheci, alaycıydı, umutsuzdu, hiçbir şeye inanmıyordu. Misafirseverler’in rol yaptığını, gerçekçi olmayan bir dünya yarattıklarını, sektörlerinin hayal kurmaya uygun olduğunu, çocuklar gibi oyun oynadıklarını ve kendilerini kandırdıklarını söylüyordu. Diğeri ise daha farklı olabilir, onlar başardıysa biz de başarabiliriz, birlikte üretmek zevkli, mutluluk verici olabilir, denemekle ne kaybederiz ki, inanmak, güvenmek hayatı kolaylaştırır diyordu. Sonra fark ettim ki alaycı, umutsuz, şüpheci Güler, iş arkadaşlarımda ve çevremdeki pek çok kişide her gün gördüğüm, beni rahatsız eden, mutsuz eden kişiliğin kendisi. Ben de onlar kadar zorum, karamsarım ve umutsuzum. Yine de içimde umut taşımak isteyen bir Güler varmış ve bugün sesini yükseltmeye başladı. Belki diğerlerinin içindeki umut eden, heyecanlanan, mutlu olmak isteyen ikinci kişinin de biraz cesaretlendirilmeye ihtiyacı vardır.”</p>

  <p class="normal1">“Güler, sen özel bir insansın. Seni tanıdığım için şanslıyım.”</p>

  <h2 class="h2baslik" id="calibre_toc_30">ÖNER’İN ODASINDA BİR SOHBET</h2>

  <p class="normal1">Öner, “Çağlar, haftalardır bizimle birliktesin,” dedi. “Bu iki hafta nasıl geçti, insanların neden iyilik yapmadığına ya da yaptığına ilişkin neler gözlemledin?”</p>

  <p class="normal1">Çağlar, “İnsanlar galiba iyilik yapmanın çok zor olduğunu düşünüyorlar,” diye cevap verdi.</p>

  <p class="normal1">“Biraz açıklar mısın?”</p>

  <p class="normal1">“Biz arkadaşlarla neyin iyilik olup neyin olmadığını çok uzun tartıştık. Aslında farkına bile varmadığımız pek çok şey iyilik.”</p>

  <p class="normal1">“Nedir bunlar?”</p>

  <p class="normal1">“Karşıdakinin kendisini iyi hissetmesini sağlayan şeyler, karşılık beklemeden yapılan şeyler, kişiyi mutlu eden şeyler, başkalarına da yararı dokunan şeyler iyiliktir. İyilik yapacağım diye iyilik yaptınız mı olmuyor? Bir kere karşıdaki kendini iyi hissetmiyor. Örneğin birine para verdiğinizde o kendisini kötü hissediyorsa iyilik yapmış sayılmazsınız. Hem o hem de siz kendinizi iyi hissederseniz iyilik yapmış olursunuz. Aslında iyilik yapmak insana kendini iyi hissettiriyor.”</p>

  <p class="normal1">“Çağlar, bana yaptığınız iyiliklerden örnek verebilir misin?”</p>

  <p class="normal1">Çağlar büyük bir heyecanla anlatmaya başladı. Cümlelerin arasında nefes bile almıyordu.</p>

  <p class="normal1">“Bir arkadaşımın canı çok sıkkındı. Ne olduğunu sordum. Kardeşiyle kavga etmişler. Birlikte top oynadık. Artık canı sıkılmıyordu. Başka bir arkadaşım matematikte anlamadığım bir soruyu bana anlattı, sınavda o soruyu çözebildim. Okulda para topluyoruz, bir orman yapacağız, bu, tüm canlılar için iyilik olacak. Ormanımız için okuldaki pek çok öğrenci kilden heykeller yapıyor, onları satacağız. Bu, hem orman için iyi hem de arkadaşlarımız için iyi, çünkü herkes kille oynamayı ve aynı zamanda ormana katkıda bulunmayı seviyor. Ayrıca kâğıtları toplayıp geri dönüşüme gönderiyoruz.”</p>

  <p class="normal1">Öner, “Dinlemek,” diye düşündü, “canı sıkılan birini dinlemek. Ne kadar kolay ve ne kadar zor. Hepimizin canı bir şeylere sıkkın. Hepimiz birileri bizi dinlesin, anlasın istiyoruz ama biz kimseyi dinlemek istemiyoruz. Gitgide daha yalnız, daha çaresiz ve daha mutsuz oluyoruz. Çağlar sadece bir çocuk ama belki de bu nedenle ondan öğrenebileceğimiz çok şey var. Her şeyi biz büyüklerin bildiğini, çocukların anlayamayacağını düşündüğümüz için onları dinlemiyoruz. Bu çocuk konuştukça içimde bir şeyleri harekete geçiriyor.”</p>

  <p class="normal1">Öner o gün, dinlemek ve anlamak için zaman ayırmaya, kendisi ve diğerleri için bu iyiliği yapmaya, en azından denemeye karar verdi.</p>

  <h2 class="h2baslik" id="calibre_toc_31">ÖNER’İN ODASINDA BİR SOHBET DAHA</h2>

  <p class="normal1">Öner, gerçekten değişik bir pazartesi sabahı geçirdiğini düşünmeye başladı. Çağlar çıktıktan hemen sonra Güler içeri girmişti. Güler sıkıntılı bir Pazartesi Toplantısı öncesinde oldukça iyi, hatta coşkulu görünüyordu.</p>

  <p class="normal1">Güler, Öner’e kısaca Elif’le tanışmalarını, Misafirseverler’e yaptığı ziyareti anlattı. Takımdaki uyumdan, birbirlerini saygıyla dinlediklerinden, iş yaparken eğlendiklerinden ve sonuç ürettiklerinden bahsetti.</p>

  <p class="normal1">Öner, “Dinlemek, anlamak, birlikte çalışmak, sonuç üretmek,” diye aklından geçirdi. Önce Çağlar sonra Güler, benzer şeylerden bahsetmişlerdi. İkisi de coşkuluydu. İşyerinde coşku, heyecan, sevinç gibi duyguları yaşamayalı oldukça uzun zaman olmuştu.</p>

  <p class="normal1">Güler’in önerisini denemekle ne kaybederiz ki sorusunu yine kendisi yanıtladı: “Aslında hiçbir şey kaybetmeyiz, tersine çok şey kazanabiliriz.”</p>

  <p class="normal1">Güler’e, “Bu çalışmaya başlamak için ne yapmalıyız?” diye sordu.</p>

  <p class="normal1">Güler, Elif’in, onlara yardımcı olan danışman hanımı aradığını, Akın isminde bir meslektaşıyla bu konuyu görüştüğünü ve telefonunu Elif’e bıraktığını anlattı.</p>

  <p class="normal1">Öner, Güler’in kararlılığından ve bu işi takip etmesinden etkilenmişti. Güler’in kolay kolay her şeyi beğenmeyen, hatta biraz şüpheci bir yapısı vardı.</p>

  <p class="normal1">Öner, “Güler Hanım, neden Akın Bey’i arayıp davet etmiyorsunuz? Ben de bu konuyu Rıza Bey’le görüşeyim. Tanışır, birlikte ne yapabileceğimizi konuşuruz,” dediğinde Güler’in gözlerinin içi güldü.</p>

  <p class="normal1">Güler’in mutluluğunu ve Öner’in içinde beliren umudu, Pazartesi Toplantısı’nın iç sıkıcı havası bile dağıtamadı. Herkes bu Pazartesi Toplantısı’ndan nedenini bilmediği olumlu bir duyguyla ayrıldı.</p>
</body>
</html>
