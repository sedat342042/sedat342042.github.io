<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h1>13</h1>

  <h3 class="sigil_not_in_toc">J.-T. MASTON OLDUKÇA DESTANSI BİR YANIT VERİYOR</h3>

  <p>Zaman akıp gidiyor ve büyük bir olasılıkla Başkan Barbicane ve Yüzbaşı Nicholl'ün çalışmaları da inanılmaz koşullar altında ilerliyordu.</p>

  <p>Bununla birlikte, büyük bir fabrikanın ve yirmi yedilikten bir milyon kere daha büyük bir top ile yüz seksen bin tonluk bir güllenin dökümünün yapılacağı yüksek fırınların inşasını, binlerce işçinin taşınmasını ve işbölümünü gerektirecek bu dev girişim, nasıl olup da meraklıların gözünden kaçıyordu. Barbicane ve Ort. çevrede yaşayanlara hissettirmeden, Eski ya da Yeni Kıta’nın hangi bölgesine yerleşmişlerdi? Pasifik ya da Hint Okyanusu’nun ıssız bir adasında olabilirler miydi? Ama, İngilizler keşfedilmemiş ada bırakmamışlardı ki. Belki de yeni şirket, özellikle bu deney için yeni bir ada keşfetmişti. Kuzey ya da Güney kutup bölgelerinde fabrika kurmaları düşünülebilir miydi? Hayır! North Polar Practical Association zaten bu yüksek enlem derecelerine ulaşamadığı için bu işe girişmişti. Başkan Barbicane ve Yüzbaşı Nicholl’ü bu kara parçalarının ve adaların arasında aramak zaman kaybından başka bir şey değildi. Gun-Club’ın sekreterinin not defterinde, ateşlemenin ekvator yakınlarında yapılması gerektiği belirtilmemiş miydi? O bölgelerde uygar olmasalar da insanların yaşadığı biliniyordu. Girişimcilerin ekinoks çizgisi dolaylarındaki Amerika’da, Peru ve Brezilya’da, Sumatra ya da Bor-neo adalarında, Yeni Gine’de ve Selebes Adaları’nda bulunma olasılığı bölgede yaşayanların varlığı göz önüne alındığında, ortadan kalkıyordu. Yine ekvatorun geçtiği Afrika’nın merkezindeki büyük göller bölgesinde de, böyle bir çalışmanın gizlice yürütülemeyeceği ortadaydı. Geriye, Hint Denizi’ndeki Maldivler, Pasifik’teki Gilbert, Admiralty, Christmas, Galapagos, Atlantik’teki San Pedro adaları kalıyordu. Ancak, bu bölgelerde yapılan araştırmalardan bir sonuç almak mümkün olmamıştı. Bu yüzden, insanların kaygılarını gidermek için, anlamsız tahminlerle yetinilmek zorunda kalınmıştı.</p>

  <p>Peki, olup bitenler hakkında Alcide Pier-deux ne düşünüyordu? Her zamankinden daha “sülfürik” bir halde, problemin değişik sonuçlarına kafa yoruyordu. Yüzbaşı Nicholl’ün savaşta kullanılan en şiddetli patlayıcıdan üç ya da dört bin kere daha güçlü, atalarımızın kullandığı baruttan beş bin altı yüz kere daha kuvvetli olan meli-melonit’i bulmuş olması çok şaşırtıcıydı, “hatta çok ‘patlayıcı!’”<a href="../Text/DiPNOTLAR.xhtml#a39" id="k39"><sup>39</sup></a> diyordu, ama imkânsız da değildi. Orduların istenilen mesafeden yok' edilmesini sağlayacak bu tür gelişmelerin gelecekte nelere yol açacağını şimdiden kestirmek zordu. Ne olursa olsun, bir topun geri tepmesiyle Dünya ekseninin dikleştirilmesi, Fransız mühendisin aklını karıştırmak için planlanmamıştı. Sanki girişimin öncüsüne seslenirmiş gibi şunları söylüyordu:</p>

  <p>“Şüphesiz ki Başkan Barbicane,” diyordu, “Dünya her gün yüzeyinde oluşan sarsıntılara karşı koyuyor! Yüz binlerce insan, birbirlerine birkaç kilogramlık binlerce gülle ya da birkaç gramlık milyonlarca mermi gönderdiklerinde, ya da sadece yürüdüğümde, sıçradığımda, kolumu uzattığımda ya da bir kan küreciği damarlarımda dolaştığında, yerkürenin kütlesi üzerinde bir sarsıntı gerçekleştirilmiş oluyor! Dev topunun istenilen sarsıntıyı yaratacağını kabul etsek de, entegral adına! Dünyayı yerinden oynatmaya yetecek mi? J.-T. Maston’ın denklemleri bunu kesin olarak ortaya çıkarmış gibi görünse de, yine de gözden geçirmek gerek!”</p>

  <p>Aslında, Alcide Pierdeux, Gun-Club sekreterinin, soruşturma komisyonunca konuyu anlayabilecek durumda olan bilimadamlarına dağıtılmış olan dâhiyane hesaplamalarına hayranlık duymuyor değildi. Ve cebiri gazete okur gibi okuyan Alcide Pierdeux yazılanların büyüsüne kapılmış gibi görünüyordu.</p>

  <p>Ama, altüst oluş başladığında, felaketler yeryüzünü kaplayacak, şehirler yıkılacak, dağlar sarsılacak, milyonlarca insan hayatını kaybedecek, sular yataklarından taşarak büyük zararlara neden olacaktı!</p>

  <p>Şimdiye dek görülmemiş bir yer sarsıntısı yaşanacaktı.</p>

  <p>“Hiç olmazsa,” diye homurdandı Alcide Pierdeux, “hiç olmazsa Yüzbaşı Nicholl’ün şu meşhur barutu yeterince güçlü olmasa, böylece gülle Dünya etrafında bir tur attıktan sonra, ateşleme noktasının yakınlarında bir yere çarparak, kısa bir sürede her şeyi eski haline getirebilir- elbette birkaç büyük yıkıma yol açarak! Ama, sen boşuna kafanı yorma! Onların meli-melonit’leri sayesinde, gülle yarım hiperbol çizdikten sonra, Dünya’ya dönüp onu rahatsız ettiğinden dolayı özür dilemeyecek!” Alcide Pierdeux, hiç durmadan yanıp sönen bir semafor cihazı hareketliliğiyle, iki metre yarıçapındaki bir dairenin içindeki her şeyi kırıp dökecek gibiydi.</p>

  <p>Sonra, kendi kendine konuşmaya devam etti:</p>

  <p>“En azından ateşlemenin yapılacağı yeri bilseydim, seviye değişikliğinin hangi bölgede sıfır, hangi bölgede en yüksek olacağını saptayabilirdim! Evleri başlarına yıkılmadan önce insanlar, o topraklardan uzaklaştırılabilirdi! Ama nasıl öğrenilebilinir ki?”</p>

  <p>Neden sonra, elini, kafasını süsleyen bir tutam saçın üzerinde gezdirerek:</p>

  <p>“Düşündüm de,” diye ekledi, “sarsıntının sonuçları sanıldığından daha da karmaşık olabilir! Volkanlar, tıpkı deniz tutmasıyla midesi altüst olmuş bir yolcu gibi, içlerindeki lavları püskürtmek için böyle bir fırsatı neden kaçırsınlar? Yükselen okyanusların bir bölümü, neden onların kraterlerine yönelmesinler? Ah bir anlayabilseydim! Dünyayı yerle bir edecek sarsıntılar olabilir! Ah! bu Tanrı’nın cezası Maston, hâlâ suskun kalmakta inat ediyor! Dünyamıza bilardo topu gibi falsolar vererek, ne dolaplar çeviriyor!”</p>

  <p>Alcide Pierdeux böyle düşünüyordu. Bir süre sonra, bu korkunç varsayımlar iki dünyanın gazetelerinde ele alınarak tartışıldı. Barbicane ve Ort.’nın yaratacağı büyük karmaşanın yanında, zaman zaman yeryüzünün küçük bir bölgesinde görülen tufanların, deniz baskınlarının, hortumların ne hükmü olabilirdi? Bunlar ne de olsa yerel felaketlerdi! Olsa olsa birkaç bin kişi hayatını kaybeder, bir o kadarı da evinden barkından olurdu! Uğursuz gün yaklaştıkça, en cesur insanların yüreğini bile korku sarıyordu. Kâhinler rahatlıkla dünyanın sonunun geldiğini açıklıyorlardı. Tıpkı insanların ölüler imparatorluğuna doğru yola çıkmaya hazırlandığı 1000 yılında olduğu gibi bir panik dönemi yaşanıyordu.</p>

  <p>O dönemde nelerin yaşandığını kısaca anımsayalım. Kitleler, İncil’in son kitabındaki bir pasajdan yola çıkarak, son yargılanma gününün yaklaştığına inanmışlardı. Kutsal kitapta belirtilen öfkenin işaretlerini bekliyorlardı. Baştan çıkarıcının oğlu Deccal ortaya çıkacaktı.</p>

  <p>“X. asrın son yılında,” diye anlatır H. Martin, “insanlar, işten güçten, eğlenceden, hatta savaş hazırlıklarından vazgeçmişlerdi. Neden olmayacak bir geleceğin hayalini kuralım ki? Onun yerine yarından itibaren misafiri olacağımız öbür dünyayı düşleydim!” diyorlardı kendi kendilerine. Yalnızca, günlük ihtiyaçların karşılanmasıyla yetiniliyor; topraklar, şatolar, gidilecek olan gökler krallığında korunabilmek için bağışlanıyordu. Kiliselerdeki bağış belgelerinin çoğu şöyle başlıyordu: ‘Dünyanın sonu yaklaşırken ve yıkımların eli kulağındayken...’ Kaçınılmaz son yaklaştığında, insanlar kiliselerde ve kutsal topraklarda toplandılar, korkudan titreyerek, yargılamanın yedi meleğinin yedi borazanının göklerin zirvesinde yankılanmasını beklediler.”</p>

  <p>Bilindiği gibi, 1000 yılının ilk günü sona erdiğinde, doğanın yasalarında en ufak bir değişiklik dahi olmamıştı. Ancak, bu kez söz konusu olan, kutsal kitabın karanlıkta kalmasından kaynaklanan bir altüst oluş değildi. Sözü edilen, balistik ve mekanik bilimlerindeki gelişmelerin, gerçekleşmesini olanaklı kıldığı bir deneyimdi ve tartışılmaz hesaplamalara dayanılarak, Dünya’nın dengesi değiştirilmek isteniyordu. Bu kez deniz ölülerini geri vermek şöyle dursun, milyonlarca insanı yeni çukurlarının içine çekecekti.</p>

  <p>Çağdaş düşüncelerin zihinlerde yarattığı değişimler hesaba katılsa da, yaşanan panik 1000 yılındakinden daha az olmamıştı. Daha güzel bir dünyaya kavuşmak için hiç bu kadar acele edilmemişti! Günahların, günah çıkarma bölmesinde, bu kadar yoğun olarak açığa çıktığı hiç görülmemişti! Ölmek üzere olanların pişmanlık duydukları günahları hiç bu kadar çabuk bağışlanmamıştı! Hatta, Papa’nın iyi niyetli -ve hatta iyice korku içindeki- tüm insanların günahlarını topluca çıkarması bile gündeme gelmişti.</p>

  <p>Bu koşullar altında, J.-T. Maston’ın durumu her geçen gün daha kritikleşiyordu. Bayan Evangelina Scorbitt, onun toplumsal öfkenin kurbanı olacağı düşüncesiyle titriyordu. Hatta benzersiz bir inatla saklamaya çalıştığı o sözcüğü açıklaması için telkinde bulunmayı bile aklına getirmiş, ama söylemeye cesaret edememişti, iyi de olmuştu. Çok kesin bir ret cevabı alacağı belliydi.</p>

  <p>Dehşetin pençesindeki Baltimore kentinde, konfederasyon gazetelerinin yazılarıyla ve Dominitianus döneminde yaşamış olan Saint Jean’ın sözleriyle ifade edersek, “dünyanın dört bir köşesinden gelen” haberlerle uyarılmış olan halkı yatıştırmak giderek güçleşiyordu. Kuşkusuz ki J.-T. Maston bu zalimin ülkesinde yaşasaydı, hesabı hemen görülecek, vahşi hayvanların önüne atılacaktı. Ama onun şunu söylemekle yetineceği tahmin edilebilirdi:</p>

  <p>“Ben buradayım!”</p>

  <p>Ne olursa olsun, x noktasının yerini açıkladığında, Başkan Barbicane ve Yüzbaşı Nicholl’ün çalışmalarına devam etmelerinin mümkün olmadığının bilincinde olan J.-T. Maston’ın ağzından tek bir sözcük dahi çıkmıyordu.</p>

  <p>Yine de, bir adamın tek başına tüm dünyaya kafa tutması bazılarının hoşuna gidiyordu. Bu durum, J.-T.Maston’ı Gun-Club’daki meslektaşlarının ve Bayan Evangelina Scorbitt’in gözünde büyütüyordu. Belirtmek gerekir ki bu yürekli adamlar, emekli topçuların dikkafalılığıyla, Barbicane ve Ort.’nın yanında yer alıyorlardı. Gun-Club sekreterinin ünü öyle artmıştı ki, onu tanınmış katillerle bir tutan bazı meraklılar, dünyayı yerle bir edecek bu adamın elinden çıkacak birkaç satır yazı uğruna ona mektup göndermeye başlamışlardı.</p>

  <p>Böyle hoş yanları da olsa durum giderek tehlikeli bir hal almaya başlamıştı. Halk, gece-gündüz demeden Baltimore cezaevinin etrafında toplanıyor, bağırıp çağırıyor, çevreyi büyük bir uğultu kaplıyordu. Öfkeden kudurmuş insanlar, J.-T. Maston’ı hemen oracıkta linç etmek istiyorlardı. Polis, onu korumakta yetersiz kalacağı zamanın yaklaşmakta olduğunu görüyordu.</p>

  <p>Amerikan ve yabancı ülke halklarını hoşnut edebilmek için Washington hükümeti, J.-T. Maston’ı yargılanmak üzere ağır ceza mahkemesinin önüne çıkarmaya karar verdi.</p>

  <p>Şimdiden dehşetin pençesindeki jüri üyeleri göz önüne alındığında “işinin pek uzun sürmeyeceği” belliydi. Bu inatçı hesapçıya karşı bir tür sempati besleyen Akide Pierdeux de aynen böyle diyordu.</p>

  <p>5 Eylül sabahı, soruşturma komisyonu başkanı mahkûmun hücresine gitti. Bayan Evangelina Scorbitt’in ısrarlı ricaları sonuç vermiş, başkana eşlik etme iznini almıştı. Belki de son görüşmede bu sevimli dulun sayesinde bir sonuca ulaşılabilecekti... Her olasılığı dikkate almak gerekiyordu. Bu esrarı çözebilecek son sözcüğe ulaşabilmek için her yol denenebilirdi. Sonuç olumsuz olursa, o zaman çaresine bakılacaktı.</p>

  <p>“Çaresine bakılacak!” diye tekrarlıyordu biraz mantıklı düşünebilenler. “Felaket bütün korkunçluğuyla gerçekleşecek olduktan sonra, J.-T. Maston’ı asmak neye yarar?”</p>

  <p>Saat on bire doğru, soruşturma komisyonu başkanı John Prestice ve Bayan Evangelina Scorbitt, J.-T. Maston ile bir araya geldiler.</p>

  <p>Hemen konuya girildi. Konuşmada, bir tarafın tutumu çok sert, diğerininki ise çok sakindi.</p>

  <p>Sakin tarafın J.-T. Maston olmasını sağlayan koşulların ortaya çıkacağını kim tahmin edebilirdi?</p>

  <p>“Son bir kez daha soruyorum yanıt verecek misiniz?” diye sordu John Prestice.</p>

  <p>“Hangi konuda?..” diye karşılık verdi Gun-Club’ın sekreteri.</p>

  <p>“Barbicane’in nereye gittiği konusunda.” “Size yüz kere söyledim.”</p>

  <p>“Yüzbirinci kez söyleyin.”</p>

  <p>“Ateşlemenin yapılacağı yere.”</p>

  <p>“Ateşleme nerede yapılacak?”</p>

  <p>“Dostum Barbicane’in gittiği yerde.” “Kendinize dikkat edin, J.-T. Maston!” “Neden?”</p>

  <p>“Yanıt vermeyi reddetmenizin doğuracağı sonuçlar...”</p>

  <p>“Bilmemeniz gereken bir konuyu öğrenmenizi engellemek olacaktır.”</p>

  <p>“Bunu öğrenmeye hakkımız var!” “Sanmıyorum.”</p>

  <p>“Ağır ceza mahkemesine çıkarılacaksınız!” “Çıkarın.”</p>

  <p>“Jüri sizi mahkûm edecek!”</p>

  <p>“Mümkündür.”</p>

  <p>“Karar hızla alınıp, infaz edilecek!” “Olabilir!”</p>

  <p>“Sevgili Maston,” demeye cesaret etti tehditlerden yüreği sıkışan Evangelina Scorbitt. “Oh!.... bayan!” dedi öfkeyle J.-T. Maston. Evangelina Scorbitt, başını eğdi ve sustu. “Yargılamanın sonucunun ne olacağını bilmek ister misiniz?” diye devam etti Başkan</p>

  <p>John Prestice.</p>

  <p>“Anlatmak isterseniz,” diye karşılık verdi J.-T. Maston.</p>

  <p>“Hak ettiğiniz gibi ölüme mahkum edileceksiniz! Ve iki kere ikinin dört ettiği kadar kesin bir şekilde asılacaksınız.”</p>

  <p>“O zaman hâlâ şansımın olduğu söylenebilir bayım” diye anlaşılmaz bir yanıt verdi J.-T. Maston. “Matematikten biraz anlamış olsaydınız ‘iki kere ikinin dört ettiği kadar kesin’ demezdiniz. Bugüne kadar iki sayının toplamının o sayının iki katına eşit olduğunu yani iki kere ikinin dört ettiğini öne süren bütün matematikçilerin deli olmadığını kim kanıtlayabilirdi.”</p>

  <p>“Bayım!” diye haykırdı başkan afallamış bir şekilde.</p>

  <p>“Ah! diye devam etti J.-T. Maston, “eğer ‘bir kere birin iki olduğu kadar eminim,’ deseydiniz bu kabul edilebilirdi! Çünkü bu bir teorem değil bir tanımlama olacaktı.”</p>

  <p>Bu aritmetik dersinden sonra başkan pes ederken, Bayan Evangelina Scorbitt’in gözlerinde düşlerindeki hesapçıyı hayranlıkla izleyebilmek için yeterli parıltı kalmamıştı!</p>
</body>
</html>
