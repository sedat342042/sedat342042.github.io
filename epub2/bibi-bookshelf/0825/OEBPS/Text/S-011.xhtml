<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h1>7</h1>

  <h3 class="sigil_not_in_toc">BAŞKAN BARBİCANE GÜLÜNECEK ŞEYLER SÖYLÜYOR</h3>

  <p>22 Aralık’ta, Barbicane ve Ort.’nın hissedarları, genel kurul toplantısına çağırılmışlardı. Söylemeye gerek yok ki, görüşmeler, Gun-Club’ın toplanma yeri olan, Union-square Oteli’nin salonlarında gerçekleşecekti. Square’ın salonları bile, bu sabırsız hissedar topluluğunu ağırlamaya yetmemişti. Ancak, ısının, buzun ergime derecesi olan sıfırın on derece altında olduğu düşünülürse, Baltimore meydanlarının birinde, bir açık hava toplantısı düzenleme olanağı bulunmuyordu.</p>

  <p>Gun-Club’ın geniş holü, her zamanki gibi, üyelerinin soylu mesleğine borçlu olduğu gülleler, toplar ve her çeşit silahla süslenmişti. İnsan kendini gerçek bir topçu müzesinde sanabilirdi. İskemleler, koltuklar, masalar ve divanlar dahi, ilginç şekilleriyle, zamanı geldiğinde yatağında huzur içinde ölme arzusunu içlerinde saklayan onca yürekli insanı öbür dünyaya gönderen şu öldürücü silahlara benziyordu.</p>

  <p>O gün, bu kalabalığa çekidüzen vermek gerekliydi. Bu savaşla ilgili bir görüşme değil, Impey Barbicane’in yöneteceği sınai ve barışçıl bir toplantıydı. Birleşik Devletler’in değişik eyaletlerinden gelmiş olan çok sayıda hissedar için geniş bir alan ayrılmıştı. Union-square’ın ortasına kadar uzanan sonu gelmez kuyruğu gözardı etsek dahi, holde ve bitişiğindeki salonlarda, insanlar itişiyor, birbirlerini sıkıştırıyor, kimi zaman nefes alamayacak duruma düşüyorlardı.</p>

  <p>Kuşkusuz yeni şirketin hisselerinin ilk alıcıları olan Gun-Club üyeleri, ön sıraları işgal ediyordu. Onların arasında, her zamankinden daha gururlu yüz ifadeleriyle, Albay Bloomsberry, tahta bacaklı Tom Hunter ve hızlı Bilsby seçilebiliyordu. Kuzey taşınmazının en büyük hissedarı olma özelliğiyle Bayan Evangelina Scorbitt’in Başkan Barbicane’in yanına oturmaya hakkı vardı, Gun-Club yönetimi büyük bir nezaket göstererek, onun için rahat bir koltuk hazırlamıştı. Zaten, kentin bütün sosyal sınıflarından gelen çok sayıda kadın da, çiçekli, rengârenk kurdelalı ve ilginç tüylü şapkalarıyla, holün camlı kubbesi altında sıkışan gürültücü kalabalığın içinde çiçek açmış gibiydiler.</p>

  <p>Aslında salonda toplananların büyük bir çoğunluğu, yönetim kurulunun yandaşları olmaktan öte, onların kişisel dostları olarak kabul edilebilirdi.</p>

  <p>Bu arada bir gözlemimizi aktaralım. İsveçli, DanimarkalI, HollandalI, Rus ve İngiliz temsilciler için özel bir bölme ayrılmıştı, aldıkları hisse senetleriyle, genel kurulda oy kullanma hakkına sahip olmuşlardı. Eksiksiz olarak bir araya gelmeleri, satın alma işlemini gerçekleştirme amacına yönelik olduğu kadar, alıcılara verip veriştirmek içindi de. Başkan Barbicane’in yapacağı konuşmayı nasıl merakla bekledikleri yüzlerinden anlaşılabiliyordu. Bu konuşma hiç kuşku yok ki kutba ulaşmak için nasıl bir yöntem izleneceği konusunda aydınlatıcı olacaktı. Oradaki kömür yataklarını işletmenin güçlüğü hâlâ güncel bir mesele olarak varlığını sürdürmüyor muydu? itiraz etmeyi gerektirecek birşeyler söylediğinde, Eric Baldenak’ın, Boris Karkofun, Jacques Jansen’in, Jan Harald’ın söz almakta tereddüt etmeyecekleri gün gibi ortadaydı. Dean Toodrink tarafından yeterince doldurulmuş olan Binbaşı Donellan’ın cephesinde ise rakibi Impey Barbicane’i gücünün son sınırlarına dek zorlama kararlılığı hâkimdi.</p>

  <p>Saat akşamın sekiziydi. Gun-Club’ın holü, salonları, avluları, Edison avizelerinden yayılan ışıltıyla parıldıyordu. Halkın önüne yığıldığı kapıların açılmasından beri, katılımcıların bitmek bilmez mırıldanmalarının gürültüsü geliyordu. Ancak, mübaşirin, yönetim kurulunun salona girmek üzere olduğunu bildirmesi üzerine herkes sustu.</p>

  <p>Başkan Barbicane, sekreter J.-T. Mas ton ve Yüzbaşı Nicholl, kumaşla kaplanmış bir setin üzerinde, siyah örtülü bir masanın önünde yerlerini aldılar. Ardından homurdanmalar ve yaşa’lar geldi, üç kez tekrarlanan “yaşasın” sesleri salonda yankılanarak oteli çevreleyen sokaklara doğru yayıldı.</p>

  <p>J.-T. Mas ton ve Yüzbaşı Nicholl, bir tören havası içinde, tanınmışlıklarının verdiği tatmin duygusuyla koltuklarında oturmaktaydılar.</p>

  <p>O zaman, ayakta duran Başkan Barbicane, sol elini cebine, sağ elini yeleğinin içine sokarak sözlerine başladı:</p>

  <p>“Sayın Hissedarlar</p>

  <p>“North Polar Practical Association yönetim kumlu sizi önemli bir konuda bilgilendirmek amacıyla, Gun-Club salonlarına davet etmiş bulunmaktadır.</p>

  <p>“Gazetelerdeki tartışmalardan yeni şirketin hedefinin, federal hükümetin kullanım hakkını kendisine verdiği Kuzey Kutbu topraklarındaki kömür yataklarını işletmek olduğunu öğrendiniz. Kamuya açık bir satışla alınmış olan bu bölge, sahiplerinin ortaklık payları doğrultusunda işletilecektir. Geçtiğimiz 11 Aralık’ta yapılan kapalı oturumda kullanımlarına ayrılan kaynaklar, şu ana dek hiçbir sınai ve ticari teşebbüste rastlanmamış kazançlar sağlayacak olan bu girişim için onlara olanak sağlayacaktır.”</p>

  <p>Bu sırada, ilk onaylayıcı mırıldanmalar, konuşmacının sözünü yarıda kesti.</p>

  <p>“Kutup bölgelerindeki taşkömürü yataklarının, hatta belki de fildişi fosillerinin varlığından nasıl haberdar olduğumuzu biliyorsunuz. Tüm dünya basınında yer alan belgeler, bölgede kömürün mevcut olduğunu kuşkuya yer bırakmayacak bir şekilde açıkladılar.</p>

  <p>“Taşkömürü, modern endüstrinin en önemli enerji kaynağı haline gelmiştir. Isınma için ya da buhar ve elektrik üretimi için kullanımından söz etmeksizin, size yalnızca bazı türevlerini saymak istiyorum; kızılkök, kırmızı menekşe, çivit, fuksin, lal boyaları, vanilya, acıbadem, erkeçsakalı, karanfil, keklik üzümü, anason, kâfur, timol ve siğilotu esansları, pikratlar, salisilik asit, neft, fenol, antipirin, benzin, naftalin, priogallik asit, hidrokinon, tanen, sakarin, katran, asfalt, çam sakızı, makine yağları, vernik, prusiat<a href="../Text/DiPNOTLAR.xhtml#a24" id="k24"><sup>24</sup></a> sarısı potas, siyanür vs., vs., vs.”</p>

  <p>Konuşmacı, bu sıralamayı yaptıktan sonra, soluk soluğa kalmış bir koşucu gibi dinlenmek zorunda kaldı. Sonra, derin bir nefes alarak konuşmasına devam etti:</p>

  <p>“Bu değerli madenin aşırı tüketim sonucunda, sınırlı bir zaman dilimi bitiminde tükeneceği tartışılmaz bir gerçektir. Bugün işletilmekte olan taşkömürü yataklarının beş yüz yıl içinde boşalacağı...”</p>

  <p>“Üç yüz!” diye bağırdı izleyicilerden biri. “İki yüz!” diye karşılık verdi bir diğeri. “Daha uzun ya da kısa bir sürede olacağını bir yana bırakarak,” diye sözünü sürdürdü</p>

  <p>Başkan Barbicane, “taşkömürü kaynaklarının, ondokuzuncu yüzyılın sonunda tükeneceğini varsayalım ve kendimize yeni üretim alanları bulmaya çalışalım.”</p>

  <p>Burada, izleyicilerin dikkat kesilmesini sağlamak amacıyla, kısa bir süre ara verdi, sonra sözlerini sürdürdü:</p>

  <p>“Bu yüzden, bayanlar, baylar, ayağa kalkın ve beni izleyin, kutba doğru yola çıkalım!...” Ve, kitleler, sanki Başkan Barbicane kutba doğru yola çıkmak üzere olan bir gemiyi işaret etmişçesine, bavullarını kilitlemeye hazır bir halde harekete geçtiler.</p>

  <p>Binbaşı Donellan’ın sert sesiyle yönelttiği bir soru, coşkulu olduğu kadar yersiz olan bu hareketlenmeyi durdurdu:</p>

  <p>“Yola çıkmadan önce şunu bilmek istiyorum, kutba deniz yoluyla mı ulaşmayı düşünüyorsunuz?”</p>

  <p>“Ne deniz, ne kara, ne de hava yoluyla,” diye sakince yanıtladı Başkan Barbicane.</p>

  <p>Katılımcılar, içlerini kaplayan bir merakla tekrar yerlerine oturdular.</p>

  <p>“Dünyanın bu ulaşılmaz noktasına varabilmek için denenen onca girişimin yabancısı değilsiniz,” diye devam etti konuşmacı. “Yine de özet olarak size hatırlatmanın yararlı olacağı kanısındayım. Bu aynı zamanda, hâlâ yaşayan ya da bu insanüstü yolculuklar sırasında hayatını kaybetmiş olan yürekli denizcilerin adlarını gururla anmamız için bir vesile olacak.”</p>

  <p>Milliyeti ne olursa olsun tüm dinleyiciler arasında bir onaylama dalgası yayıldı.</p>

  <p>“1845’te,” diye devam etti Barbicane, “İngiliz Sör John Franklin, <i>Erebus</i> ve <i>Terror</i> ile, kutba ulaşabilmek için yaptığı üçüncü yolculukta, Kuzey sularına gömüldü ve bir daha ondan hiçbir haber alınamadı.</p>

  <p>“1854’te Amerikalı Kane ve teğmeni Morton, Sör John Franklin’i aramak amacıyla gerçekleştirdikleri seferden, gemileri <i>Advanced</i> kaybetmiş olarak geri döndüler.</p>

  <p>“1859’da, İngiliz Mac Clintock, <i>Erebus</i> ve Terror’un seferinden hiç kimsenin sağ olarak kurtulamadığını gösteren bir belgeye ulaştı.</p>

  <p>“1860’ta, <i>United-States</i> isimli iki direkli yelkenlisiyle Boston’dan ayrılan Amerikalı Hayes, denizcilerinin gösterdiği olağanüstü gayretlere rağmen, seksenbirinci paralelin daha yukarısına varamadan, 1862’de geri döndü.</p>

  <p>“1869’da, Alman Koldervey ve Hegeman, <i>Hansa</i> ve <i>Germania</i> isimli gemileriyle, Bremer-haven’den yola çıktılar. Buzların arasına sıkışan <i>Hansa</i>, yetmişbirinci enlem derecesi yakınlarında suya gömülürken, mürettebatı, kurtarma sandalları sayesinde Grönland kıyılarına ulaşabildi. Daha şanslı olan <i>Germania</i> ise, yetmişyedinci paraleli aşamadan, Bremerhaven’e geri döndü.</p>

  <p>“1871’de, <i>Polaris</i> isimli firkateyn ile New-York’tan ayrılan yürekli Kaptan Hail, dört ay sonra dondurucu soğuğa dayanamayarak hayatını kaybetti. Bir yıl sonra, buzdağlarının sürüklediği <i>Polaris</i>, başıboş buzulların arasında battığında, Teğmen Tyson ve emrindeki on sekiz adamı, kurtulmak için Kuzey denizlerinin akıntısında sürüklenen bir buzul salının üzerine çıkmak zorunda kaldılar, <i>Polaris</i>'le birlikte kaybolan on üç kişiden bir daha hiç haber alınamadı.</p>

  <p>“1875’te, İngiliz Nares, Portsmouth’tan <i>Alerte</i> ve <i>Decouverte</i> isimli gemilerle ayrıldı. Bu unutulmaz sefer sırasında, kışlık karargâhını seksen iki ve seksenüçüncü paralel arasında kuran mürettebat, Kaptan Markham’ın çabalarıyla, o ana dek kimsenin ulaşamamış olduğu, kutbun dört yüz mil<a href="../Text/DiPNOTLAR.xhtml#a25" id="k25"><sup>25</sup></a> yakınına kadar vardılar.</p>

  <p>“1879’da, değerli yurttaşımız Gordon Berinett...”</p>

  <p>Bir anda <i>New York Herald</i> yöneticisi için sevinç çığlıkları arasında, üç kere yaşasın çekildi.</p>

  <p><i>"...Jeanette</i> isimli geminin kumandasını Fransız kökenli bir aileden gelen De Long’a verdi. Otuz kişilik mürettebatıyla San Francisco’dan yola çıkan <i>Jeanette</i>, Bering Boğazı’nı aştıktan sonra, Herald Adası civarında buzların arasında sıkışarak, yetmişyedinci paralel yakınlarındaki Bennett Adası açıklarında sulara gömüldü. Kanolarla güneye doğru yönelmekten başka çaresi kalmayan denizcileri büyük bir sefalet bekliyordu. De Long Ekim’de öldü, birçok arkadaşının sonu da kendisininki gibi oldu, bu yolculuktan geriye, ancak on iki kişi dönebildi.</p>

  <p>“Nihayet, 1881’de, seksenikinci paralelin biraz altındaki Grant topraklarının yakınında, Lady Franklin Körfezi’nde bir konaklama istasyonu kurmak amacıyla, Saint-Jean limanından, <i>Proteus</i> firkateyni ile ayrılan Amerikalı Greely ve yanındaki gözüpek denizciler kışı Conger kalesinde geçirdikten sonra, batıya ve körfezin kuzeyine yöneldiler. Teğmen Lack-wood ve yol arkadaşı Brainard, 1882 Mayısında, Kaptan Markham’ı birkaç mil geçerek, seksen üç derece otuz beş dakika noktasına vardılar.</p>

  <p>“Bugüne dek ulaşılan en yüksek, kutup haritalarının gösterebildiği en uç noktadır bu!”</p>

  <p>Amerikalı denizciler için, hurralara karışan yaşa sesleri yeniden yükseldi.</p>

  <p>“Ancak,” diye devam etti Başkan Barbica-ne, “yolculuğun sonu kötü bitti. Yirmi dört kişiden oluşan ekip, büyük bir sefalet içine düştü. Bir Fransız olan Doktor Pavy ve diğer birçoğu bu zor koşullara dayanamayıp hayatlarını kaybetti. 1883’te <i>Thetis</i> Greely’nin yardımına geldiğinde yalnızca sekiz kişiyle geri döndü. Ve, yolculuğun kahramanlarından biri olan Teğmen Lockwood’da, bu yolda ölenlerin listesine adını yazdırdı!”</p>

  <p>Bu kez salona saygılı bir sessizlik hâkim olurken, herkes aynı duyguları paylaşıyordu.</p>

  <p>Sonra, heyecanlı bir ses tonuyla sözlerini sürdürdü:</p>

  <p>“Böylece, onca özveri ve yürekliliğe rağmen, seksendördüncü paraleli aşmak mümkün olmadı. Gerek bankizleri geçmek için kullanılan gemilerle, gerek buz tarlalarını aşmak için kullanılan sallar aracılığıyla, yani bugüne kadar kullanılan yöntemlerle hiçbir zaman kutba ulaşılamayacağı ileri sürülebilir. Hatta insanoğlunun yapısal olarak, bu tür tehlikelere, bu ölçüde düşük ısılara katlanamayacağı söylenebilir. Demek ki kutbun fethi için daha değişik yolların denenmesi gerekmektedir.”</p>

  <p>Dinleyicilerdeki hareketlenmeden de anlaşılacağı gibi, herkesin öğrenmeye can attığı, meselenin püf noktasına gelinmişti.</p>

  <p>“Peki, ne yapmayı düşünüyorsunuz, bayım?..” diye sordu İngiliz temsilcisi.</p>

  <p>“On dakika içinde öğreneceksiniz, Binbaşı Donellan,” diye yanıtladı Başkan Barbicane<a href="../Text/DiPNOTLAR.xhtml#a26" id="k26"><sup>26</sup></a> “ve bütün hissedarlarımıza şunu da söylemek isterim ki: Bu işin öncülerinin konik silindir...”</p>

  <p>“Komik silindir!” diye haykırdı, Dean Toodrink.</p>

  <p>“....içinde Ay’a yolculuk etmekten kaçınmayan insanlar olduğunu göz önünde bulundurarak, bize güveniniz...”</p>

  <p>“Ve görüldüğü gibi geri geldiler!” diye ekledi, yersiz çıkışları şiddetli protestolara neden olan Binbaşı Donellan’ın sekreteri.</p>

  <p>Ancak, Başkan Barbicane omuzlarını silkerek, sert bir sesle sözlerine devam etti:</p>

  <p>“Evet, değerli hissedarlar, on dakika içinde ne yapmak istediğimizi öğreneceksiniz.” İzleyiciler, bu yanıta uzatılmış ahlar, ohlar ve ehlerle karşılık verdiler.</p>

  <p>Sanki konuşmacı, kitleye “on dakika sonra kutba varacağız” demek ister gibiydi.</p>

  <p>“Öncelikle, orada kutup şapkası gibi uzanan bölgenin, bir kara parçasından mı yoksa Nares’in Taleokristik deniz’ olarak adlandırdığı gibi ilkel dönem buzullarından oluşmuş bir denizden mi ibaret olduğuna karar vermeliyiz, biz ikinci olasılığın doğru olduğuna inanmıyoruz.”</p>

  <p>“İnanmamak yetmez!” diye atıldı Eric Baldenak, emin olmak gerek...”</p>

  <p>“Peki öyleyse bundan eminiz diye yanıtlayacağım, ateşli temsilciyi. Evet! North Polar Practical Association’ın mülkiyetini aldığı ve hiçbir Avrupa devletinin karşı çıkamayacağı şekilde Birleşik Devletler’e ait olan bu bölge, su dolu bir havuzdan değil, sağlam bir toprak parçasından oluşuyor!”</p>

  <p>Eski Dünya temsilcilerinin sıralarından mırıldanmalar duyuldu.</p>

  <p>“PehL.Suyla dolu bir çukur... Boşaltmaya gücünüzün yetmeyeceği bir küvet!” diye yeniden haykırdı Dean Toodrink.</p>

  <p>Ve temsilcilerin gürültülü onayını aldı.</p>

  <p>“Hayır, bayım,” diye hızla yanıtladı Başkan Barbicane. “Orada, -belki de Orta Asya’daki Gobi Çölü gibi- deniz seviyesinden üç dört kilometre yükseklikte uzanan bir kara parçası var. Kutup bölgesinin uzantısı olduğu sınırdaş topraklarda yapılan incelemeler dikkate alınarak, kolaylıkla ve mantıklı bir şekilde bu sonuca ulaşılabilir. Nordenskiöld’ün, Peary’nin, Maaigaard’ın yaptıkları araştırmaların sonunda, Grönland’ın kuzeye doğru yükselerek ilerlediği anlaşılmıştır. Disko Adasından yüz altmış kilometre içeri doğru gidildiğinde yüksekliği iki bin üç yüz metreyi bulmaktadır. Bu incelemelerin ışığında, değişik ürünlerin, yüzyıllar boyunca sertleşmiş buzdan kılıflarının altındaki memeli iskeletlerinin, fildişlerinin, kozalaklıların gövdelerinin varlığını öğrenmiş bulunmaktayız, böylelikle bu bölgenin, bir zamanlar hayvanların ve hatta belki de insanların yaşadığı verimli topraklardan oluştuğunu öne sürebiliriz. Orada, bugün işletmesini üstlendiğimiz taşkömürü yataklarını oluşturan tarihöncesi çağların sık ormanlarının, toprağın altına gömülmüş olduğunu iddia edebiliriz! Evet! Kutbun etrafında, üzerine Amerika Birleşik Devletleri’nin bayrağını dikeceğimiz, insan elinin değmediği bakir bir kara parçası uzanıyor!”</p>

  <p>Bir alkış tufanı koptu.</p>

  <p>Son alkışların gürültüsü de Union-squ-are’ın derinliklerinde kaybolurken, Binbaşı Donellan’ın sert sesi yankılandı:</p>

  <p>“Şimdiden, kutba varabilmemiz için yeterli olan on dakikanın yedisi geçti bile...”</p>

  <p>“Biz de üç dakika içinde orada oluruz,” diye soğuk bir sesle yanıtladı Başkan Barbicane. Ve devam etti:</p>

  <p>“Ancak,yeni taşınmazımız bir kara parçası olsa da, bulunduğu yükseklik göz önüne alındığında, kaplı olduğu buzdağları ve ulaşımı engelleyen sonsuz buzulları düşünüldüğünde, işletmenin oldukça zor...”</p>

  <p>“İmkânsız!” dedi Jan Harald, sözünü bir işaretle destekleyerek.</p>

  <p>“İmkânsız,” bunu ben de kabul ediyorum diye yanıtladı Impey Barbicane. “Zaten bu yüzden şimdiye kadar ki çabalarımız, bu imkânsızlığı yenmeyi başaramadı. Hayır, kutba gitmek için gemilere ve kızaklara ihtiyacımız olmayacak; ancak kullanacağımız yeni teknikler sayesinde, sermayemizden bir dolar bile harcamadan, bir dakikalık çalışmaya bile gerek kalmadan, tıpkı bir mucize gerçekleşmiş gibi eski ya da yeni, tüm buzulların erimesine şahit olacağız!”</p>

  <p>Bir anda salonu tam bir sessizlik kapladı. Dean Toodrink’in Jacques Jansen’in kulağına fısıldadığı kibar sözcük dikkate alınırsa dananın kuyruğu kopmak üzereydi.</p>

  <p>“Beyler,” diye devam etti Gun-Club’ın başkanı, “Arşimed dünyayı kaldırmak için yalnızca bir destek noktası istiyordu, işte bu destek noktasını bulmuş durumdayız! Siracusa’lı büyük geometri üstadının işini görecek olan kaldıracı elde etmiş bulunmaktayız! Yani, kutbun yerini değiştirecek güce sahibiz...”</p>

  <p>“Kutbun yerini değiştirmek!..” diye haykırdı Eric Baldenak.</p>

  <p>“Onu Amerika’ya getirmek!..” diye bağırdı Jan Harald.</p>

  <p>Kuşkusuz, Başkan Barbicane şimdilik her şeyi açıklamak istemiyordu, şöyle devam etti:</p>

  <p>“Bu destek noktasına gelince...”</p>

  <p>“Sakın söylemeyin!... Sakın söylemeyin!..” diye bağırdı dinleyicilerden biri, korkunç bir sesle.</p>

  <p>“Bu kaldıraca gelince...”</p>

  <p>“Sırrınızı saklayın!.. Saklayın onu!..” diye bağırdı dinleyicilerin çoğunluğu.</p>

  <p>“Saklayacağız!” diye yanıtladı Başkan Barbicane.</p>

  <p>Avrupalı temsilciler haklı olarak bu yanıta içerlemişlerdi. Ancak itirazlara rağmen konuşmacı ayrıntılara girmek istemeden şu sözleri ekledi:</p>

  <p>“Katkılarınız sayesinde gerçekleştireceğimiz ve başarılı bir sona ulaştıracağımız, sınai yıllıklarda benzerine rastlanmamış mekanik çalışmamızın meyvelerine gelince, bu konuda sizi hemen bilgilendireceğim.”</p>

  <p>“Dinleyin!.. Dinleyin!..”</p>

  <p>Ve dinlendi!</p>

  <p>“Öncelikle,” diye başladı Başkan Barbicane, “eserimizin fikir babası olan en bilge, en fedakâr, en ünlü meslektaşımızı tanıtmak isterim. Bu düşünceyi teoriden pratiğe geçirmek için gerekli hesaplamaların başarısı da kendine aittir, çünkü Kuzey’deki taşkömürü yataklarının işletmesi bir oyun gibi görünse de, kutbun yerini değiştirmek yalnızca üst düzey mekaniğin çözümleyebileceği ciddiyette bir problemdir. İşte bu yüzden Gun-Club’ın değerli sekreteri J.-T. Maston’a danıştık!”</p>

  <p>“J.-T.Maston için! Yaşa!.. Yaşa!.. Yaşa!..” diye bağırdı bu seçkin ve olağanüstü kişiliğin varlığıyla büyülenmiş olan dinleyiciler.</p>

  <p>Ah! ünlü hesapçının etrafındaki bu hayranlık dalgası, Bayan Evangelina Scorbitt’i öyle heyecanlandırmıştı ki yüreği büyük bir hazla, yerinden fırlayacakmış gibi çarpıyordu!</p>

  <p>O ise, alçakgönüllü bir edayla başını sağa sola çevirerek, kancasını sallayarak coşkulu kalabalığı selamlıyordu.</p>

  <p>“Değerli hissedarlar,” diye sözlerini sürdürdü Başkan Barbicane, “daha Ay’a yolculuğumuzdan birkaç ay önce, Fransız Michel Ardan’ın Amerika’ya gelişini kutlamak üzere gerçekleştirdiğimiz büyük toplantı sırasında....” Bu Yankee, bu önemli yolculuktan, sanki Baltimore ile New York arasında düzenlenen sıradan bir geziymiş gibi bahsediyordu.</p>

  <p>“...J.-T. Maston şöyle haykırmıştı: ‘Makineler icat edelim, bir destek noktası bulalım ve Dünya’nın eksenini dikleştirelim!’ Ve şimdi hepiniz şunu iyi bilin ki makineler icat edildi, destek noktası bulundu ve çabalarımız Dünya’nın eksenini dikleştirmek üzerine yoğunlaştı!”</p>

  <p>Bunun üzerine salonda, Fransa’da çok kullanılan “Bunun aklı başında değil” deyimine uygun düşecek bir şaşkınlık yaşandı.</p>

  <p>“Ne yani!.. Ekseni dikleştireceğinizi mi ileri sürüyorsunuz?” diye haykırdı Binbaşı Donellan.</p>

  <p>“Evet bayım,” diye yanıtladı Başkan Barbicane, “ya da daha doğrusu, yeni bir eksen oluşturma imkânına sahibiz diyelim, bundan böyle günlük devir hareketi bu eksenin etrafında gerçekleşecek...”</p>

  <p>“Günlük devir hareketini değiştirmek!..” diye tekrarladı Albay Karkof ateş saçan gözleriyle.</p>

  <p>“Tam anlamıyla ve süresini değiştirmeksizin!” diye karşılık verdi Başkan Barbicane. “Bu işlem sayesinde kutup, yaklaşık olarak altmış-yedinci paralel seviyesine gelmiş olacak ve bu koşullar altında Dünya’nın ekseni tıpkı Jüpiter gezegeninde olduğu gibi yörünge düzlemini neredeyse dik bir şekilde kesecek. Böylece, yirmi üç derece yirmi sekiz dakikalık bu yer değişimi, kutup taşınmazımızda binlerce asırdır birikmiş olan buzların erimesi için yeterli olacak ısının elde edilmesini sağlayacak!” Salondakilerin soluğu kesilmişti. Kimse konuşmacının sözünü yarıda kesmeyi ya da alkışlamayı aklından geçirmiyordu. Hepsi basit olduğu kadar dâhiyane olan; Dünya’nın üzerinde döndüğü ekseni değiştirmek düşüncesiyle büyülenmiş gibiydiler.</p>

  <p>Avrupalı temsilcilere gelince, her biri afallamış, şok olmuşlardı, dilleri tutulmuş bir halde büyük bir şaşkınlığa kapılmışlardı.</p>

  <p>“Böylece, buzdağlarını ve bankizleri eriterek, bize Kuzey Kutbu’nu hediye etmek işini Güneş üstlenmiş olacak!”</p>

  <p>Başkan Barbicane konuşmasını basit olduğu kadar yüce bir anlamı olan bu sözlerle tamamladığında salonda büyük bir alkış koptu.</p>

  <p>“Yani,” diye sordu Binbaşı Donellan, “madem ki insanoğlu kutba gidemiyor, kutup ona gelecek, öyle mi?..”</p>

  <p>“Tam da söylediğiniz gibi,” diye yanıtladı Başkan Barbicane.</p>
</body>
</html>
