<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h1>18</h1>

  <h3 class="sigil_not_in_toc">WAMASAİ HALKI BAŞKAN BARBİCANE’İN YÜZBAŞI NİCHOLL’E ATEŞ EMRİ VERMESİNİ BEKLİYOR</h3>

  <p>Hava muhteşemdi. Pırıl pırıl bir ufkun gerisindeki Güneş Wamasai ovalarının üzerinden batmak üzereydi. Güllenin uzağa gönderilmesi için bundan daha güzel, daha sakin, daha yıldızlı bir gece bulunamazdı. Meli-melonit’in patlamasıyla oluşacak yapay buharlara karışacak tek bir bulut bile yoktu.</p>

  <p>Kim bilir? Belki de Başkan Barbicane ve Yüzbaşı Nicholl güllenin içinde olamamaktan üzüntü duyuyorlardı! Daha ilk saniyede, iki bin sekiz kilometre kat etmiş olacaklardı! Ay’ın gizemli âlemine süzüldükten sonra, Güneş sisteminin esrarlı havasını solumuş olacaklar ve bunu Gallia kuyrukluyıldızının yüzeyine erişen Fransız Hector Servadac’ınkinden daha ilginç koşullarda gerçekleştireceklerdi.</p>

  <p>Sultan Bali-Bali, saray erkânından maliye bakanı ile cellat ve çalışmaya katkıda bulunan siyahi personel, ateşlemenin çeşitli evrelerini izlemek üzere bir araya gelmişlerdi. Hava katmanının itici gücünden korunmak için tedbirli davranarak, Kilimancaro geçidinin üç kilometre uzağında konumlanmışlardı.</p>

  <p>Sultan Bali-Bali’nin emriyle, bu görkemli gösteriyi seyretmek için Kisongo’dan ve ülkenin güneyine dağılmış küçük kasabalardan binlerce yerli getirtilmişti.</p>

  <p>Elektrik bataryası ve geçidin dibine yerleştirilen fulminat arasına, fitilin ateşlenmesini ve meli-melonit’in patlaması için gerekli akımı taşıyacak bir tel gerilmişti.</p>

  <p>Önce akşam, Sultan’ın masasında, Amerikalı konukları ve başkentin ileri gelenleri muhteşem bir ziyafet için toplandılar. Yemeğin giderlerini Bali-Bali karşılamış gibi görünse de, bunlar Barbicane ve Ort.’nın kasasından masraf olarak ödenecekti.</p>

  <p>Yedi buçukta başlayan bu kutlama yemeği, saat on birde Sultan’ın North Polar Practical Association yöneticileri ve girişimin başarısı için kadeh kaldırmasıyla sonuçlandı.</p>

  <p>Bir saat sonra, Dünya’nın coğrafi ve iklimsel koşullarında değişiklik yaratacak olan girişim gerçekleşecekti.</p>

  <p>Başkan Barbicane, Yüzbaşı Nicholl ve on ustabaşı elektrik bataryasının bulunduğu kulübedeki yerlerini aldılar.</p>

  <p>Barbicane elindeki kronometreye bakarak, kendisine yıllar gibi değil, asırlar gibi uzun gelen dakikaları sayıyordu.</p>

  <p>Gece yarısına on kala, Yüzbaşı Nicholl ile birlikte, Kilimancaro’daki geçitle bir tel aracılığıyla bağlantılı olan aygıtın başına geçtiler.</p>

  <p>Sultan, saray erkânı ve yerliler etraflarında geniş bir halka oluşturuyorlardı.</p>

  <p>Ateşlemenin J.-T. Maston’ın hesaplamalarında belirtildiği gibi, Güneş’in bundan böyle asla terk etmeyeceği yerkürenin yörüngesi olan ekinoks çizgisini keseceği anda yapılması gerekiyordu.</p>

  <p>Gece yarısına beş vardı! -Dört vardı! -Üç vardı! -İki vardı! -Bir vardı!..</p>

  <p>Başkan Barbicane ustabaşlarından birinin tuttuğu fenerin ışığında saatinin saniyelerini izlerken, Yüzbaşı Nicholl parmağını, elektrik akımı devresini kapamaya hazır biçimde aygıtın düğmesi üzerine koymuştu.</p>

  <p>Sadece yirmi saniye vardı! Sadece on saniye! Sadece beş saniye! Sadece bir saniye!..</p>

  <p>Soğukkanlı Nicholl’ün elinde en ufak bir titreme dahi yoktu. Meslektaşı ve o, Columbiad’ın kendilerini Ay’a fırlatacağı anda, güllenin içinde hissettiklerinden daha fazla heyecanlı değildiler!</p>

  <p>“Ateş!..” diye bağırdı Başkan Barbicane.</p>

  <p>Ve Yüzbaşı Nicholl işaretparmağı ile düğmeye bastı.</p>

  <p>Gümbürtüsünün yankıları Wamasai ufuklarının son sınırlarına kadar yayılan korkunç bir patlama oldu, iki bin ton meli-melonit’in patlamasıyla açığa çıkan milyarca litre gazın itiş gücüyle hava tabakalarını aşan bir kütlenin tiz vınlaması duyuldu. Sanki Dünya’nın üzerinden, doğanın tüm güçlerini kendinde toplayan bir meteor geçmişti. Dünyanın tüm toplarının patlaması bütün gök gürültüleriyle birleşse bundan korkunç bir gümbürtü kopamazdı.</p>
</body>
</html>
