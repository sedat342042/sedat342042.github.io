<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h1>8</h1>

  <h3 class="sigil_not_in_toc">GUN-CLUB’IN BAŞKANI “JÜPİTER’DEKİ GİBİ”Mİ DEMİŞTİ?</h3>

  <p>Evet! Tıpkı Jüpiter’deki gibi.</p>

  <p>Konuşmacının da hatırlattığı gibi, Michel Ardan’ın onuruna düzenlenen karşılama töreni sırasında, J.-T. Maston’ın hararetli bir şekilde “Dünya’nın eksenini dikleştirelim” diye haykırmasının nedeni, <i>Dünya’dan Ay’a Yolculuk un</i> kahramanlarından biri olan, Başkan Barbicane’in ve Yüzbaşı Nicholl’ün yol arkadaşları gözüpek ve düş gücü yüksek Fransız’ın, Güneş sisteminin bu en önemli gezegenini göklere çıkaran bir şiirinden etkilenmiş olmasıydı. Michel Ardan muhteşem övgüsünde, elde edilecek avantajları eksiksiz olarak sıralıyordu.</p>

  <p>Demek ki, Gun-Club’ın hesapçısının çözdüğü problem doğrultusunda, “Dünya’nın dünya olalı beri” üzerinde döndüğü eski ekseninin yerini yenisi alacaktı. Bundan başka, bu yeni eksen, yörüngesinin düzlemine dik olacaktı. Bu koşullar altında, eski Kuzey Kut-bu’nun iklimsel durumu, şu an için Norveç’in Trondhei kentinin ilkbaharıyla eşit olacaktı. Paleokristik kabuğu güneş ışınlarının altında erirken, iklimler de yerküremiz üzerinde tıpkı Jüpiter’de olduğu gibi dağılacaktı.</p>

  <p>Aslında, bu gezegenin ekseninin eğikliği, ya da başka bir şekilde ifade edersek, ekseninin yörüngesi üzerindeki dönüş açısı; 88 derece 13 dakikaydı. Bir derece, seksen yedi dakika fazlası olsaydı, güneş etrafındaki yörüngesinin düzlemine tamamen dik olacaktı.</p>

  <p>Zaten açıkça belirtmek gerekirse, Barbicane ve Ort.’nın Dünya’nın şu anki iklimsel koşullarını değiştirmek üzere uygulayacakları güç, eksenini dikleştirmeye yönelik değildi. Mekanik olarak, büyüklüğü ne olursa olsun hiçbir kuvvetin bu değişikliği yaratamayacağı biliniyordu. Dünya’nın, şişteki piliç gibi istendiğinde ele alınıp değiştirilebilecek bir ekseni yoktu. Ancak, yeni bir eksen yaratmak mümkündü, hatta, Arşimed’in düşlediği destek noktası ve kaldıracın bu gözüpek mühendislerin ellerinin altında olduğu düşünülürse, bu iş kolay bile sayılabilirdi.</p>

  <p>Yeni buluşlarını yeni bir emre kadar gizli tutmak istediklerine göre, şimdilik, değişikliklerin neden olacağı sonuçları incelemekle yetinmek gerekiyordu.</p>

  <p>Jüpiter’in ekseninin yörüngesinin düzlemi üzerinde hemen hemen dik olarak bulunduğunu bilenlere hatırlatıp, bilgisizlere öğretirken gazetelerin ve dergilerin yaptığı da zaten bu oldu.</p>

  <p>Merkür, Venüs, Dünya, Mars, Satürn, Uranüs ve Neptün gibi güneş sisteminin üyesi olan Jüpiter, ortak ısı kaynağının iki yüz milyon fersah uzağında bulunmakta olup, hacmi Dünya’nınkinden bin dört yüz defa fazladır.</p>

  <p>Jüpiter’de yaşayan canlılar varsa, işte gezegenlerinin onlara sunduğu bazı avantajlar şunlardır -Ay’a yolculuğun öncesinde düzenlenen unutulmaz toplantıda olağanüstü bir şekilde sıralanan avantajlar.</p>

  <p>Öncellikle, Jüpiter’in Güneş’in etrafındaki günlük devrini 9 saat 55 dakikada tamamladığını ve hangi enlem derecesinde olursa olsun gece ve gündüzün, sürekli bir şekilde eşit olarak, 4 saat 77 dakika sürdüğünü belirtelim.</p>

  <p>“İşte, düzenli insanlar için harika bir ortam,” diye açıklıyordu, Jüpiter’de yaşam olduğuna inananlar. “Bu düzene seve seve katlanılır!”</p>

  <p>Evet, eğer Başkan Barbicane girişimini tamamlamış olsaydı, Dünya’nın karşılaşacağı durum bu olacaktı. Dünya’nın yeni ekseni etrafındaki devir hareketinin süresi, uzayıp kısalmayacağına ve birbirinin ardı sıra gelen iki öğlenin arasında her zamanki gibi yirmi dört saat olacağına göre, geceler ve gündüzler Dünya’nın neresinde olursa olsun, on ikişer saatten oluşacaktı. Gündoğumları ve günbatımları, günleri daima eşit bir şekilde uzatacaklardı. Güneş’in ekvator düzlemindeki eğriliği izlediği zaman 21 Mart ve 21 Eylül günlerinde yaşanan gün-tün eşitliği, yeryüzüne sürekli bir şekilde hâkim olacaktı.</p>

  <p>“Ancak ilginç olduğu kadar, en fazla merak uyandıracak olan iklimsel değişiklik, mevsimlerin ortadan kalkmasıyla gerçekleşecek!” diye haklı olarak ekliyorlardı coşkulu taraftarlar.</p>

  <p>Aslında, ilkbahar, yaz, sonbahar, kış adlarıyla bilinen yıllık değişimler, eksenin yörünge düzlemi üzerindeki eğikliği sayesinde ortaya çıkmaktadır. Bu nedenle Jüpiter sakinlerinin mevsimler konusunda en küçük bir bilgileri dahi yok. Demek ki bundan böyle, dünya sakinlerinin de, mevsim değişikliği gibi bir sıkıntıları kalmayacaktı. Yeni eksen yörüngesine dik olacağına göre, artık ne soğuk kuşak ne de tropik kuşak var olmayacak, tüm dünya ılıman bir iklimin keyfini sürecek.</p>

  <p>Şimdi bunun nedenlerine geçelim.</p>

  <p>Tropik kuşak nedir? Dünya’nın, oğlak ve yengeç dönenceleri arasında bulunan bölgeleridir. Bu kuşağın her noktası, güneşi iki kere zenit<a href="../Text/DiPNOTLAR.xhtml#a27" id="k27"><sup>27</sup></a> noktasında görme ayrıcalığına sahiptir, bu durum dönenceler üzerindeki noktalar için yılda bir kez tekrarlanır.</p>

  <p>Ilıman iklim kuşağı nedir? Dönenceler ve kutup daireleri yani her iki yarımkürede 23 derece 20 dakika ile 66 derece 72 dakikalık enlem dereceleri arasında kalan bölgelerdir. Burada Güneş hiçbir zaman zenit noktasına kadar yükselmese de her zaman ufkun üzerinde görünmektedir.</p>

  <p>Soğuk kuşak nedir? Kutupların çevresindeki bölgelerdir. Bu bölgelerde, Güneş uzun bir zaman dilimi boyunca kendini göstermez, hatta bu süre kutup noktalarında altı aya ulaşır.</p>

  <p>Anlaşılacağı gibi, Güneş’in ufkun üzerinde yükseldiği noktalara bağlı olarak, tropik kuşakta aşırı bir sıcaklık, ılıman iklim kuşağında dönencelerden uzaklaştıkça değişse de daha ölçülü bir sıcaklık, kutup daireleriyle kutuplar arasında kalan soğuk kuşakta ise aşırı bir soğuk hâkimdir.</p>

  <p>Görünen o ki, yeni eksenin dikliğinin etkisinin görülmeye başlanmasından sonra, Dünya’da işler eskisi gibi gitmeyecekti. Güneş, sürekli olarak ekvator düzleminde bulunacak, yıl boyunca yerin ekvatora yakınlığına göre belirlenecek zenit noktasına ulaşarak, on iki saat boyunca değişmez seyrini sürdürecekti. Böylece, yirminci enlem derecesi üzerinde sıralanan ülkeler için her gün ufkun yetmiş derece üstüne kadar, kırkdokuzuncu enlem derecesi üzerinde sıralanan ülkeler için kırkbirinci dereceye kadar, altmışyedinci paralel üzerinde sıralanan ülkeler içinde yirmiüçüncü dereceye kadar yükselecekti. Demek ki Güneş’in her on iki saatte bir ufkun aynı noktasından doğup batacağı bir ortamda, günler düzenli bir şekilde akıp gideceklerdi.</p>

  <p>“Avantajlarını görüyor musunuz?” diye tekrarlıyordu Başkan Barbicane’in dostları. Şu anki gibi can sıkıcı sıcaklık değişimlerinin yaşanmayacağı bir dünyada herkes nezlesine ve romatizmalarına uygun gelecek, değişmez iklimi seçebilecek!”</p>

  <p>Barbicane ve Ort. yerkürenin, yörüngesine doğru eğilerek Dünya haline gelmek için uğraştığı dönemden beri var olan gidişatı değiştireceklerdi.</p>

  <p>Gerçekten, gözlemci gökyüzünde görmeye alışık olduğu yıldızlardan ve takımyıldızlardan birkaçını kaybedecekti. Şair, modem mısralarının içinde kullanacağı uzun kış gecelerinden ve uzun yaz günlerinden mahrum kalacaktı! Ama, sonuçta insanoğlu bu değişiklikten büyük yarar sağlayacaktı!</p>

  <p>“Dahası,” diye tekrarlıyordu Başkan Barbicane’e yakın gazeteler, “toprak ürünleri bir düzene bağlanacağından, her bitki türü kendine en uygun gelen iklimde yetiştirilecektir!”</p>

  <p>“Peki!” diye karşılık veriyordu karşıt görüşlü gazeteler, “çiftçilerin ve ürünlerin geleceğini ciddi bir şekilde tehdit eden yağmur, fırtına, dolu, hortum, kasırga ve gökyüzü olaylarına hiç rastlanmayacak mı?”</p>

  <p>“Kuşkusuz ki evet,” diye yanıtlıyordu dostlar korosu, “ancak atmosferdeki karışıklıkları engelleyecek olan iklimsel düzenliliğin devreye girmesiyle bu tür felaketlerle daha az karşılaşılacak! Evet, bu Dünya için gerçek bir dönüşüm olacak! Evet! Barbicane ve Ort. gece ve gündüzün eşitsizliğine son vererek, mevsim farklılıklarını ortadan kaldırırken, şimdiki ve gelecek kuşaklara büyük bir hizmet götürmüş olacaklar! Evet! Michel Ardan’ın söylediği gibi her zaman çok sıcağın ya da çok soğuğun etkisi altındaki yerküremiz, bundan böyle nezlelilerin, griplilerin, göğüs ağrısı çekenlerin gezegeni olmayacak! Nezle olmak isteyenlerin dışında, bu hastalığa rastlanmayacak, çünkü herkes kendi bronşuna uygun bir ülke seçmekte özgür olacak!”</p>

  <p>Ve 27 Aralık tarihli sayısında New York’un <i>Sun</i> gazetesi en anlamlı başlığı atıyordu:</p>

  <p>“Başkan Barbicane ve yürekli dostlarıyla, yalnızca Amerikan kıtasına yeni bir kara parçası ekleyerek, konfederasyonun geniş topraklarını daha da büyüttükleri için değil, Dünya’yı daha sağlıklı ve ürünün kışın zaman kaybetmeksizin, ekildikten kısa bir süre sonra biçileceği daha üretken bir hale getirecekleri için gurur duyuyoruz! Yalnızca zengin taşkömürü yataklarının işletilerek, uzun yıllar boyunca, bu değerli madenin tüketiminin garanti altına alınmasını sağladıkları için değil, dünyanın yararına olarak iklim koşullarında gerçekleşecek değişikliklerden dolayı da onlarla gurur duyuyoruz! Yaratıcının eserini türdeşlerinin çıkarına hizmet etmek için değiştirerek, insanoğlunun iyiliği için çalışanlar arasında ilk sıraya yükselecek olan Barbicane ve dostlarıyla gurur duyuyoruz!”</p>
</body>
</html>
