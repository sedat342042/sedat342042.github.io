<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h1>1</h1>

  <h3 class="sigil_not_in_toc">“NORTH POLAR PRACTICAL ASSOCIATION ” İKİ DÜNYANIN BİLGİSİNE SUNULMAK ÜZERE BİR BİLDİRİ YAYIMLIYOR</h3>

  <p>“Demek oluyor ki Bay Maston, bir kadının matematikte ya da deneysel bilimlerde asla başarılı olamayacağını, ileri sürüyorsunuz!” “Üzülerek Bayan Scorbitt, ama buna mecburum,” diye yanıtladı J.-T. Maston. “Özellikle Rusya’da birkaç değerli matematikçi olduğunu kabul ediyorum. Ancak beyin yapısı dikkate alındığında, bir kadının hiçbir zaman Arşimed’in ve Newton’un düzeyine ulaşması beklenemez!”</p>

  <p>“Oh! Bay Maston, buna cinsiyetimiz adına karşı çıkmama izin verin...”</p>

  <p>“Cinsiyetiniz ne kadar çekiciyse de Bayan Scorbitt, kendini bilimsel çalışmalara adamaktan o kadar uzaktır!”</p>

  <p>“Yani Bay Maston, size göre düşen elmayı gören hiçbir kadın, 17. yüzyılın sonunda ünlü İngiliz bilginin yaptığı gibi evrensel çekim yasalarını bulamaz!”</p>

  <p>“Elmayı düşerken gören bir kadının, Bayan Scorbitt, aklına gelecek tek şey, tıpkı Havva anamızın yaptığı gibi onu yemektir!”</p>

  <p>“Şunu iyi anlıyorum ki, bizim üst düzey soyutlamalar yapmaya uygun olmadığımıza inanıyorsunuz...”</p>

  <p>“Uygun olmadığınıza?.. Hayır, Bayan Scorbitt! Yine de şunu belirtmek isterim ki, yeryüzünde insanların ve doğal olarak kadınların görülmeye başladığı günden beri, bilim alanında, Aristoteles’in, Eukleides’in, Kepler’in, Laplace’ınkilere eşdeğer bir buluşu borçlu olduğumuz bir kadın beynine rastlamak mümkün olmamıştır.”</p>

  <p>“Geçmişte yapmamış olmamız, gelecekte de yapamayacağımızın göstergesi olabilir mi?”</p>

  <p>“Hımm! Binlerce yıldır yapılamamış olan, kuşkusuz ki hiçbir zaman yapılamayacaktır.”</p>

  <p>“O halde şunu kabul etmemiz gerekir ki Bay Maston, gerçekten de bu işler için uygun değiliz...”</p>

  <p>“İyi yürekli olmaya uygunsunuz ama!” diye yanıtladı. J.-T. Maston.</p>

  <p>Bunu, kafası x’lerle dolu bir bilginin inceliğiyle söylemişti. Zaten Bayan Scorbitt de bununla yetinmeye razıydı.</p>

  <p>“Tamam! Bay Maston,” diye devam etti Bayan Scorbitt, “bu dünyada herkes kendine düşeni yapmalı. Siz muhteşem bir hesapçı olmaya devam edin. Kendinizi, dostlarınızla birlikte hayatınızı adadığınız bu olağanüstü girişimin problemlerini çözmeye verin! Ben de olmam gerektiği gibi ‘iyi bir kadın’ olarak, size ekonomik destek sağlamayı sürdüreceğim.”</p>

  <p>“Bu yüzden size sonsuz bir minnet duyacağız,” diye yanıtladı J.-T. Maston.</p>

  <p>Bayan Evangelina Scorbitt zevkle kızardı, çünkü bütün bilimadamlarına olmasa da, J.-T. Maston’a karşı büyük bir yakınlık duyuyordu. Kadın yüreği dipsiz bir uçurum değil miydi?</p>

  <p>Gerçekten de Amerikalı zengin dul olağanüstü bir girişime, büyük bir sermaye yatırmıştı.</p>

  <p>Şimdi bu girişimin ve öncülerinin hedefinin ne olduğunu açıklayalım.</p>

  <p>Maltebrun, Reclus, Saint-Martin ve diğer coğrafyacılardan edindiğimiz bilgilere göre, kuzey toprakları şu bölgelerden oluşmaktadır:</p>

  <p>1° Kuzey Devon, yani Baffin Denizi’nin ve Lancastre Boğazı’nın buzlarla kaplı adaları;</p>

  <p>2° Banks topraklan ve Sabine, Byam-Martin, Griffith, Comwallis ve Bathurst gibi birçok adadan oluşan Kuzey Georgie;</p>

  <p>3° Kuzey topraklarının, Cumberland, Southampton, James-Sommerset, Boothia-Felix, Melville ve diğer az bilinen çeşitli bölümlerini kapsayan Baffin-Parry Takımadaları.</p>

  <p>Yetmişsekizinci paralelle çevrelenmiş bu bölgede karalar bir milyon dört yüz mil, denizler ise yedi yüz bin milkarelik bir alan kaplıyorlardı.</p>

  <p>Son zamanlarda gözüpek kâşifler, bu paraleli aşarak, seksendördüncü enlem derecesine kadar ilerlemeyi başardılar, yüksek bankiz sıralarının arkasında gizlenmiş kıyıları ortaya çıkararak, Kuzey Highlands olarak adlandırılabilecek bu geniş topraklardaki burunlara, körfezlere, kıyılara isimlerini verdiler. Ancak, seksen dördüncü paralelin ötesi gizemini koruyor, haritacıların gerçekleşmesi imkânsız hayalleri arasında yer alıyordu ve henüz kimse Kuzey Kutbu’nun buz yığınları arasına saklanmış, altı derecelik bu alanın denizlerle mi yoksa karalarla mı kaplı olduğunu bilmiyordu.</p>

  <p>Oysa, 189. yılında Birleşik Devletler hükümeti beklenmedik bir şekilde henüz keşfedilmemiş Kuzey Kutup bölgelerinin ihale ile satışını önermişti.</p>

  <p>Birkaç yıl önce, Berlin Konferansında, işletme ya da ticari pazarlar açma bahanesiyle başkalarının topraklarına sahip olmayı isteyen büyük devletlere yönelik özel bir yasa çıkmıştı. Bununla birlikte, kutup bölgesinde kimse yaşamadığına göre, bu koşullar altında, bu yasanın geçerliliği kalmıyordu. Ne de olsa kimseye ait olmayan, herkese aitti, zaten yeni Şirket gelecekteki itirazların önünü kesmek için bu bölgeyi “zaptetmek” değil, onu “satın almak” istiyordu.</p>

  <p>Birleşik Devletler’de en gözüpek hatta gerçekleşmesi imkânsız projelere bile, onun pratik yararlarından faydalanmak isteyen ve sermayelerini hiç çekinmeden akıtacak girişimciler her zaman bulunur. Bu durumun en güzel örneği, birkaç yıl önce Baltimore’daki Gun-Club’ın uydumuzla doğrudan iletişim kurabilmek amacıyla Dünya’dan Ay’a bir gülle göndermeye giriştiğinde yaşanmıştı. Bu girişimci Yankee’ler, bu ilginç deney için gerekli maddi kaynaklan kolaylıkla sağlamamışlar mıydı? Ve eğer başarılsaydı, bu insanüstü girişimin tehlikelerini göze alan, söz konusu kulübün iki üyesi sayesinde olmayacak mıydı?</p>

  <p>Lesseps, Atlantik kıyılarından Çin Denizi’ne kadar Avrupa ve Asya’yı kat edecek büyük bir kanalın kazılmasını önerdiğinde; dâhi bir kuyucu toprağı kazarak akışkan halinde bulunan silikat katmanlarına ulaştıktan sonra Dünya’nın merkezine doğru inmeyi düşündüğünde; girişken bir elektrikçi, dünya yüzeyine yayılmış olan akımları bir araya getirerek, bitmez tükenmez bir ısı ve ışık kaynağı oluşturmak istediğinde; gözüpek bir mühendis yaz sıcaklarını geniş alıcılarda depolayıp, kışın soğuktan etkilenen bölgelere göndermeyi tasarladığında; sıradışı bir su mühendisi ısı ya da enerji üretmek için gelgitlerin gücünden yararlanmayı denediğinde, bu tür yüzlerce projeyi hayata geçirmek için anonim ve komandit şirketler kurulduğunda, yanlarında her zaman şirket kasalarını Kuzey Amerika’nın okyanuslara dökülen geniş nehirleri gibi dolar ırmaklarıyla dolduran Amerikalıları bulmuşlardı.</p>

  <p>Kuzey Kutbu’nun ihaleye çıkarılarak en yüksek arttırımı yapana satılacağı haberi yayıldığında, doğal olarak kamuoyunda büyük bir heyecan yaşanmıştı. Zaten sermayelerin önceden yatırıldığı bu satış için, halka hiçbir çağrı yapılmamıştı. Gerisi, daha sonra, alan yeni sahipleri tarafından kullanıma açıldığında düşünülürdü.</p>

  <p>Kutup bölgesini işletmek!.. Gerçekten de bu ancak çılgınların aklına gelebilirdi!</p>

  <p>Yine de herkes bu girişimi konuşuyordu. Haber, Avrupa, Afrika, Okyanusya, Asya gazetelerine Amerikada’kilerle aynı anda ulaşmıştı. <i>New York Herald</i> bu belgeyi ilk yayımlayan gazete olmuştu. Bilim ve endüstri dünyasında hızla yayılarak, çeşitli yorumlara neden olan bu haber, 7 Kasım sabahı Gordon Bennett’in köşesinde yerini almıştı.</p>

  <p>“Dünya Sakinlerine Çağrı “Seksendördüncü kuzey paralelinin ötesinde Kuzey kutup bölgeleri, henüz keşfedilememiş olduklarından dolayı, işletmeye açılmamışlardır.</p>

  <p>“Değişik uluslardan gelen denizcilerin ulaştıkları en son noktalar şöyle sıralanabilir: “Temmuz 1847’de, İngiliz Parry, Spitzberg’in kuzeyindeki yirmisekizinci batı meridyeninde, 82° 45ya varmıştı.”</p>

  <p>“Mayıs 1876’da, İngiliz Sör John George Nares’in düzenlediği seferde, Markham, Grinnel topraklarının kuzeyindeki ellinci batı meridyeninde, 83° 20’ 28” ye ulaşmıştı.</p>

  <p>“Demek ki seksendördüncü paralelden kutba kadar uzanan ve dünyanın çeşitli devletleri tarafından paylaşılmamış olan bu bölgenin, ihale sonrası özel mülkiyete dönüşmesi olanaksız değildir.</p>

  <p>“Oysa hukuk ilkelerine göre, hiç kimse bölünmez mülkiyet koşulları altında yaşamaya zorlanamaz. Bu yüzden Amerika Birleşik Devletleri bu ilkelere dayanarak, ortaklığın giderilmesine karar vermiştir.</p>

  <p>“Baltimore’da kurulan <i>North Polar Practical Association</i> adlı şirket resmi olarak Amerikan konfederasyonunu temsil etmektedir. Bu şirket, düzenlenecek sözleşme doğrultusunda, topraklar, adalar, adacıklar, kayalıklar, nehirler, akarsular ve onu kaplayan sonsuz buzullardan oluşan bu bölgenin mutlak sahibi olmayı istemektedir.</p>

  <p>“Bu mülkiyet hakkının, dünyanın coğrafi ve meteorolojik koşullarında meydana gelecek değişikliklerde dahi, geçersiz olmayacağı özellikle bilinmelidir.</p>

  <p>“Bu durum, iki dünyanın sakinlerinin bilgisine sunulurken, en yüksek arttıranı yapacak olanın kazanacağı bu ihaleye isteyen bütün devletler katılabilecektir.</p>

  <p>“İhale, Birleşik Devletler’in Maryland eyaletinde, Baltimore’daki ‘Müzayede’ salonunda, bu yılın 3 Aralık günü yapılacaktır.</p>

  <p>“Bilgi için North Polar Practical Association’ın, 93 High-street Baltimore adresindeki geçici görevlisi William S. Forster’e başvurulması rica olunur.”</p>

  <p>Bu bildiri ne kadar saçma bulunursa bulunsun, kabul edilmeli ki kesinliği ve açık yürekliliği açısından tartışılacak hiçbir yanı yoktu. Zaten belgeyi önemli kılan, federal hükümetin şimdiden ihaleyi kazanması olasılığını dikkate alarak, kuzey toprakları üzerinde ayrıcalığı olduğunu hissettirmesiydi.</p>

  <p>Sonuçta değişik görüşler ortaya çıktı. Kimileri bunun ancak insanoğlunun alıklığının ciddi boyutlara varması halinde kabul edilebilecek eşsiz bir Amerikan martavalı olduğunu öne sürerken, kimileri ise özellikle yeni şirketin halkın parasında gözü olmadığını, kutup bölgesini kendi öz kaynaklarıyla satın almak istediğini göz önüne alarak, bu öneriyi önemsemek gerektiğini düşünüyordu. Yani yolunacak kazların altınları, gümüşleri, dolarlarıyla kasasını doldurmak gibi bir niyeti yoktu. Hayır! yalnızca kendi parasıyla söz edilen kutup bölgesinin mülkiyetini almak istiyordu.</p>

  <p>Durumu derinlemesine inceleyenlere göre, adı geçen şirket, satışa çıkarılmasını sağladığı bölgeyi alarak, oraya ilk ulaşan olma hakkını elde edecekti. Ama işte tamda burada asıl sorun ortaya çıkıyordu. O güne dek, kimseye kutup bölgesine giriş izni verilmemişti. Bu yüzden Birleşik Devletler bölgenin sahibi olduğunda, imtiyaz sahiplerinin sonradan kimsenin karşı çıkamaması için eksiksiz bir -sözleşme istemeleri hiç de kınanacak bir durum sayılmazdı. Çok tedbirli davranıyorlardı ve bu tür anlaşmalar söz konusu olduğunda, yasal önlemlere bel bağlamak doğru değildi.</p>

  <p>Zaten, belge gelecekte ortaya çıkacak karışıklıkları dikkate alan bir maddeyi içeriyordu. Birçok çelişkili yoruma yol açacak olan bu maddenin gerçek anlamı en keskin zekâlarca bile kavranamıyordu. Söz konusu olan sonuncu maddeydi ve özel koşul olarak şunları koyuyordu: “Nitelikleri ne olursa olsun, Dünya’nın coğrafi ve meteorolojik durumunda ortaya çıkacak değişiklikler, bu mülkiyet hakkını geçersiz kılmayacaktır.”</p>

  <p>Bu tümcenin anlamı neydi? Gelecekte ortaya çıkabilecek hangi olayı öngörüyordu? Bir gün yeryüzü coğrafyasının ve meteorolojisinin böyle bir değişime uğrayacağı nasıl düşünülebilirdi -özellikle ihaleye çıkarılması düşünülen bölge göz önüne alındığında?</p>

  <p>“Kuşkusuz,” diyordu bazı uyanıklar, “bunun altında birşeyler olmalı!”</p>

  <p>Değişik yorumlar için uygun bir ortam oluşmuştu, belge adeta birilerinin kavrayışını, meraklılığını sınamak için kaleme alınmıştı.</p>

  <p>İlk değerlendirme Philadelphia’da yayımlanan <i>Ledger</i> gazetesince, şu ilginç haberle yapıldı:</p>

  <p>“Kuşkusuz Kuzey Kutbu’nun gelecekteki sahipleri, dünyaya sert çekirdekli bir kuyrukluyıldızın çarpacağını ve çarpışmanın yaratacağı sarsıntının etkisiyle, sözü edilen coğrafi ve meteorolojik değişimlerin ortaya çıkacağını hesaplıyorlar.”</p>

  <p>Tümce bilimsellik payesini hak etmek için yeterince uzundu ama yine de hiçbir şeye açıklık getirmiyordu. Zaten bir kuyrukluyıldızın çarpma olasılığının aklı başında insanlar tarafından kabul görmeyeceği belliydi. Ne olursa olsun, imtiyaz sahiplerinin böyle varsayımsal bir ihtimale kafa yoracaklarına inanmak zordu.</p>

  <p>“Acaba, yeni şirket, ekinoksların geri kalışının, bölgedeki işletme koşullarını olumlu yönde etkileyebileceğini mi düşünüyor?” diye soruyordu, New Orleans’tan <i>Delta.</i></p>

  <p>“Bu hareket yerküremizin ekseninin paralelliğini etkilediğine göre neden olmasın?” diyerek bu fikri benimsediğini belirtti <i>Hamburger</i></p>

  <p><i>Correspondant.</i></p>

  <p>“Aslında Adhemar <i>Denizin Devrimleri</i> kitabında, Dünya yörünge ekseninin yüz yıllık hareketi ile ayarlanan ekinoksların geri kalışının, iki kutup bölgesindeki buzul kütlesinin hacminde ve yeryüzünün değişik noktalarının ortalama sıcaklığında uzun süreli değişikliklere neden olabileceğini ileri sürmemiş miydi?” diye yanıtladı, Paris’ten <i>Revue Scientifique.</i></p>

  <p>“Bunun kesin doğru olduğu söylenemez, öyle olduğu kabul edilse bile, sözü edilen olaydan sonra Vega’nın kutupyıldızımız haline gelmesi ve kuzey bölgelerinde iklimsel anlamda değişiklik olması için on iki bin yıllık bir süre gerekmiyor mu?” diye karşılık verdi <i>Revue d’Edinbourg.</i></p>

  <p>“Tamam, o zaman on iki bin yıl sonra yatırım yapılması düşünülebilir! Ama o tarihten önce bir kuron riske etmek mi? Asla!” diye tartışmaya katıldı, Kopenhag’dan <i>Dagblad.</i></p>

  <p>Bununla birlikte <i>Revue Scientifique'in</i> Adhemar’ın tezleriyle haklı olduğu düşünülse bile, büyük olasılıkla North Polar Practical Association ekinoksların geri kalışı ile ortaya çıkacak değişimleri hesaba katmamıştı.</p>

  <p>Gerçek olan şuydu ki, kimse ne bu belgenin ünlü maddesinin anlamını ne de gelecekte na-sil bir kozmik değişimin meydana geleceğini bilemiyordu.</p>

  <p>Bunu bilmek için, belki de yeni şirketin yönetim kuruluna, özellikle de başkanına danışmak yetecekti. Ancak ne başkan, ne sekreter, ne de üyeler ortada yoktu. Hatta belgeyi kimin yayımladığı bile belli değildi. New <i>York Herald</i> bürolarına, Newfoundland’de bulunan Ardrinell ve Ortakları adlı şirkete ait morinaların güvenilir depocusu Baltimore’lu William S. Forster diye biri tarafından getirilmişti. Bu adamın kuşkusuz belgeyle ilgisi yoktu. En meraklı ve en becerikli muhabirlerin konuyla ilgili soruları karşısında, deposundaki mallar kadar sessiz kalmıştı. Sözün kısası, bu North Polar Practical Association o kadar anonimdi ki önüne bir isim yerleştirmek mümkün değildi. Orada bilinmezliğin son sözü söylenmişti.</p>

  <p>Yine de bu sınai girişimin öncülerinin kimliklerini tam bir gizlilik içinde tutmakta ısrar etmeleri, iki dünya halklarının bilgisine sunulan belgeyle ortaya konan hedeflerin ne kadar açık ve net olduğunu gösteriyordu.</p>

  <p>Aslında söz konusu olan, merkezinde Kuzey Kutbu’nun bulunduğu, seksendördüncü enlem derecesiyle çembersel olarak sınırlandırılmış kutup bölgelerinin mülkiyetini tamamıyla ele geçirmekti.</p>

  <p>Çağdaş kâşifler arasında, bu ulaşılmaz noktaya en çok yaklaşanlardan Parry, Markham, Lockwood ve Brainard bile bu noktaya erişmeyi başaramamışlardı. Diğer kutup denizcilerine gelince, onlar zaten belirgin biçimde, daha aşağı paralellerde kalmışlardı: Payez 1874’te,82° 15’ daki Franz Joseph ve Yeni Zemlya topraklarının kuzeyine; Leout, 1870’te Sibirya’nın yukarısındaki 72° 47’ya; De Long gemisi <i>Jeannette</i>’le 1879’da, 78° 45’daki ismini taşıyan adaların yakınma ulaşmıştı. Diğerleri Yeni Sibirya’yı ve Grönland’ı Bismark Burnu’na dek aşmalarına rağmen, yetmiş altı, yetmiş yedi ve yetmiş-dokuzuncu enlem derecelerini aşamamışlardı. Demek ki, North Polar Practical Association, belgede de belirtildiği gibi Lockwood ve Brainard’ın ayak bastığı -83° 35’ diyelim- nokta ile seksendördüncü paralel arasında, yirmi beş dakikalık bir yay boşluğu bırakarak, önceden ulaşılmış alanlara tecavüz etmiyor, insanoğlunun ayak izlerinin görülmediği bakir bir toprağın sahibi olmayı tasarlıyordu.</p>

  <p>Şimdi, seksendördüncü paralel ile çevrelenmiş bu yeryüzü parçasının büyüklüğünü inceleyelim:</p>

  <p>84° ile 90° arasındaki, birbirlerine uzaklığı altmış mil olan altı dereceden oluşmuş dairesel alanın yarıçapı üç yüz altmış mil, çapı yedi yüz yirmi mildir; böylece ortada çevresi iki bin iki yüz altmış mil, yüzölçümü yuvarlak hesapla dört yüz yedi bin milkare olan boş bir alan bulunmaktadır.</p>

  <p>Yani söz konusu olan, büyüklüğü Avrupa’nın onda birine yaklaşan, iştah kabartıcı bir toprak parçasıydı.</p>

  <p>Bilindiği gibi belgede, şimdiye dek coğrafi olarak keşfedilmemiş olan bölgenin kimseye ait olmadığı için herkese ait olduğu ilkesi benimseniyordu, bundan dolayı birçok devletin hak iddia etmemesi düşünülebilirdi. Ancak, -en azından- sınırdaş ülkelerin, bu bölgeleri kendi topraklarının kuzeye doğru uzantısı kabul ederek, mülkiyet hakkı talep etmeleri öngörülebilirdi. Ayrıca, kuzey bölgelerinin tamamında yapılan keşiflerin kendi uluslarının yürekliliği sayesinde gerçekleştiğini öne sürebilirlerdi. Bunun için yeni şirket tarafından temsil edilen federal hükümet, diğerlerini haklarına değer biçmeye zorlayarak, satış fiyatıyla bu değeri tazmin etmeyi öneriyordu. North Polar Practical Association yandaşları, hiç durmadan mülkiyetin bölünmez olduğunu, kimsenin ortak mülkiyet koşullarında kalmaya zorlanamayacağı için bu geniş alandaki paydaşlığın giderilmesine karşı çıkamayacağını tekrarlıyordu.</p>

  <p>Sınırdaş oldukları için bölge üzerindeki hakları tartışılmayacak altı devlet vardı: Amerika, Ingiltere, Danimarka, İsveç-Norveç Birliği, Hollanda, Rusya. Ancak, diğer devletler de kendi denizcileri ve gezginlerinin katıldığı keşif yolculuklarını ileri sürebilirlerdi.</p>

  <p>Bu çerçevede, Fransa kutup topraklarının fethi için düzenlenen yolculuklara katılan evlatlarını öne sürerek devreye girebilirdi. Onlardan biri olarak, John Franklin’i aramak üzere 1853’te <i>Phenix</i> adlı gemiyle çıktığı seferde Beechey Adası dolaylarında ölen yürekli Bellot’dan söz etmeden geçilebilir mi? 1884’te Sabine Burnu yakınlarında, Conger kalesindeki görevi sırasında ölen Doktor Octave Pavy unutulabilir mi? Ve 1838-39 seferinde Spitzberg denizlerine ulaşan Charles Martins, Marmier, Bravais ve gözüpek yol arkadaşlarını anmamak haksızlık olmaz mı? Buna rağmen Fransa, bilimsel olmaktan ziyade sınai hedefler gözeten ve diğer ülkelerin altından kalkamayacağını düşündüğü bu girişime katılmaya hevesli değildi, kutup pastasından kendine düşen payda gözü yoktu. Belki de haklıydı ve iyi etmişti.</p>

  <p>Almanya’nın bakışı da farklı değildi.</p>

  <p>1671’de Hamburglu Frederic Martens’in Spitz-berg’e düzenlediği sefer ve 1869-70’de Koldervey ve Hegeman yönetiminde, Grönland kıyıları boyunca uzanarak, Bismark Burnu’nda nihayetlenen. <i>Germania</i> ve <i>Hansa</i> adlı gemilerle gerçekleştirilen yolculuklar bu devletin başarılan arasında sayılabilirdi. Yine de Alman imparatorluğunun küçük bir kutup parçasını dahi sınırlarına katmak gibi bir niyeti yoktu.</p>

  <p>Sibirya’nın kuzey kıyısındaki Franz-Joseph topraklarının sahibi olmasına rağmen, Avusturya-Macaristan için de aynı durum söz konusuydu.</p>

  <p>Ne kadar inanılmaz görünse de, İtalya, herhangi bir hak iddia edecek durumda olmadığı için olaya karışmadı.</p>

  <p>Asya Samoyedleri, özellikle Kuzey Amerika topraklarına yayılmış Eskimolar, Asya ve Amerika arasında yerleşmiş Grönland’ın, Labrador’un, Baffin-Parry Takımadası’nın, Aleut Adaları’nın yerlileri ve 1867’de Amerikalı olan eski Rus Alaskası’nın sakinleri Çukçiler de bölge üzerinde söz sahibi olması gereken halklar olarak sayılabilirdi. Ancak, kuzey bölgelerinin en doğal ve tartışmasız sahibi olan bu yerlilerin görüş belirtecek güçleri yoktu. Ve zaten bu yoksul insanlar, en düşük fiyattan yapılsa bile</p>

  <p>North Polar Practical Association’ın teşvik ettiği ihaleye nasıl katılacaklardı? Bedelini kabuklu hayvanlarla, mors dişleri ya da fok yağıyla mı ödeyeceklerdi? Yine de bölgenin ilk yerleşenleri olarak onların da mülkiyet hakkına sahip olmaları beklenebilirdi! Ama, Eskimoları, Çukçileri, Samoyedleri kimsenin ciddiye aldığı yoktu.</p>

  <p>Dünyanın gidişatı böyleydi!</p>
</body>
</html>
