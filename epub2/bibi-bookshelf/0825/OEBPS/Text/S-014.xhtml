<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h1>10</h1>

  <h3 class="sigil_not_in_toc">KAYGILAR YAVAŞ YAVAŞ ARTMAYA BAŞLIYOR</h3>

  <p>Gun-Club salonlarında yapılan genel kurul toplantısının üzerinden bir ay geçmişti. Bu süre içinde, kamuoyunun düşüncesi gözle görülür bir şekilde değişmişti. Eksen değişikliğinin sağlayacağı yararlar unutulmuş, zararları tartışılmaya başlanmıştı! Değişiklik güçlü bir sarsıntıyla gerçekleşeceğine göre, bir felaket yaşanması kaçınılmazdı. Ancak bu felaketin etkilerinin ne olacağı konusunda kimse bir şey söyleyecek durumda değildi! İklimlerin iyileştirilmesi bu kadar arzu edilir bir şey miydi? Aslında bu durumdan, kaybedecek hiçbir şeyi olmayan Laponlar, Samoyedler, Çukçiler kazançlı çıkacaktı yalnızca.</p>

  <p>Şimdi, Başkan Barbicane’in eserine ağır eleştiriler getiren Avrupalı temsilcilere kulak vermek gerekliydi! Öncelikle hükümetlerine rapor hazırladılar, denizaltı hatlarıyla gönderilen bitmek bilmez yazışmalarla üstlerinden talimatlar beklediler! Diplomasi sanatının kurallarına göre belirli bir tedbirlilik içeren bu kalıplaşmış sözcükler kimseye yabancı değildi: “Çok çaba sarf ediniz, ama hükümetinizi güç durumda bırakmayınız! -Kararlı davranınız ama dengeleri bozmamaya dikkat ediniz!”</p>

  <p>Bu arada Binbaşı Donellan ve meslektaşları hiç durmadan tehdit altındaki ülkeleri adına tepkilerini dile getiriyorlardı.</p>

  <p>“Amerikalı mühendisler,” diyordu Albay Boris Karkof, “Birleşik Devletler topraklarının sarsıntıdan etkilenmemesi için gerekli önlemleri almışlardır muhakkak!”</p>

  <p>“Ama bunu nasıl başarabilirler?” diye sordu Jan Harald. “Zeytin zamanında, zeytin ağacını salladığınızda, bütün dallar etkilenmiyor mu?” “Göğsünüze bir yumruk yediğinizde, bütün vücudunuz sarsılmıyor mu?” diye araya girdi Jacques Jansen.</p>

  <p>“Belgedeki ünlü maddenin ne demek istediği şimdi anlaşılıyor!” diye haykırdı Dean Toodrink. “Demek bu yüzden yer yüzeyinde oluşacak coğrafi ve meteorolojik değişikliklerden söz ediliyordu!”</p>

  <p>“Evet!” dedi Eric Baldenak, “öncelikle korkulması gereken eksen değişikliğinin etkisiyle, denizlerin yataklarının dışına taşmasıdır.”</p>

  <p>“Ve değişik noktalarda okyanus seviyesinin alçalmasıyla bazı insanların türdeşleriyle iletişiminin kesileceği bir yüksekliğe çıkabilecekleri de öngörülebilir,” diye değerlendirdi Jacques Jansen.</p>

  <p>“Hatta yoğunluğu düşük hava tabakalarının etkisiyle soluksuz kalabilirler,” diye ekledi Jan Harald.</p>

  <p>“Londra’yı Mont-Blanc yüksekliğinde düşünebiliyor musunuz?” diye haykırdı Binbaşı Donellan.</p>

  <p>Ve bacaklarını açıp, kafasını geriye atan bu centilmen, sanki Birleşik Krallık’ın başkenti bulutların arasında kaybolmuş gibi zenite doğru bakıyordu.</p>

  <p>Kısacası, eksen değişikliğinin sonuçlarının neler olacağını kestirmeye çalışan insanlar arasında büyük bir panik havasının hâkim olmaya başladığı hissediliyordu.</p>

  <p>Aslında söz konusu olan, Dünya’nın eski kutuplarından yassılaştırılmasının ardından denizlerin büyük ölçüde yer değiştirmesine yol açacak olan yirmi üç derece yirmi sekiz dakikalık bir eksen değişikliğinden başka bir şey değildi. Dünya, geçtiğimiz yıllarda Mars gezegeninin yüzeyinde yaşanana benzer altüst oluşların tehdidi altında mıydı, öyleyse? Orada, aralarında Schiaparelli’nin de bulunduğu bütün topraklar su altında kalmış, gezegenin kırmızımtrak rengi, koyu maviye dönüşmüştü. Moeris Gölü ortadan kaybolmuş, güneydeki okyanuslar bir zamanlar kapladıkları geniş yataklarını terk ederken, kuzeydeki altı yüz bin kilometrekarelik alan değişikliğe uğramıştı! Birkaç merhametli insan Mars’taki “su baskını mağdurları” yararına yardım kampanyası düzenlemeyi bile düşünmüştü, peki ya Dünyalı su baskını mağdurlarının hali ne olacaktı?</p>

  <p>Her taraftan tepkiler yağmaya başlayınca, Birleşik Devletler hükümeti gerçeği görmek zorunda kaldı. İyice düşünülürse, felaketlere yol açacağı kesin olan böyle bir deneyime girişilmemesi gerektiği sonucuna varılabilirdi. Yaratıcı, her şeyi yerli yerine koymuştu. Onun eserinin üzerinde meraklı ellerin dolaşmasına hiç gerek yoktu.</p>

  <p>Böyle ciddi sorunlarla dalga geçen düşüncesiz kişilerin varlığına inanmak gerçekten güçtü!</p>

  <p>“Şu Yankee’lere bir bakın!” diye tekrarlıyorlardı. “Dünya’yı başka bir eksene geçireceklermiş! Bari, bir makaranın ya da tekerleğin dingilini değiştirir gibi, milyonlarca asırlık devir hareketinin etkisiyle yıpranmış milini de yenikseler! Yaratılışın ilk günlerindeki haline dönmek hiç de fena olmaz!”</p>

  <p>Buna nasıl bir yanıt verilebilirdi ki!</p>

  <p>Bütün bu suçlamaların arasında, mühendis Akide Pierdeux, J.-T. Maston’ın indirmeyi düşündüğü darbenin yönünü, şiddetini ve uygulama noktasını bulmaya çalışıyordu. Bu sırrı bir öğrenebilseydi, yerkürenin tehdit altındaki bölgelerini ortaya çıkarması kolay olacaktı.</p>

  <p>Yukarıda da belirtildiği gibi Eski Kıta’nın kaygıları yenisince paylaşılmıyordu. Aslında, Başkan Barbicane’in, Yüzbaşı Nicholl’ün ve J.-T. Maston’ın Amerikalı oldukları düşünüldüğünde, eksen değişikliğinin Avrupa’nın, Asya’nın, Afrika’nın ve Okyanusya’nın değişik noktalarında yaratacağı yıkımlardan, Birleşik Devletler’i uzak tutmayı planladıkları akıl alır bir durum muydu? Ya Yankee’sindir ya da değil ve her üçü de öyleydi, üstelik az bulunur derecede -Başkan Barbicane’in Ay’a yolculuk planını hazırlarken söylediği gibi, “kaya gibi sertleşmiş” Yankee’lerdi hem de.</p>

  <p>Kuşkusuz, Yeni Kıta’nın Meksika Körfezi ile kuzey bölgeleri arasında kalan bölümünün ilerisi için planlanan bir sarsıntıdan endişelenmek için fazla bir nedeni yoktu. Hatta Amerika’nın sınırlarını genişleteceği bile söylenebilirdi. Şu an kıyılarını sulayan iki okyanusun yataklarını terk etmesiyle, belki de bayrağındaki yıldız sayısı kadar yeni ülkeyi topraklarına katacaktı.</p>

  <p>“Evet, kuşkusuz! Ancak,” diye tekrarlıyordu, olaylara her zaman kötü yanından bakan ürkek kişiler, “bu dünyada hiçbir şeyin garantisi yok. Ya J.-T. Maston hesaplarında yanıldıysa? Ya Başkan Barbicane uygulama esnasında bir hata yaparsa? Bu en usta topçuların başına bile gelebilir! Her zaman hedefi tutturmak mümkün değil!”</p>

  <p>Bu kaygılar Avrupa devletlerinin temsilcileri tarafından ayrıntılarıyla tartışılmıştı. Dean Toodrink <i>Standard</i> gazetesinde, Jan Harald İsveç’in <i>Aftenbladet</i> gazetesinde, Boris Karkof ise yüksek tirajlı <i>Novoya-Vremia</i> gazetesinde konuyla ilgili ateşli yazılar yazıyorlardı. Amerika’da bile görüşler farklıydı. Liberal olan cumhuriyetçiler Başkan Barbicane’i desteklerken, muhafazakâr olan demokratlar ona karşı çıkıyorlardı. Başta <i>Journal de Boston</i> ve New York’ta yayımlanan <i>Tribüne</i> olmak üzere, Amerikan basının bir bölümü Avrupa basınıyla birlikte davranıyorlardı. <i>Associated Press</i> ve <i>United</i> Press’in kuruluşundan beri, gazete Birleşik Devletler’de en önemli iletişim araçlarından biri haline gelmişti, yerel ve yabancı kaynaklı haberlere ödenen yıllık ücret yirmi milyon doları aşıyordu.</p>

  <p>Diğer gazetelerin North Polar Practical Association’a destek verme çabaları boşunaydı. Felaket haberlerinin kuruntudan ibaret olduğunu ispatlamak için Evangelina Scorbitt’in başyazıların, makelelerin, mizahi yazıların satırına on dolar ödemesi boşunaydı! Bu ateşli dulun, J.-T. Maston’ın hesaplarında yanılma olasılığının bulunmadığını kanıtlamak için gösterdiği gayretler de boşunaydı! Sonuç olarak, dehşetin pençesindeki Amerika yavaş yavaş Avrupa’nın görüşlerine katılmaya başlıyordu.</p>

  <p>Buna rağmen, ne Başkan Barbicane, ne Gun-Club sekreteri, ne de yönetim kurulu üyeleri cevap verme gereğini duyuyorlardı. Söylenenlere aldırmıyor, tutumlarını değiştirmiyorlardı. Hatta böyle dev bir girişimin gerektirdiği yoğun hazırlıklara başlamış gibi bir halleri de yoktu. Başlangıçta projelerini büyük bir coşkuyla karşılayan kamuoyunun görüş değiştirmesinden ve giderek artan genel hoşnutsuzluktan mı etkilenmişlerdi? Hiç de öyle görünmüyordu.</p>

  <p>Kısa bir süre sonra, Evangelina Scorbitt’in fedakârlıklarına ve harcanan onca paraya rağmen, Başkan Barbicane, Yüzbaşı Nicholl ve J.-T. Maston iki dünyanın güvenliğini ciddi bir şekilde tehdit eden tehlikeli kişiler haline gelmişlerdi. Federal hükümet, Avrupa devletleri tarafından olaya el koyması ve elebaşlarının sorgulanması konusunda uyarılmıştı. Eski eksenin yerine yenisini yerleştirmek isteyen bu adamlar kullanacakları yöntemi ve hangi araçlardan yararlanacaklarını açıklamak zorundaydılar. Böylece genel güvenlik açısından girişimin sonuçları ortaya çıkacak, yerkürenin doğrudan tehdit altındaki bölgeleri belli olacaktı, tek kelimeyle kamusal kaygının bilmediği ve tedbirinse bilmek istediği her şey açığa çıkacaktı.</p>

  <p>Washington hükümetinin ağırdan almasına imkân yoktu. Kuzey, merkez ve güney eyaletlerini saran heyecan duraksamasına izin vermiyordu. 19 Şubat tarihli bir kararnameyle John Prestice başkanlığında mekanikçilerden, matematikçilerden, mühendislerden, subilimcilerden ve coğrafyacılardan oluşan elli kişilik bir soruşturma komisyonu kurulmasına karar verildi. Komisyon girişimi incelemeye ve gerekirse yasaklamaya yetkiliydi.</p>

  <p>İlk önce Başkan Barbicane ifade vermek üzere komisyona çağrıldı.</p>

  <p>Başkan Barbicane gelmedi.</p>

  <p>Polis memurları Baltimore’da, Cleveland-street No. 95’teki evine gittiler. Başkan Barbicane’i bulamadılar.</p>

  <p>Neredeydi?..</p>

  <p>Bunu kimse bilmiyordu.</p>

  <p>Ne zaman gitmişti?..</p>

  <p>Beş hafta önce, 11 Ocak’ta, Yüzbaşı Nicholl ile birlikte büyük Maryland kentini ve hatta Maryland’ı terk etmişti.</p>

  <p>İkisi birlikte nereye gitmişlerdi?..</p>

  <p>Bu soruya da kimse yanıt veremiyordu.</p>

  <p>Kuşkusuz Gun-Club’ın iki üyesi, hazırlıkların kendi yönetimlerinde sürdürüleceği bu esrarengiz bölgeye doğru yola çıkmışlardı.</p>

  <p>Ama, gittikleri yer neresi olabilirdi?..</p>

  <p>Anlaşılacağı gibi bunu bilmekte büyük yarar vardı, bu tehlikeli mühendislerin girişimini başından engellemek için vakit geç sayılmazdı.</p>

  <p>Başkan Barbicane ve Yüzbaşı Nicholl’ün ortadan kaybolmaları büyük bir hayal kırıklığı yaratmıştı. North Polar Practical Association yöneticilerine karşı ekinoks dönemlerindeki deniz kabarmalarını andıran bir öfke dalgası yükselmeye başlıyordu.</p>

  <p>Başkan Barbicane ve meslektaşının yerini ancak bir kişi bilebilirdi. Bütün dünyayı ilgilendiren bu önemli soruya yanıt verecek bir kişi vardı.</p>

  <p>Bu kişi J.-T. Maston’dı.</p>

  <p>J.-T. Maston, John Prestice’in önerisi üzerine komisyona çağrılmıştı.</p>

  <p>Ancak, J.-T. Maston ortada yoktu.</p>

  <p>Acaba o da mı Baltimore’u terk etmişti? Bütün dünyanın haklı bir endişeyle sonuçlarını beklediği bu girişime destek vermek için dostlarının yanına mı gitmişti?</p>

  <p>Hayır! J.-T. Maston her zamanki gibi Franklin-street, 109 numaradaki Balistic-Cottage’de çalışmalarını sürdürüyor, dinlenmek için başka hesaplamalara dalıyordu, bazı akşamlar Bayan Evangelina Scorbitt’in New-Park’taki görkemli konağına gitmek için çalışmalarına ara veriyordu.</p>

  <p>Soruşturma komisyonu başkanınca gönderilen bir polis memuru J.-T. Maston’ı getirmekle görevlendirilmişti.</p>

  <p>Polis memuru kır evine gelip, kapıyı çalarak içeri girdiğinde, zenci Fire-Fire ve ev sahibi tarafından hiç de hoş karşılanmamıştı. Yine de J.-T. Maston bu çağrıya uymak zorunda kaldı, soruşturma komisyonunun önüne çıktığında günlük çalışmalarının kesintiye uğratılmasının canını çok sıktığını gizlemedi. Kendisine yöneltilen ilk soru şöyleydi: Gun-Club sekreteri, Başkan Barbicane ve Yüzbaşı Nicholl’ün nerede olduğunu biliyor muydu?</p>

  <p>“Biliyorum,” diye yanıtladı J.-T. Maston sert bir ses tonuyla, “ama bunu açıklamaya yetkili değilim.”</p>

  <p>Ardından ikinci soru geldi:</p>

  <p>İki meslektaşı Dünya’nın ekseninin değiştirilmesiyle ilgili girişimin hazırlıklarıyla mı meşgüldüler?</p>

  <p>“Bu da gizli tutmam gereken bilgiler arasında yer alıyor ve yanıtlamayı reddediyorum,” diye karşılık verdi J.-T. Maston.</p>

  <p>Şirketin projelerinin uygulanması için gerekli iznin verilmesi amacıyla, komisyona, çalışmalarıyla ilgili bilgi verecek miydi?</p>

  <p>“Hayır, elbette ki vermeyeceğim!.. Özgür Amerika’nın özgür bir yurttaşı olarak çalışmalarımın sonuçlarını kimseye açıklamamaya hakkım var!”</p>

  <p>“Evet böyle bir hakkınız olabilir Bay Mas-ton,” diye karşılık verdi Başkan Prestice, sanki bütün dünya adına konuşur gibiydi, “ancak dünya halklarının yaşadığı korkuları yatıştırmak gibi bir göreviniz de olmalı.”</p>

  <p>J.-T. Maston böyle bir görevi olduğunu düşünmüyordu. Onun tek görevi susmaktı, susacaktı o halde.</p>

  <p>Tüm ısrarlara, yalvarmalara ve tehditlere rağmen, soruşturma komisyonu üyeleri demir kancalı adamın ağzından tek bir sözcük bile alamamıştı. Asla, hayır! Asla gutta-percha bir kafatasının içinde böyle bir inatçılığın gizlenmiş olduğu tahmin edilemezdi!</p>

  <p>J.-T. Maston geldiği gibi gitmişti, söylemeye gerek yok ki, kararlı tutumundan dolayı Bayan Evangelina Scorbitt tarafından tebrik edilmişti.</p>

  <p>J.-T. Maston’ın soruşturma komisyonu önündeki tavırları öğrenildiğinde, halkın öfkesi bu emekli topçunun güvenliği açısından tehlikeli boyutlara ulaşmıştı. Kamuoyunun ve Avrupalı temsilcilerin baskısının üst düzey hükümet görevlilerinin üzerinde hissedilmesi uzun sürmedi, Devlet Bakanı John S. Wright hükümet üyelerinden zor kullanma yetkisi istedi.</p>

  <p>13 Mart akşamı, J.-T. Maston çalışma odasında rakamlarına gömülmüş bir haldeyken, telefon çaldı.</p>

  <p>Telefonun ahizesinden derin bir endişeyle titreyen “Alo!.. Alo!..” sesleri geliyordu.</p>

  <p>“Kiminle görüşüyorum?” diye sordu J.-T. Maston.</p>

  <p>“Ben Bayan Scorbitt.”</p>

  <p>“Niçin aramıştınız Bayan Scorbitt?”</p>

  <p>“Kendinize dikkat edin!.. Aldığım duyumlara göre bu akşam...”</p>

  <p>J.-T. Maston Scorbitt’in cümlesini anlamaya fırsat bulamadan Balistic-Cottage’in kapısı omuz darbeleriyle kırılmıştı.</p>

  <p>Çalışma odasına çıkan merdivende bir gürültü koptu. Bir ses yalvarıyor, diğer sesler onu susturmaya çalışıyordu. Sonra birinin düştüğü duyuldu.</p>

  <p>Boşuna bir çabayla efendisinin evini savunmaya çalışan Fire-Fire merdivenden aşağı yuvarlanıyordu.</p>

  <p>Bir saniye sonra çalışma odasının kapısı yerle bir olmuştu. Yanında bir manga polisle bir polis şefi belirdi.</p>

  <p>Polis şefinin evi arama, J.-T. Maston’ın kâğıtlarına el koyma yetkisi vardı.</p>

  <p>Gun-Club sekreteri bir anda tabancasına sarılarak polisleri tehdit etti.</p>

  <p>Ancak sayılarının çokluğu sayesinde polisler silahı elinden aldılar, ellerini masaya dayadılar. Bir anda çevik bir hamleyle ellerinden kurtulan J.-T. Maston masasının üzerini kaplayan rakamlar ve formüllerle dolu kâğıtlar arasından bir not defterini kapmayı başardı.</p>

  <p>Polisler defteri almak için üzerine atıldılar -gerekirse hayatı pahasına...</p>

  <p>Ama, J.-T. Maston kaşla göz arasında not defterinin son sayfasını yırtarak, bir hap gibi yuttu.</p>

  <p>“Şimdi alabilirsiniz!” diye haykırdı Thermopylai’yi savunan Leonidas edasıyla.</p>

  <p>Bir saat sonra, J.-T. Maston Baltimore cezaevine kapatılmıştı.</p>

  <p>Halkın artan tepkisinin polisin müdahale edemeyeceği boyutlara ulaştığı düşünüldüğünde onun için en hayırlısı buydu.</p>
</body>
</html>
