<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h1>19</h1>

  <h3 class="sigil_not_in_toc">J.-T. MASTON HALKIN KENDİSİNİ LİNÇ ETMEK İSTEDİĞİ GÜNLERİ ÖZLÜYOR</h3>

  <p>İki dünyanın başkentleri, orta ölçekli şehirleri ve en mütevazı kasabaları korkulu bir bekleyiş içindeydiler. Yeryüzünde çok sayıda basılan gazeteler sayesinde, bu yerleşim yerlerinin her biri, Kilimancaro’nun gece yarısına denk düşen kendi yerel saatini tamı tamına biliyordu.</p>

  <p>Güneş’in dört dakikada, bir derece kat ettiğini dikkate alarak, dünyanın bazı önemli kentlerinde saatin kaç olacağını sıralayalım:</p>

  <p><font size="2">Paris’te</font><span style="font-size: small;">........................</span><font size="2">Akşam 9.40</font></p>

  <p><font size="2">Petersburg’da</font><span style="font-size: small;">...............</span><font size="2">Akşam 11.31</font></p>

  <p><font size="2">Londra’da</font><span style="font-size: small;">.....................</span><font size="2">Akşam 9.30</font></p>

  <p><font size="2">Roma’da</font><span style="font-size: small;">......................</span><font size="2">Akşam 10.20</font></p>

  <p><font size="2">Madrid’de</font><span style="font-size: small;">.....................</span><font size="2">Akşam 9.15</font></p>

  <p><font size="2">Berlin’de</font><span style="font-size: small;">......................</span><font size="2">Akşam 11.20</font></p>

  <p>İstanbul’da...................Akşam 11.26</p>

  <p>Kalküta’da....................Sabah 3.04</p>

  <p>Nanking’de...................Sabah 5.05</p>

  <p>Önce de belirttiğimiz gibi, Güneş’in Kilimancaro meridyeninin üzerinden geçişinden on iki saat sonra Baltimore’da öğleden sonra 4.24’tü.</p>

  <p>O an yaşanan sıkıntıları anlatmayı bir yana bırakalım. Bunalım edebiyatının en güçlü kalemleri dahi bu durumu tasvir etmekten âciz kalırdı.</p>

  <p>Baltimore sakinleri, deniz yükselmelerinin kendilerini silip süpürmesi tehlikesiyle karşılaşmayacaklardı, tamam! Chesapeake Koyu’nun boşalıp, Hatteras Burnu’nun, kurumuş Atlantik’in üzerinde dağın tepesi gibi yükselmesine de tanık olmayacaklardı, kabul. Ancak, birçoklarının yaşayacağı gibi, sualtında ya da havasız kalma tehlikesi olmasa da sarsıntının etkisiyle binaları yerle bir olup, mahalleleri toprak yüzeyinde açılan çatlakların dibine gömülmeyecek miydi? Ve, yükselmiş sularla kaplanmasa da, dünyanın birçok bölgesinde yaşanacaklar düşünüldüğünde, bu kaygıların yersiz olduğu iddia edilebilir miydi?</p>

  <p>Kuşkusuz edilemezdi.</p>

  <p>Bu yüzden insanoğlu bu kaçınılmaz anın korkusunu iliklerinde hissederek titriyordu. Evet! bir kişinin, mühendis Alcide Pierde-ux’nün dışında herkes titriyordu. Son çalışmasında açığa çıkarttığı gerçeği kamuoyuna duyuracak zamanı olmamıştı, şehrin en güzel barlarından birinde, Eski Dünya’nın şerefine şampanya içiyordu.</p>

  <p>Saatler, Kilimancaro’nun gece yarısına denk düşen beşi yirmi dört geçeyi gösteriyordu...</p>

  <p>Beltimore’da hiçbir değişiklik yoktu!</p>

  <p>Londra’da, Paris’te, Roma’da, İstanbul’da, Berlin’de, sarsıntının en ufak bir etkisi görülmemişti!</p>

  <p>Takoshima (Japonya) taşkömürü ocağındaki tronometreyi<a href="../Text/DiPNOTLAR.xhtml#a45" id="k45"><sup>45</sup></a> inceleyen John Milne, dünyanın bu bölümünde anormal bir hareketliliği gösteren en ufak bir titreşim dahi gözlemleyememişti.</p>

  <p>Baltimore’da da hiçbir hareket yoktu. Zaten, havanın bulutlu olmasından dolayı, eksenin değişikliğinin belirtilerinden biri olan yıldızların konumundaki farklılıklar tespit edilemiyordu.</p>

  <p>J.-T. Maston’ın, Bayan Evangelina Scorbitt’in dışında kimsenin bilmediği yeni mekânında, nasıl bir gece geçirdiğini tahmin etmek zor değildi! Ateşli topçu yerinde duramıyor, içi içine sığmıyordu! Ateşlemenin başarısının tartışılmaz kanıtı olan Güneş’in eğrisindeki değişikliği görmek için sabırsızlanıyordu. Bu değişikliğin olup olmadığı, Güneş’in her zaman Dünya’nın bütün noktaları için doğudan doğduğu 23 Eylül sabahı anlaşılacaktı.</p>

  <p>Ertesi sabah, Güneş her günkü gibi ufukta göründü.</p>

  <p>Avrupalı temsilciler otellerinin terasında toplanmışlardı. Yanlarında Güneş’in ekvator düzleminde her zamanki eğrisini çizip çizmediğini kesin bir doğrulukla saptayacak duyarlı aygıtlar vardı.</p>

  <p>Hiçbir değişiklik yoktu ve doğuşundan birkaç dakika sonra, parlak teker güney yarımküreye doğru yönelmekte, her zamanki güzergâhını izlemekteydi.</p>

  <p>Binbaşı Donellan ve meslektaşları göksel meşaleyi coşkulu çığlıklarla selamlayarak, tiyatro deyimiyle onun için “giriş” yaptılar.</p>

  <p>Gökyüzü pırıl pırıldı, gecenin pusu ufukta kaybolmuştu ve büyük aktör hiçbir zaman kendisini hayranlıkla bekleyen seyircinin önünde böyle görkemli bir şekilde sahne almamıştı.</p>

  <p>“Astronomi yasalarına göre her zamanki yerinde!..” diye haykırdı Eric Baldenak.</p>

  <p>“Bu kaçıkların yok etmeye çalıştıkları eski astronomimizin yasalarına göre,” diye yanıtladı Boris Karkof.</p>

  <p>“Hem paralarından hem onurlarından oldular!” diye ekledi Jacques Jansen, onun ağzından sanki tüm Hollanda konuşmaktaydı.</p>

  <p>“Ve kutup bölgesi sonsuza dek buzullarının altında kalacak!” diye karşılık verdi Profesör Jan Harald.</p>

  <p>“Yaşasın Güneş!” diye haykırdı Binbaşı Do-nellan, “olduğu gibi duruyor Dünya’nın gereksinimlerini karşılamak için yeterli!”</p>

  <p>“Yaşasın! yaşasın!” diye tek bir ses halinde tekrarladı Avrupalı temsilciler.</p>

  <p>O ana kadar sesi hiç duyulmamış olan Dean Toodrink, akla uygun gelen bir saptamasını dile getirdi: “Ateşlemeyi gerçekleştirmemiş olabilirler mi?..”</p>

  <p>“Ateşlemeyi gerçekleştirmemek mi?..” diye bağırdı binbaşı. “Tersine, inşallah gerçekleştirmişlerdir, hatta bir değil iki kere.”</p>

  <p>J.-T. Maston ve Bayan Evangelina Scorbitt de aynı konuyu tartışıyorlardı. Durumu mantıki açıdan yorumlamak için bir araya gelmiş olan bilginler ve cahiller de aynı soruyu soruyorlardı.</p>

  <p>Alcide Pierdeux de aynı şeyi tekrarlıyordu: “Ateşlesinler ya da ateşlemesinler!.. Dünya eski yörüngesi üzerinde dönmeyi ve bildiği yolda ilerlemeyi sürdürüyor!”</p>

  <p>Sonuç olarak, Kilimancaro’da nelerin olup bittiğini kimse bilmiyordu. Ancak, günün sonuna varmadan bütün insanlığın beklediği yanıt gelmişti.</p>

  <p>Zanzibar konsolosu Richard W. Trust’un Birleşik Devletler’e gönderdiği resmi yazının içeriği şöyleydi:</p>

  <p>“Zanzibar, 23 Eylül Sabah yedi yirmi yedi</p>

  <p>“Devlet Bakanı John S. Wright,</p>

  <p>“Güney Kilimancaro’da gece yarısı belirlenen saatte ateşleme yapılmıştır. Gülle korkunç bir patlamanın ardından, ürkütücü bir vızıl-tıyla göğe yükselmiştir. Eyalet, hortumların etkisiyle yerle bir olmuştur. Sular Mozambik Kanalı’na dek yükselmiş, rotasını şaşıran birçok gemi karaya oturmuştur. Kasabalar ve köyler yıkılmıştır. Her şey yolunda.</p>

  <p>RICHARD W. TRUST.”</p>

  <p>Evet! her şey yolundaydı, çünkü Wamasai’deki hava tabakalarının yer değiştirmesiyle oluşan deniz kazaları ve yapay hortumun etkisiyle ortaya çıkan yıkımların dışında Dünya’da herhangi bir değişikliğe rastlanmamıştı. Ünlü Columbiad Ay’a gülle yolladığında da böyle olmamış mıydı? Sarsıntı, Florida topraklarından yayılarak, yüz millik bir alanda etkisini göstermemiş miydi? Kuşkusuz öyleydi! Ancak, bu kez etkinin yüz kat daha fazla olması gerekirdi.</p>

  <p>Ne olursa olsun, Eski ve Yeni Dünya’nın ilgilileri, yazıdan şu sonuçları çıkarabilirlerdi:</p>

  <p>1- Dev top, Kilimancaro yamaçlarında yapılmıştı.</p>

  <p>2- Ateşleme önceden belirlenen zamanda yapılmıştı.</p>

  <p>Bütün dünyadan sevinç çığlıklarını izleyen kahkahalar yayıldı. Barbicane ve Ort.’nın girişimi acınacak bir başarısızlığa uğramıştı. J.-T.</p>

  <p>Maston’ın formülleri çöpe atılmayı hak ediyordu. <i>North Polar Practical Association’ın</i> iflasını açıklamaktan başka çaresi kalmamıştı.</p>

  <p>Acaba, Gun-Club sekreteri hesaplarında yanılmış olabilir miydi?</p>

  <p>“Üzerimde bıraktığı etkinin gerçekliği konusunda yanılmış olmayı tercih ederdim!” diyordu kendi kendine Bayan Evangelina Scorbitt.</p>

  <p>Ve, dünya üzerinde en çok hayal kırıklığına uğramış bir insan varsa, o da J.-T. Maston’dı. Dünyanın yaradılışından beri içinde yaşadığı koşullarda hiçbir değişiklik olmadığını görünce, bazı aksaklıklar yüzünden Barbicane ve Nicholl’ün ateşlemede geciktikleri umudunu taşımaya başlamıştı...</p>

  <p>Ancak, Zanzibar’dan gelen yazıya göre ateşleme başarısızlıkla sonuçlanmıştı.</p>

  <p>Başarısızlık!.. Girişimin başarısı için hazırladığı denklemlere, formüllere ne olmuştu? Acaba, altı yüz metre uzunluğunda, yirmi yedi metre genişliğinde bir topun, iki bin tonluk meli-melonit’in itici gücüyle, iki bin sekiz yüz kilometrelik bir başlangıç hızıyla, yüz seksen milyon kilogramlık bir gülleyi fırlatması, kutupların yerini değiştirmeye yetmemiş miydi?</p>

  <p>Hayır!.. Bu kabul edilemezdi!</p>

  <p>Ve yine de!..</p>

  <p>Şiddetli bir taşkınlığın etkisi altındaki J.-T. Maston, gizlendiği yerden çıkmaya karar verdi. Bayan Evangelina Scorbitt boşuna bir çabayla onu engellemeye çalıştı. Tehlike bittiğinden dolayı, hayatından endişelenmek için herhangi bir neden kalmamıştı. Ancak, talihsiz hesapçıyı kendine yöneltilecek alaylardan, hesaplamalarının yanlışlığı üzerine yağmur gibi yağacak taşlamalardan uzak tutmak istiyordu.</p>

  <p>Daha da önemlisi Gun-Club’daki dostları kendisini nasıl karşılayacaklardı? Kendilerini gülünç duruma düşüren bu başarısızlıktan dolayı sekreterlerine çatmayacaklar mıydı? Bu yenilginin tüm sorumluluğu, hesaplamaların yaratıcısına ait değil miydi?</p>

  <p>J.-T. Maston hiçbir şey duymak istemiyordu. Bayan Evangelina Scorbitt’in gözyaşlarına ve yakarışlarına aldırmadan gizlendiği evden dışarı çıktı. Baltimore sokaklarında belirdiğinde herkes onu tanımıştı. Suskunluğundaki ısrarıyla, canlarını ve mal varlıklarını tehdit ettiği, büyük kaygılar içinde bıraktığı insanlar şimdi arkasından alay ederek acılarını çıkarıyorlardı.</p>

  <p>Parisli veletleri hiç aratmayan bu şu Amerikalı yumurcakları duymalıydınız!</p>

  <p>“Yürüü.. eksen doğrultucusu!”</p>

  <p>“Yürüü.. duvar saati bakımcısı!”</p>

  <p>“Yürüü.. bozuk saat tamircisi!”</p>

  <p>Aşağılanan ve azarlanan Gun-Club sekreteri, bütün sevecenliğiyle kendini teselli etmeye çalışan Bayan Evangelina Scorbitt’in New-Park’taki konağına döndü. Ama boşunaydı, Niobe gibi onu da teselli etmek mümkün değildi, çünkü topunun yeryüzü üzerinde basit bir Saint-Jean fişeği kadar bile etkisi olmamıştı!</p>

  <p>Böylece on beş gün geçti, dünya eski kaygılarından kurtulmuş, North Polar Practical Association’ın girişimini unutmaya başlamıştı.</p>

  <p>On beş gün boyunca ne Başkan Barbicane’den ne de Yüzbaşı Nicholl’den haber alınamamıştı! Yoksa patlama sonucu Wamasai’de meydana gelen yıkımlar sırasında ölmüş müydüler? Modem çağların bu en uydurma girişimine kalkışmayı canlarıyla mı ödemişlerdi?</p>

  <p>Hayır!</p>

  <p>Patlamadan sonra, Sultan, saray erkânı ve binlerce yerli yere yıkılmış, ancak sağ salim ayağa kalkmışlardı.</p>

  <p>“Başarılı oldu mu?..” diye sordu Bali-Bali omuzlarını silkerek...</p>

  <p>“Şüphe mi ediyorsunuz?”</p>

  <p>“Ben... şüphelenmek!.. Ne zaman öğrenebiliriz?..”</p>

  <p>“Birkaç gün içinde!” diye yanıtladı Başkan Barbicane.</p>

  <p>Girişimin başarısız olduğunu anlamış mıydı?.. Belki de! Ama, bunu Wamasai hükümdarının önünde açıklamak istememişti.</p>

  <p>Kırk sekiz saat sonra, iki meslektaş, kraliyet topraklarındaki hasarların karşılığında yüklü bir bedel ödeyerek, Bali-Bali’den izin istediler. Zencilerinin yüzünü bile göremeyeceği bu dolarların Sultan’ın özel kasasına akacağı düşünüldüğünde, Bali-Bali’nin bu kârlı işten pişmanlık duyduğu söylenemezdi.</p>

  <p>Ustabaşlarıyla birlikte Zanzibar’dan Süveyş’e hareket eden bir gemiye bindiler. Oradan takma ad kullanarak, Messageries deniz yollarının Moeris isimli gemisiyle Marsilya’ya vardılar. Oradan P.L.M. ile Paris’e ve hiçbir kazaya uğramadan Havre’a ulaştılar, nihayet Bourgogne transatlantiğiyle Amerika’ya geldiler.</p>

  <p>Wamasai’den New York’a yirmi iki günde gelmişlerdi.</p>

  <p>Ve 15 Ekim günü, öğleden sonra, iki arkadaş New-Park konağının kapısını çalıyorlardı.</p>

  <p>Kısa bir süre sonra kendilerini Bayan Evangelina Scorbitt ve J.-T. Maston’ın karşısında buldular.</p>
</body>
</html>
