<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h1>6</h1>

  <h3 class="sigil_not_in_toc">BAYAN EVANGELİNA SCORBİTT İLE J.-T. MASTON ARASINDAKİ TELEFON KONUŞMASI YARIDA KESİLİYOR</h3>

  <p>Başkan Barbicane yalnızca hedefine ulaşacağını belirtmekle kalmamış, topladığı sermaye ile hiçbir engele takılmaksızın yoluna devam edeceğini de göstermişti -kuşkusuz başarısından emin olmasa böyle bir destek çağrısında bulunması beklenemezdi.</p>

  <p>Nihayet, insanoğlunun gözüpek dehası sayesinde Kuzey Kutbu fethedilecekti.</p>

  <p>Kesin olan şuydu ki, Başkan Barbicane ve yönetim kurulunun, birçoklarının başaramadığını gerçekleştirebilmek için yeterli olanakları vardı. Franklinlerin, Kane’lerin, Nares’lerin, Greely’lerin yapamadığını yapacaklardı. Seksendördüncü paraleli aşarak, açık artırma ile mülkiyetini aldıkları yerkürenin bu geniş parçasına fiili olarak da sahip olurken, Amerikan konfederasyonuna bağlanan otuzdokuzuncu eyaletin göstergesi olarak Amerikan bayrağına otuzdokuzuncu yıldızı da ekleyeceklerdi.</p>

  <p>“Üçkâğıtçılar” diye hiç durmadan tekrarlıyordu, Avrupalı temsilciler ve onların Eski Dünyalı yandaşlan.</p>

  <p>Bundan daha gerçek bir şey yoktu oysa ve Kuzey Kutbu’nun fethinin bu pratik, akılcı ve tartışma götürmez yöntemini -çocukça denebilecek kadar basit bu yöntemi- onların akıllarına sokmuş olan J.-T. Maston’dı.</p>

  <p>Bu büyük coğrafi girişimin ve onu istenilen sonuca ulaştırmanın planı, fikirlerin beyinsi bir maddenin içinde sürekli olarak fokurdayarak olgunlaştığı bu kafada yapılmıştı.</p>

  <p>Tekrar tekrar söylemeye gerek yok ki Gun-Club’ın sekreteri önemli bir matematikçiydi -halkın ona taktığı lakapla taban tabana zıt olmasaydı, ona “seçkin” bile diyebilirdik. Onun için en karmaşık matematik problemlerini çözmek oyun gibiydi. Cebiri oluşturan büyüklük ilminin, aritmetiği oluşturan rakamlar ilminin zorluğuna gülüp geçiyordu. Onun, sembolleri, cebirin alfabesini oluşturan klasik işaretleri, nicelikleri ve büyüklükleri gösteren harfleri, niceliklerin ve işlemlerin arasına yerleştirdiğimiz eşleştirici ya da çaprazlama çizgileri ustaca çekip çevirişinden bahsetmemize gerek var mı?</p>

  <p>Ah! bu katsayılar, indisler, kökler, üsler ve bu dilin kullandığı diğer simgeler! Kaleminin, daha doğrusu kara tahtada çalışmayı sevdiği için, demir parmaklarının ucuna iliştirdiği tebeşirinin altında nasıl da uçuşuyorlardı. Ve on metrekarelik bu alanda -daha azı J.-T.Maston’a yetmezdi- kendini cebirci kimliğinin ateşliliğine kaptırıyordu. Hesaplamalarında küçük rakamlara rastlamak mümkün değildi, asla! Coşkulu bir elden çıkmış, devasa, görkemli rakamlar vardı. 2’leri ve 3’leri gezintiye çıkmış kâğıt topakları gibiydi, 7leri darağacını andırıyordu, bir tek idamlık mahkûm eksikti, 8'leri bir çift geniş gözlük gibi kıvrılıyordu, 6 ve 9'ları sonu gelmeyen kuyruklarla imzalarını atıyordu.</p>

  <p>Formüllerinde yararlandığı, a, b, c gibi alfabenin ilk harflerini bilinen ya da verilmiş nicelikleri, x, y, z gibi son harfleri de bilinmeyen ya da tanımlanması istenen nicelikleri belirtmek için kullanıyordu, özellikle z’leri baş döndürücü zikzaklar çizerek kıvrımlar oluşturuyordu. Arşimed’in ve Öklid’in göğsünü kabartmış olan Yunan harfleri, π(pi)’ler, λ(lambda)’lar, ω(omega)’lar ne muhteşem bir görüntü oluşturuyorlardı.</p>

  <p>Tertemiz ve lekesiz bir tebeşirle çizilen işaretlere gelince, tek kelimeyle harikaydılar. +’ları, iki niceliğin toplandığını gösteriyordu. Daha alçakgönüllü olan -’leri sevimli görünüyorlardı. X’leri Saint-Andre haçı gibi yükselirken, her iki çizgisi de tam tamına eşit olan =’leri, J.-T. Maston’ın yaşadığı ülkede, en azından beyaz ırk arasında olsa da, eşitliğin anlamsız bir formül olmadığını belirtiyordu. Olağanüstü boyutlarda çizdiği &lt;’leri , &gt;’leri ve ≤’leri içinde aynı görkemli manzara söz konusuydu. Bir sayının ya da niceliğin karekökünü simgeleyen √’e gelince, bu onun zaferini temsil ediyordu, üzerindeki yatay çizgiyi uzatarak,</p>

  <div>
    <br />
  </div>

  <p><img alt="1 - 0093" src="../Images/1%20-%200093.jpg" /></p>

  <div>
    <br />
  </div>

  <p>haline getirdiğinde, bu güçlü kolun bütün dünyayı, öfkeli denklemiyle sararak, tehdit edeceği düşünülebilirdi.</p>

  <p>Ve sanmayın ki J.-T. Maston’ın matematik zekâsı, temel cebirin ufkuyla ‘sınırlanıyordu! Hayır! Ne diferansiyel, ne integral, ne de varyasyon hesapları ona yabancı değildi ve ürkütücü olduğu kadar basit olan ve sonsuz küçüklerin sonsuzluğunun toplamını belirten § işaretini güvenli bir elle çiziyordu. Sonlu elemanla-rın sonlu sayılarının toplamını gösteren Σ işareti, matematikçiler için sonsuzluğu simgeleyen ∞ işareti ve ölümlüler topluluğunun bu anlaşılmaz dilince kullanılan tüm semboller için aynı şey geçerliydi.</p>

  <p>Anlaşıldığı gibi, bu şaşırtıcı adam, yüksek matematiğin en ileri aşamalarına ulaşmış bulunuyordu.</p>

  <p>İşte, J.-T. Maston böyle bir adamdı! Bu yüzdendi, dostlarının, en akıl almaz hesapların çözümünü ona bıraktıklarındaki sonsuz güveni! Bu yüzdendi Gun-Club’ın Dünya’dan Ay’a gülle gönderilmesi ile ilgili hesaplamaları ona bırakması! Ve nihayet, zaferinin sarhoşluğu içindeki Bayan Evangelina Scorbitt’in hayranlığının aşka dönüşmesi bu yüzdendi.</p>

  <p>Bununla birlikte, söz konusu durumda -yani Kutup bölgesinin fethi sorununun çözümünde- J.-T. Maston’ın analizin yüce doruklarına yükselmesi gerekmeyecekti. Kuzey topraklarının yeni sahiplerince işletilebilmesi için, Gun-Club’ın sekreteri, çözmek zorunda olduğu mekanik bir problemle karşı karşıyaydı -kuşkusuz problem, ustalıklı ve belki de yeni formülleri gerektirecek ölçüde karmaşıktı, ama J.-T. Maston bunlardan yararlanmayı bilecekti.</p>

  <p>Evet! en küçük bir hatanın milyonların kaybına neden olacağı bilinmesine rağmen, J.-T. Maston’a güvenilebilirdi. Çocuk kafasıyla, aritmetiğin temel bilgileriyle tanıştığı günden beri, tek bir hata dahi yapmamıştı -hatta uzunlukla ilgili hesaplamalar söz konusu olduğunda, mikron’un<a href="../Text/DiPNOTLAR.xhtml#a22" id="k22"><sup>22</sup></a> binde biri kadar bile şaşmamıştı. Virgülden sonraki yirminci rakamda yanılmış olduğunu anlasa, hiç duraksamadan gutta-percha kafasına bir kurşun sıkabilirdi!</p>

  <p>J.-T. Maston’ın son derece dikkat çekici bu yeteneğinin üzerinde durmak önemliydi; şimdi sıra işin uygulama aşamasına geliyor, bunun için de zorunlu olarak, birkaç hafta öncesine dönmemiz gerekiyor.</p>

  <p>Belgenin, iki dünyanın sakinlerine duyurulmasından bir ay kadar önce, J.-T. Maston, dostlarının harika sonuçlarını beklediği projenin temel hesaplamalarını yapmaya koyulmuştu.</p>

  <p>J.-T. Maston uzun zamandır kentin en sakin caddelerinden Franklin-street’te 179 numaralı evde oturuyor, Baltimore’un iş merkezlerinden ve kalabalığın tiksindirici gürültüsünden uzak bir yaşam sürüyordu.</p>

  <p>Topçu subaylığından kalan emekli maaşı ve Gun-Club sekreterliğinden aldığı aylıktan başka bir geliri olmaksızın, Balistic-Cottage adıyla anılan bu mütevazı evde yalnız yaşıyordu. Takma adı olan Fire-Fire’ı fazlasıyla hak eden zenci uşağı, aslında hizmetçi değil, birinci sınıf bir topçu eriydi ve efendisine bir zamanlar topuna bağlı olduğu kadar bağlıydı.</p>

  <p>J.-T. Maston, ayla dünya arasında kalan bu âlemde bekârlığın kabul edilebilecek en uygun durum olduğuna inanan, kararlı bir bekârdı. “Bir kadın, saçının tek bir teliyle, arabaya koşulmuş dört öküzün çektiğinden fazlasını çeker,” diyen Slav atasözünü aklından çıkarmıyor ve cinsi latife güvenmiyordu.</p>

  <p>Balistic-Cottage’de tek başına yaşamayı kendi seçmişti. Bilindiği gibi, istese bir tek hareketiyle yalnızlığını iki kişilik bir yalnızlığa, yetersiz gelirini bir milyonerin servetine dönüştürebilirdi. Kuşkusuz, Bayan Evangelina Scorbitt bu durumdan mutluluk duyacaktı, ama J.-T. Maston’a gelince, en azından şu ana kadar mutlu olduğu söylenemezdi. Ve görünen oydu ki, sevecen dulun düşüncesine göre birbirleri için yaratılmış olan bu iki varlık böyle bir dönüşümü asla gerçekleştiremeyeceklerdi.</p>

  <p>Küçük kır evi oldukça sadeydi. Verandalı bir zemin ve üzerindeki bir kattan oluşuyordu. Alt katta, küçük bir salon, yemek odası ve küçük bahçeye çıkma yapılmış binanın içindeki mutfak ve kiler vardı. Yukarıda caddeye bakan bir yatak odası ve dışarıdaki gürültünün asla ulaşamayacağı bahçeyi gören bir çalışma odası bulunuyordu. Bilginin ve bilgenin <i>Buen retiro</i>’su<a href="../Text/DiPNOTLAR.xhtml#a23" id="k23"><sup>23</sup></a> olan bu mekân, duvarlarının arasında binlerce çözülmüş problemiyle, Newton’u, Laplace’ı ya da Cauchy’yi imrendirecek nitelikteydi.</p>

  <p>Ancak Bayan Evangelina Scorbitt’in Anglosakson, gotik ve Rönesans mimarisinin yontusal süslemeleriyle bezenmiş balkon cepheleri, salonlarındaki görkemli mobilyaları, geniş holü, ağırlıklı olarak Fransız ustaların resimlerinin yer aldığı koridorları, çifte devirli merdivenleri, çok sayıda hizmetçisi, ahırları, arabalıkları, çimenli bahçesindeki büyük ağaçları, fıskiyeli havuzları, zirvesinde Scorbitt’lerin mavi ve altın sarısı bayrağının dalgalandığı, şehrin bütün binalarına tepeden bakan kulesiyle, kentin zengin semtlerinden biri olan New-Park’ta yükselen konağı bu evle kıyaslandığında, ortaya büyük bir tezat çıkıyordu.</p>

  <p>Üç mil, evet! New-Park’taki konakla, Balistic-Cottage’i ayıran üç uzun mil vardı. Ama iki konutu birbirine bağlayan özel bir telefon hattı sayesinde, evle konak arasında iletişim kurulabiliyor ve gerekli “Alo! Alo!” sözcüklerinin arasından konuşma gerçekleşiyordu. Konuşmacılar birbirlerini göremeseler de, seslerini duyabiliyorlardı. Kimsenin şaşırmayacağı gibi, J.-T. Maston’ı titreşen ahizenin başına davet eden çoğunlukla Bayan Evangelina Scorbitt oluyordu. O zaman, matematikçi söylenerek çalışmasına ara veriyor, dostça bir merhabaya, elektrik akımının yumuşattığı pek de kibar olmayan bir homurdanmayla karşılık verdikten sonra, problemlerinin arasına dönüyordu.</p>

  <p>3 Ekim günü yapılan uzun bir toplantıdan sonra, J.-T. Maston işinin başına geçmek için dostlarından izin istedi. Kutbun sahibi olarak, buzulların altına gömülmüş maden yataklarını işletebilmek için gereken mekanik hesaplamaları yapmak söz konusu olduğundan, üstlendiği en önemli görevlerden biriyle karşı karşıyaydı.</p>

  <p>J.-T. Maston, mekanik, üç boyutlu analitik geometri, kutup geometrisi ve trigonometri ile ilgili denklemleri çözümleyerek, bu gizemli ve karmaşık görevi tamamlaması için kendine sekiz günlük bir zaman dilimi gerektiğini düşünüyordu.</p>

  <p>Konsantrasyonunu bozabilecek tüm karmaşadan uzakta olabilmesi için Gun-Club sekreterinin evine kapanması uygun görülmüştü, böylece kimse tarafından rahatsız edilmeyecekti. Bu durum, Bayan Evangelina Scorbitt için büyük bir üzüntü kaynağı oluştursa da, katlanmak zorunda kalmıştı. Başkan Barbica-ne, Yüzbaşı Nicholl, meslektaşları hızlı Bilsby, Albay Bloomsberry ve tahta bacaklı Tom Hunter ile birlikte o da, son bir ziyaret için öğleden sonra J.-T. Maston’a gitmişti.</p>

  <p>“Başaracaksınız, sevgili Maston,” dedi ayrılırlarken.</p>

  <p>“Özellikle hata yapmamaya dikkat edin!” diye ekledi gülerek, Başkan Barbicane.</p>

  <p>“Hata mı? O mu?” diye haykırdı, Bayan Evangelina Scorbitt.</p>

  <p>“Tanrı’nın mekanik yasalarını hazırlarken yaptığından fazla hata yapacağımı sanmayın,” diye mütevazı bir şekilde yanıtladı Gun-Club sekreteri.</p>

  <p>Sonra, el sıkışmaları, birinin iç çekişleri, başarı dilekleri ve kendine fazla yüklenmemesi konusundaki tavsiyeler arasında, her biri matematikçiden izin isteyerek ayrıldı. Balistic-</p>

  <p>Cottage’in kapıları kapandı. Fire-Fire’a, gelen Amerika Birleşik Devletleri başkanı dahi olsa, kapıyı kimseye açmaması doğrultusunda talimat verilmişti.</p>

  <p>İnzivanın ilk iki günü boyunca tebeşiri almadan, kafasında problemin genel hatlarını tasarladı. Elementler, Dünya’nın ağırlığı, yoğunluğu, hacmi, şekli, ekseni etrafındaki dönme hareketi ve yörüngesi boyunca yaptığı hareketi ile ilgili çalışmaları gözden geçirdi -bunlar hesaplamaların temel öğelerini oluşturacaktı.</p>

  <p>İşte okuyucuya sunulması gereken önemli verilerden bazıları:</p>

  <p>Dünya’nın şekli: En uzun yarıçapı, yuvarlak hesapla, 6 377 398 metre ya da 1594 fersah 4 kilometre, en kısa yarıçapı 6 356 080 metre ya da 1589 fersah olan dönüş halinde bir elipsoiddir. Yerküremizin kutuplardaki yassılaşmasından kaynaklanan bu fark 21 318 metre olup yaklaşık 5 fersahtır.</p>

  <p>Dünya’nın ekvatordaki çevresi: 40 000 kilometre ya da 10 000 fersah 4 kilometredir.</p>

  <p>Dünya’nın yüzölçümü -yaklaşık değer olarak: 510 milyon kilometrekare.</p>

  <p>Dünya’nın hacmi: Yaklaşık 1000 milyar kilometreküp, yani uzunluğu, genişliği ve yüksekliği biner metre olan küpler.</p>

  <p>Dünya’nın yoğunluğu: Yaklaşık olarak suyun beş katı olup, spat’ınkinden biraz fazla, hemen hemen iyodunki kadardır - Dünya’nın yüzeyindeki parçaların peş peşe tartılmasıyla ortaya çıkan yaklaşık rakam, metreküp başına 5 480 kilogramdır; bu rakam Mitchell’in geliştirdiği bir terazi sayesinde Cavendish’in saptadığı rakamdır. Baily ise daha kesin bir ölçümle bu ağırlığın 5 670 kilogram olduğunu ileri sürer. Wilsing, Cornu, Baille vs. de o zamandan beridir bu ölçüleri kabul etmektedirler.</p>

  <p>Dünya’nın Güneş etrafındaki dönüş süresi: Bir Güneş yılını oluşturan, 365 gün 6 saattir, ya da daha kesin söylemek gerekirse, 365 gün 6 saat 9 dakika 10 saniye 37 salisedir -böylece yerkürenin saniyedeki hızı, 30 400 metre ya da 7,6 fersahtır.</p>

  <p>Dünya’nın ekvator üzerinde konumlanmış noktalar itibariyle kendi ekseni etrafında kat ettiği mesafe: Saniyede 463 metre ya da saatte 417 fersahtır.</p>

  <p>Şimdi, J.-T. Maston’ın hesaplamalarında kullandığı uzunluk, kuvvet, zaman ve açı birimlerini inceleyelim: Metre, kilogram, saniye ve merkez açısı yarıçapa eşit bir yayı kapsayan bir çember.</p>

  <p>5 Ekim günü, öğleden sonra beşe doğru -böylesi unutulmaz bir deneyim söz konusu olduğunda kesin tarihleri belirtmek yerinde olur- J.-T. Maston iyice düşünüp taşındıktan sonra, yazılı çalışmaya koyuldu. Ve Dünya’nın en büyük çemberi olan ekvatorun çevresini yazarak işe başladı.</p>

  <p>Odanın köşesinde, bahçeye doğru açılan pencerelerin birinden sızan ışıkla aydınlanmış kara tahta, cilalı meşeden bir ayaklığın üzerine oturtulmuştu. Küçük tebeşir parçaları, tahtanın altına eklenmiş bir kutuya yerleşmişti. Silgi, matematikçinin sol elinin hemen altındaydı. Sağ eline ya da takma kancasına gelince, o, şekilleri çizmek ve formülleri, rakamları yazma işini üstlenmişti.</p>

  <p>J.-T. Maston ilk önce, yerküreyi gösteren bir çember çizdi. Dünya’nın ekvatordaki eğriliği, ön tarafta tam bir çizgiyle, arka tarafta kesik kesik bir çizgiyle, derinliği de verilerek belirtilmişti. İki kutuptan çıkan eksene gelince, ekvator düzlemine dikey gelen bir çizgiyle gösterilmiş ve iki tarafına N ve S harfleri konulmuştu.</p>

  <p>Sonra, tahtanın sağ köşesine Dünya’nın metre ölçüsüyle çevresini yazdı:</p>

  <p>40 000 000</p>

  <p>Bunun ardından J.-T. Maston, hesaplama serisine başlamak için gerekli havaya girdi.</p>

  <p>Problemlerin içine öyle bir gömülmüştü ki, gökyüzündeki değişikliklerin farkına varamamıştı -hava öğleden sonra belirgin şekilde değişmişti. Bir saattir, tüm canlıları etkileyen şu büyük fırtınalardan biri giderek şiddetini artırmaktaydı. Soluk bulutlar, donuk gri bir zemin üzerinde beyazımtırak yumaklar halinde kümelenerek, ağır ağır şehrin üzerinden geçiyorlardı. Uzaktaki gürüldemeler, Dünya’nın ve uzayın, akustiği düzgün boşluklarında yankılanıyordu. Elektriksel gerilimin en yüksek noktaya ulaştığı gökyüzünü, şimdiden birkaç şimşek, yol yol çizmişti.</p>

  <p>Kendini işine iyice kaptırmış olan J.-T. Maston hiçbir şey duymuyor, hiçbir şey görmüyordu.</p>

  <p>Bir anda çınlayan bir zilin sesi odadaki sessizliği bozdu.</p>

  <p>“Çok güzel!” diye haykırdı J.-T. Maston. “Haddini bilmezler kapıdan olmasa da, telefon hattından girebiliyorlar!.. Kafasını dinlemek isteyenler için ne güzel bir buluş!.. Çalıştığım süre boyunca hatları kesmem gerekecek!”</p>

  <p>Ve ahizeye doğru ilerleyerek:</p>

  <p>“Ne istiyorsunuz?” diye sordu.</p>

  <p>“Birkaç saniyelik bir görüşme!” diye yanıtladı bir kadın sesi.</p>

  <p>“Kiminle görüşüyorum?”</p>

  <p>“Beni tanımadınız mı, sevgili Maston? Benim... Bayan Scorbitt.”</p>

  <p>“Bayan Scorbitt!.. Demek beni bir an bile rahat bırakmayacak!”</p>

  <p>Ama, kibar bir dul için pek de hoş olmayan bu son sözleri, ahizeye ulaşamayacak bir tedbirlilikle mırıldanarak söylemişti.</p>

  <p>Sonra, J.-T. Maston nazik bir cümleyle yanıt vermesi gerektiğini anlayarak seslendi: “Ooo... siz misiniz Bayan Scorbitt?”</p>

  <p>“Evet, benim sevgili Maston!”</p>

  <p>“Ne için aramıştınız Bayan Scorbitt?..”</p>

  <p>“Size şiddetli bir fırtınanın patlamak üzere olduğunu haber verecektim!”</p>

  <p>“Evet ama buna engel olamam...”</p>

  <p>“Hayır, hayır, yalnızca pencerelerinizi kapatıp kapatmadığınızı soracaktım.”</p>

  <p>Bayan Evangelina Scorbitt daha sözünü yeni bitirmişti ki, korkunç bir gök gürültüsü duyuldu. Sanki sonsuz uzunluktaki bir ipek parçası yırtılıyordu. Yıldırım, Balistic-Cottage yakınlarına düşmüş ve elektrik akımı telefon hattını takip ederek, matematikçinin odasını doldurmuştu.</p>

  <p>Ahizenin üzerine eğilmiş olan J.-T. Maston, şimdiye dek, hiçbir bilginin yanağını okşamamış olan bir voltaj şamarı yedi. Sonra, kıvılcım demir kancasından akıp giderken, iskambil kâğıdı gibi yere yığıldı. Düşerken çarptığı kara tahta, odanın öbür ucuna doğru uçtu. Neden sonra, yıldırım camın birinin görülmez deliğinden çıkarak, yeni bir istikamete yöneldi ve toprağın içinde kayboldu.</p>

  <p>J.-T. Maston, allak bullak olmuş bir halde ayağa kalktı, bedeninin çeşitli uzuvlarını yoklayarak, yaralanıp yaralanmadığını anlamaya çalıştı. Sonra, eski bir Columbiad topçusundan beklenecek bir soğukkanlılıkla, odadaki her şeyi yerine yerleştirdi, ayaklığı kaldırdı, tahtayı üzerine oturttu, halının üzerine dağılan tebeşir parçalarını topladı ve aniden kesilmiş olan işinin başına döndü.</p>

  <p>Ancak, düşen tahtanın üzerinde yazılı olan, Dünya’nın ekvator çevresini belirten rakamların bir kısmının silinmiş olduğunu fark etti. Tekrar yazmaya başlamıştı ki, telefonun zili coşkulu bir çınlamayla yankılandı.</p>

  <p>“Yine mi!” diye haykırdı J.-T. Maston.</p>

  <p>Ve ahizeye yöneldi.</p>

  <p>“Kim o?..” diye sordu.</p>

  <p>“Bayan Scorbitt.”</p>

  <p>“Niçin aramıştınız Bayan Scorbitt?”</p>

  <p>“Bu korkunç yıldırım, Balistic-Cottage üzerine mi düştü yoksa?</p>

  <p>“Evet demek için yeterince nedenim var!” “Aman Tanrım!.. Yıldırım...”</p>

  <p>“Sakin olun, Bayan Scorbitt!”</p>

  <p>“Bir şeyiniz yok ya sevgili Maston?” “Hayır.”</p>

  <p>“Etkilenmediğinizden emin misiniz?..” “Etkilendiğim tek şey sizin gösterdiğiniz yakınlık,” diye kibarca yanıtlamak zorunda kaldı J.-T. Maston.</p>

  <p>“iyi geceler, sevgili Maston!”</p>

  <p>“İyi geceler sevgili Bayan Scorbitt.”</p>

  <p>Ve yerine dönerken ekledi:</p>

  <p>“Mükemmel bir kadın ama canı cehenneme! Beni ahmakça telefona çağırmasaydı, yıldırım tehlikesiyle karşı karşıya kalmayacaktım!”</p>

  <p>Bu kez kararını vermişti. J.-T. Maston’ı artık kimse rahatsız edemeyecekti. Çalışmaları için gerekli sükûneti sağlamak amacıyla, elektrik kablosunu sökerek, aleti tamamıyla sessiz bir hale getirdi.</p>

  <p>Tahtaya yazmış olduğu rakamı temel alarak, çeşitli formüllere ulaştı ve nihayet yazdıklarının hepsini silerek, elde ettiği kesin formülü tahtanın sol köşesine yerleştirdi.</p>

  <p>Ve o zaman, sonu gelmeyecek gibi görünen bir dizi cebirsel işareti yazmaya koyuldu.</p>

  <p>Sekiz gün sonra, 11 Ekim’de bu görkemli mekanik hesaplama tamamlanmıştı, Gun-Club’ın sekreteri, problemin sonucunu büyük bir sevinçle, kendisini sabırsızlıkla bekleyen dostlarına açıklıyordu.</p>

  <p>Taşkömürü madenlerinin işletilmesi amacıyla Kuzey Kutbu’na ulaşmak için en uygun yöntem matematiksel olarak hazırdı. Bunun üzerine, Washington hükümetinin, açık artırmayı kazanması halinde, kuzey topraklarının kullanım hakkını vermeyi taahhüt ettiği North Polar Practical Association adlı bir şirket kurulmuştu. Bilindiği gibi, açık artırma Amerika Birleşik Devletlerinin lehine sonuçlanmış ve yeni şirket, her iki dünyanın sermayedarlarına ortaklık çağrısında bulunmuştu.</p>
</body>
</html>
