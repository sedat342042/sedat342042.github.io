<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
  <title>dunyanimeti2-1.html</title>
  <link href="../Styles/template.css" rel="stylesheet" type="text/css" />
</head>
<body>
  <p align="center"><strong>II</strong></p>
  <p class="x-Norm">3 Eylül günü Barbro ortadan kayboldu, daha doğrusu bütün bütün kaybolmadı, ama yapıların ci­varında görünmüyordu.</p>
  <p class="x-Norm">Axel, elinden geldiği kadar, dülgerliğe ait işleri yapıyor, yeni binaya bir pencere ve bir kapı tak­makla uğraşıyordu; işine adamakıllı dalmıştı, öğlen zamanı geçip de çağrılmadığını görünce kulübeye girdi, içerde kimse yoktu. Yiyecek biraz bir şeyler buldu; hem yiyor, hem de etrafına bakınıyordu. Bar­bro'nun elbiseleri yerlerinde asılı duruyordu, anlaşı­lan sadece dışarıya, bir yere gitmişti Barbro. Axel yine yeni binadaki işinin başına döndü, bir süre çalıştı, sonra yine gelip kulübeye baktı. Yine kimse­cikler yok. Barbro bir yerde oturup kalmış olmalıydı.</p>
  <p class="x-Norm">"Barbro!" diye seslendi. Cevap yok. Binaların etrafını araştırdı, tarlaların arasında birkaç çalılık vardı, oralara baktı; uzun zaman, belki bir saat ara­maya devam etti, seslendi, cevap yok! Nihayet çok uzakta bir yerde Barbro'yu buldu. Barbro bir çalılı­ğın arkasına gizlenmiş yatıyor, ayakları derede du­ruyordu; başı açık, ayakları çıplaktı; vücudunun ayak­larından sırtına kadar olan kısmından damla damla sular sızıyordu.</p>
  <p class="x-Norm">"Burada ne yatıyorsun?" dedi Axel. "Seslendim, neye cevap vermedin?"</p>
  <p class="x-Norm">Barbro, çok kısık bir sesle: "Veremedim!" diye fısıldadı.</p>
  <p class="x-Norm">"Bu da ne?... Sudan mı çıktın?"</p>
  <p class="x-Norm">"Evet, ayağım kaydı, düştüm. Ah!"</p>
  <p class="x-Norm">"Fenalık mı geldi?"</p>
  <p class="x-Norm">"Evet, şimdi geçti."</p>
  <p class="x-Norm">"Geçti mi?" diye sordu Axel.</p>
  <p class="x-Norm">"Evet, hadi yardım et de eve gideyim."</p>
  <p class="x-Norm">"Nerde?"</p>
  <p class="x-Norm">"Ne nerde?"</p>
  <p class="x-Norm">"Çocuk."</p>
  <p class="x-Norm">"Çocuk ölü düştü."&nbsp;</p>
  <p class="x-Norm">"Ölü mü?"</p>
  <p class="x-Norm">Axel kımıldamadı, olduğu yerde kaldı: "Peki nerede?" diye sordu.</p>
  <p class="x-Norm">"Bileceksin de ne olacak?" cevabını verdi Bar­bro. "Beni eve götür. Çocuk ölüydü. Sen biraz ko­lumdan tut, ben yürüyebilirim."</p>
  <p class="x-Norm">Axel, Barbro'yu eve taşıdı, bir iskemleye oturttu, kızın üzerinden sular sızıyordu. "Ölü müydü?" diye sordu Axel.</p>
  <p class="x-Norm">"İşittin ya!" dedi Barbro.&nbsp;</p>
  <p class="x-Norm">"Nereye bıraktın?"</p>
  <p class="x-Norm">"İlle bu işi kurcalayacak mısın? Ben yokken yi­yecek bir şey buldun mu?"</p>
  <p class="x-Norm">"Dere kenarında ne arıyordun?"</p>
  <p class="x-Norm">"Ne mi arıyordum? Ardıç dalı toplayacaktım."</p>
  <p class="x-Norm">"Ardıç dalı mı?"</p>
  <p class="x-Norm">"Süt kovalarını ovmak için."</p>
  <p class="x-Norm">"Orada ardıç ne arar?" dedi Axel. Kısık sesiyle Barbro, öfkeli öfkeli ve sabırsız: "Sen hadi işine git!" dedi. "Dere kenarında ne mi arıyordum? Sü­pürge çalısı toplayacaktım. Ben sana, yemek yedin mi, diye soruyorum."</p>
  <p class="x-Norm">"Yemek mi?" diye tekrar etti Axel. "Kendini çok fena mı hissediyorsun?"</p>
  <p class="x-Norm">"Hayır."</p>
  <p class="x-Norm">"Gidip doktoru çağırayım."</p>
  <p class="x-Norm">"Hele bir çağır da gör!" dedi Barbro. Sonra ayağa kalktı, üstünü değişmek için odadaki çamaşır ve elbiselerini alıp getirmeye başladı. "Paranı saça­cak yer mi yok?"</p>
  <p class="x-Norm">Axel işinin başına döndü, şu var ki pek öyle iş miş göremedi, ama Barbro duysun diye birkaç tak tuk etti, biraz bir şey rendeledi, o kadar. Sonun­da da pencereyi yerine yerleştirdi, kenarlarını yosunla sıkıştırdı.</p>
  <p class="x-Norm">Akşamleyin Barbro yemek yemek istemedi, ama biraz iş gördü, hayvan damına gitti süt sağdı; yalnız, yüksek eşikleri her zamankinden daha ihtiyatlı aşı­yordu. Her vakit ki gibi samanlıkta yattı, Axel gece­leyin iki kere gidip de baktığı zaman onu hep uyu­yor buldu. Barbro geceyi iyi geçirmişti.</p>
  <p class="x-Norm">Ertesi sabah Barbro âdeta eskisi gibiydi, yalnız sesi kısılmış olduğu için hiç konuşamıyordu, boynuna uzun bir çorap sarmıştı. Birbirleriyle hiçbir şey ko­nuşmadılar. Günler geçti, olay eskidi, ön plânı başka hâdiseler doldurdu. Yeni binanın aslında boş kalması gerekirdi: Böylece tomruklar yerli yerine oturur, evde bu şekilde pekişip havaya karşı korunmuş olurdu; ama bunu beklemeye vakitleri yoktu; derhal içine taşınmalı, hayvan damına bir çekidüzen vermeliydi­ler. Bu iş de olduktan, eve taşınıldıktan sonra pata­tesler toplandı, daha sonra da ekinler biçildi. Hayat her zamanki akışında gidiyordu.</p>
  <p class="x-Norm">Fakat küçük büyük bazı hâdiselerden Axel, ara­larındaki bağların gevşediğini anlıyordu. Barbro, Maaneland'a artık kendi evi gözüyle bakmıyor; ken­dini buraya artık herhangi bir hizmetçiden daha çok bağlı görmüyordu. Çocuğun ölmesiyle aralarındaki bağ da gevşemişti. Axel hep büyük şeyler düşünür, içinden: "Dur hele, çocuk olsun da görüşürüz!" derdi. Ama çocuğun gelmesiyle gitmesi bir olmuştu. Sonunda Barbro parmaklarındaki yüzükleri de çıkarmış, artık hiçbirini takmamaya başlamıştı. "Bu da ne demek?" diye sordu Axel. "Ne mi demek?" dedi Barbro ve başını geriye itti.</p>
  <p class="x-Norm">Fakat Barbro'nun kötülüğünden, ihanetinden başka ne demek olabilirdi bu? Şimdi Axel küçük cesedi dere kıyısında bulmuştu. Aramış taramıştı da neden soma bulmuş değildi, gömülü olduğu yeri âdeta eliyle koymuş gibi biliyor, ama bu işi kurca­lamaya üşeniyordu. Tesadüfler onun bunu bütün bütün unutmasına engel oldu: Üstünde kuşlar uçuş­maya başlamışlardı, saksağanlar ve kargalar cıyak cıyak bağrışıyorlardı; bir zaman sonra da baş dön­dürücü bir yükseklikte iki kartal uçuşmaya başladı. Sanki ilkin bir saksağan oraya bir şey gömüldüğünü görmüştü de dilini tutamamış, bir insan gibi lâfını etmek gereğini duymuştu. Böylece Axel de kayıtsız­lığından uyandı, gizlice oraya gitmek için uygun bir zaman kollamaya başladı. Yosunların, dalların, bir­kaç ince ve düz taşın altında bir beze, büyükçe bir paçavraya sarılmış, cesedi buldu. Merak ve dehşet karışık bir hisle çıkını araladı: Yumulu gözler, koyu saçlar, bir oğlan çocuğu, çapraz konmuş bacaklar... Daha fazlasını göremedi. Evvelce ıslak olan paçavra yarı yarıya kurumuştu, çıkın, suyu yarı sıkılmış bir çamaşır yığınını andırıyordu.</p>
  <p class="x-Norm">Axel, cesedi öyle açıkta bırakamazdı, ruhunun derinlerinde herhalde kendisi ve evi için bir korku da hissediyordu; koşarak çiftliğine döndü, bir bez alıp geldi, mezarı daha derin kazdı, ama çukur de­renin hemen yanı başında olduğu için içine su sızı­yordu. Axel ilerdeki bayıra yeni bir mezar kazmak zorunda kaldı. Bu sırada korkusu geçti; Barbro ge­lebilir, onu burada bulabilirdi, inatçı olmuştu: "Eh, gelirse gelsin!" diye düşünüyordu. "Buyursun da ço­cuğun ölüsünü güzelce kefenlesin. Çocuk ha ölü doğmuş ha diri, kefen istemez mi?" Axel bu çocuğun ölmesiyle neler kaybettiğini pek iyi anlıyor, bunun yeni evinde yardımcısız kalmak demek olduğunu görüyordu, üstelik de şimdi, hayvan sayısının eskisi­nin üç misline, daha da fazlaya çıktığı şu sırada. "Ne demek, kalkıp gelirse ancak vazifesini yapmış olur!" Fakat Barbro... Barbro, Axel'in ne ile meşgul olduğunu keşfetmişti belki de, her ne hal ise gel­medi. Axel küçük cesedi elinden geldiği kadar kendi sarıp sarmalamak zorunda kaldı, onu yeni mezarına koydu. Sonra da açtığı çukurun üstünü tekrar çimenli topraklarla örttü, ortada hiçbir iz bırakmadı, şimdi fundalıkta küçük yeşil bir tümsekten başka bir şey görülmüyordu.</p>
  <p class="x-Norm">Çiftliğe dönünce avluda Barbro'ya rastladı. "Nerdeydin?" diye sordu Barbro. Axel ruhundaki acılık dağılıp gitmiş olmalı ki: "Hiçbir yerde!" cevabını verdi. "Sen nerdeydin?" Ama Barbro, Axel'in yü­zünde bir ihtar ifadesi okumuştu anlaşılan; başka bir şey söylemeksizin eve girdi.</p>
  <p class="x-Norm">Axel de peşinden.</p>
  <p class="x-Norm">"Yüzükleri neden takmıyorsun? diye sordu ulu­orta. Barbro birazcık alttan almayı, yapılacak en akıl­lıca davranış saymış olacak ki güldü: "O kadar öf­kelisin ki güleyim bari!" dedi. "Eğer her Allah’ın günü takıp canlarına okumamı istiyorsan hay hay ta­karım!" Sonra yüzükleri bulup çıkardı, parmaklarına geçirdi.</p>
  <p class="x-Norm">Barbro, Axel'in yüzünde salakça bir memnunluk belirdiğini gördü, arsız arsız: "Daha bir diyeceğin var mı?" diye sordu. Axel "Hiçbir diyeceğim yok!" cevabını verdi. "Ben senin eski haline dönmeni isti­yorum, buraya geldiğin zamanki haline. Benim de­mek istediğim bu."</p>
  <p class="x-Norm">"İnsanın hep aynı kalması, öyle kolay değil" dedi Barbro. Axel devam etti: "Ben babanın çiftli­ğini satın aldımsa bu işi sırf orada oturmayı tercih edersen oraya taşınabiliriz diye yaptım. Sen ne di­yorsun bu işe?"</p>
  <p class="x-Norm">Haha, Axel oyunu kaybetmişti. Ah, o yalnız yardımcısı kadını kaybedip de hayvanlarıyla, ev işle­riyle bir başına kalmaktan korkuyordu, Barbro bunun pekâlâ farkındaydı. "Bunu evvelce de söylemiştin!" deyip kesti.</p>
  <p class="x-Norm">"Evet ama bir cevap vermemiştin."</p>
  <p class="x-Norm">"Cevap mı? Bir kere daha dinlemeye tahammülüm yok."</p>
  <p class="x-Norm">Axel, Barbro'ya karşı fazla iyi davrandığını dü­şündü. Brede'lerin, Breidablick'te oturmaya devam etmelerine müsaade etmiş, çiftlikle birlikte çiftliğin pek fazla bir şey tutmayan ürünlerini de satın almış olmasına rağmen yalnız birkaç araba ot çekmiş, pa­tatesleri Brede'lere bırakmıştı. Bu durumda Barbro'­nun öfkelenmeye kalkması olur mantıksızlık değildi doğrusu, ama Barbro'ya göre bütün bunların önemi mi vardı? Barbro pek çok gücenmişçesine: "Biz Breidablick'e gidelim de bütün ailemi açıkta mı bıraka­lım?" diye sordu.</p>
  <p class="x-Norm">Axel yoksa yanlış mı duymuştu? Ağzı açık kaldı, sonra uzun bir cevaba hazırlanıyormuş gibi yutkun­maya başladı, ama bu hazırlıktan bir sonuç çıkmadı, sadece: "Peki ama onlar köye gitmiyorlar mı?" diye sordu. "Bilmiyorum", cevabını verdi Barbro, "yoksa köyde onlara bir ev mi kiraladın?"</p>
  <p class="x-Norm">Axel, Barbro ile daha fazla çekişmek istemedi, fakat Barbro'nun sözlerinin, kendisini hayli şaşırttı­ğını da söylemeden geçemezdi, nitekim: "Gittikçe dik kafalı oluyor, hırçınlaşıyorsun, ama içinden böyle değilsindir!" dedi. "Sözlerimin hepsinde samimiyim!" cevabını verdi Barbro. "Söyler misin lütfen, ailemin buraya taşınmasında ne sakınca var? Hem o vakit annem bana biraz yardım da eder. Fakat öyle ya, bir yardımcıya ihtiyacım olacak kadar çok işim yok sen­ce!"</p>
  <p class="x-Norm">Barbro bu sözlerinde tabii bir yere kadar hak­lıydı, ama pek çok bakımdan haksızdı da. Evet, onlar boşaltınca kulübelerinde Brede'ler oturabilirdi, ama o vakit Axel hayvanlarını nereye koysundu? Barbro ne demek istiyordu; aklını, fikrini mi kaçır­mıştı?</p>
  <p class="x-Norm">"Ben sana bir şey söyleyeyim mi, sen bir hizmetçi kız alsan iyi edersin." "Kışa girmek üzere olduğumuz, yapacak fazla iş bulunmadığı şu sırada mı? Yoo, mersi! Evvelce, lüzumu varken bir hizmetçi almalıy­dım, orası doğru!"</p>
  <p class="x-Norm">Barbro, yine bir dereceye kadar haklıydı: Evet, evvelce rahatsızlık ve gebeliğinde bir hizmetçisi ol­malıydı doğrusu. Ama hiçbir zaman işinden geri kalmamıştı ki, zaten şimdi de her tarafa yetişiyordu, hamarattı, yapılması gereken bütün işleri görüyor, hizmetçi lâfı ettiği olmuyordu. Ama bir hizmetçisi olmalıydı doğrusu. Axel cesaretsiz bir halde: "Evet, ama aklım almıyor bunu!" dedi.</p>
  <p class="x-Norm">Sustular.</p>
  <p class="x-Norm">Derken Barbro: "Babamın telgraf işini sen üze­rine alıyormuşsun, diye duydum; doğru mu? diye sordu.</p>
  <p class="x-Norm">"Nasıl, bunu kim söyledi?"</p>
  <p class="x-Norm">"Öyle diyorlar."</p>
  <p class="x-Norm">"Evet olabilir!" dedi Axel.</p>
  <p class="x-Norm">"Ya!"</p>
  <p class="x-Norm">"Niçin sordun?"</p>
  <p class="x-Norm">"Sordum, çünkü babamın elinden evini, çiftliğini aldın, şimdi de onu geçiminden etmek istiyorsun!"</p>
  <p class="x-Norm">Bir sessizlik oldu.</p>
  <p class="x-Norm">Fakat Axel daha fazlasına tahammül edemezdi, sesini yükselterek: "Sana bir şey söyleyeyim mi, sen benim gerek sana, gerek ailene yaptığım bunca iyi­liğe hiç de lâyık değilsin!" dedi.</p>
  <p class="x-Norm">"Ya!" dedi Barbro.</p>
  <p class="x-Norm">"Yeter!" diye bağırdı Axel, masaya bir yumruk indirdi. Sonra ayağa kalktı.</p>
  <p class="x-Norm">Barbro hafif, incecik bir sesle: "Beni korkutu­rum zannetme!" dedi, duvara sokuldu.</p>
  <p class="x-Norm">Axel onun sesini taklit ederek: "Seni mi kor­kutacağım!" dedi, onu adam yerine koymuyormuşçasına pufladı. "Ama iş şimdi ciddî, çocuk ne oldu, bilmek istiyorum. Onu suda mı boğdun?</p>
  <p class="x-Norm">"Suda mı boğmuşum?"</p>
  <p class="x-Norm">"Öyle ya, suda duruyordu."</p>
  <p class="x-Norm">Barbro: "Yoksa gözlerinle mi gördün?" dedi. Az kalsın: "Yoksa kokladın mı?" diyecekti, ama ce­saret edemedi, çünkü belki asıl şu sırada onunla şaka etmek doğru değildi, hiç. "Demek gördün?"</p>
  <p class="x-Norm">"Gördüm, sudan çıkmış olduğunu gördüm."</p>
  <p class="x-Norm">"Ah, görebilirsin!" dedi Barbro. "Suda doğdu, ayığım kaymıştı, kalkamadım."</p>
  <p class="x-Norm">"Ya, demek ayağın kaydı?"</p>
  <p class="x-Norm">"Evet, kayınca da çocuk düştü."</p>
  <p class="x-Norm">"Ya!" dedi Axel. "Ama ayağının kayacağını bildin de mi yanına bir bez aldın, o ne oluyor?"</p>
  <p class="x-Norm">Barbro: "Bez mi almışım" diye tekrarladı.</p>
  <p class="x-Norm">"Büyük beyaz bir bez, gömleklerimden birisini yanlamasına kesmişsin, onu yanına almışsın."</p>
  <p class="x-Norm">"Evet, o bezi aldım, içine ardıç dalları koyup eve getirecektim!" dedi Barbro.</p>
  <p class="x-Norm">"Ardıç dalları mı?"</p>
  <p class="x-Norm">"Evet, ardıç dalı. Ardıç dalı getirecektim demiş­tim ya sana!"</p>
  <p class="x-Norm">"Öyle, yoksa çalı süpürgesi miydi?"</p>
  <p class="x-Norm">"Ah, ha o, ha bu; hepsi bir..."</p>
  <p class="x-Norm">Şu var ki bu sert çekişmeye rağmen araları yine düzeldi, yani eskisi gibi iyi olmamakla beraber ziyan­sız bir hal aldı, Barbro zeki idi, Axel'e uymuş gö­ründü, tehlikeyi sezmiş bulunuyordu. Ama bu şartlar altında Maaneland'daki hayat günden güne zorakileşti, çekilmez oldu, güven ve huzur kalmamıştı, hep tetikte bulunmak gerekiyordu. Bir gün, bir gün daha, günler ancak öyle geçiyordu; eh, Axel’in hiç değilse buna memnun olması gerekirdi. Bir kere bu kızı yanına almıştı, ona ihtiyacı vardı, onun sevgilisi olmuş, ona bağlanmıştı; kendisini ve bütün hayatını değiştirmek Axel için öyle kolay değildi pek. Barbro, her şeyi biliyordu: Yeni binanın girdisini, çıktısını, mal ve eşyaların nerde muhafaza edildiğini; ineklerin, keçilerin ne zaman yavrulayacaklarını; hayvanların kış yeminin kıt mı, bol mu olduğunu, sütlerden hangi­sinin peynire ayrılıp hangisinin evde kullanılacağını... bütün bunları biliyordu. Yabancı birisi bunları nerden bilecekti, hem bir yabancı bulmak imkânsızdı belki de.</p>
  <p class="x-Norm">Ah, ah, bununla beraber Axel, zaman zaman Barbro'ya yol vermeyi, yerine bir başka kız almayı düşünmüştü; Barbro ikide bir hır çıkmasına sebep oluyor, Axel ondan bayağı yılıyordu. Onun iltifatına nail olmak bahtsızlığına uğradığı zamanlarda bile Barbro'nun o garip hırçınlığı ve hoyratlığı karşısında vakit vakit sindiği olmuştu. Fakat Barbro güzeldi; insana tatlı saatler de yaşatmış, Axel’i kollarının ara­sına hazla gömmüştü. Ama bunlar şimdi geçmişe karışmış, artık hiçbiri kalmamıştı. Yoo, elvermişti artık, bu rezil hikâyeyi Barbro yeni baştan yaşamak istemiyordu! Gelgelelim kendisini ve bütün hayatını yeni bir biçime sokmak kolay değildi Axel için. Axel ısrarla: "O halde hemen evlenelim!" diyordu. "He­men mi?" diye cevap verdi Barbro. "Hayır, ben önce şehre gidip dişlerimi yaptıracağım. Ağrıya ağrıya hemen hepsi döküldü."</p>
  <p class="x-Norm">Eh, bu durumda işi eskisi gibi oluruna bırakmak gerekiyordu. Barbro şimdi belirli bir ücret almıyor, ama eline evvelki ücretinden daha fazla para geçi­yordu. Para isteyeceği tutup da Axel'den istediğini koparınca kendisine bir hediye verilmiş gibi teşekkür ediyordu. Fakat Axel'in Barbro'nun paraya ne ihtiyacı olacağına aklı yatmıyordu; Allah’ın kırında parayı ne yapacaktı bu kız? Biriktiriyor muydu? Fakat yıllar­dır habire ne biriktirmesiydi bu?</p>
  <p class="x-Norm">Axel'in aklının ermediği pek çok şeyler vardı ortada: Barbro'ya bir nişan yüzüğü, hatta daha sonra bir altın yüzük vermemiş miydi? Bu sonuncu önemli hediyenin peşi sıra uzun zaman dirlik düzen içinde yaşamamış mıydılar? Ama bunun etkisi kırk yıl sürecek değildi ya, nerde, Axel ise ona ikide bir yüzük satın alamazdı tabii. Kısacası: Barbro kendisini istemiyor muydu? Kadın kısmının işine akıl sır er­mez ki! Yoksa Barbro için başka bir yerde büyük sürüsü, yeni bir evi olan bir erkek hazır mıydı? Karı kısmının huysuzluk ve sersemliğine içerleyip yumruğunu masaya indirmekte yerden göğe haklıydı Axel.</p>
  <p class="x-Norm">Çok garipti doğrusu, görünüşte Barbro'nun biri­cik dileği, şehirde ve Bergen'de yaşamaktı. Ama hey Allah’ım, peki o halde ne diye tekrar kuzeye gelmişti? Sırf babasının telgrafıyla başkalarından yana tek bir adım bile atamazdı, ortada bir başka sebep olmalıydı. Değil mi ki yıllardır sabahtan akşamlara kadar bu­radan şikâyet edip duruyordu. Teneke veya demir tabak ve kaşıklar yerine tahta kap kaçak, tencere ye­rine çömlek, sütçü dükkânını bir ziyaret yerine bu bi­tip tükenmez süt sağışlar, köylü çizmeleri, arap sabu­nu, baş altında ot torbası, ne müzik, ne insan yüzü; işte böyle bir yerdeydi Barbro...</p>
  <p class="x-Norm">O büyük çekişmeden sonra yine ara sıra kavga ettikleri oldu. "Susalım mı, yoksa konuşalım mı?" diyordu Barbro. "Bakıyorum, babama ettiklerini ar­tık hatırlamaz oldun!" diyordu. "Ya, ne etmişim ki?" diye soruyordu Axel.</p>
  <p class="x-Norm">"Bunu sen daha iyi bilirsin. Ama ne yapsan hat bakıcısı olmayacaksın."</p>
  <p class="x-Norm">"Ya!"</p>
  <p class="x-Norm">"Evet, yanılmıyorsam bu böyledir sanırım."</p>
  <p class="x-Norm">"Bu işi becerecek kadar kafalı değil miyim yok­sa?"</p>
  <p class="x-Norm">"Kafalı isen ne âlâ; ama ne okuduğun, ne yazdı­ğın var; eline bir gazete bile aldığın yok."</p>
  <p class="x-Norm">"Kendime lâzım olduğu kadar okumam da var, yazmam da; fakat sen çenesi düşüğün birisin!"</p>
  <p class="x-Norm">Barbro. "Al da yüzüğünü başına çal!'' diye ba­ğırdı ve gümüş yüzüğü masaya fırlattı. Axel bir süre sonra "Ya," dedi, "Peki, öteki nerede?"</p>
  <p class="x-Norm">"Yüzüklerini geri alacaksan al işte!" dedi Bar­bro, parmağından altın yüzüğü çıkarmaya davrandı. "Senin kızman umurumdaydı sanki!" dedi Axel, çı­kıp dışarı gitti.</p>
  <p class="x-Norm">Ve tabii ki Barbro çok geçmeden iki yüzüğü de yine parmaklarına taktı.</p>
  <p class="x-Norm">Barbro; Axel'in, kendisini çocuğu öldürmüş ol­makla suçlandırışına bir zaman sonra aldırmamaya başladı. Büsbütün aksini yaptı: Boş veriyor, küstahlık ediyordu. Hiçbir itirafta bulunmamakla beraber bir taraftan da: "Eh, boğmuş olsam bile ne çıkar?" di­yordu. "Sen burada Allah'ın kırında yaşıyorsun, dün­yada olup bitenlerden haberin yok!"</p>
  <p class="x-Norm">Bir seferinde yine bu mesele konuşuluyordu ki Barbro, Axel'in kafasına bu işi lüzumundan fazla cid­diye aldığı fikrini sokmak istedi, kendisi bir çocuğa kıymış olmaya ancak değeri kadar önem veriyordu. Bergen'de iki kızın yaptıklarını anlatıyordu: "Birisi birkaç ay ceza yedi; çünkü aptallık etmiş, çocuğu ken­di elleriyle boğacağı yerde donarak ölmesi için soka­ğa bırakmıştı; öbürü ise beraat etti. Hayır, şimdi ka­nun bu konuda eskisi kadar merhametsiz değil. Hem sonra bu iş her vakit meydana da çıkmaz ki! Bergen’deki otelde çalışan kızlardan biri iki çocuğunu da boğdu, Christiania'lı bir kız, tüylü bir şapka giyerdi.</p>
  <p class="x-Norm">İkinci çocuk için üç ay yedi, ama birincisi duyulma­dı bile!"</p>
  <p class="x-Norm">Axel dinliyor, Barbro'nun karşısında gittikçe göz­leri kararıyordu. Anlamaya çabalıyor, bu karanlıkta bir şeyler bulup kavramaya uğraşıyordu; ama aslında haklıydı Barbro. Axel meseleyi lüzumundan fazla cid­diye alıyordu. Ne kadar soysuzca ve bayağı olursa ol­sun üzerinde ciddiyetle düşünmeye değmezdi bu. Bir çocuğa kıymak Barbro için hiç hiçbir anlam taşımı­yordu, ona göre aslında öyle olmayacak bir şey değil­di, bütün bir ahlâk çöküntüsünün, düşüncesizliğin başveren çıbanıydı sadece; bir hizmetçiden de bu bekle­nirdi. Aynı şey hâdiseden sonraki günlerde de gözük­tü: Usa vurma, düşünce diye bir şey yoktu bu kızda; tıpkı eskisi gibi olur olmaz şeyler konuşuyordu, bir hizmetçi parçasıydı toptan. "Dişlerim için gitmeli­yim!" diyordu. "Kendime bir de mantlett almalıyım." Mantlett dediği yarı bele kadar inen kaptı bir nevi; birkaç sene için moda olmuştu, Barbro da bir tane edinmek istiyordu.</p>
  <p class="x-Norm">Barbro her şeyi böyle tabii karşıladıktan sonra Axel'e de yatışmaktan başka ne kalıyordu? Şimdi şüphesi de eski kesinliğini kaybetmişti, hem sonra Barbro'nun hiçbir zaman bir itirafta bulunduğu da yoktu ki, aksine, tekrar tekrar bütün suçu inkâr et­mişti. Bu işi ne öfke, ne inat göstermeksizin, tabağı gerçekten kırmış olsa bile kırmadım diye inkâr eden bir hizmetçi kız gibi yapıyordu. Aradan birkaç hafta geçti, Axel'in sabrı tükendi, günün birinde odanın ortasında dikilekaldı, kafasında bir şimşek çakmıştı: Hey Yarabbi sen bilirsin, Barbro'nun karnındaki şiş­kinliği, gebe olduğunu herkesler görmüşlerdi! Şim­diyse vücudu yine eski narinliğine dönmüştü, peki ama çocuk nerede? Ya gelseler de çocuğu arasalar? Günün birinde bu işin açıklanmasını isteyeceklerdir. Madem ortada işlenmiş bir suç yok, şu halde cesedi mezarlığa gömseydiler çok daha iyi etmiş olurlar, böylece ceset de fundalıktan, Maaneland'dan uzaklaş­mış olurdu.</p>
  <p class="x-Norm">"Hayır, böyle yapsaydık benim başım derde gi­rerdi," dedi Barbro. "Çocuğu açarlar, bizi sorguya çe­kerlerdi. Böyle olsun istemedim."</p>
  <p class="x-Norm">"Bari ilerde daha kötü bir durumla karşılaşmasak!" dedi Axel.</p>
  <p class="x-Norm">Barbro cevap verdi: "Ne diye bu işi bu kadar çok kurcalıyorsun? Bırak, fundalıkta kalsın!" Üstelik gülerek şunu da sordu: "Yoksa ölü, peşin sıra gelir mi sanıyorsun? Sen yalnız ağzını sıkı tut, bir daha da düşünüp tasa etme!"</p>
  <p class="x-Norm">"Evet, ama peki!"</p>
  <p class="x-Norm">"Yoksa çocuğu ben mi boğdum sanıyorsun? Ha­yır, ben suya düşünce o kendiliğinden boğuldu. Ak­lına neler de geliyor, doğrusu şaşılacak şey! Hem son­ra bu iş asla açığa da çıkmaz ki!"</p>
  <p class="x-Norm">Axel itiraz etti: "Ben duydum, Inger Sellanraa'nınki gizli kaldı mı?"</p>
  <p class="x-Norm">Barbro düşünceye daldı: "Bu beni telâşa düşür­me?.!" dedi. "O gün bugün kanun değişti, gazete oku­muş olsaydın görürdün. Birçokları doğurdukları ço­cukları öldürüyorlar, kimse de onlara bu yüzden bir şey yapmaya kalkmıyor!"</p>
  <p class="x-Norm">Barbro bunu Axel'e anlatmaya çalıştı; bu işleri az çok biliyordu Barbro, şehirlerde boşuna bulunma­mıştı; çok şey duymuş, görmüş, öğrenmişti; şimdi Axel'in karşısında oturmuş, ondan daha bilgili oldu­ğunu gösteriyordu. Barbro belli başlı üç sebep bulu­yor, hep onları öne sürüyordu: Birincisi o, çocuk öl­dürmemişti. İkincisi öldürmüş olsa bile bundan bir tehlike gelmezdi, üçüncüsü bu iş hiçbir zaman meyda­na çıkmazdı.</p>
  <p class="x-Norm">Axel itiraz etti: "Ben hiçbir şey gizli kalmaz sa­nırdım!"</p>
  <p class="x-Norm">"Yoo, hayır, nerede!" diye cevap verdi Barbro. Ve ister Axel'i afallatmak veya ona cesaret vermek düşüncesiyle, isterse caka satmak ya da böbürlenmek için baklayı o anda ağzından çıkarıverdi: "Ben ken­dim öyle bir şey yapmıştım ki kimsenin ruhu bile duy­madı!' dedi.</p>
  <p class="x-Norm">Axel inanmak istemedi: "Sen mi?" diye sordu. "Ne yaptındı?"</p>
  <p class="x-Norm">"Ne mi yapmıştım? Evvelce bir çocuk öldürmüş­tüm."</p>
  <p class="x-Norm">Her halde Barbro böyle bütün bütün açılmayı düşünmemişti, ama şimdi daha da ileri gitmek zorun­daydı; çünkü Axel oturmuş, gözlerini kendisine dik­mişti. Ah, taşkın bir küstahlık değildi onunki; Bar­bro kavga arıyor, yiğitlik taslıyordu; baskın çıksın, son söz kendisinde kalsın istiyordu: "İnanmıyor musun?" dedi yüksek sesle. "Körfezdeki çocuk ölüsünü hatır­lamıyor musun? Onu oraya ben atmıştım."</p>
  <p class="x-Norm">Axel: "Ne!" diye bağırdı.</p>
  <p class="x-Norm">"Hani bir çocuk ölüsü vardı. Galiba unuttun, gitti. Canım, gazetede okumuştuk ya!'</p>
  <p class="x-Norm">Bir süre sonra Axel boşandı: "Sen korkunç bir kadınsın!" diye haykırdı.</p>
  <p class="x-Norm">Fakat Axel'in afallayışı Barbro'ya kuvvet oldu, ona bir nevi tabiat üstü bir kuvvet aşıladı, Barbro bu sayede işin ayrıntılarını da anlattı: "Çocuğu vali­zime koymuştum, ölüydü, doğar doğmaz öldürmüş­tüm. Deniz kıyısına varınca çıkarıp attım.</p>
  <p class="x-Norm">Axel kötü kötü düşünerek ve susarak oturuyor, Barbro ise konuşmasına devam ediyordu; Bu ış olalı çok zaman var", diyordu, "birkaç senelik mesele, Maaneland'a geleceğim sıralardaydı. Görüyorsun ya, her şey meydana çıkıyor muymuş? Ne gezer. Cümle âlemin her yaptığı meydana çıkacak olsa olur mu dersin? Ya şehirlerdeki evlilerin yaptıkları? Onlar çocuklarını daha karınlarında iken öldürürler, bu iş için ayrı doktorlar vardır. Onlar; bir çocuktan, hadi iki diyelim, iki çocuktan fazlasını istemezler; bu yüz­den doktor çocuğu ana rahminde iken öldürür. İnan bana, şehirlerde böyle şeylere aldıran bile yok."</p>
  <p class="x-Norm">Axel sordu: "Ee, şu halde demek ikinci çocuğu da sen öldürdün, öyle mi?"</p>
  <p class="x-Norm">Barbro hiç umurunda değilmiş gibi: "Hayır!" dedi. "Buna lüzum kalmadı." Fakat bir kere daha eski dediğine dönerek, öyle olsa bile bundan bir tehlike çıkmayacağını ekledi. Bu işe hiç gözünü kırp­madan bakmaya alışmışa benziyor, bu mesele konu­şulurken bu yüzden böyle kayıtsız kalıyordu. Birin­cisinde muhakkak biraz ürpermiş; bir çocuğu öldürmek onu hafiften irkiltmiş, sarsmış olmalıydı; ama ikincisinde işlediği cinayete bir tarih olayına bakar gibi bakmıştı. Belki de: Eskiden olmuştu, şimdi de olabilirdi.</p>
  <p class="x-Norm">Başı kurşun gibi ağır, odadan çıktı Axel. Bar­bro'nun, ilk çocuğunu boğmuş olması ona pek do­kunmazdı; bundan ona ne! Onun evvelce bir çocuk peydahlamış olmasına bile pek bir şey denemezdi. Barbro'nun ağzı süt kokmuyordu şüphesiz; kendini öyle de göstermemişti zaten, aksine, feleğin çembe­rinden geçmiş olduğunu asla saklamamış, hatta Axel'e bazı gizli marifetler bile öğretmişti. Alâ. Fakat bu sonuncu çocuğu Axel kaybetmek istemezdi, bir oğlan, beze sarılı ak pak bir yavruydu bu! Barbro çocuğun ölümünden sorumlu olduğu takdirde Axel'e bir "kö­tülük" etmiş, Axel için kıymetli ve bir daha asla yerine konamayarak bir bağı koparmış bulunuyordu. Ama belki de Axel, Barbro'nun günahına giriyordu: Ger­çekten ayağı kayıp dereye düşmüş de kalkamamış olabilirdi Barbro. Gelgelelim bir bez vardı ortada; Barbro Axel'in gömleğinin yarısını yanı sıra götür­müştü....</p>
  <p class="x-Norm">O gün de saatler geçti, öğle oldu, akşam oldu. Ve Axel yatağa girip de uzun zaman gözleri karan­lığa dikili kaldıktan sonra uyudu, sabaha kadar uyu­du. Yeni bir gün başladı, bugünün peşinden başka günler geldiler.</p>
  <p class="x-Norm">Barbro hep aynı kaldı. Şehirlerde olup bitenler­den pek çok şey biliyor; o civarlarda yapılması tehlikeli olan, insanı korkutan bu gibi ufak tefek şeyleri hiç aldırmadan yapıyordu. Ayrıca bunlar da gönül­lere su serpiyor, Barbro'nun zekâsı, tasasızlığı her ikisine de yetiyordu. Hem sonra Barbro tehlikeli bir insana da benzemiyordu. Barbro bir canavar mıydı? Asla. Aksine güzel bir kızdı o, ufak tefek kalkık bir burnu, mavi gözleri vardı; işleri de çabuk çabuk yapıp bitiriveriyordu. Yalnız çiftlik onu biraz sinirlen­diriyor, ikide bir külle ovulması gereken o tahta kap kaçaklar sinirine batıyor, belki de gerek Axel'den, gerekse yaşadığı bu Allah'ın belâsı yalnızlık hayatın­dan da bezmiş bulunuyordu. Fakat hayvanların hiç­birini boğazlamaya kalkmadığı gibi geceleri bıçağı çekip Axel'in tepesine de dikilmiyordu.</p>
  <p class="x-Norm">İkisi, çocuk ölüsünün dışarıda ormanda oluşu ko­nusunu yalnız bir kere daha konuştular. Axel cese­din kilise mezarlığına gömülmesi, toprakla örtülmesi gerektiğini bir kere daha tekrarladı, ama Barbro kendi tutumunun çok yerinde olduğunda yine ısrar etti. Bu vesile ile bu işi kendisinin de düşün­mekte olduğunu, haha, ayrıca kurnazlığını gösteren bir lâf etti; bu lâf burnunun ucundan daha ilerisini de gördüğünü, o ufacık ve kıt aklıyla düşünmekte olduğunu ispat ediyordu: "iş meydana çıksa bile gi­der, Lensmann'la görüşürüm, evlerinde çalışmıştım, bayan Heyerdahl bana yardım eder"; dedi. "Başka­larının durumu benimki kadar iyi değil, yine de beraat ediyorlar. Babamın büyüklerle arası iyidir, mübaşirdir, falan filan!"</p>
  <p class="x-Norm">Axel sadece başını salladı.</p>
  <p class="x-Norm">"İnanmıyor musun?"</p>
  <p class="x-Norm">"Baban işi yoluna koyar diye neler de uyduru­yorsun?"</p>
  <p class="x-Norm">Barbro kızdı: "Sen bundan ne anlarsın?" dedi. "Sen onu perişan ettiğini düşün, sen onu çiftliğinden, geçiminden ettin!"</p>
  <p class="x-Norm">Şüphesiz Barbro, babasının son zamanlarda eski itibarını kaybettiğini, bunun kendisine de zararı do­kunacağını az çok biliyordu. Axel buna ne cevap verebilirdi? Sustu. Dirlik düzen arayan, sadece çalış­masını bilen bir adamdı o.</p>
</body>
</html>