<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
  <title>dunyanimeti2-1.html</title>
  <link href="../Styles/template.css" rel="stylesheet" type="text/css" />
</head>
<body>
  <p align="center"><strong>XI</strong></p>
  <p class="x-Norm">Zaman geçiyor, kış geçiyor, yine bahar geliyor. Tabii, günün birinde lsak'ın muhakkak köye inmesi gerekti. Gidip de ne yapacağını sordular. "Pek bilmi­yorum!" dedi. Ama arabasını gıcır gıcır temizledi, üzerine kerevetini yerleştirdi, yola çıktı. Tabii, Storborg'taki Eleseus için yanına türlü yiyecekler almış­tı. Sellanraa'dan kalkan arabalarda her zaman, Eleseus'a götürülecek bir şey olurdu zaten.</p>
  <p class="x-Norm">lsak'ın aşağılara inişi hiç de önemsiz bir hâdise olamazdı; o bunu binde bir yapar, köye onun yerine daha çok Sivert gidip gelirdi. İlk iki çiftliğin adam­ları kulübelerinin kapısı önüne çıktılar, birbirlerine: "İşte Isak'ın kendisi, bugün böyle nereye gidiyor aca­ba?" dediler. Isak, Maaneland'dan geçerken Barbro, kucağında bir çocuk, pencerenin önünde duruyordu. Barbro, onu görünce: "İşte Isak'ın kendisi!" diye dü­şündü.</p>
  <p class="x-Norm">Isak, Storborg'a varınca atı durduruyor: "Ele­seus burada mı?" Eleseus dışarıya çıkıyor. Evet, ora­dadır, henüz yola çıkmamıştır, ama çıkmak üzeredir, bahar yolculuğunu güney şehirlerine yapmayı düşünü­yor. "Annen sana biraz bir şey yolladı!" diyor baba­sı. "Nedir bilmiyorum, ama fazla bir şey değil her­halde."</p>
  <p class="x-Norm">Eleseus kapları alıyor, teşekkür ediyor, soruyor: "Ayrıca mektup falan yok mu?"</p>
  <p class="x-Norm">"Var!" diyor babası, ceplerini aramaya başlıyor. "Herhalde küçük Rebekka'dan."</p>
  <p class="x-Norm">Eleseus mektubu alıyor, bu mektubu bekliyordu, büyükçe biı mektup olduğunu görüyor, babasına: "Ne yazık ki erken geldin, keşke iki gün sonra gel­seydin!" diyor. "Fakat biraz beklersen arabana benim bavulu da koyabilirim."</p>
  <p class="x-Norm">Isak arabadan iniyor, atı bağlıyor. Sonra tarla­ları bir dolaşmaya gidiyor. Küçük tezgâhtar Andresen, Eleseus'un topraklarında iyi bir çiftçi olduğunu göster­miştir. Gerçi Sivert de atları alıp Sellenraa'dan ona yardıma gelmiştir, ama o da kendi gayretiyle batak­lık kurutmuş, yanına hendeklere taş döşeyici bir yar­dımcı bulmuştur. Bu yıl için Storborg'a dışarıdan yem almaya lüzum yoktur, gelecek sene Eleseus, kendi malı bir atı herhalde besleyebilir. Bütün bunları Andre­sen'in çiftçilikten hoşlanmasına borçludur.</p>
  <p class="x-Norm">Biraz sonra Eleseus seslenip bavulunun hazır ol­duğunu bildiriyor. Kendi de hazırlanmış, babasıyla gitmeye karar vermiştir; o güzelim mavi kostümünü giymiş, boynuna beyaz bir yaka takmış, ayaklarına galoşlarını geçirmiş, eline bir baston almıştır. Fakat köye posta kayığının hareketinden birkaç gün önce varmış olacak; ama ne zarar, köyde bekleyebilir; ha çiftlikte beklemiş, ha köyde; onun için hepsi bir.</p>
  <p class="x-Norm">Baba oğul hareket ediyorlar. Tezgâhtar Andre­sen dükkânın önünde duruyor, onlara hayırlı yolculuk­lar diliyor.</p>
  <p class="x-Norm">Baba, oğlunu düşünüyor; kereveti yalnız ona bırakmak istiyor, ama Eleseus bu teklifi derhal ve kesin reddediyor, babasının yanına oturuyor. Breidablick önünden geçerlerken Eleseus birdenbire bir şey unut­tuğunu hatırlıyor. Babası atı durduruyor: "Nedir?" diye soruyor. Ne olacak, şemsiye; Eleseus şemsiyesini unutmuştur, bunu açıkça söyleyemez, onur için sadece: "Geçti artık, sür atı!" diyor.</p>
  <p class="x-Norm">"Geri dönmeyelim mi?"</p>
  <p class="x-Norm">"Hayır, sür atı!"</p>
  <p class="x-Norm">Fakat amma da biçimsizdi bu unutkanlık! Babası tarlaları dolaştığı, onu beklediği içindir ki iki ayağı bir pabuca girmişti. Şimdi Eleseus'un, Drontheim'e gidince yeni bir şemsiye alması gerekiyordu, iki şemsiyesi olursa hem ne çıkardı bundan? Ama kendisine o kadar kızmıştı ki yere atlamış, arabanın peşinden yürümeye başlamıştı.</p>
  <p class="x-Norm">Bu durumda birbirleriyle fazla bir şey konuşamı­yorlar, çünkü Isak her kelimede başını çevirmek, omu­zu üstünden konuşmak zorunda kalıyordu. Isak sor­du: "Yolculuğun ne kadar sürecek?"</p>
  <p class="x-Norm">Eleseus cevap verdi: "Üç, dört hafta kadar!"</p>
  <p class="x-Norm">Babası, büyük şehirlerdeki insanların yollarını şaşırmayışlarına hayret ettiğini söyledi; fakat Eleseus kendisinin de büyük şehirlere alışkın olduğunu, hiç­bir zaman yolunu şaşırmadığını anlattı. Derken ba­bası, arabada yalnız kendisinin oturmasını ayıp buldu ve: "Arabada biraz da sen git, ben istemem artık!" dedi. Fakat Eleseus, babasını her ne pahasına olursa olsun kerevetten kaldırmak istemedi; iyisi mi kendi de yine çıkıp onun yanına oturdu. Ama daha önce sofra kurup Isak'ın yanındaki güzel yiyeceklerden yediler, sonra da yollarına devam ettiler.</p>
  <p class="x-Norm">Derken en aşağıdaki iki çiftliğe geldiler. İnsan orada artık köye yaklaştığını hissediyordu. Bu iki yeni evin yola bakan küçük pencerelerine beyaz per­deler takılmış, samanlıkların tepelerine 17 Mayıs şe­refine çekilecek bayrak için ufak bir direk dikilmişti Yolcuların geçtiğini gören her iki çiftlik halkı: "İşte Isak'ın kendisi!" dediler.</p>
  <p class="x-Norm">Eleseus zihnini; kendi şahsına, kendi dertlerine ait düşüncelerden nihayet kurtarabildi ve sordu: "Bu­gün köyde ne yapmak istiyorsun?"</p>
  <p class="x-Norm">"Hıı, pek öyle önemli değil!" cevabını verdi ba­bası. Fakat Eleseus nasıl olsa yolculuğa çıkacağına göre babasının tasavvurunu öğrenmesinde bir sakınca yoktu. "Demircinin Jensine'yi alıp dönmek istiyo­rum!" diye açıkladı Isak, evet, öylece itiraf ediverdi.</p>
  <p class="x-Norm">"Ne diye sen yoruluyorsun, Sivert gidemez miy­di?" diye sordu Eleseus. İşte Eleseus o kadar anlıyor; demek ki kızın, bunca büyüklük taslayıp Sellanraa'dan gittiği halde, Sivert'in arabasında yine geri gele­ceğini sanıyordu.</p>
  <p class="x-Norm">Hayır, bu yıl ot işi hiç de yolunda gitmemişti. Inger sözüne sadık çıkmış, Leopoldine de elinden ge­leni yapmıştı, üstelik atla çekilen bir ot tarağına da sahiptiler. Gel gelelim ot, az çok çayırotu çıkmıştı ve çayırlar evden hayli uzaktaydılar. Sellanraa büyük bir çiftlikti şimdi, kadınları ot dermekten gayrı işler bek­liyordu: Bunca hayvana bakmak gerekiyor, sofranın vaktinde hazır olması gerekiyor; tereyağıydı, peyni­riydi, çamaşırıydı, ekmeğiydi, hepsine yetişmek lâzım geliyor, ana kız fazla yoruluyorlardı. Isak böyle bir yaz mevsimini bir daha yaşamak istemedi, eğer müm­künse Jensine'nin tekrar gelmesine karar verdi. Bu sefer buna lnger de olmaz demedi, aklı başına gelmiş­ti: "Sen nasıl bilirsen öyle yap!" dedi. Oo, Inger söz­den anlıyordu artık, insanın yitirdiği aklını tekrar bulması az şey midir? lnger'in artık gizlenecek kız­gınlığı, artık dizginlenecek tutkuları kalmamıştı; kış onun ateşini almış, onda yalnız eve yetecek bir sıcak­lık bırakmıştı. lnger'in vücudu şimdi dolgunlaşmaya başlamış, güzel ve gösterişli bir hal almıştı. Ne tuhaf, lnger pek az yaşlanıyor, öyle parça parça solup ihti­yarlamıyordu; belki de açılıp serpilmiş olmasının geç kalmışlığındandı bu. Allah bilir bu işin hikmetini, hiçbir şeyin tek sebebi yoktur, her şeyde bir sebepler zinciri bulunur. Hem demircinin karısının gözünde çok üstün bir insan değil miydi lnger? Demircinin karısı Inger'de ne kusur bulabilirdi ki? Inger yüzü­nün çirkinliğinden ötürü ömrünün baharından olmuş, daha sonra suni havaya bırakılmış, böylelikle yazı'nın altı yılını çaldırmıştı; ama kanındaki kızgınlıktan dolayı sonbaharında deli sürgünler vermesi gereki­yordu. Inger öyle bir demirci karısından daha iyidir, biraz zedelenmiştir, biraz çirkindir, ama cevherli ve hamarat...</p>
  <p class="x-Norm">Baba oğul yollarına devam ediyorlar, Brede Olsen'in küçük oteline geliyorlar, atı sundurmaya götü­rüyorlar. Akşam olmuştur. Kendileri otelden içeri giriyorlar.</p>
  <p class="x-Norm">Bu evi Brede Olsen kiralamıştır, aslında tüccara ait bir konağın bir bölüğüdür burası. Şimdi içinde iki salon, iki yatak odası vardır, oldukça iyidir, yeri fena değil. Başta kahvehane müşterilerinin, sonra posta vapuruna binecek civar halkının uğrağıdır.</p>
  <p class="x-Norm">Brede partiyi gözünden vurmuşa benziyor, asıl sahasını bulmuştur, bunu da karısına borçlu. Brede'­nin karısı bu kahve ile bu ufak oteli açmayı, Breidablick'teki artırmada kahve satarken akletmişti; kahve satışı o zaman çok zevkli olmuş, parmaklarının çil paralara, nakit paraya dokunmasından kadın pek hoşlanmıştı. Buraya geldiler geleli işleri yolunda gitmişti; kadın şimdi işi ciddî tutarak kahve satıyor, yersizleri misafir ediyor, yolcular tarafından övülü­yordu. Tabii, kızı Katrine onun sağ elidir âdeta, Katrine artık büyük bir kızdır, ayağına çabuk bir garson olmuştur. Ama yine tabii, küçük Katrine'nin daha ne kadar anasının babasının evinde kalıp hiz­met göreceği, bir zaman meselesi. Fakat bu arada alışveriş yolunda gidiyor, budur önemli olan. Baş­langıç yüzde yüz iyi olmuştu, tüccar kahvenin simit ve gevrek ihtiyacını önceden gereğince düşünmüş olsaydı daha da iyi olabilirdi; 17 Mayıs'ı kutlamak isteyen müşteriler boşu boşuna kahvenin yanına simit, gevrek istediler. O gün tüccar bayramlarda köye simit yetiştirmek lüzumunu öğrendi.</p>
  <p class="x-Norm">Brede ile bütün ailesinin karnı, böylece mümkün mertebe doyuyordu, öğünlerin çoğunda kahve ile artmış simitlerden başka yiyecek bir şey bulamıyor­lar, ama hiç değilse bunlar hayatlarını sürdürmeyi mümkün kılıyor, çocuklar da bu sayede ince hatta âdeta nazikleşmiş bir hal alıyorlardı. "Kahvesinin yanına gevrek bulamaz herkes!" diyordu köydekiler. Brede'ler işlerini yoluna koymuşa benziyorlar, hatta müşterilerin arasında dolaşarak simit parçaları kapa kapa semizleyen bir de köpek besliyorlardı. Bir oteldeki bakım mükemmelliğinin çığırtkanı olması bakı­mından semiz bir köpek az şey midir?</p>
  <p class="x-Norm">Buna göre Brede Olsen bu işte bir ev sahibi yerine geçmiş, bunun yanı sıra da mevkiini yükselt­mişti. Tekrar Lensmann'ın yol arkadaşı ve mübaşiri olmuş, bu görevinde bir süre kendisine çok iş çık­mıştı. Ama şu sonbaharda kızı Barbro, bir hiç yüzün­den, açıkçası bir bit yüzünden bayan Lensmann'la çatışmış, o gün bugün Brede de efendileri tarafından hoş karşılanmamıştı. Fakat bu yüzden çok şey kay­betmiş değildi Brede; başka efendiler tanıyor, onlar bayan Lensmann'ı kızdırmak için Brede'yi çağırıyor­lardı, böylece Brede, doktoru<span style="font-size: 0.92em; line-height: 1.27;">n arabacısı sıfatıyla ara­nan bir adam olmuştu, rahibin hanımı ise şöyle di­yordu: "Keşke daha çok domuzum olsa da hepsini sana kestirsem!"</span></p>
  <p class="x-Norm">Bununla beraber şimdi bile bazen Brede'lerin sofrasının yalın kat olduğu da oluyordu, köpek gibi semiz değildi hepsi. Bereket, Brede düşünmüyordu fazla. Boyuna yenileri doğmakla beraber: "Çocuklar gün gün büyüyorlar!" diyordu. Ayrılıp gitmiş olan büyükler, nasıl olsa başlarının çaresine bakıyorlar, hatta arada eve biraz bir şey de gönderiyorlardı. Barbro, Maaneland'da evlenmişti, Helge ringa avın­da çalışıyordu; ikisi de fırsat düştükçe anne ve babalarına öteberi yahut para veriyorlardı. Hatta otelde müşterilere hizmet eden Katrine bile kışın dar bir günde babasının avucuna kâğıt para beş kron sıkıştırıvermişti. "Ne kız, ne kız!" diye böbürlenmişti Brede; bu parayı kimden, niçin aldığını sormamıştı bile. Böyle olmalıydı, çocuklar ana ve babalarını unutmamalı, onlara yardım etmeliydiler!</p>
  <p class="x-Norm">Oğlu Helge'den o kadar memnun değildi Brede; bazen dükkâna gider, kendisini dinleyenlere çocuk­ların ana ve babalarına karşı olan ödevleri hakkındaki düşüncelerini açıklardı: "Meselâ oğlum Helge. Biraz tütün kullanacak, yeri gelince bir kadeh bir şey içe­cek olsa buna ne diyebilirim, hepimiz gençtik bir zamanlar. Fakat o, arka arkaya, içinde selâmdan başka bir şey bulunmayan mektuplar göndermemelidir. Anasına gözyaşı döktürmemelidir. Doğru de­ğil. Eskiden böyle değildi bu. Eskiden evlâtlar bu­runlarını kırarlar, bir işe girerler, ailelerine yardım ederlerdi. Hep böyle olmalı. Ana baba onları ka­rınlarında taşımadılar, onlar büyüyene kadar kan ter içinde kalmadılar mı? Çocuklar bunu hiçbir zaman unutmamalıdır."</p>
  <p class="x-Norm">Babasının bu nutkunu oradakilerle birlikte Hel­ge de dinlemişti sanki çünkü tam o sırada ondan, içinde bir banknot, elli kron'luk bir kâğıt para bulunan bir mektup gelmişti. Bunun üzerine Brede'ler sefa sürmeye başladılar, keyifleri öyle yerindeydi ki öğle yemeğine balık ve etle beraber otelin en güzel salonuna aynalı bir asma lâmba aldılar.</p>
  <p class="x-Norm">Böyle birbiri arkasına günler geçiyordu, daha ne? Brede ailesi yaşamaya devam ediyor, kazandığını yiyerek kendi yağıyla kavrulup gidiyordu; bunun böyle oluşunu dert edinmedikten sonra daha ne?</p>
  <p class="x-Norm">"Sizi buraya hangi rüzgâr attı?" diye bağırdı Brede ve Isak'la Eleseus'u asma lâmbalı salona götürdü. "Aman ne görüyorum, Isak, seyahate çıkmı­yorsun ya sen?"</p>
  <p class="x-Norm">"Hayır, benim demircide biraz işim var da..."</p>
  <p class="x-Norm">"Peki, Eleseus şehirleri yine bir dolaşmaya gidi­yor şu halde?"</p>
  <p class="x-Norm">Eleseus otellere, kahvelere alışıktır, rahatına ba­kıyor; pardösüsünü, bastonunu asıyor ve kahve isti­yor. Babasının yanında biraz yiyecek de var. Katrine kahve getiriyor. "Yoo, sizden para almam!" diyor Brede. "Siz beni Sellanraa'da az mı ağırladınız, hem ben Eleseus'a borçluyum. Para falan alma, Katrine!"</p>
  <p class="x-Norm">Fakat Eleseus kahve parasını ödüyor, kesesini çıkarıyor ve ödüyor, yirmi öre de bahşiş veriyor. Tamam, fazla söz yok!</p>
  <p class="x-Norm">Isak kalkıp demirciye gidiyor, Eleseus tekrar ye­rine oturuyor.</p>
  <p class="x-Norm">Katrine ile ancak gerektikçe konuşuyor, gayet az, kızın babasıyla konuşmayı tercih ediyor. Hayır, Eleseus'un kızlara aldırdığı yok, vaktiyle kötülük­lerini gördü ya, şimdi lâfını duymak istemiyor on­ların. Kızlara boş verdiğine göre belki de hiçbir zaman kayda değer bir aşk ihtiyacı duyduğu da olma­dı. O dağ başlarına hiç uymayan bir adam; ince uzun kâtip parmaklarıyla, süse, şemsiyeye, bastona ve lâs­tik kunduralara karşı tam kadınca bir muhabbet duyan bir beydi o. Garip huylu, acayip, anlaşılmaz bir bekâr. Bıyıkları bile doğru dürüst çıkmamıştı, ama belki bu delikanlının eskiden güzel meziyetleri vardı, tabiat onu bir zamanlar donatmış, hazırla­mıştı da sonradan o, anormal şartlarla karşılaşmış ve bir "cin dölü" olmuştu. Bir büroda, bir dükkânda var kuvvetiyle çalıştığı için mi bunca tabiliğini kay­betmişti? Öyleydi belki de. Her neyse, Eleseus bece­rikli, ama ihtirassız, biraz mukavemetsiz, biraz kayıt­sız ve önündeki eğri yolda yürümesine devam ederek öylece yaşıyordu işte. O ıssız yerlerin adamlarına ayrı ayrı haset etseydi yeriydi, ama bunu bile yapamı­yordu.</p>
  <p class="x-Norm">Katrine müşterilerle şakalaşmaya alışıktır, şimdi de parmağına Eleseus'u doluyor. Güneye yine sevgi­lisi için mi gittiğini soruyor. "Benim kafamda başka düşünceler var!" diyor Eleseus. "Alışveriş yapmak, ticaret bağları kurmak niyetindeyim."</p>
  <p class="x-Norm">"Kibar beylere karşı böyle yılışık olmamalısın Katrine!" diye, kızına ihtar ediyor babası. Oo, Brede Olsen, Eleseus'a karşı pek naziktir, ne kadar saygı­lıdır. Öyle olmalı şüphesiz, akıllılık ediyor, Stor­borg'a borçludur ve alacaklısının karşısında bulunu­yor. Ya Eleseus? Ah, o bu nezaketten pek hoşlanıyor, buna karşılık âlicenap davranıyor. Şaka yollu. "Çok sayın bay!" diyor Brede'ye ve caka satıyor. Şemsiyesini yine unuttuğunu söylüyor. "Tam Breidablick önünden geçiyorduk ki şemsiye aklıma geldi!" diyor. Brede soruyor: "Bu gece bizim küçük tüccarın dükkânında bir bardak toddy içersiniz herhalde?" Ve Eleseus cevap veriyor: "Yalnız olsaydım, evet. Ama yanımda babam var." Brede teklifsizdir, yarenliğine devam ediyor: "Öbür gün buraya bir adam gelecek, tekrar Amerika’ya dönmek isteyen birisi!"</p>
  <p class="x-Norm">"Yurdunu ziyarete mi gelmişti?"</p>
  <p class="x-Norm">"Evet. Yukarı köyden. Seneler senesi Amerika’da kalmış, ama bu kışı geldi, vatanında geçirdi. Bavulunu bir yük arabasıyla önceden getirdiler, koskocaman bir bavul."</p>
  <p class="x-Norm">Eleseus, içtenlikle: "Amerika’ya gitmeyi ben de düşündüm!" dedi. Hayretler içinde: "Siz mi?" dedi Brede. "Hamdolsun, sizin buna ihtiyacınız yok ki!'</p>
  <p class="x-Norm">"Orada temelli kalacak değilim herhalde, ne bi­leyim. Ama bu kadar gezmişliğim var madem, bir de oraya gidebilirim."</p>
  <p class="x-Norm">"Şüphesiz. Hem orada, Amerika’da insan müthiş para kazanır. Demin bahsettiğim adamı ele alalım söz gelişi. Kışın yukarı köyde yapılan bütün Noel şenliklerinin masrafını hep o ödedi. Her gelişinde: Bir kazan kahve istiyorum, elindeki bütün gevrekleri de sat bana! der. Evet, aynen böyle der. Bavulunu görmek ister misiniz?"</p>
  <p class="x-Norm">Dışarıya, sofaya çıkıp bavulu gözden geçirdiler. Olur şey değildi bu: Dört bir yanı madenlerle, toka­larla pırıl pırıl parlıyor, üzerinde asıl kilidinden başka üç tane asma kilidi daha bulunuyordu. Sanki denemiş gibi: "Hırsızlara karşı sigortalı!" dedi Brede.</p>
  <p class="x-Norm">Yine salona döndüler, ama Eleseus ağzını aça­maz olmuştu. Yukarı köyden bu adam onu mahvet­mişti, gezilere çok yüksek bir memur gibi çıkıyor, Brede'nin aklı fikri bu adama gitmişe benziyordu. Eleseus tekrar kahve istedi, zengin rolü oynamaya yeltendi, kahvesinin yanına gevrek getirtip köpeğin karnını gevrekle doyurdu. Ama ne çare, kendisini yine de hiç, aciz ve perişan hissediyordu. O harikanın yanında kendi bavulu neydi ki? Siyah muşamba­dan yapılmış, kenarları yamrılmış, rengi atmış bir valizden başka! Ahdi olsun, gider gitmez kendine gösterişli bir bavul satın alacak.</p>
  <p class="x-Norm">"Dikkat edin, köpeğe bir şey vermeyin canım!" dedi Brede. Ama Eleseus tekrar biraz eski haline dönmüş, fiyaka yapmaya başlamıştı. "Ne kadar da tavlı köpek bu!" dedi.</p>
  <p class="x-Norm">Düşüncenin birinden bir başkasına geçti, Brede ile sohbeti yarıda bırakarak dışarı çıktı, sundurmaya, atın yanına gitti. Orada cebindeki mektubu açtı. Onu öylece cebine sokuvermiş, içinde kaç para olduğuna bakmamıştı; evden böyle birçok mektup aldığı ol­muştu, içlerinden her zaman çeşitli banknotlar çı­kardı, yol masraflarına bir yardım olsun diye. Ama şimdi bu da nesi? Üzeri Rebekka tarafından sevgili ağabeyi Eleseus için baştanbaşa resimlenmiş, kül renginde büyük bir kâğıt parçası; yanında da annesinin ufak bir mektubu. Başka? Hepsi bu kadar. Para falan yok!</p>
  <p class="x-Norm">Annesi, babasından artık para isteyemediğini, çünkü babasının elinde, vaktiyle Bakır tepenin satı­şından aldığı bunca paradan, şimdi pek bir şey kal­madığını yazıyordu. Bu para Storborg'un alınması, o gün bugün getirtilen mallar ve bunca geziler uğ­runa çarçur olup gitmişti. Eleseus'un bu defaki yol­culuğu için gerekli parayı kendi başına bulması gere­kiyordu, çünkü kalan para kardeşlerinin hakkıydı artık, bu işten onlar da bütün bütün eli boş çıkma­malıydılar. Hayırlı yolculuklar, candan sevgiler!</p>
  <p class="x-Norm">Para falan yok!</p>
  <p class="x-Norm">Eleseus'un bu yolculuğa yetecek parası yoktu; dükkânının kasasını altını üstüne getirmiş, ama için­de dişe dokunur bir şey bulamamıştı. Ah, ne sersemlik etmişti, daha yakında Bergen'deki toptancısına havaleli bir mektup göndererek borçlarından bir kısmını ödemişti. Bu iş bekleyebilirdi. Mektubu önceden açmaksızın yola çıkmakla da tabii büyük bir düşünce­sizlik etmişti; mektubu açmış olsaydı hiç değilse bu külüstür bavuluyla arabalarda köye kadar gelmek külfetinden kurtulmuş olurdu. Ayıkla pirincin taşını!..</p>
  <p class="x-Norm">Babası, işini bitirmiş, demirciden dönüp geldi; Jensine, yarın onunla gitmeyi kabul etmişti. Bak hele, Jensine hiç de kafalı çıkmamış, kendini naza çekmemişti; Sellanraa'nın yazlık işler için bir yar­dımcıya muhtaç olduğunu hemen kavramış, oraya dönmemek hususunda bir itirazı olmamıştı. Yine düpedüz bir cevap.</p>
  <p class="x-Norm">Babası bunları anlatırken Eleseus kendi işlerini düşünüyordu. Babasına Amerikalının bavulunu gös­terdi: "Bu bavulun geldiği yerde olmayı çok ister­dim!" dedi. Babası cevap verdi: "Evet, işin en kötüsü bu olmazdı herhalde!"</p>
  <p class="x-Norm">Ertesi sabah Isak yurduna dönmek için hazırlık yapıyor, kahvaltı ediyor, arabayı koşuyor, Jensine ile sandığını almak üzere demircinin oraya gidiyor. Ele­seus uzun uzun onların peşlerinden bakıyor, araba ormana dalıp gözden kaybolduktan sonra otel bor­cunu ödüyor, tekrar bir bahşiş veriyor: "Ben gelinceye kadar bavulum burada dursun!" diyor Katrine'ye, ve çıkıp gidiyor.</p>
  <p class="x-Norm">Nereye gidiyor Eleseus? Gidebilecek tek yeri var, gerisin geri dönüp çiftliğine gitmesi lâzım. Ya­yan, yola revan oluyor ve babasıyla Jeıısine'ye müm­kün mertebe yakın olmaya, bununla beraber onlar tarafından görülmemeye çalışıyor. Yürüyor da yürü­yor, o ıssız yerlerin adamlarına ayrı ayrı haset et­meye şimdi sahiden başlamıştır.</p>
  <p class="x-Norm">Yazık oldu Eleseus'a, hayat onu ayarsızlaştırdı!</p>
  <p class="x-Norm">Peki ama o, Storborg'ta bir dükkân işletmiyor mu? Öyle, fakat oranın patronu olmak bir şey ifade etmez ki, Eleseus ticaret bağları kurmak üzere bunca zevkli gezilere çıkıyor, yolculuklar ona pahalıya otur­maktadır, aşağı kurtarmaz. "Bırak cimriliği!" diyor Eleseus ve on öre bahşişin yetip artacağı yere yirmi öre bırakıyor. Dükkânı bu hovarda beyzadeyi geçindiremez, ailesinden yardım görmesi lâzım. Çiftlik ihtiyacını karşılamak üzere şimdi Storborg'ta patates, buğday ve ot ekilmektedir, ama ekmeğin yanına diğer yiyeceklerin Sellanraa'dan gelmesi gerek. İş bununla bitiyor mu? Malları deniz kenarından ora­lara Sivert'in arabaya koyup bedavadan getirmesi icabeder. İş bari bununla bitiyor mu? Annesinin, Eleseus'a gezileri için, babasından para bulması lâ­zım. İş bari bununla bitiyor mu?</p>
  <p class="x-Norm">En berbat tarafını söylemedik henüz.</p>
  <p class="x-Norm">Eleseus'un satışı savrukçadır. Köyden insanlar, alışveriş için yukarıya, onun dükkânına geldiler mi Eleseus'un koltukları öylesine kabarıyor ki veriveriyor borca, gitsin! Bir kere de bu böyle bilindikten sonra müşteriler çoğaldıkça çoğalıyor, hepsi de vere­siye alıyor, Eleseus uysaldır, veresiye veriyor, dükkânı boşalıyor, tekrar doluyor. Bütün bunlar paraya bakar. Parayı ödeyen kim? Babası! Başlangıçta annesi Eleseus'a imanı kuvvetli bir şefaatçi olmuş: "Eleseus ailemizin en akıllısıdır, onun ilerlemesine adamakıllı yardım etmek lâzım!" demişti. "Düşün hele, Storborg'u ne kadar ucuza aldı, çiftliğe ne para verece­ğini hemen nasıl da kesti attı!"</p>
  <p class="x-Norm">Babası, Eleseus'un ticareti gitgide soytarılık olu­yor, diyecek oldu mu annesi: "O ne biçim söz?" ce­vabını veriyor ve zavallı Isak, Eleseus'a karşı âdeta saygısızlık etmiş gibi karısından bir sürü lâf işiti­yordu.</p>
  <p class="x-Norm">İşte Inger de uzaklara gitmiş, seyahatler etmişti; Eleseus'u bu dağ başlarında doğru dürüst rahat ede­mediğini anlıyordu, Eleseus kibarlıklara alışmıştı, yüksek çevrelerden kimselerle düşüp kalkmış, burada kendi dengi insanlardan yoksun kalmıştı. Doğru, fakirlere pek fazla borç veriyordu; ama bunu kal­binde bir kötülük olduğu için, ailesini batırmak maksadıyla değil, mürüvvet ve asaletinden yapıyor, kendinden aşağıdaki insanlara yardım ihtiyacını duyuyordu. Ah ey o güzel zamanlar, bu ıssız yerlerde boyuna yıkanması gereken beyaz bir mendile sahip tek insandı o. Tam bir güvenle ona gelip de kredi açmasını rica ettikleri vakit bu ricayı reddedecek olursa yanlış anlaşılabilir, kazandığı mükemmel adam sıfatına lâyık değilmiş sanılabilirdi. Üstelik bir şe­hirli, bu dağ başları halkı arasında bir deha olmak dolayısıyla üzerine bazı ödevler yüklenmiş bulunu­yordu.</p>
  <p class="x-Norm">Annesi herhalde bütün bunları göz önünde tu­tuyordu.</p>
  <p class="x-Norm">Ama bütün bu düşüncelere uzak olan Isak, gü­nün birinde karısının gözlerini, kulaklarını açıverdi: "Bak!" dedi. "Bakır tepeden kalan para işte bu!"</p>
  <p class="x-Norm">"Peki, peki!" dedi Inger. "Gerisi nereye gitti?'</p>
  <p class="x-Norm">"Hepsini Eleseus'a verdik."</p>
  <p class="x-Norm">Inger şaşkınlığından ellerini birbirine vurdu: "Eh, artık o da aklını başına toplasın!" dedi.</p>
  <p class="x-Norm">Zavallı Eleseus, aklı perperişan olmuş, hayatı çığırından çıkmıştır. O bu ıssız topraklarda bir çiftçi olarak kalmalıydı; ama yazı yazmasını öğrenmiş bir adamdır şimdi, teşebbüs ruhu yoktur onda, derinlik yoktur. Fakat anasının gözü de değildir o, âşık de­ğildir, yükselme delisi değildir, aslında hiçbir şey değildir, öyle fesat bir adam bile değil.</p>
  <p class="x-Norm">Delikanlının mutsuz, mahkûm bir tarafı vardı, sanki ruhunda bir sakatlık olmuştu. Keşke o şehirli bölge mühendisi, çocukluğunda Eleseus'u görmeseydi, yanına alıp da onu adam etmeye kalkışmasaydı; ama olan olmuş, çocuğun kökleri koparılmış, işi kö­tüye varmıştı. Şimdi elini attığı her şey onun bir sakatlığını açığa vuruyor, beyaz bir zemin üstünde siyah bir lekeyi gösteriyordu...</p>
  <p class="x-Norm">Eleseus habire yürüyor. Arabadakiler, Storborg önünden geçip gittiler. Eleseus, Storborg çevresinde bir kavis çiziyor, o da çitliğe uğramadan geçip gidiyor; oraya, dükkânına gitsin de ne yapsın? Araba­daki iki kişi, gece bastırırken Sellanraa'ya varıyorlar, Eleseus da peşlerinde. Sivert'in avluya çıktığını, şaş­kın şaşkın Jensine'ye baktığını görüyor; Sivert'le Jen­sine el ele veriyor, gülümsüyorlar, sonra Sivert atı dizgininden tutup ahıra götürüyor.</p>
  <p class="x-Norm">Şimdi Eleseus da ortaya çıkmaya cesaret ediyor; o, ailenin kıvancı Eleseus ortaya çıkmaya cesaret edi­yor. Yürümüyor, sürünüyor âdeta, Sivert'i ahırda bu­luyor. "Benim!" diyor. "Nee, sen de mi geldin?" diyor Sivert, yeniden hayretler içinde kalıyor.</p>
  <p class="x-Norm">İki kardeş usul usul konuşuyorlar, Sivert annesini kandırıp para bulabilir mi, budur mesele, bir kur­tuluş, yol parası. Para olmadan bir şey yapmak im­kânsız.</p>
  <p class="x-Norm">Eleseus bıkıp usanmış artık, bu işi çok düşündü, artık bu gece olup bitmeli bu iş, uzun bir yolculuk, Amerika, hemen bu gece. Sivert: "Amerika!" diyor yüksek sesle.</p>
  <p class="x-Norm">"Yavaş ol! Bu işi çok düşündüm, sen şimdi annemi kandırmalısın, bu böyle sürüp gidemez, çok düşündüm!"</p>
  <p class="x-Norm">"Fakat Amerika!" diyor Sivert. "Hayır, bunu yapamazsın!"</p>
  <p class="x-Norm">"Muhakkak yapmalıyım. Hemen geri dönece­ğim, posta vapuruna yetişirim henüz."</p>
  <p class="x-Norm">"Önce biraz bir şey yemelisin herhalde?"</p>
  <p class="x-Norm">"Karnım aç değil."</p>
  <p class="x-Norm">"Biraz yatıp uyusan?"</p>
  <p class="x-Norm">"Hayır."</p>
  <p class="x-Norm">Sivert, ağabeysinin iyiliğini istiyor, onu alıkoy­maya çalışıyor, ama Eleseus'un dediği dediktir, ilk defadır ki ayak diriyor. Sivert şaşkına döndü, demin Jensine'yi görünce gönlü bir tuhaf olmuştu da onun için; şimdiyse Eleseus bu dağ başlarından, âdeta bu dünyadan temelli ayrılmak niyetinde. 'Storborg'u ne yapacaksın?" diye soruyor.</p>
  <p class="x-Norm">"Andresen'in olsun!" cevabını veriyor Eleseus.</p>
  <p class="x-Norm">"Andresen'in mi olsun, nasıl yani?"</p>
  <p class="x-Norm">"Leopoldine ile evlenmeyecek mi?"</p>
  <p class="x-Norm">"Ben bilmiyorum. Fakat olabilir."</p>
  <p class="x-Norm">Yavaş sesle konuşmalarına devam ediyorlar. Si­vert: "En iyisi babam kendi gelsin de sen onunla konuş!" fikrini öne sürüyor. Eleseus fısıltı halinde: "Hayır, olmaz, hayır!" diyor. "Onunla konuşamam."</p>
  <p class="x-Norm">Eleseus bu gibi tehlikelerle yüz yüze gelmeye şim­diye kadar hiç cesaret edememiş, hep bir aracı kul­lanmaya mecbur olmuştur. "Annemin huyunu bilir­sin!" diyor Sivert. "Ağlaması, sinirli tutar, sana en­gel olur, annemin haberi olmamalı!"</p>
  <p class="x-Norm">Eleseus da: "Doğru." diyor. "Annemin haberi olmamalı!"</p>
  <p class="x-Norm">Sivert eve gidiyor, zaman geçmek bilmiyor, der­ken para ile birlikte, geri dönüyor, pek çok para ile birlikte. "Bak işte, olup olacağı bu; babamın elinde kalan bütün para bundan ibaret. Yetişir mi dersin? Sen say bir kere, kendisi saymadı."</p>
  <p class="x-Norm">"Ne dedi babam?"</p>
  <p class="x-Norm">"Fazla bir şey söylemedi. Şimdi az bekle hele, üstüme bir şey giyip ben de seninle geliyorum."</p>
  <p class="x-Norm">"Senin gelmen doğru değil, yatmalısın sen.''</p>
  <p class="x-Norm">Hafiften şaka etmeyi deneyerek: "Karanlıkta ahırda yalnız kalmaktan korkuyor musun yoksa?' diye soruyor Sivert.</p>
  <p class="x-Norm">Bir an için gidiyor, giyeceğini giymiş, hemen dö­nüyor; içinde yolluk, babasının dağarcığını da getir­miştir. Dışarı çıkarlarken birdenbire karşılarına ba­baları dikiliyor. "Çok uzaklara gidiyormuşsun, öyle mi?" diyor Isak.</p>
  <p class="x-Norm">"Evet!" cevabını veriyor Eleseus. "Ama yine geleceğim."</p>
  <p class="x-Norm">"Bak hele, durmuşum da seni yolundan alıko­yuyorum!" diye mırıldanıyor ihtiyar ve geri dönü­yor. Başını çevirip tuhaf ve kısık bir sesle: "Yolun açık olsun!" diye sesleniyor, sonra hızlı hızlı yürü­yüp gidiyor.</p>
  <p class="x-Norm">İki kardeş yol aşağı yürüyorlar, bir süre sonra oturup yemek yiyorlar, Eleseus'un karnı açtır, doy­mak bilmiyor. Pek nefîs bir bahar gecesi, tepelerde yaban horozları bağrışmaktadır; bu yerli ses gurbet yolcusunun bir an cesaretini kırıyor. "Hava ne güzel!" diyor. "Ama artık sen dönmelisin, Sivert!"</p>
  <p class="x-Norm">"Evet!" diyor Sivert, yürümeye devam ediyor. Storborg'un, Breidablick'in önünden geçiyorlar; yol boyunca rastladıkları tepelerden yer yer yaban horoz­larının sesi geliyor, şehirlerdeki nefesli çalgılar mü­ziğine benzemiyor bu; hayır, ama baharın geldiğini haber veren resmî bir ilân gibidir bu sesler. Birden­bire, ilk defa, bir ağacın tepesinden ötücü bir kuşun şakıdığını işitiyorlar, kuş öbür kuşları uyandırıyor, h<span style="font-size: 0.92em; line-height: 1.27;">er yandan bir soru cevap şakımasıdır gidiyor; bir şakıma değil, Tanrıyı bir övüştür bu! Yurdundan göç eden delikanlı, ruhunda bir sıla hasretinin uyandığını hissediyor, çaresiz bir duygu; Amerika’ya gidiyor, kimse onun kadar olgun değil bu işe.</span></p>
  <p class="x-Norm">"Ama artık geri dönmelisin, Sivert!" diyor. Kar­deşi: "Eh", cevabını veriyor, "mademki muhakkak dönmemi istiyorsun!"</p>
  <p class="x-Norm">Ormanın kenarına oturuyorlar, köy ilerde önlerindedir. Köyü, köyün dükkânını, iskeleyi, Brede'­nin otelini görüyorlar. Posta vapurunda birkaç kişi oradan oraya gidip geliyor, vapur kalkmaya hazırla­nıyor.</p>
  <p class="x-Norm">"Artık burada daha fazla oturacak vaktim yok!" diyor Eleseus, tekrar ayağa kalkıyor.</p>
  <p class="x-Norm">"Ne fena, o kadar uzaklara gidiyorsun!" diyor Sivert. Eleseus cevap veriyor: "Ama yine geleceğim. Hem o vakit yalnız bir muşamba bavulla da dönmeyeceğim."</p>
  <p class="x-Norm">Vedalaşırken Sivert, ağabeysinin eline kâğıda sarılı ufak bir şey sıkıştırıyor.</p>
  <p class="x-Norm">"Bu ne?" diye soruyor Eleseus, Sivert cevap ve­riyor: "Mektup yazmayı unutma!" Sonra ayrılıyor.</p>
  <p class="x-Norm">Eleseus kâğıdı açıp bakıyor: Bir altın, yirmi kron'luk bir altın para. Kardeşinin peşinden: "Ol­maz, bunu bana verme!" diye sesleniyor. Ama Sivert yürümesine devam ediyor.</p>
  <p class="x-Norm">Bir süre yürüyor, sonra geri dönüp yine ormanın kenarına oturuyor. Posta vapurunun çevresindeki ka­labalık arttıkça artıyor, güverteye çıkanları görüyor; ağabeysi de güvertede ve vapur kalkıyor. İşte Eleseus Amerika'ya gidiyor.</p>
  <p class="x-Norm">Eleseus, bir daha geri dönmedi.</p>
</body>
</html>