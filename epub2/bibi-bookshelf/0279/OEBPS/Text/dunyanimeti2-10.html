<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
  <title>dunyanimeti2-1.html</title>
  <link href="../Styles/template.css" rel="stylesheet" type="text/css" />
</head>
<body>
  <p align="center"><strong>X</strong></p>
  <p class="x-Norm">Bir kadın o bomboş kırlardan yukarılara doğru yürüyor. Ilık bir yaz yağmuru yağmaktadır, kadın ıslanıyor, ama aldırdığı yok, düşünecek başka şeyleri var, çok heyecanlıdır, acaba... Bu, Barbro, ta kendisi, Brede'nin kızı Barbro. Evet, heyecanlı olmakta hak­lı belki de; bu serüvenin sonu neye varacak bilinmez; ama bayan Lensmann tarafından kovulmuş, köyden ayrılmıştır. İşte öyle!</p>
  <p class="x-Norm">Bütün çiftliklerin etrafından dolaşıyor, çünkü kim­selere görünmek istemiyor. Nereye gittiğini hemen anlayıverirler, çünkü sırtında çamaşır bohçası var. Evet, Barbro, Maaneland'a gitmek, yine orada kalmak istiyor.</p>
  <p class="x-Norm">Bayan Lensmann'ın yanında on ay çalışmıştı. Geceyi gündüze vuracak olursak az zaman değildi bu fakat baskıyı ve kendisini dışarıya çeken düşünceleri düşünecek olursak bitip tükenmez bir zaman. Başlan­gıçta her şey sahiden yolunda gitmişti; bayan Heyerdahl, Barbro'nun üstüne titriyor, ona önlükler veri­yor, onu giydirip kuşatıyor ve böyle güzel giysilerle dükkâna gönderilmek Barbro'nun pek hoşuna gidi­yordu. Barbro çocukken bu köyde bulunduğu için oku­la gittiği, oğlan çocuklarını öptüğü, taşlarla midye kabuklarıyla oyunlar oynadığı zamanlardan herkesi tanıyordu. Birkaç ay her şey yolunda gitti. Ama son­ra sonra bayan Heyerdahl onun üstüne daha çok düş­meye başladı, Noel şenlikleri gelince bayan Heyerdahl serteldi. Fakat bu neye yarar, arayı açmaktan başka? Barbro gece saatlerinden bir kısmını kendine ayıramazsa tahammül edemezdi zaten: Gecenin ikisin­den sabahın altısına kadar az çok emniyette olabiliyor, bu saatlerde bazı kaçamak zevklerden faydalanmayı göze alıyordu. Ama bu aşçı ne biçim kızdı ki gidip Barbro'yu haber vermiyordu. Adi bir hizmetçi par­çasıydı o, o da izinsiz sokaklara çıkıyordu. Barbro ile beraber bu işi sıraya bindirmişlerdi.</p>
  <p class="x-Norm">Yakalanmalarına kadar hayli de zaman geçti. Baştan çıkacağı kadar çıkmışlığını açıkça belli edecek derecede düşüncesiz değildi Barbro. Hangi baştan çıkmışlık? Barbro gerektiği kadar mukavemet edi­yordu. Delikanlının biri, onu Noel dansına davet ede­cek oldu mu birincide olmaz diyor, ikincide yine, ama üçüncüsünde: Bakalım, saat ikiden altıya kadar gelebilirsem gelirim!" diyordu, işte, namuslu bir kız böy­le cevap verir, kendisini olduğundan daha fazla kepaze etmez yüzsüzleşmez. Bir hizmetçiydi Barbro, so­nuna kadar hizmet etti. Taşkınlıktan başka bir eğlence bilmedi. İstediği de bu kadarcıktı zaten. Bayan Lens­mann ona uzun diskurlar geçiyor, kendi kitaplarını veriyordu. Bunak karı! Bergen'de bulunmuş, gazete­ler okumuş, tiyatrolara gitmiş Barbro'ya tahsil, terbi­ye kitapları vermek ha! Gözü kapalı sığırcık yavru­su muydu Barbro?</p>
  <p class="x-Norm">Fakat bayan Lensmann şüphelenmiş olacak ki bir gece sabaha karşı saat üçte hizmetçilerin odası önüne geldi ve seslendi: "Barbro!"</p>
  <p class="x-Norm">"Buyurun!" diye cevap verdi aşçı kız.</p>
  <p class="x-Norm">"Yok mu Barbro? Kapıyı aç!"</p>
  <p class="x-Norm">Aşçı kız kapıyı açtı ve önceden kararlaştırdık­ları gibi, Barbro'nun çok önemli bir iş için acele eve gittiğini söyledi. "Eve mi? Acele mi? Saat daha ge­cenin üçü!" dedi bayan Heyerdahl ve bu işe pek şaş­tığını açığa vurmaktan çekinmedi. Ertesi sabah yaman bir sorgu yapıldı, Brede çağırıldı, bayan Lensmann sordu: "Barbro bu gece saat üçte sizde miydi?"</p>
  <p class="x-Norm">Brede hazırlanmış değildi, ama hemen evet'i bastı: "Evet, gece saat üçte geldi. Hatta biz henüz yatmamıştık, önemli bir mesele konuşuyorduk da..." cevabını verdi Barbro'nun babası. Bunun üzerine Ba­yan Lensmann kurula kurula şu emri bildirdi: "Bar­bro bundan sonra geceleri sokağa çıkmayacak!"</p>
  <p class="x-Norm">"Aa, elbette!" cevabını verdi Brede.</p>
  <p class="x-Norm">"Hiç değilse benim evimde oldukça bu böyle!"</p>
  <p class="x-Norm">"Doğru. Evet, işitiyorsun ya, Barbro, ben de sana hemen bunu söyledim!" dedi babası. Bayan Lensmann kesti attı: "Babanın evine ara sıra öğle üstü gidebilir­sin!.."</p>
  <p class="x-Norm">Fakat açık göz bayan Lensmann şüphesini yine de bütün bütün terk etmedi, aradan bir hafta geçtikten sonra bir gece sabaha doğru saat dörtte bir deneme yaptı. "Barbro!" diye seslendi. Bak hele, bu sefer Barbro vardı da aşçı kız yoktu ve hizmetçilerin oda­sında masumluk akıyordu. Bayanın hemen bir baha­ne uydurması gerekti: "Çamaşırları akşamdan topla­yıp içeri aldın mı?"</p>
  <p class="x-Norm">"Evet."</p>
  <p class="x-Norm">"Güzel! Fırtına başlıyor da. İyi geceler!"</p>
  <p class="x-Norm">Zaten kocasına tembih edip gece vakti kendisini uyandırtmak; evdeler mi, değiller mi diye kalkıp ka­ranlıkta kızların oraya gitmek, bayan Heyerdahl’e hayli ağır geliyordu. Varsın ne olursa olsun, artık bu işin peşini bıraktı.</p>
  <p class="x-Norm">Ve şimdi Barbro, talihin kalleşliğine uğramasay­dı. hanımıyla bu şekilde bütün yıl geçinebilirdi. Fakat birkaç gün önce aralarında bir çatışma olmuştu.</p>
  <p class="x-Norm">Sabah sabah mutfakta oldu bu iş. Barbro önce­den aşçı kızla hafif dalaşmış, evet, pek hafif de de­ğil hani, seslerinin perdesini yükselttikçe yükseltmiş­ler, bayan Heyerdahl'in gelebileceğini unutuvermişlerdi. Aşçı kız oyunbozanlık etmiş, pazar gecesi ol­duğu için sırayı bozarak habersiz sıvışıp gitmişti. Öz­rü de neydi sanki? Amerika’ya hareket eden sevgili bir kız kardeşle vedalaşmaya mı gittiğini söylüyordu? Ne münasebet, özür bile dilemiyor, aksine bu pazar gecesi iyi eğlendiğini iddia ediyordu. "Sende şeref, na­mus diye bir şey kalmamış, seni şırfıntı seni!" diye bağırdı Barbro.</p>
  <p class="x-Norm">İşte o sırada bayan Heyerdahl, kapı eşiğinde gö­ründü.</p>
  <p class="x-Norm">İlkin her halde sadece bu bağrışmanın sebebini sorup öğrenmek istemişti, kızların günaydınlarına kar­şılık bile verdi, ama birdenbire gözlerini Barbro'ya dikip bakmaya başladı; Barbro'nun boyun atkısına bakıyordu, eğildi, daha yakından baktı. Durum esrar­lı bir hal alıyordu. Bayan Heyerdahl birden bir feryat kopardı ve kapıya doğru geriledi. Ne acaba, diye dü­şündü Barbro ve gözlerini kendi üzerinde gezdirme­ye başladı, ilâhi, sadece bir bit! Barbro elinde olmayarak gülümsedi, fevkalâde hallerde bile şaşırmadan hareket etmeye alışık olduğu için bir fiske vurup biti yere attı. "Nee, yere mi attın?' diye bağırdı bayan Lensmann. "Sen delirdin mi? Hayvanı hemen al oradan!"</p>
  <p class="x-Norm">Barbro aramaya başladı, yine tekrar toparlandığı için biti bulmuş gibi yaptı ve çalımlı çalımlı sözde kaldırıp ocağa attı.</p>
  <p class="x-Norm">Bayan, yüreği kalkmış: "Bu bit nerden geldi?" diye sordu. "Nereden mi geldi?" dedi Barbro.</p>
  <p class="x-Norm">"Evet, bilmek istiyorum, nereye gittin, bu biti nerden getirdin? Cevap ver!"</p>
  <p class="x-Norm">Barbro o anda büyük bir pot kırdı: "Dükkân­dan!" demedi, oysa tek kurtuluş yoluydu bu. Hayır, biti nerden aldığını bilmediğini söyledi, ama belki de aşçı kızdan gelmiş olabileceğini çıtlattı. Aşçı an­sızın parladı: "Benden ha! Sen pekâlâ gidip kendi başına bitlenebiliyorsun."</p>
  <p class="x-Norm">"Ama bu gece evde olmayan ben değildim, sen­din."</p>
  <p class="x-Norm">Bir büyük pot daha! Barbro'nun bunu asla söy­lememesi gerekirdi. Eh, artık aşçı kızın susması için de sebep kalmamıştı, dışarıda geçirilen uğursuz gece­ler bir bir ortaya döküldü. Bayan Heyerdahl'i hafa­kanlar bastı, aşçıya baktığı yoktu; onun telâşı Barbro ile hakkında tanıklık ettiği kızla ilgiliydi. Şayet Barbro bir saz gibi başını eğseydi de yere kapansaydı, bun­dan sonra bir daha hiç mi hiç böyle şey yapmayacağına yeminler etseydi, yine de belki henüz her şey kur­tarılabilirdi. Ama nerde! Bayan Heyerdahl, sonunda, çocuklarının dadısına uğrunda neler yaptığını hatır­latmaya mecbur oldu. Barbro da bunlara, inanılır şey değil, karşılık verdi, dayattı, çok aptallık etti. Evet yahut belki de akıllılık ediyor; olur a, oradan kirişi kırmak için işi sonuna kadar götürmek istiyordu. Ba­yan Heyerdahl: "Ben seni aslanın pençelerinden kurtardım!" dedi.</p>
  <p class="x-Norm">"O meseleye gelince," cevabını verdi Barbro, "kurtarmasaydınız daha iyi ederdiniz."</p>
  <p class="x-Norm">"Bana böyle mi teşekkür ediyorsun?" diye ba­ğırdı bayan Heyerdahl.</p>
  <p class="x-Norm">"Bu da lâf mı yani?" dedi Barbro. "Belki mah­kûm olurdum, ama bana birkaç aydan fazla ceza ver­mezlerdi şüphesiz, ondan sonra da bu dertten kurtu­lurdum."</p>
  <p class="x-Norm">Bayan Heyerdahl'in bir an dili tutuldu, evet, bir zaman öylece kalakaldı, ağzını açtı, sonra yine kapa­dı. Söyleyebildiği ilk söz, Barbro'ya kovulduğunu bil­diren söz oldu. Barbro da sadece: "Eh, nasıl isterse­niz!" diye karşılık verdi.</p>
  <p class="x-Norm">O gün ve ertesi günlerde Barbro anasının, baba­sının yanında kaldı. Ama hep orada kalamazdı. Yok, ailesinin işleri fena gitmiyordu; annesi şimdi bir kah­vehane işletiyor, hayli müşteri gelip gidiyordu; ama Barbro bu şekilde yaşayamazdı, yeniden devamlı bir iş bulmak isteyişinin daha başka sağlam sebepleri var­dı herhalde, işte bunun içindir ki bugün çamaşır boh­çasını omuzladığı gibi Allah'ın kırlarına, dağlara doğ­ru, yola çıkmıştı. Şimdi Axel Ström'ün, onu tekrar kabul edip etmemesindeydi mesele! Fakat Barbro, sonuncu pazar günü nikâhlanacağını ilân ettirmiş bu­lunuyordu.</p>
  <p class="x-Norm">Yağmur yağıyor, yol çamurlu, ama Barbro boyu­na yürüyor. Akşam olmuş, fakat henüz Aziz Olaf günü gelmediği için hava kararmamıştır. Zavallı Bar­bro, kendini korumuyor; belli bir gayesi, bir hedefi var, ilk çarpışmayı göze alıyor. Aslında kendini hiç­bir zaman korumamıştır, hiçbir zaman uyuşuk olma­mıştır; bunun içindir ki güzel ve ince bir kadındı Barbro. Barbro her şeyi kolayca kavrama kabiliyetine sahip, ama bu kabiliyetini çokluk kendisinin mahvı yolunda kullanır. Başka da ne beklenir ki? Kendisi­ni, bir felâketten kurtarmak için bir başkasına atma­yı öğrenmiş, ama birçok meziyetlerini de korumasını bilmiştir. Bir çocuğun ölmüş olması onca hiçtir, fakat yaşayan bir çocuk onun yanında rahat eder. Ayrıca müzikten de iyi anlar Barbro, kitarasını yolunca yordamınca, tatlı tatlı tıngırdatmasını bilir, çalarken de biraz kısık bir sesle, hoş ve oldukça hisli bir sesle şarkı da söyler. Kendini korumak mı? Ah! kendine öyle az kıymet verir ki, kendini ateşlere atmıştır da kaybını duymamıştır bile. Zaman zaman ağlar, haya­tının şu veya bu anında kalbi duracak gibi olurdu; bu da lâzım, söylediği hisli şarkılardan ileri geliyordu bu. Şiirdi bunlar, ruhundaki üzgünlüğün tatlı hazlarıydı; kendisini ve başkalarını çok kere bununla oyalamıştı. Kitarasını yanına alabilmiş olsaydı, bu gece Axel'e bir şeyler çalardı.</p>
  <p class="x-Norm">Barbro yürüyüşünü o şekilde ayarlıyor ki çiftliğe geç vakit varıyor, avluya ayak bastığı sırada Maaneland sessizlik içindedir. İşte Axel, evin çevresindeki otları çoktan biçmeye başlamış, kurumuş otlardan bir kısmını da içeri çekmiş bile! Barbro, ihtiyar Oline’nin içerde yatak odasında uyuduğunu, Axel'in ise bir zamanlar kendisinin yattığı samanlıkta olduğunu dü­şünüyor. Bir gece hırsızı gibi yavaşça, bildiği kapıya sokuluyor, hafifçe sesleniyor: "Axel!"</p>
  <p class="x-Norm">Axel hemen cevap veriyor: "Ne var?"</p>
  <p class="x-Norm">"Bir şey yok, ben'im!" diyor Barbro, içeri giri­yor. "Bu gece burada kalayım mı?"</p>
  <p class="x-Norm">Axel, Barbro'ya bakıyor, biraz yavaştır Axel; don gömlek oturmuş, Barbro'ya bakıyor. "Vay, sensin ha!" diyor. "Nereye gidiyorsun?"</p>
  <p class="x-Norm">"Yazlık işler için bir yardımcıya ihtiyacın olup ol­madığına bakar bu!" diyor Barbro. Axel düşünüyor ve soruyor; "Olduğun yerde kalmıyor musun artık?"</p>
  <p class="x-Norm">"Hayır. Lensmann'larla ilişiğimi kestim."</p>
  <p class="x-Norm">"Eh, bana da yaz için bir yardımcı lâzım." diyor Axel. "Fakat şey, sen bana mı dönmek istiyor­sun yoksa?"</p>
  <p class="x-Norm">Barbro: "Hayır, sen bana bakma!" diye bu dü­şünceyi önlüyor. "Ben yarın yoluma devam edeceğim, Sellanraa'ya gidiyorum, oradan dağın öte yakasına geçeceğim, orada iş buldum."</p>
  <p class="x-Norm">"Ya, bir yer buldun demek?"</p>
  <p class="x-Norm">"Evet."</p>
  <p class="x-Norm">"Yaz için bana da bir yardımcı lâzım hani!" diye cevap veriyor Axel.</p>
  <p class="x-Norm">Barbro sırsıklamdır, bohçasında çamaşırları var, çamaşır değişmesi gerek. "Ben varım diye çekinme!" diyor Axel, birazcık kapıya doğru gidiyor. Barbro üs­tündeki ıslak elbiseyi çıkarmaya başlıyor, bu arada birbirleriyle konuşuyorlar, zaman zaman Axel başını çevirip ona bakıyor. "Ama şimdi biraz dışarı çıkmalı­sın" diyor Barbro.</p>
  <p class="x-Norm">"Dışarı mı çıkayım?" diyor Axel. "Hava da çı­kılacak hava değil hani."</p>
  <p class="x-Norm">Axel yerinden kımıldamıyor, Barbro'nun soyun­dukça soyunmasına bakıyor, kızdan gözlerini ayıra­mıyor; Barbro da ne kadar pervasız yok mu; üzerin­den ıslak bir çamaşır çıkardıkça pekâlâ kuru bir çama­şıra sarınabilir, ama öyle yapmıyor. Dekoltesi incecik, vücuduna yapışmış. Barbro omzunun birini açıyor ve arkasına dönüyor, gayet çeviktir. O anda Axel dilini yutmuşa dönüyor, gömleği sıyırıvermek için bir veya iki hareketin yeteceğini görüyor. Ne güzel şey, diye düşünüyor, Barbro ise hiçbir şeye aldırmadan öylece duruyor.</p>
  <p class="x-Norm">Daha sonra her ikisi otların üzerine uzanmış, ko­nuşuyorlardı: "Evet, yaz için bana bir kadın yardım­cı lâzım, orası doğru!"</p>
  <p class="x-Norm">Barbro: "Bana da öyle söylediler!" diye doğru­ladı.</p>
  <p class="x-Norm">"Bu yıl da otların biçilip kurutulmasına yine tek başıma başlamak zorunda kaldım, ne kadar şaşkına döndüğümü anlarsın!"</p>
  <p class="x-Norm">Evet, Barbro hepsini anlıyordu.</p>
  <p class="x-Norm">"Fakat o zaman buradan kaçıp giden, beni yardımcısız ve yüzüstü bırakan sen oldun; ben bunu nasıl unutabilirim, yüzükleri de götürdün. Rezalete bak ki gazeten yine geliyordu, şu Bergen gazetesi, bir türlü kurtulamadım ondan, sonradan daha bir yıllık para ödemem de gerekti."</p>
  <p class="x-Norm">Barbro: "Bak şu rezil heriflere!" dedi. hep Axel'den yana çıkıyordu. Fakat bu derece uysallık karşısın­da Axel de yumuşadı, Barbro'nun da kendisine kız­makta haklı olabileceğini itiraf etti, çünkü babasının elinden telgraf hattı bakıcılığını almıştı. "Ama baban bu işi tekrar üzerine alabilir, hiç de üzülmem, bana bir faydası yok, üstelik vaktimi alıyor."</p>
  <p class="x-Norm">"Evet!" dedi Barbro. Axel bir süre düşündü, son­ra düpedüz sordu: "Peki şimdi ne olacak, yalnız yaz çıkana kadar mı kalıyorsun?"</p>
  <p class="x-Norm">"Ah, sen nasıl istersen öyle olsun!" cevabını ver­di Barbro.</p>
  <p class="x-Norm">"Peki, bu sözünde samimî misin?"</p>
  <p class="x-Norm">"Evet, sen ne istersen ben de onu istiyorum. Ar­tık benden şüphe etme."</p>
  <p class="x-Norm">"Ya!"</p>
  <p class="x-Norm">"Evet. Kilisede evleneceğimizi de ilân ettirdim."</p>
  <p class="x-Norm">Demek öyle! Fena bir haber değildi bu. Axel yattığı yerden kımıldamadı ve düşündü, iş bu sefer ciddî ise, ortada bir hile yoksa Axel de evinde kendi malı bir kadına sahip oluyor, devamlı bir yardımcıya kavuşmuş bulunuyordu. "Ben yurdumdan bir kadın alacaktım!" dedi Axel. "Mektup yazdı, bana gelmek istiyormuş. Ama Amerika’dan dönüş parasını ödemem lâzım."</p>
  <p class="x-Norm">Barbro sordu: "Peki, kadın Amerika’da mı?"</p>
  <p class="x-Norm">"Evet, geçen sene gitti, ama oradan hoşlanma­mış."</p>
  <p class="x-Norm">"Hayır, düşünme onu!" dedi Barbro. "Ya sonra ben ne olurum?" diye sordu, ağlamaya başladı. "Ben de bu yüzden ona kesin olarak bağlanmadım ya!" dedi Axel.</p>
  <p class="x-Norm">Bunun üzerine Barbro da aşağı kalmak isteme­di: "Bergen'de bir adama varabilirdim!" diye itiraf etti. "Büyük bir bira fabrikasında bira dağıtıcılığı yapıyordu, büyük bir iş!" dedi ve hıçkırarak ekledi. "Beni kaçırdığı için hâlâ içlenmektedir muhakkak. Ama iki kişinin, seninle benim gibi, aramızda bunca şey geçtikten sonra Axel, biliyor musun, ben unuta­mam, sen çoktan unutmuş olsan bile."</p>
  <p class="x-Norm">Axel: "Kim, ben mi?" cevabını verdi. "Yok, bunun için ağlama ben seni hiç bile unutmadım."</p>
  <p class="x-Norm">"Ya?"</p>
  <p class="x-Norm">Bu itiraf Barbro'ya bir kuvvet oldu: "Saçma!" dedi. "Ne diye boş yere Amerika’dan buraya o kadar yol parası ödeyesin?" Ve Barbro bunun çok para tu­tacağını, buna hiç de mecbur olmadığını söyleyerek, Axel'i bu niyetinden caydırmaya çalıştı Axel'in saa­detini kendi eliyle kurmayı aklına koymuşa benzi­yordu.</p>
  <p class="x-Norm">Geceleyin anlaştılar. Zaten birbirlerine yabancı değillerdi ki, evvelce zaman zaman her şeyi konuş­tukları olmuştu, kıyılması gerekli nikâh da Aziz Olaf gününden ve ot biçme mevsiminden önce olup bitiverecekti, durumlarında gizlenecek bir şey de yoktu, Barbro şimdi pek acele ediyordu. Onun bu sabırsız­lığından Axel huylanmıyor, içinde bir şüphe falan uyanmıyor, aksine, onun acelesi Axel'in gururunu okşuyor, Axel'i de şevke getiriyordu. Evet, ıssız yer­ler adamıydı Axel, fırtına görmüştü, ince eleyip sık dokumuyordu, aşırı duyarlığı yoktu hiç; birçok şey­ler yapmaya mecbur bulunuyor, çıkarını düşünüyor­du. Üstelik Barbro gözüne yine yepyeni, şipşirin görünüyor, âdeta eskisinden daha da güzelleşmişe benziyordu. Taze bir elma gibiydi Barbro, Axel'in ısırdığı bir elma. Hazır nikâh için de müracaat edil­mişti.</p>
  <p class="x-Norm">İkisi de çocuk cesedinin, mahkemedeki davanın hiç sözünü etmiyorlardı.</p>
  <p class="x-Norm">Buna karşılık Oline'yi, onu başlarından nasıl savacaklarını konuşuyorlardı:</p>
  <p class="x-Norm">"Deflemek!" diyordu Barbro. "Ona ne diye minnettar olacakmışız? Çalçenenin, şirretin biridir o."</p>
  <p class="x-Norm">Fakat Oline'yi atlatmanın kolay olmadığı anla­şıldı. Daha Barbro'nun ortaya çıktığı o sabah, Oline başına gelecekleri sezinledi. Hemen keyfi kaçtı, ama bunu dışarıya vurmadı, Barbro'ya selâm verip bir iskemle gösterdi. İşte Maaneland'da bir gün, bir gün daha, böylece günler geçmişti. Axel suyunu, yakacak odununu taşımış, işlerin en ağırlarını Oline'nin üze­rinden almış, gerisini de Oline tamamlamıştı. Bu süre içinde Oline ömrünün sonuna kadar çiftlikte kalmaya karar vermiş, ama birdenbire şu Barbro gelip bu plânı alt üst etmişti.</p>
  <p class="x-Norm">"Evde tek çekirdek kahvem olsaydı sana bir kahve pişirirdim!" dedi Barbro'ya. "Dağın öte yakasına mı gidiyorsun?"</p>
  <p class="x-Norm">"Hayır!" diye cevap verdi Barbro.</p>
  <p class="x-Norm">"Peki, yoluna devam edip yukarıya gitmeyecek misin ?"</p>
  <p class="x-Norm">"Hayır!"</p>
  <p class="x-Norm">"Eh, ne üstüme vazife!" dedi Oline. "Yine ge­riye, aşağıya mı döneceksin?"</p>
  <p class="x-Norm">"Hayır, o da değil, ben yine burada kalıyorum."</p>
  <p class="x-Norm">"Ya, demek yine burada kalacaksın ha!"</p>
  <p class="x-Norm">"Evet, galiba öyle."</p>
  <p class="x-Norm">Oline bir an bekliyor, tecrübeli aklından fayda­lanıyor, kafası siyasetle doludur: "Ya!" diyor. "Bu­radan kurtuluyorum şu halde. Buna pek sevindim."</p>
  <p class="x-Norm">"Aa, Axel, o kadar sert bir efendi mi?" diyor Barbro şakadan.</p>
  <p class="x-Norm">"Sert mi? O mu? Artık ecelden başka bir şey beklemeyen, kocamış bir kadınla eğlenme Allah aş­kına! Axel her gün, her saat bana karşı bir baba gibi davrandı, Rabbimin bir inayeti oldu, aksini söy­lemeye dilim varmaz. Ama benim, ne çare, buralar­da kimseciğim yok, el evlerinde sığıntı gibi tek başımayım, bütün akrabalarım dağın öte yakasında."</p>
  <p class="x-Norm">Fakat Oline, yanlarında kaldı. Nikâh kıyılmadan onu bırakmamak lâzımdı, Oline uzun zaman buna itiraz etti, ama sonunda onlara iyilik için nikâhlanmaları sırasında eve göz kulak olmaya, hayvanlara bakmaya razı oldu. Nikâh işi, iki günlerini aldı. Fakat yeni evliler çiftliğe dönüp gelince Oline yine gitmedi. Hep geciktiriyordu, bir gün rahatsızlığını öne sürüyordu, bir başka gün sözde yağmur yağaca­ğını. Barbro'ya yaltaklanıyor, Maaneland'da yemek­lerin çok değiştiğini, eve kahve bile geldiğini söylü­yordu. Ah, Oline hiçbir şeyden yılmıyor, kendisinin çok daha iyi bildiği şeyler hakkında Barbro'ya akıl danışıyordu: "Ne dersin inekleri ahırdaki sıraya gö­re mi sağayım, yoksa Bordelin'den mi başlayayım?"</p>
  <p class="x-Norm">"Sen nasıl istersen öyle yap!"</p>
  <p class="x-Norm">"Aa, sana kaç kere söyledim", diyordu Oline. "Sen büyük şehirlerde kibar, yüksek insanlar arasın­da yaşadın, her şeyi öğrendin. Ben zavallıda nerde o talih!"</p>
  <p class="x-Norm">Hayır, Oline hiçbir şeyden yılmıyor, aksine gece gündüz siyaset kullanıyordu. Barbro'ya, babası Brede Olsen ile ne iyi dost olduklarını mı anlatmıyor, onunla tatlı tatlı konuştuğu saatlerden mi bahset­miyor, kibar ve sevimli bir adam olduğunu, ağzın­dan tek kötü söz çıkmadığını mı söylemiyordu!</p>
  <p class="x-Norm">Ama bu böyle sürüp gidecek değildi ya! Ne Axel, ne de Barbro, Oline'yi daha uzun zaman yan­larında tutmak istemediler ve Barbro, kadının elin­den bütün işlerini aldı. Oline şikâyet etmedi, fakat evin kadınını tehlikeli bir yan bakışla süzerek, sesi­nin tonunu hafif değiştirerek: "Öyle, siz şimdi zen­gin insanlarsınız!" dedi. "Axel bu sonbaharda şehre kadar gitmişti, ona orada rastladın mı? Ha, öyle ya, sen Bergen'de idin. Görülecek bir işi vardı şehirde, bir ot makinesiyle bir pulluk aldı, Sellanraa'dakiler sızın yanınızda nedir ki? Mukayese bile edilemez."</p>
  <p class="x-Norm">Oline iğnesini batırı batırıveriyor, ama bu da kâ<span style="font-size: 0.92em; line-height: 1.27;">r etmiyor, berikiler ondan korkmuyorlardı; Axel günün birinde, artık gitmesi gerektiğini apaçık söyledi. "Git­mek mi?" diye sordu Oline. "Nasıl giderim? Yerde sürüne sürüne mi?" Kendini iyi hissetmediğini, ayak­larını kımıldatamadığını bahane ederek kalkıp git­meye yanaşmıyordu. İş gerçekten de sarpa sarmıştı: Yaptığı işler elinden alınıp da kendisine bir çalışma sahası kalmayınca çöküvermiş, sahiden hastalanmıştı. Bir hafta kadar daha güçbelâ ortalarda dolaştı, Axel ona öfke ile bakıyor, ama Oline sırf şirretliğinden gitmiyordu; sonunda yataktan da kalkamaz oldu.</span></p>
  <p class="x-Norm">Fakat şimdi sessizce yatsa da ruhunu teslim et­meyi beklese neyse, aksine saatler saati yakında iyi olacağından dem vuruyordu. Doktor istiyordu, bu dağ başlarının hiç bilmediği, görülmemiş bir şeydi bu? Axel hayret içinde: "Ne doktoru!" dedi. "Sen aklını mı kaçırdın?"</p>
  <p class="x-Norm">"Ne gibi?" diye sordu Oline, halim selim ve bu lâftan hiçbir şey anlamamış göründü. Evet, kuzu gibi uysal olmuştu; kimseye yük olmayacağını, dok­torun parasını kendi ödeyeceğini o kadar rahat söy­lüyordu ki! "Ya, ödeyebilir misin?" dedi Axel. Oline: "Yoksa ödeyemez miyim dersin?" cevabını verdi. "Hem sonra Rabbimin gözü önünde şuracıkta bir hayvan gibi geberip gitmeli miyim yani?"</p>
  <p class="x-Norm">O anda Barbro söze karıştı, boş bulunup sordu: "Neyin eksik? Yemeklerini önüne getiriyorum işte. Ama kahveyi senin iyiliğin için kestim."</p>
  <p class="x-Norm">"Sen misin, Barbro?" diye sordu Oline ondan yana sadece gözlerini çevirdi. Oline bitmişti, dönmüş gözleriyle pek korkunç görünüyordu. "Herhalde söy­lediğin gibi, Barbro, bir damlacık kahve, bir kaşık kahve beni daha çok hasta ederdi."</p>
  <p class="x-Norm">"Sen benim yerimde olsan şimdi kahveyi değil, başka şeyleri düşünürdün!" dedi Barbro.</p>
  <p class="x-Norm">Evvelce de söyledim ya, bir insanın ölümünü hiç istemedin sen, istemezsin de. Onun hidayete er­mesini, yaşamasını istersin. Fakat bu da ne... Ne görüyorum, gebe misin, Barbro?"</p>
  <p class="x-Norm">"Ben mi?" diye bağırdı Barbro ve kızgın kızgın ekledi: "Çene değil, zırva makinesi mübarek!"</p>
  <p class="x-Norm">Bunun üzerine hasta, bir an düşünceli düşünceli sustu, muhakkak gülmek istiyormuş da gülmesine izin yokmuş gibilerden dudaklarını titretti. "Ben bu gece birisinin seslendiğini duydum!" dedi.</p>
  <p class="x-Norm">"Kendinde değil!" diye fısıldadı Axel.</p>
  <p class="x-Norm">"Yoo, aklım tastamam başımda. Ses ormandan yahut derenin oradan geliyordu. Garip şey, tıpkı küçük bir çocuğun viyaklamasına benziyordu. Bar­bro dışarı mı çıktı?"</p>
  <p class="x-Norm">"Evet" dedi Axel. "Senin saçmalarını daha fazla dinlemek istemedi."</p>
  <p class="x-Norm">"Ben saçmalamıyorum, zannettiğiniz gibi de aklımı kaybetmedim!" dedi Oline. "Hayır, yüce Tanrım şu anda benim Maaneland hakkında bütün bildiklerimle Kuzu'nun tahtı önüne göçmemi arzu ve irade buyuramıyor. Ben herhalde yine iyileşeceğim. Ama sen bana doktoru çağırırsan Axel, bu iş çabuk olur. Bana vermek istediğin inek, hangi inek?"</p>
  <p class="x-Norm">"Ne ineği?"</p>
  <p class="x-Norm">"Hani bana vaat ettiğin inek. Bordelin mi?"</p>
  <p class="x-Norm">"Sen hiç düşünmeden konuşuyorsun!" dedi Axel.</p>
  <p class="x-Norm">"Biliyorsun ki sen bana bir inek vaat ettin, hani hayatını kurtardığım zaman."</p>
  <p class="x-Norm">"Yoo, benim böyle şeyden haberim yok."</p>
  <p class="x-Norm">Oline başını kaldırdı, Axel'in yüzüne baktı. Oline'nin saçları bütün bütün dökülmüş, yüzü kül ren­gine dönmüştü, başı uzun bir kuş boynu üzerinde duruyordu adeta, bir cadıyı andırıyordu, korkunçtu, Axel ürküp geri çekildi, elini arkasına götürüp kapı tokmağını tuttu. "Öyle mi?" dedi Oline. "Sen de mi o takımdansın? O halde ilk iş, artık bundan bahsetmeyelim. Ben ineksiz de yaşayabilirim, bir daha da lâfını etmem bunun. Ama bereket ki ne adam olduğunu gösterdin sen, ilerisi için öğrenmiş oldum."</p>
  <p class="x-Norm">Fakat o gece öldü Oline, gecenin hangi saatin­de öldü, orası belli değil, şu var ki sabahleyin ya­nına girdikleri vakit onu çoktan soğumuş buldular.</p>
  <p class="x-Norm">İhtiyar Oline, doğumu falan tarihte, ölümü fi­lan tarihte...</p>
  <p class="x-Norm">Oline'yi temelli gömmüş olmaları ne Axel'i ne de Barbro'yu üzdü, artık öyle tetikte olmalarına hacet kalmamıştı, rahat yaşayabilirlerdi. Barbro'nun tekrar diş ağrılarından şikâyete başlaması bir yana, her şey düzelmişti. Fakat Barbro'nun, bir söz söyleyecek olunca geriye çekmek zorunda kaldığı, o her an çe­nesine sarılı yün bez, bir ömür törpüsüydü doğrusu; Axel diş ağrısına akıl erdiremiyordu. Barbro'nun, lokmaları ihtiyatlı çiğneyişine öteden beri dikkat ediyordu, ama Barbro'nun ağzında eksik diş yoktu ki.</p>
  <p class="x-Norm">"Ağzına yeni diş taktırmadın mı?"</p>
  <p class="x-Norm">"Taktırdım."</p>
  <p class="x-Norm">"Ee, onlar da mı ağrıyor?"</p>
  <p class="x-Norm">Axel bunu sahiden iyi niyetle sorduğu halde Barbro kızdı: "Alay etme!" cevabını verdi. Kızgın­lığı, onu, halim biraz daha açmaya götürdü: "Ben­deki değişikliği görüyorsun."</p>
  <p class="x-Norm">Barbro'daki değişiklik? Axel daha yakından baktı, Barbro'nun karnının şimdiden biraz şişmeye başladığını gördü. "Gebe değilsin ya?" diye sordu. "Nasıl olur, biliyorsun ki gebeyim!" cevabını verdi Barbro. Axel kafasına bir darbe yemiş gibi Barbro'ya bakakaldı. Üzerinde olanca yavaşlığı ile oturduğu yerde bir süre hesap etti: "Bir hafta geçti, iki hafta oldu, bu üçüncü hafta... Ben ne bilirim?" dedi. Bar­bro bu konuşmadan sinirlendi; hüngür hüngür ağla­maya, gücenmiş ve kırılmış, ağlamaya başladı. "Beni de pek yakında topraklara gömer, kurtulursun!" dedi.</p>
  <p class="x-Norm">Tuhaftır, ağlamak için nasıl da sebepler bulur kadın milleti!</p>
  <p class="x-Norm">Hayır, Axel, Barbro'yu topraklara gömmeyi ak­lından bile geçirmiyordu, o kendi çıkarını düşünen kaba saba bir adamdı, özlediği şey bir çiçek bahçe­sinde yürümek değildi onun. "Yani yazın tarlada çalışamayacak mısın?" diye sordu. Barbro korku içinde: "Ne, tarlada çalışmamak mı?" cevabını verdi. Hey Allah’ım, kadın kısmını yine birdenbire güldü­ren şeye bak! Axel'in meseleyi bu cepheden ele alışı üzerine Barbro'nun vücudu isterik bir saadet hissiyle ürperdi: "Nasıl çalışmam, hem de iki kişinin yapacağı işi yaparım!" diye bağırdı Barbro. "Göreceksin Axel, göstereceğin her işi yapacağım, hatta daha da fazlasını. Ölesiye çalışırım, hem de güle oynaya, ye­ter ki sen memnun ol!"</p>
  <p class="x-Norm">Daha da gözyaşları döküldü, gülümsemeler ve muhabbetler görüldü. Issız topraklarda yapayalnızdı­lar, korkulacak kimse yoktu ortada; kapılar açık, yaz sıcakları, sinek vızıltıları. Barbro öyle uysal, öyle fe­dakâr olmuştu ki Axel ne isterse o da onu istiyordu.</p>
  <p class="x-Norm">Güneş battıktan sonra Axel, ot makinesini ko­şuma hazırlamakla uğraştı, ertesi gün için biraz bir yer daha biçmiş olmayı düşünüyordu. Barbro, san­ki çok önemli bir iş görüyormuş gibi, dışarıya Axel'in yanına koştu: "Axel," dedi, "nasıl olur da kendine ta Amerika’dan bir kadın getirtmeyi düşünebilirsin? O kadın gelse gelse kışa doğru gelebilir, ondan son­ra da onunla ne iş görebilirsin?" Barbro'nun zihni­ne takılan şeye bakındı, sanki pek gerekliymiş gibi bunun için koşup geliyordu!</p>
  <p class="x-Norm">Fakat hiç de gerekli değildi; Axel, Barbro'yu yi­ne yanına alırsa bütün bir sene için kendisine kadın yardımcı sağlamış olacağını daha ilk saatten anla­mıştı. Bu adam sendelemiyor, yıldızlara karşı hülya­lar kurmuyordu, işte şimdi evinde kendi karısı var­dı, telgraf hattını da daha bir süre bırakmayabilirdi. Seneliği hayli para tutacak, çiftlik ürünlerinden fazla bir şey satamadığı sürece bu, onun çok işine yarayacaktı. Her şey yürüyor, birbirine uygun düşüyor. Axel realitede yaşıyordu. Şimdi kaynatası olmuş olan Brede'den artık telgraf hattını bozması beklenemezdi.</p>
  <p class="x-Norm">Mutluluk, Axel'e nimetlerini saçmaya başlamıştı.</p>
</body>
</html>