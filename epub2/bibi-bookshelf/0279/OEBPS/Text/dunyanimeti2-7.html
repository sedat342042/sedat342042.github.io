<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
  <title>dunyanimeti2-1.html</title>
  <link href="../Styles/template.css" rel="stylesheet" type="text/css" />
</head>
<body>
  <p align="center"><strong>VII</strong></p>
  <p class="x-Norm">Adamın biri boş topraklardan yukarılara doğru ilerliyor. Bir fırtına, bir yağmur; sonbahar yağmur­ları başlamıştır, ama adamın buna aldırdığı yok, memnun görünüyor, sahiden de öyle; Axel Ström'dür bu; mahkemeden dönüyor, beraat etti. Memnun: Bi­rincisi bir ekin makinesiyle bir pulluğun iskelede kendisini beklediğine; ikincisi beraat ettiğine memnun. O, bir çocuğun öldürülmesine yardakçılık etmedi. Da­ha ne!</p>
  <p class="x-Norm">Ama ne eziyetli saatlerdi o saatler! Günlük ça­lışmalarında iflahı kesilen bu adam, hayatının en ağır işiyle, yargıç karşısında ifade verdiği sırada karşılaş­mıştı. Barbro'nun suçunu büyültmekten eline bir şey geçmeyecekti; bu yüzden fazla şey söylememeye dikkat ediyor, hatta bildiklerinin hepsini bile söylemiyordu; söz ağzından dirhem dirhem, soruldukça çıkıyor, so­ruları çokluk sadece "evet" veya "hayır"la cevaplandırı­yordu. Yetmez miydi? İş zaten büyütülmüştü, daha da dallandırıp budaklandırmalı mıydı? Ah, durum sık sık sarpa saracak gibi olmuştu: yüce yargıçlar siyah cüppeler giymişlerdi, tehlikeliydiler; bir iki söz­le her şeye fena bir yön verebilirler, kendisini de mahkûm edebilirlerdi. Fakat iyi insanlardı, onun mahvolmasını istemediler. Hem ayrıca, ne isabet, büyükler de Barbro'yu kurtarmak için faaliyete geçmişlerdi, bu Axel'in de işine yaradı.</p>
  <p class="x-Norm">Artık dünyada korkacağı bir şey kalmamıştı.</p>
  <p class="x-Norm">Barbro da eski efendisini ve âşığını töhmet al­tında bırakacak şekilde ifade vermeyi aklından ge­çiremezdi; Axel gerek şimdiki vakaya, gerekse daha öncelere ait öteki çocuk meselesine dair tehlikeli şey­ler biliyordu, öyle aptal değildi Barbro. Yoo, kurnaz­dı o, Axel'i övdü, iş işten geçtikten sonraya kadar Axel'in doğumdan hiç haberi olmadığını söyledi.</p>
  <p class="x-Norm">"O biraz dik kafalıdır, uyuşamıyorduk, ama sessiz bir adam ve mükemmel bir insandır" diyordu, "hayır, onun yeni bir mezar kazıp cesedi oraya gömmesi çok daha sonra oldu. Bunu yapmasının tek sebebi de, ilk mezarın pek kuru olmadığını sanıyordu, oysa kuruy­du pekâlâ, ama dedim ya, Axel kendi bildiğine gider."</p>
  <p class="x-Norm">Daha ne, Barbro bu şekilde bütün suçu üstüne aldıktan sonra, Axel'e ne kötülük gelebilirdi? Hem Barbro için de büyükler harekete geçmişlerdi, Lens­mann Heyerdahl'in hanımı faaliyete geçmişti.</p>
  <p class="x-Norm">Bayan Lensmann büyük küçük herkese başvur­muş, çırpınıp durmuştu; tanık olarak dinlenilmesini istemiş, yargıçların huzurunda uzun bir nutuk çekmiş­ti. Sıra kendisine gelince pek asil bir hanımefendi haliyle kürsünün karşısına geçti. Çocuk katli proble­mini bütün genişliğiyle ele aldı, mahkemeye bir kon­ferans dinletti, bu iş için daha önceden izin kopar­mış denebilirdi. Bayan Lensmann hakkında istenilen şey düşünülebilirdi, ama nutuk vermeyi beceriyordu işte; siyasetten, bütün sosyal meselelerden yana bilgi­liydi o. Bütün o lâfları nerden bulup çıkardığı şaşı­lacak şeydi doğrusu. Zaman zaman başkan, onu biraz, daha sadede getirmek ister gibi oluyor, ama besbelli sözünü kesmeyi göze alamıyor, habire söylemesine göz yumuyordu. Sonunda Bayan Lensmann birkaç faydalı açıklamada bulundu ve mahkemeye heyecan uyandı­ran bir teklif yaptı.</p>
  <p class="x-Norm">Hukuk tekniğini ilgilendiren ayrıntı ve açıklama­lar bir yana, işte söyledikleri:</p>
  <p class="x-Norm">"Biz kadınlar" dedi bayan Lensmann, "İnsanlığın bedbaht ve ezilmiş yarısıyız biz. Kanunları erkekler yapar, bu işte biz kadınların hiç dahli yoktur. Ama bir erkek, bir kadın için çocuk doğurmak ne demektir, hiç bunu düşünebilir, kendini kadının yerine koya­bilir mi?'' bir erkek katlının korkularını duymuş, ta­rifsiz acıları duymuş, onun ıstırap çığlıklarını kopar­mış mıdır?"</p>
  <p class="x-Norm">"Bu davada bir çocuk doğurmuş olan bir hizmet­çi karşısındayız. Bu kız evli değildir, yani gebeliği boyunca durumunu gizlemenin çarelerini aramaya mecburdur. Gebeliğini gizlemeye neden mecbur? Top­lumun peşin hükümleri yüzünden. Bu toplum karnın­da çocuğu olan bekâr bir kadını hor görür. Onu ko­rumak şöyle dursun, üstelik hakaretler, rezaletlerle peşini de bırakmaz. Tüylerimizi diken diken etmez mi bu? Elbette eder, bağrında bir kalp taşıyan herkes bu­na karşı isyan etmelidir! Kız sadece bir çocuk doğur­makla kalmayacak, aslında bu işin zaten yeteri kadar berbatlığından başka, çocuğu doğurdu diye üstelik suçlu sayılacak, rezil rüsva edilecektir. Şu kadarını söyleyebilirim ki çocuğun bedbaht bir tesadüf neticesi derede doğup derhal boğulması, şurada sanık sandal­yesinde oturan şu kız için bir saadet olmuştur. Gerek kendisi, gerek çocuğu için bir saadet. Toplum şimdiki halinde kaldıkça bekâr bir ana, çocuğunu bile bile öldürmüş dahi olsa cezadan muaf tutulmalıdır."</p>
  <p class="x-Norm">Sözün burasında başkanın hafiften homurdandığı duyuldu.</p>
  <p class="x-Norm">"Yahut hiç değilse hafif bir cezaya çarpılmalıdır!" dedi bayan Lensmann. "Tabii, şu noktada hepi­miz beraberiz: Çocuğun hayatına kıymamak lâzımdır. Ama insanlığın bunca kanunu içinde bedbaht anayı düşünen bir tek kanun da bulunmasın mı? Bu ananın gebeliği boyunca ne zahmetler çektiğini, durumunu gizlemek için ne acılara katlandığını, artık hem ken­disi hem çocuğu için bir kurtuluş çaresi bile bulama­dığını tasavvur edin bir kere! Hiç kimse, kendini onun yerine koyamaz. Çocuk, ne olursa olsun, hakkın­da hayırlı bir ölümle ölüyor. Ana düşünüyor ki çocu­ğun yaşamasını istemek, hem kendisi hem de sevgili yavru için büyük bir fenalıktır; rezaletin ağırlığını kaldırabilir mi? İşte o aralık ruhunda çocuğu öldür­mek düşüncesi olgunlaşıyor. Böylece doğumunu giz­li yapıyor, tam yirmi dört saat öylesine çılgındır ki cürümü işlerken iyiyi kötüden ayıracak durumda değil­dir artık. Muhakemeden öylesine mahrumdur ki bu cürmü gerçekte işlememiştir âdeta. Doğum dolayısıyla vücudundaki her bir kemiği, her bir adalesi henüz sızım sızım sızlarken çocuğu boğacak, cesedini orta­dan kaldıracaktır. Bu iş için gerekli irade çabasını düşünün bir kere! Ama elbet ki hepimiz çocukların sağ kalmasını isteriz, bazı hayatların sönmesi ziyadesiyle esef edilecek bir şeydir şüphesiz. Şu var ki bu, yalnız ve yalnız toplumun suçudur; ümitsiz, merhametsiz, iftiracı, zavallının peşinde av hayvanları gibi, hain top­lumun suçu; o toplum ki bekâr anayı her vasıta ile boğmak için her an pusuda bekler!"</p>
  <p class="x-Norm">"Ama toplumun reva gördüğü bu muameleden sonra bile, gadre uğramış bu analar bellerini doğrulta­bilirler. İşte böyle kızlardır ki çok vakit sosyal hata­ları peşinden en iyi, en asil meziyetlerini geliştirmeye başlarlar. Mahkeme, bunun doğru olup olmadığını; annelere, çocuklara kucak açan düşkünler yurdu müdirelerinden bir sorup öğrensin hele! Tecrübe ile gö­rülmüştür ki asıl böyle kızlar, onlar, evet çocuklarını öldürmeye toplum tarafından zorlanmış olan bu kız­lar, mükemmel dadı olmaktadırlar. Bu durumun her­keslere düşünce konusu olması gerekir."</p>
  <p class="x-Norm">"Meselenin bir başka cephesi şudur: Erkek neden cezasız kalsın? Çocuk katili ana, ceza görüyor, hapse atılıyor da erkeğe, çocuğun babasına, kadını kızı ayartana hiçbir şey olmuyor. Fakat çocuğu doğurttuğu müddetçe cinayette onun da payı vardır, hatta en büyük hisse onundur. O olmasaydı felâket zaten vukua gelmeyecekti. Erkek niçin serbest bırakılıyor? Çünkü kanunlar erkekler tarafından yapılmıştır, işte bunun cevabı! Göklere seslenip erkeklerin kanunlarına karşı Tanrı'dan himaye istemeliyiz! Biz kadınlar seçimlerde ve yasama kurullarında keza söz sahibi olmadıkça bu iş asla düzelmeyecektir."</p>
  <p class="x-Norm">"Fakat", dedi bayan Lensmann, "hadi bu kor­kunç kanun, çocuk katili bekâr ve suçlu — yahut az çok suçlu — ana için diyelim, ya çocuğunu öldür­memiş olup da sadece böyle bir töhmet altında bulu­nan suçsuzlar? Toplum, bu kurbanlarına ne gibi tazminat veriyor? Hiçbir tazminat! Şurada sanık sandalyesinde oturan kızı ta çocukluğundan beri tanıdığımı tasdik ederim; benim yanımda çalıştı, babası kocamın mübaşiridir. Biz kadınlar, suçlayan, nefes aldırmayan erkeklerin düşüncesinin tam tersini düşünmeye, duymaya kendimizde yetki buluyor, meseleler karşısında fikir sahibi olmayı göze alıyoruz. Bu kız tevkif edilmiş, elinden hürriyeti alınmıştır; birincisi doğumunu gizlemekten, ikincisi çocuğunu öldürmüş olmaktan sanıktır. O, bunda zerre kadar şüphem yok, her iki suçu da işlemedi. Mahkeme, bu gün gibi aşikâr neticeye bizzat varacaktır. Hangi gizleme? O, çocuğunu güpegündüz doğurdu. Şüphesiz yalnız bulunuyordu, ama yanında kim olabilirdi? Ta uzaklarda, dağ başlarında oturuyordu, kendisin­den başka orada mevcut tek insan, bir erkekti; o anda yardıma onu mu çağırmalıydı? Biz kadınlar bunun akla gelmesine bile isyan eder, gözlerimizi utançla kapatırız. Sonra çocuğu öldürdü deniyor, öyle mi? Çocuk bir derede dünyaya geldi; bu kız, buz gibi suların içinde doğum yaptı. Dereye nasıl mı gir­di? Bir hizmetçidir o, yani bir cariyedir, günlük iş­lerini yapmaya mecburdur, süt kovasını ovmak için ardıç dalları toplamaya ormana gidiyordu. Dereden geçerken ayağı kaydı ve düştü. Kalkamadı, çocuk doğup suda boğuldu."</p>
  <p class="x-Norm">Bayan Lensmann, sözün burasında durdu. Fevka­lâde güzel konuştuğunu yargıçların, dinleyicilerin yü­zünden okuyabiliyor, salonda çıt çıkmıyor, sadece Barbro duygulanmış, zaman zaman gözlerini siliyordu. Bayan Lensmann sözlerini şöyle bağladı: "Biz kadınlar bir kalbe sahibizdir: Ben şuracıkta oturan bedbaht kıza tanıklık edebilmek maksadıyla buraya gelmek için kendi çocuklarımı yabancılara emanet ettim. Erkeklerin kanunları bir kadını düşünmekten menedemez. Düşünüyorum da bu kız hiçbir kötülük yapmamış olmanın cezasını fazlasıyla çekmiştir, diyo­rum. Sanığı beraat ettirdiğiniz takdirde onu yanıma alıp evime götüreceğim ve o, şimdiye kadar çalıştır­mış olduğum dadıların en mükemmeli olacaktır."'</p>
  <p class="x-Norm">Bayan Lensmann'ın sözleri sona ermişti.</p>
  <p class="x-Norm">Başkan şu fikri ileri sürdü: "Peki ama bayan Lensmann'ın söylediklerine göre mükemmel dadıların çocuk katili analardan olmaması lâzım gelmez mi?"</p>
  <p class="x-Norm">Aa, fakat başkan, Lensmann Heyerdahl'in hanı­mının fikirlerini doğru bulmuyor değildi ki, tersine, o da insanca düşünüyor, bir rahip şefkatiyle bunu duyuyordu. Daha sonra savcının bayan Lensmann'a birkaç soru daha sorduğu sırada başkan, koltuğunda sakin sakin oturdu ve bazı notlar aldı.</p>
  <p class="x-Norm">Dinlenecek tanıkların pek az oluşundan, davanın da zaten gizli kapaklı bir tarafı bulunmayışından dolayı oturum öğleye doğru sona erdi. Axel Ström oturuyor, hayırlı sonuçlar bekliyordu; fakat o aralık birdenbire savcı ile bayan Lensmann, ölümü haber verecek yerde çocuğun cesedini gömdüğünden dolayı Axel'in başını derde sokmak üzere birleşir gibi oturdular. Axel sıkı bir sorguya çekilmeye başlandı; bu noktayı belki de mükemmel bir şekilde açıklayamayacaktı, eğer salonun gerisinde Geissler'in bulunduğunu görmemiş olsaydı! Ta kendisi, Geissler orada oturu­yordu. Bu, Axel için bir destek yerini tuttu, üzerine yürüyen hükümet kuvvetleri karşısında kendini artık yalnız ve kimsesiz hissetmesi geçti, Geissler başıyla ona cesaret veriyordu.</p>
  <p class="x-Norm">Evet, Geissler şehre gelmişti. Kendisini tanık göstermemiş olmakla beraber mahkemede bulunu­yordu. Davanın başlamasından önceki birkaç günü, bu davaya ait bazı bilgiler edinmeye, Axel'in Maaneland'da söylediklerinden aklında kalanları not et­meye kullanmıştı. Eldeki belgelerin çoğu, Geissler'e göre yazıdan ileri geçmeyen şeylerdi; Lensmann Heyerdahl denilen adam ne dar görüşlüydü yok mu; yaptığı soruşturmanın başından beri Axel'i cinayetin sırdaşı olarak damgalamayı, görev edinmişti. Bu eşek herif, bu sersem kafa, dağ başlarındaki hayatın ne olduğundan zerre kadar çakmıyor; Axel'in çiftliğine bir kadının yardımcı kuvvetini, asıl bu çocuğun sağlayacağını anlamıyordu.</p>
  <p class="x-Norm">Geissler savcı ile konuşmuş, ama kendisinde buna hiç de hacet olmadığı kanısı uyanmıştı: Axel'e tekrar çiftliğine dönebilmesi için yardım etmek istiyordu, fakat Axel'in yardıma ihtiyacı yoktu ki! Hayır, çünkü durum hatta Barbro için bile pek ümitli görünüyor­du; o beraat ettikten sonra Axel'in suç ortaklığı ken­diliğinden kalkardı. Bu iş artık yalnız tanıkların ifadesine bakıyordu.</p>
  <p class="x-Norm">Üç dört tanığın dinlenmesinden sonra — Oline çağrılmamıştı; Lensmann, Axel, bir bilirkişi, köyden birkaç kız, o kadar — işte bunlar dinlendikten sonra, öğlen olduğu için oturuma ara verildi ve Geissler tekrar savcının yanına gitti. Evet, savcı durumun, Barbro için ümitli olduğu kanısındaydı. Bayan Lens­mann Heyerdahl'in tanıklığı büyük bir etki yaratmıştı. İş, jüriye kalıyordu.</p>
  <p class="x-Norm">Savcı öğrenmek istedi: "Bu kızın durumuyla ya­kından mı ilgilisiniz?" diye sordu.</p>
  <p class="x-Norm">"Az çok!" cevabını verdi Geissler. "Aslında, da­ha ziyade erkeğin durumuyla."</p>
  <p class="x-Norm">"Kız, sizin yanınızda da çalışmış mıydı?"</p>
  <p class="x-Norm">"Hayır, benim yanımda çalışmadı."</p>
  <p class="x-Norm">"Ha, öyle ya, demek erkekle ilgilisiniz. Ama kız? Mahkeme kızla ilgileniyor."</p>
  <p class="x-Norm">"Hayır, kız benim yanımda çalışmadı."</p>
  <p class="x-Norm">"Erkeğin durumu daha çok şüpheli!" dedi sav­cı. "Tek başına gitmiş de çocuğun cesedini ormanda bir yere gömmüş. Bu, muhakkak ki şüphe uyandıran bir şey."</p>
  <p class="x-Norm">"O, çocuk doğru dürüst gömülsün istemiş!" de­di Geissler, "ilk gömülüşü baştan savma olmuş da..."</p>
  <p class="x-Norm">"Ee, bir kadındır öteki, toprağı kazmaya bir er­kek kadar kuvveti yoktur, o halinde bunu zaten yapa­mazdı. Her neyse, bu çocuk öldürme vakaları hakkın­da nihayet daha insanca görüşlere varabildik. Bir yargıç olarak bu kızı mahkûm etmeyi üzerime ala­mam; iş bu merkezde iken mahkûmiyetini isteyemem."</p>
  <p class="x-Norm">Geissler bir reverans yaparak: "Bu pek sevindi­rici bir şey!" dedi. Savcı devam etti: "Bir insan, görevim dışında bir insan olarak hatta daha da ileri gideceğim: Bana kalsa çocuğunu öldürmüş bekâr anaların bir tekini bile cezalandırmam ben."</p>
  <p class="x-Norm">"Bugün tanıklık eden Hanımefendinin sizinle aynı görüşte olması çok enteresan!"</p>
  <p class="x-Norm">"Ha, o mu? Fakat güzel konuştu. Ama bütün bu mahkûmiyetler de ne oluyor? Bekâr bir ana zaten daha önceden öyle işitilmedik zahmetlere katlanıyor, dünyanın hoyratlığı ve kalabalığı yüzünden öyle sefil derekelere düşürülüyor ki bu, kâfi bir cezadır."</p>
  <p class="x-Norm">Geissler ayağa kalktı, son olarak: "Peki ama ya çocuklar?" dedi.</p>
  <p class="x-Norm">"Doğrudur, çocukların akıbeti yürekler acısı!" cevabını verdi savcı. "Ama neticede çocuklar için de bu bir nimet. Hele böyle gayri meşru çocuklar, ya onların çilesi! Sonunda ne oluyor sanki?"</p>
  <p class="x-Norm">Geissler bu besili adamı belki ya biraz kızdırmak yahut azıcık da olsa kendisini derin fikirli, akıl ermez bir kimse gibi göstermek istedi: "Erasmus, babası bilinmeyen bir çocuktu!" dedi.</p>
  <p class="x-Norm">"Erasmus mu?"</p>
  <p class="x-Norm">"Rotterdam'lı Erasmus."</p>
  <p class="x-Norm">"Öyle mi?"</p>
  <p class="x-Norm">"Leonardo da babası bilinmeyen bir çocuktu."</p>
  <p class="x-Norm">"Leonardo da Vinci mi? öyle. Evet, istisnalar olur tabii, istisnalar sadece kaideyi doğrular. Fakat çokluk?"</p>
  <p class="x-Norm">"Kuşları, hayvanları koruyoruz", dedi Geissler. "Küçük çocukların da korunmaması, biraz garip şey!"</p>
  <p class="x-Norm">Savcı konuşmayı artık kesmek zorunda olduğunu göstermek üzere yavaş, ağırbaşlı, eline bazı kâğıtlar aldı. Dalgın dalgın: "Evet, evet, doğru!" dedi. Geiss­ler kendisine lütfedilmiş olan bu çok faydalı konuş­maya teşekkür ederek ayrıldı.</p>
  <p class="x-Norm">Vaktinde hazır olmak için gidip mahkeme salo­nuna oturdu. İçindeki gizli kuvvet onu herhalde dürtüklüyordu: Kesik gömleğin hikâyesini; içinde çalı getirilecek olan gömlekle vaktiyle şehrin limanında oradan oraya sürüklenen bir çocuk cesedinin hikâye­sini biliyordu; mahkemeyi şapa oturtabilir, söyleyeceği tek söz bin kılıca bedel olabilirdi. Ama hiç de gerekli değilse bu sözü şimdi söylemeyi şüphesiz aklından geçirmiyordu. İşler yolundaydı çünkü savcı bile sa­nıktan yana çıkıyordu!</p>
  <p class="x-Norm">Salon doldu, yargıçlar kurulu toplandı.</p>
  <p class="x-Norm">Bu iş, küçük şehirde enfes bir komedi olmuştu; Savcının hoşgörüsüz ciddiyeti, müdafiin insanı duy­gulandıran ustaca konuşması. Jüri üyeleri oturmuşlar, onların Barbro ile çocuğunun ölümü hakkındaki gö­rüşlerini dinlemişlerdi.</p>
  <p class="x-Norm">Bu görüşleri bulup çıkarmak pek kolay değildi şüphesiz. Savcı yakışıklı bir adamdı, hem de iyi kalpliydi herhalde; fakat ya ancak pek kısa bir zaman önce bir şeye öfkelenmiş olmalı, ya da Norveç hu­kukunda bir görüşü korumakla görevli olduğunu hatırlamış bulunmalıydı, kim bilir! Akıl erdirilemezdi, ama işte artık öğleden evvelki kadar müsait davranmıyordu; şayet işlenmişse suçu şiddetle kötülüyor; hâdisenin, bazı tanıkların ifadelerinden çıkabilecek şekilde bir çapraşıklık gösterdiği kesinlikle söylenebilirse, şüpheli bir sayfa teşkil ettiğini bildiriyordu. Bu hususta hüküm vermeyi jüriye bırakıyor, kendisi şu üç noktaya dikkati çekiyordu: Birinci nokta, gizli bir doğum karşısında bulunup bulunulmadığı, bu nok­tanın bay yargıçlarca açık olup olmadığı? Savcı bu­rada şahsi birkaç fikir beyan etti. İkinci nokta, çamaşır meselesi, yarım gömlek, sanığın bunu yanına niçin aldığı? Gömleğin kendisine lâzım olacağını önceden bilip bilmediği? Savcı bu noktayı daha et­raflı açıkladı. Üçüncü nokta, ölüm vakası rahibe ve Lensmann'a bildirilmeden, cesedin gayet şüphe uyan­dıracak şekilde gizlice gömülmesi: "Bu noktada asıl fail, burada bulunan şu adam olduğu gibi bu nokta üzerinde tam bir kanaatin teşekkülü jüri üyeleri için en büyük önemi taşır. Çünkü adamın hâdiseden haberli olduğu aşikârdır, eğer cesedi kendi başına giz­lice gömmüşse, bundan, hizmetçisinin işlediği cina­yette onun yardakçı olduğu sonucu çıkar."</p>
  <p class="x-Norm">Salonda Hımm! diyen bir ses duyuldu.</p>
  <p class="x-Norm">Axel Ström tekrar tehlikede olduğunu anladı, başını kaldırıp bakınca tek bir bakışla karşılaşmadı, bütün gözler hatibe dikilmişti. Fakat salonun ta ge­risinde yine Geissler oturuyordu. Gayet emin görünüyor, sanki gururundan patlayacakmış gibi alt dudağını öne doğru uzatmış, yüzünü göklere çevirmiş, öylece duruyordu. Mahkemedeki ciddiyete karşı bu muaz­zam kayıtsızlık, bu göklere doğru yüksek sesle söyle­nen "Hımm!" sesi, Axel üzerinde cesaretlendirici bir etki yarattı, bütün dünyaya karşı kendini yalnız his­setmesi yine geçti gitti.</p>
  <p class="x-Norm">Ve şimdi nihayet iş bir düzene giriyordu. Savcı sonunda bunca şeyin yeterliği kanaatine varmış görün­dü. Axel aleyhine akla gelebilecek bütün kötülük ve şüpheleri ortaya sermişti, sustu. Evet, bay savcı âdeta bir tornistan yapmış, Barbro'nun cezalandırılmasını bile istememişti. Sözlerini bitirirken kendisinin, ta­nıkların ifadesine dayanarak, sanığın mahkûm edil­mesini isteyemeyeceğini açıkça söylemişti.</p>
  <p class="x-Norm">"İşte bu çok iyi!" diye düşündü Axel. "Şu hal­de mesele kapanıyor!"</p>
  <p class="x-Norm">Derken müdafi işe girişti, hukuk öğrenimi yap­mış genç bir adamdı bu; bu parlak davada müdafaa hakkı ona verilmişti. Hiçbir zaman, bir müdafiin bir suçsuzu kendinden bu kadar emin müdafaa etme­miş olduğunu söylemekte sonradan herkes birlik ol­du. Aslında şu Lensmann Heyerdahl'in karısı ondan önce davranmış, öğleden evvel kendisinin birçok delillerini elinden almıştı; müdafi, bayanın topluma yüklenmesini hiç de iyi karşılamamıştı. Evet, toplum, onca da hayli suçluydu bu işte. Müdafi, bayan Heyerdahl'i susturmadığı için başkana içerlemişti. Kadının çektiği nutuk basbayağı bir müdafaa olduğuna göre geriye, kendisine ne kalıyordu?</p>
  <p class="x-Norm">Barbro Brede'nin hayatını ta başlangıcından an­latarak söze girişti; fakir bir ailenin kızıydı Barbro, fakat çalışkan, saygı değer bir ailenin kızı. Daha pek küçükken hizmetçiliğe ve ilkin Leıısmann'ların yanı­na girdi. Bugün hanımı bayan Heyerdahl'in Barbro hakkındaki kanaatlerini dinledik, bu kanaatler bun­dan daha parlak olamazdı. Barbro daha sonra Bergen'e gitti."</p>
  <p class="x-Norm">Müdafi, Barbro'ya, Bergen'de evlerini yönettiği iki kâtip tarafından verilmiş bonservis üzerinde uzun uzadıya durdu. "Daha sonra Barbro tekrar yurduna döndü, şehirlerden uzakta kırların ortasında bir yerde bir bekârın yanına kapılandı. Felâketi burada başla­dı."</p>
  <p class="x-Norm">"Karnında bu bekârdan bir çocuk taşıyordu. Sa­yın bay savcı — şunu söyleyeyim ki gayet ince, gayet esirger bir tarzda — gizli doğum ihtimalini ima et­tiler. Barbro gebeliğini gizlemiş, belli etmemiş midir acaba? Barbro'nun doğduğu köyden iki kız tanık, onun gebeliğinden bahsettiler, Barbro sorularına kar­şılık gebeliğini hiç de inkâra kalkmamış, yalnız bu me­sele üzerinde fazla durmamıştı. Genç kızlar bu gibi hallerde böyledirler, sözü kısa keserler. Barbro'ya onlardan başka gebeliğini soran olmadı. Acaba hanımı­na gidip de günahını itiraf etmiş midir? Hanımı yok­tu, kendisiydi evin hanımı. Evin bir efendisi vardı şüphesiz, fakat böyle bir kız böyle bir sırrı efendisine söyleyemezdi ki; ıstırabına tek başına katlanıyor, bundan bahsetmiyor, fısıltısını bile etmiyordu; dilsizliği prensip edinmiş bir rahibe gibiydi. Kendini gizlemese de kuytu köşelerde barınıyordu."</p>
  <p class="x-Norm">"Çocuk doğdu, dokuz ayını doldurmuş, tam te­şekküllü bir çocuk, doğumdan sonra yaşadı, nefes al­dı, ama suda boğuldu. Jüri üyeleri bu doğumun ay­rıntılarını biliyor; doğum suda oldu, anne dereye düşmüştü, suda doğurdu, çocuğunu kurtarmak imkâ­nını bulamadı, yerinden kalkamamıştı; kendisi neden sonra kıyıya çıkıp canını kurtarabildi. Alâ, çocuk üze­rinde cebir kullanıldığını gösteren bir ipucu bulun­madı, vücudunda yara bere yoktu; onu öldüren olmamış, suda kendiliğinden boğulmuştu. Ölümü için bun­dan daha tabii bir açıklama bulunamayacaktır."</p>
  <p class="x-Norm">"Sayın bay savcı bir çamaşır parçasına temas bu­yurdular: Kızın bu yarım gömleği yola çıkarken ya­nına alması karanlık bir noktadır, dediler. Fakat bu karanlıktan daha aydınlık bir şey yoktur ki; kız bu gömlek parçasını, içine ardıç dalları doldurmak üze­re, yanına almıştır. Yanına bunu değil de başka bir şey, söz gelişi bir yastık kılıfı da alabilirdi, fakat işte bir gömlek parçası almıştır, nasıl olsa bir şey alması lâzım değil miydi; ardıç dallarını eve kadar elinde götüremezdi ya! Hayır, bu noktada mahkeme tamamen müsterih olabilir."</p>
  <p class="x-Norm">"Fakat pek o kadar açık olmayan bir başka nok­ta daha var. Sanık, gebeliği zamanında muhtaç oldu­ğu ihtimam ve himayeden nasibini almış mıdır? Evin efendisinden şefkat görmüş müdür? Erkek bunu yap­tıysa iyi! Kız sorgu sırasında efendisinden övgüyle bahsetti; bu, kızın iyi ve temiz bir karaktere sahip ol­duğunu gösterir. Erkeğe, Axel Ström'e gelince, ifa­desinde sanığı asla suçlandırmadı. Böyle yapmakla da, akıllı davrandı demeyelim, çok iyi etti: Çünkü Barbro'nun beraatı, onun da beraatı demek olur. Kı­za elden geldiği kadar çok suç yüklemek, tabii ki, kız mahkûm olursa onu da felâkete sürükler."</p>
  <p class="x-Norm">"Elimizdeki davada kendimizi bu kızın ve onun terk edilmişliğinin derin merhametine kaptırmadan dosyalara dalmamız imkânsızdır. Bununla beraber bu kız insaf niyaz etmek ihtiyacında değildir, o yalnız adalet ve anlayış bekliyor. Onunla efendisi, birbirle­riyle sözlü gibiydiler, ama anlaşmazlık ve zıt menfaat­ler evlenmeyi köstekliyorlar. Bu kız ilerde bu adamın yanında mesut olamaz. Bundan bahsetmek hoş bir şey olmasa da, kızın yanına aldığı çamaşır meselesine tek­rar dönmek lâzım: Aslını araştırırsak kız giderken kendisinin değil, efendisinin gömleklerinden birini almıştır. Daha sözün başında şu soruyu sormuştuk: Bu gömleği onun eline erkek mi verdi? Bu noktada, de­dik ki, bu işin içinde Axel'in de parmağı olabileceği ihtimali varittir."</p>
  <p class="x-Norm">Salonun gerisinden bir "Hımm!" sesi duyuldu. Bu söz öyle sert ve yüksekten söylenmişti ki hatip durdu, bütün gözler duraklamaya kimin sebep oldu­ğunu araştırdılar ve başkan, sert bir bakışla o tarafa baktı.</p>
  <p class="x-Norm">Müdafi kendini topladıktan sonra: "Fakat" diye sözüne devam etti, "sanığın sayesinde bu nokta üze­rinde de tamamen müsterih olabiliriz. Her ne kadar burada suçun yarısını üzerinden atmak, kendi yararı­na ise de kız böyle yapmadı. O, dereye giderken ken­di gömleğini değil, onun gömleğini götürdüğünü Axel'in bildiği şüphesinden, Axel'i kesin olarak uzak tuttu. Dereye dedim, yani ardıç dalları toplamaya or­mana giderken. Sanığın sözlerinden şüphelenmek için en ufak bir sebep bile yoktur; onun sözleri, diğer bü­tün hususlarda olduğu gibi, burada da muteberdir. Gömleği erkek uzatsaydı da sanık onun elinden al­saydı, bu cinayetin olduğunu gösterirdi. Sanık, içinde hakikat aşkı varken, hiç, erkeği hakikate aykırı bir şeyle, bir katillik damgasıyla damgalamaya kalkar mı? Hâsılı, sanık dürüst ve açık bir ifade vermiş, her­hangi bir suçu başkalarının üzerine atmaya yelten­memiştir. Başkalarına karşı iyiliği, bu güzel meziyeti onda başından sonuna kadar görüyoruz; nitekim kü­çük cesedi mükemmel bir şekilde ve büyük bir ihti­mamla kefenlemiştir. Lensmann, cesedi mezarda bu durumda buldu."</p>
  <p class="x-Norm">Başkan, — görevi gereğince — Lensmann'ın bul­duğu mezarın ikinci mezar olduğunu, bunun içine de çocuğu Axel'in koyduğunu hatırlattı.</p>
  <p class="x-Norm">Müdafi, adalete karşı borçlu bulunduğumuz say­gının olancasıyla: "Evet, doğru, sayın başkana teşek­kür ederim!" dedi. "Evet, doğru! Ama bununla bera­ber yine Axel ifadesinde, cesedi yeni mezara götürüp yerleştirmekle kaldığını söyledi. Bir kadının bir ço­cuğu bu erkekten daha iyi sarıp sarmalayacağı şüphe­sizdir tabii. Ya bu işi en iyi kim yapabilir? Elbet, şef­katli elleriyle bir anne!"</p>
  <p class="x-Norm">Başkan, pek beğendiğini gösteren bir hareketle başını salladı.</p>
  <p class="x-Norm">Yoksa kız, gerçekten o türlü bir kız olsaydı, ço­cuğu öylece çıplak gömemez miydi? Daha ileri gide­cek ve şunu söyleyeceğim ki bir çöp tenekesine de ata­bilirdi. Ölsün diye bir ağaç altına, toprağa bırakabi­lirdi, yani önceden ölmemiş olsaydı! Gözetlenmediği bir anda sobaya sokup yakabilirdi. Sellanraa civarın­daki ırmağa götürüp atabilirdi. Ama bu ana bunlar­dan hiçbirini yapmadı, çocuğu iyice sarıp gömdü. Bu­lunduğu şekilde güzel ve iyi kefenlenmiş olması, bu kundaklamanın bir erkek tarafından değil, bir kadın eliyle yapıldığını gösterir."</p>
  <p class="x-Norm">"Bundan böyle Barbro Kız'ın üzerinde suç na­mına ne kaldığını tayin, jürinin bileceği bir iş; be­nim kanaatimce hiçbir şey kalmadı. Jüri onu olsa olsa ölüm vakasını haber vermeyişi dolayısıyla suçlu bu­lacaktır. Şu var ki çocuk ölmüştür; rahipten, Lensmann'dan millerce uzakta bir yerde, kırlardadırlar: çocuk ebedi uykusunu ormanda güzel bir mezarda uyuyabilir. Onu o halde gömmüş olmak şayet bir suçsa, sanık bu suçu çocuğun babasıyla paylaşır; ama bu suç bağışlanacak cinsten bir suçtur şüphesiz. Suçluyu cezalandırmak âdetinden gitgide vazgeçilmededir, onu ıslah etmeye çalışmak lâzım. Eski devirlerde akla gelebilecek her suç ceza görüyordu, Tevrat’taki inti­kam kanununa göreydi bu: Göze göz, dişe diş! Ha­yır, şimdi yapılan kanunlara hâkim olan ruh bu de­ğildir artık, modern hukuk anlayışı insancadır; bu görüş suç işleyenlerdeki cani ruh derecesine uymaya ça­lışıyor."</p>
  <p class="x-Norm">Müdafi: "Bu yüzden bu kızı mahkûm etmeyi­niz!" diye haykırdı. "Burada söz konusu olan bir katil daha yakalamak değil, hayır, topluma hayırlı ve faydalı bir fert daha kazandırmaktır! Şunu da hatır­latmak isterim ki sanık, kendisine teklif edilen yeni bir işte en titiz bir kontrole kavuşacaktır. Bayan Lens­mann Heyerdahl, analığın zengin tecrübelerine daya­narak ve Barbro'yu yıllardan ben tanıdığı için ona evinin kapısını ardına kadar açtı. Şimdi sorumluluğu­nun olanca anlamını hissederek bu kızı cezalandırmak veya beraat ettirmek, mahkemeye düşer. Sözlerimi bi­tirirken mahkûmiyet istemediği için bay savcıya teşek­kür ederim. Onun bu davranışında insanlık anlayışı­nın derinliğini görüyoruz."</p>
  <p class="x-Norm">Müdafi, yerine oturdu.</p>
  <p class="x-Norm">Oturumun geri kalan kısmı fazla zaman almadı. Bilirkişi raporu aynı şeyleri tekrarladı, işi her iki cep­heden bir kere daha inceledi; hâdisenin bütünü üze­rine kısa, kuru, resmî bir özet yaptı. Her şey pek mü­kemmel gitmişti; gerek savcı gerekse müdafi başkanın sahasına girmişler, onun işini kolaylaştırmışlardı.</p>
  <p class="x-Norm">Işık yakıldı; iki asma lâmba yanıyor ve etrafa, başkanın notlarını güçbelâ okuyabildiği cılız bir ışık serpiliyordu. Başkan, çocuğun ölümünün resmî ma­kamlara bildirilmeyişini şiddetle itham etti; "fakat," dedi, "elimizdeki şartlara göre bu suç, bu hususta ma­zur olduğu cihetle, anneden çok daha evvel çocuğun babasına aittir." Şu halde şimdi jüri üyelerinin, do­ğumun gizli yapılıp yapılmadığını ve çocuk katli hâ­disesinin olup olmadığını tayinleri gerekiyordu. Her şey baştan sona bir daha açıklandı. Bunu mahkemenin yükümlü olduğu sorumluluğun hatırdan çıkmaması­nı isteyen her zamanki ikaz takip etti, en sonra da te­reddüt halinde sanık lehine karar vermek hususunda beylik tavsiye.</p>
  <p class="x-Norm">Artık apaçıktı her şey.</p>
  <p class="x-Norm">Jüri üyeleri, salonu terk edip odalarına çekildi­ler. Aralarından birine verilmiş olan kâğıttaki soru­ları görüşeceklerdi. Aradan beş dakika geçince tek­rar salona girdiler, soruların hepsine bir tek "Hayır!"la cevap vermişlerdi.</p>
  <p class="x-Norm">Hayır, Barbro Kız, çocuğunu öldürmemişti.</p>
  <p class="x-Norm">Bunun üzerine başkan birkaç söz daha söyledi, Barbro'nun beraat ettiğini bildirdi.</p>
  <p class="x-Norm">Dinleyiciler salonu boşalttılar. Komedi sona er­mişti...</p>
  <p class="x-Norm">Birisi Axel'i kolundan tuttu, Geissler. "Eh," de­di, "şu halde kurtuldun bu işten."</p>
  <p class="x-Norm">"Evet!" dedi Axel.</p>
  <p class="x-Norm">"Seni buralara boşuna getirttiler."</p>
  <p class="x-Norm">Axel: "Evet!" dedi tekrar, ama o aralık kendi­ni biraz toplamış bulunuyordu, devam etti: "Fakat bu vartayı atlattığıma pek sevindim."</p>
  <p class="x-Norm">Geissler kelimelerin üzerine basarak, yüksek ses­le: "Bir mahkûmiyetin eksikti!" dedi. Bu sözler Axel'de, Geissler'in bu işte rolü olduğu, işe müdahale et­tiği kanısını uyandırdı. Mahkemeyi sonunda Geissler'in yola getirip getirmediğini, gerçekleşmesini istediği başarıyı onun hazırlayıp hazırlamadığını Allah bilir­di! Şüpheliydi bu nokta.</p>
  <p class="x-Norm">Fakat Axel şu kadarını anlıyordu: Geissler bütün gün ondan yana olmuştu. "Evet, size çok çok teşek­kür ederim!" dedi Axel ve Geissler'in elini sıkmak is­tedi. "Niçin?" diye sordu Geissler.</p>
  <p class="x-Norm">"Şey, yani her şey için."</p>
  <p class="x-Norm">Geissler onu hemen durdurdu: "Ben bir şeyler yapmayı aklımdan bile geçirmedim, zahmete değmez­di!" dedi. Fakat bu teşekküre karşı Geissler'in hiçbir itirazı yoktu belki de, bunu beklemiş de şimdi elde etmişe benziyordu. "Şu anda seninle daha uzun ko­nuşmaya vaktim yok!" dedi. "Yurduna yarın sabah mı dönüyorsun? Alâ. Hoşça kal, yine görüşürüz!"</p>
  <p class="x-Norm">Geissler yol boyunca çekti gitti...</p>
  <p class="x-Norm">Dönüşte Axel vapurda Lensmann'a, karısına, Barbro'ya, tanıklığa çağırılmış iki kıza rastladı. "Ee, bu işin sonundan memnun musun?" diye sordu bayan Lensmann.</p>
  <p class="x-Norm">"Tabii!" cevabını verdi Axel. "Kapanmış olma­sına çok sevindim."</p>
  <p class="x-Norm">Lensmann da söze karıştı: "Benim zamanımda köy dışında bu ikinci çocuk öldürme davası!" dedi. "Birincisi Inger Sellanraa'nınki, ikincisini de yeni at­lattım. Hayır, bu gibi vakaları oluruna bırakmak doğ­ru, değil, kanunun hükmünü yerine getirmek lâzım...</p>
  <p class="x-Norm">Fakat Bayan Lensmann, dünkü sözleri dolayısıyla Axel'in kendisini hoş karşılamayacağını kavramış olacak ki, o havayı dağıtmak, arayı tekrar düzeltmek istedi: Dün niçin aleyhine konuştuğumu anladın her­halde?" dedi.</p>
  <p class="x-Norm">"Evet, tabii!" cevabını verdi Axel.</p>
  <p class="x-Norm">"Evet, farkına vardın şüphesiz. Sana bir kötülük getirmek islediğimi zannetmedin ya? Ben seni her zaman mükemmel bir adam bilmişimdir, bunu pekâlâ söyleyebilirim."</p>
  <p class="x-Norm">Sadece: "Ya!" dedi Axel, o kadar. Fakat memnun olmuş, duygulanmıştı. Bayan Lensmann: "Evet, Al­lah için!" dedi. "Ama suçun küçük bir kısmını senin üzerine atmaya mecbur kaldım; yoksa Barbro mahkûm olur, onunla beraber sen de ceza yerdin. Ben bu işi senin iyiliğin için yaptım."</p>
  <p class="x-Norm">"Doğru, evet, çok teşekkür ederim."</p>
  <p class="x-Norm">"Şehirde oradan oraya bir ben taban teptim de her ikiniz için bir ben çalıştım, başkası değil. Mah­kemede yaptığımız gibi, suçun bir kısmını sana yük­leyişimizin ikinizi birden kurtarmak için olduğunu anladın ya?"</p>
  <p class="x-Norm">"Evet!" dedi Axel.</p>
  <p class="x-Norm">"Senin aleyhine olduğumu bir an bile aklından geçirmedin, öyle değil mi? Ben mi senin aleyhine olacağım, seni mükemmel bir adam bilen ben ha?"</p>
  <p class="x-Norm">Bunca horlanmadan sonra bu sözler kulağa ne hoş geliyordu! Axel şimdi o kadar duygulanmıştı ki, minnettarlığını ispat için bayan Lensmann'a sahiden bir şey hediye etmeyi düşünüyordu, belki de sonbaharda keseceği sığırdan bir parça. Genç bir öküzü vardı.</p>
  <p class="x-Norm">Bayan Lensmann Heyerdahl sözünü tutmuş, Barbro'yu yanına almıştı. Onu daha vapurda bile yanın­dan ayırmadı, aç açık bırakmadı, kızın Bergenli dü­menci ile cilveleşmesine de göz yummadı. Birinci de­fasında bayan Heyerdahl hiçbir şey söylememiş, Barbro'yu yanına çağırmakla kalmıştı. Fakat bak hele, az sonra Barbro yine dümencinin yanında duruyor, onunla şakalaşıyordu; başını yana eğerek Bergen ağzıyla konuşuyor, tatlı tatlı gülüyordu, bayan Heyer­dahl onu tekrar yanına çağırdı: "Erkeklerle ahbaplı­ğa başlaman hiç de hoşuma gitmiyor, Barbro!" dedi. "Şu başından geçenleri, nerden gelmekte olduğunu bir düşün!"</p>
  <p class="x-Norm">"Bergen'li olduğunu işittim de onun için bir çift lâf ettim!' cevabını verdi Barbro.</p>
  <p class="x-Norm">Axel, Barbro ile konuşmadı. Fakat kızın cildinin ince ve solgun olduğunu, dişlerinin güzelleşmiş bu­lunduğunu gördü. Barbro, parmaklarında Axel'in yü­züklerini taşımıyordu.</p>
  <p class="x-Norm">İşte şimdi Axel kırlardan yukarılara doğru yürü­mektedir; fırtına ve yağmura rağmen içi gülüyor, is­kelede ekin makinesiyle pulluğu görmüştür. Ah, bu Geissler! Şehirde iken makineleri gönderdiğine dair tek kelime söylememişti. Ne anlaşılmaz adamdı Geiss­ler.</p>
</body>
</html>