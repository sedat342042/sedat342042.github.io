<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
  <title>dunyanimeti2-1.html</title>
  <link href="../Styles/template.css" rel="stylesheet" type="text/css" />
</head>
<body>
  <p align="center"><strong>VI</strong></p>
  <p class="x-Norm">Son parti işçiler de tepeden inmekteler, işletme bütün bütün sona erdi, şimdi tepe tekrar ıssızdır.</p>
  <p class="x-Norm">Sellanraa'nın ahırı, duvarları yapılıp meydana çıktı. Ahırın damını kış için şimdilik çimen kesekleriyle örttüler. Koca yapı, küçük küçük odalara ayrıl­mıştı, aydınlık odalar; ortada muazzam bir salon, iki uçta büyükçe odalar; evet, sanki insanlar için yapıl­mış bir bina. Isak bir zamanlar burada birkaç keçi ile birlikte bir kulübecikte oturmuştu; şimdi Sellanraa'da kulübe kalmadı artık.</p>
  <p class="x-Norm">Ahıra bölmeler, hayvan yerleri yapılıyor; arala­rına tahta perdeler çekiliyordu. Her şeyin çabucak olup bitmesi için her iki duvarcı henüz orada bulu­nuyor, fakat Gustaf tahta işlerinden anlamadığını söyleyerek ayrılıp gitmek istiyordu. Gustaf duvar işin­de çok faydalı olmuş, ağır şeyleri bir ayı gibi tutup kaldırmıştı. Akşamları herkesi şenlendirmiş, eğlendirmişti; ağız muzikasını çalar, üstelik kadınlara yar­dım ederek ağır tekneleri aşağı ırmak kenarına götü­rüp sonra yine yukarı taşırdı. Ama artık gitmek is­tiyordu. "Hayır tahta işlerinden anlamam ben!" di­yordu. İlle gitmek istiyordu âdeta.</p>
  <p class="x-Norm">"Canım, yarına kadar kalabilirsin!" dedi Inger.</p>
  <p class="x-Norm">"Hayır, şimdi bana göre iş yok artık, hem şu son parti işçilere dağın öte yakasına kadar yoldaşlık edeceğim."</p>
  <p class="x-Norm">Inger: "Şimdi su taşırken bana kim yardım edecek?" dedi, üzgün üzgün gülümsedi. Hazır cevap Gus­taf hemen iyi bir tavsiyede bulundu: "Hjalmar!" de­di. İki duvarcının genç olanıydı Hjalmar; fakat ne o, ne öteki, genç; yahut hiç değilse Gustaf kadar genç değildiler. "Hıh, Hjalmar!" dedi lnger, burun kıvır­dı. Ama birdenbire kendini toplayıp Gustaf'ı tahrik etmek istedi: "Evet, Hjalmar öyle fena değil hani. Orada kayanın üstünde güzel de şarkı söylüyor!" de­di.</p>
  <p class="x-Norm">İstifini bile bozmadan: "Anasının gözüdür!" de­di Gustaf.</p>
  <p class="x-Norm">"Ama canım bu geceyi burada geçirebilirdin."</p>
  <p class="x-Norm">"Hayır, yol arkadaşlarımdan olurum."</p>
  <p class="x-Norm">Ee, Gustaf artık usanmıştı bu işten. Inger'i ar­kadaşlarının burnunun dibinde şıp diye kapıvermek, çalıştığı birkaç hafta boyunca avucunda tutmak şaha­ne bir şey olmuştu. Ama şimdi gitmek, başka işlere, belki de yurdundaki bir sevgiliye gitmek istiyordu, önüne yeni ufuklar açılıyordu. Burada Inger yüzün­den işsiz güçsüz sürtüp dolaşsın mıydı? Bu işe bir son vermek için öyle yerinde sebepleri vardı ki Inger'in bunları anlaması gerekirdi. Fakat Inger öyle pervasız olmuştu ki artık hiçbir sorumluluğu gözü görmüyor, hiçbir şeye aldırış etmiyordu. Zaten ilişkileri pek faz­la sürmemişti, yalnız duvar işleri devamınca.</p>
  <p class="x-Norm">Inger sahiden mahzundur, evet, yolunu şaşır­mış bağlılığında işi kahırlanmaya kadar götürüyor.</p>
  <p class="x-Norm">Onun için iyi bir şey değildi bu, Inger yapmacık ne­dir bilmeyen, açık kalpli, dürüst bir sevdalıdır. Ha­yır, utandığı yok bundan; düşkünlükleri olan, gücü kuvveti yerinde bir kadındır o; etrafındaki tabiata uyar, sonbahar sıcaklığı ile yüklüdür. Gustaf'a biraz yolluk paket ettiği sırada göğsü şiddetli duygularla kabarıyor. Buna hakkı yahut bu işin tehlikesi var mı yok mu düşünmüyor; kendini öylece bırakıveriyor; tatmaya, tadını çıkarmaya karşı açgözlü olmuş­tur. Isak onu bir kere daha tavana katlat kaldırıp yere çalabilirdi. Öyle, ama Inger kendini alamıyor işte.</p>
  <p class="x-Norm">Dışarı çıkıp elindeki yol azığını veriyor. Merdi­venin yanına bir tekne hazırlamıştı, Gustaf'ın bunu son defa aşağıya ırmak kenarına taşıması lâzım, lnger ona belki de bir şeyler daha söylemek, ya da eli­ne bir şey sıkıştırmak istiyordu: meselâ altın yüzüğü, Allah bilir, ondan her şey beklenirdi. Ama bu işe şimdi bir son vermek lâzım, Gustaf yolluğa teşek­kür ediyor, hoşça kal deyip gidiyor. Gidiyor işte.</p>
  <p class="x-Norm">Inger kalakalıyor.</p>
  <p class="x-Norm">Inger: "Hjalmar!" diye sesleniyor, lüzumsuz ye­re yüksek sesle bağırıyor. Kafa tutan bir sevinç hay­kırışı, bir imdat çığlığı gibi çıkıyor sesi.</p>
  <p class="x-Norm">Gustaf gidiyor...</p>
  <p class="x-Norm">Güz boyunca aşağı köye kadar bütün o bölgede mevsimlik işler yapılıyor; patatesler kazılıp toplanı­yor, buğdaylar içeri çekiliyor, inekler otlaklara bı­rakılıyor. Sekiz çiftlik, sekizinde de işler üst üste bin­miştir; fakat Storborg pazarında ne hayvan var, ne de sürülmüş toprak; bir bahçe var sade, artık ticaret de durdu, Storborg'da acele edilecek bir iş yok.</p>
  <p class="x-Norm">Sellanraa'lıların turnip dedikleri bir çeşit şal­gam ürünleri daha var şimdi; yeşil ve koca koca yap­rakları rüzgârda sallanıyor, inekleri durdurmak kabil değil, inekler parmaklıkları kırdıkları gibi böğürerek saldırıyorlar turniplere. Bunun için Leopoldine ile küçük Rebekka turnip tarlasına gözcü kondular; küçük Rebekka eline büyük bir kamçı aldı, öfkeli bir hamaratlıkla inek kovalamakta. Babası az uzağında çalışıyor, zaman zaman gelip kızının ellerini, ayaklarını yokluyor, üşüyüp üşümediğini soruyor. Büyük, hemen hemen yetişkin bir kız olan Leopoldine, inek güderken kışlık çoraplar, soketler örüyor. O Drontheim'de doğdu, Sellanraa'ya geldiğinde beş yaşında idi; kalabalık, büyük bir şehrin ve bir vapurda yapı­lan uzun bir yolculuğun hatırası, zihninde gitgide daha gerilere çekiliyor; bir köy çocuğudur, aşağı köy­den daha büyük bir başka dünya bulunduğunu bilmiyor: Köye birkaç kere kiliseye gitmek için inmiş, geçen sene de köyde konfirmasyonu yapılmıştı...</p>
  <p class="x-Norm">Şimdi sıra ikinci derecede bazı işlere geliyor, me­selâ aşağı inen yolun birkaç yeri var ki at araba zor geçiyor; bozuk. Toprak hazır henüz donmamışken Isak'la Sivert günlerden bir gün yolda hendekler aç­maya başlıyorlar. Kurutulması gerekli iki parça ba­taklık var daha.</p>
  <p class="x-Norm">Axel Ström bu işe katılmaya söz vermişti, çün­kü onun da bir beygiri var, yolu o da kullanmaktadır. Ama şimdi Axel'in şehirde acele bir işi çıktı, — şe­hirde ne yapacaktı bu adam? — "Fakat çok önemli bir iş!" dedi Axel. Yol yapımı için kendi yerine Breidablick'teki kardeşini gönderdi. Fredrik'ti kar­deşinin ismi.</p>
  <p class="x-Norm">Bu adam gençti, yeni evlenmişti, hoppanın biri, şakalaşmaktan hoşlanıyor, bununla beraber eli de işe yatıyordu. Sivert'le o, birbirlerine pek benziyorlardı. Sabahleyin yukarı gelirken Fredrik en yakın komşusu Aronsen'e, Storborg'a uğramıştı; Tüccarın kendisine söyledikleriyle doluydu hâlâ. Konuşma, Fredrik'in bir paket tütün istemesiyle başlamıştı. "Bende tütün olsa sana ikram ederdim!" demişti Aronsen.</p>
  <p class="x-Norm">"Ya, tütününüz de mi kalmadı?"</p>
  <p class="x-Norm">"Hayır, başka da getirtmiyorum, alacak müşteri yok ki artık. Bir paket tütünden ne kazanacağımı sanıyorsun?"</p>
  <p class="x-Norm">Aronsen o gün sol tarafından kalkmışa benzi­yordu; İsveçli maden şirketi tarafından aldatıldığını söylüyordu. Buralara, bu dağ başlarına ticaret yapayım diye yerleşmiş, derken maden işlemez olmuştu!</p>
  <p class="x-Norm">Fredrik, Aronsen'in haline rahat rahat gülüyor, onunla eğleniyordu: Hayır, hiç toprak da sürmemiş ki; hayvanlarına verecek yemi bile yok, para verip alıyor! Geldi, benden ot satın almak istedi. Bende sa­tılık ot nerde "Ya, demek paraya ihtiyacın yok, öyle mi?" diye sordu Aronsen. Sanıyor ki para oldu mu her şey tamam, masanın üzerine yüz kronluk bir banknot fırlattı: "İşte para!" dedi. "Evet, para güzel bir şey!" dedim. "Bom konstant budur!" dedi. Galiba ara sıra biraz aklını kaçırıyor bu adam. Ya karısı, gü­pegündüz elinde bir cep saati, ortalarda döner durur, kadının unutmaması gereken önemli zaman, hangi za­man acaba?</p>
  <p class="x-Norm">Sivert sordu: "Aronsen, Geissler adında birisin­den hiç bahsetmedi mi?"</p>
  <p class="x-Norm">Etti, tepedeki hissesini satmak istemeyen biriy­miş, dedi. Aronsen küplere biniyordu: Azledilmiş bir Lensmann, kesesinde belki beş kronu bile yok, vurup öldürmeli bu herifi! diyordu. Biraz bekleyin hele, dedim, belki sonradan satar. Hayır, dedi Aronsen, inanma! Bir tüccar sıfatıyla bu işten pek iyi anlarım, bir taraf iki yüz elli bin ister de öbür taraf yirmi beş bin verirse ikisi arasında dağlar var demektir, iş çık­maz bundan. Fakat sonu hayırlı olsun! dedi Aronsen. Çoluğumu çocuğumu alıp da bu batağa ayak basamaz olaydım! — öyle, yoksa satmayı mı düşünüyorsunuz? diye sordum. — Evet, dedi, ta kendisi, ben de bunu düşünüyorum. Bu bataklıklar, bu zararlar, bu dağ başları! Gün boyunca tek kron kazandığım yok ar­tık!" dedi.</p>
  <p class="x-Norm">Hep birden Aronsen'in haline güldüler, ona hiç de acımıyorlardı. "Acaba sahiden satacak mı?" diye sordu Isak.</p>
  <p class="x-Norm">"Evet, o ağzı kullandı. Yanaşmasına yol vermiş bile. Evet, bu Aronsen tuhaf bir adam, bu muhakkak. Kışlık odununu kesebilecek, kendi atıyla ot çekebile­cek bir yanaşmaya tutuyor yol veriyor da dükkândaki tezgâhtarını yerinde bırakıyor. Herhalde doğrudur, günde bir kronluk bile satış yapmıyor, çünkü artık dükkânında hiç mal yok ki. Peki, ama tezgâhtar ne­sine? Bence bu sırf ululuk, gösteriş! Ona bir adam lâzım, kürsü başına dikilip kocaman defterler tuta­cak bir adam. Güleyim bari, evet, ta kendisi, bu Aronsen biraz akıldan sakat galiba.."</p>
  <p class="x-Norm">Üç erkek öğlen paydosuna kadar çalıştılar, son­ra yanlarında getirdikleri yemekleri yiyip daha bir sü­re yarenlik ettiler. Kendi işlerini görüştüler: etrafın, göçmenlerin dertleri, sevinçleri alelâde şeyler değil­di, ama bunları serin kanlı görüşüyorlardı; temkinliy­diler, sinirleri yıpranmamıştır, yapmaları doğru olmayan şeyleri yapmıyorlardı. İşte sene sonu yaklaşıyordu, ormanları bir sessizlik kaplamıştı; dağlar bir yanda, güneş öte yanda kalmıştı; geceleri yıldızlar ve ay çı­kıyor, her şeyde değişmez ilişkiler devam ediyordu; içlerinden dostluk taşıyordu, bir kucaklaşma gibi. Bu­rada insanlar fundalara uzanıp bir kollarını başlarına yastık yaparak dinlenmeye vakit buluyorlardı.</p>
  <p class="x-Norm">Fredrik, Breidablick'ten bahsetti, orada henüz pek bir şeyler yapamadığını söyledi. "Yok canım!" dedi Isak. "Çok şeyler yapmışsın, aşağıya inmiştim de gördüm."</p>
  <p class="x-Norm">Oraların en kıdemli göçmeninden, bu dev adam­dan duyduğu bu övgü, Fredrik'in o anda pek hoşuna gitti; candan: "Sahi mi söylüyorsunuz?" diye sordu. "Hayır, günden güne daha iyi olması lâzım. Bu sene sık sık engeller çıktı. Evin tamiri icabetti, sağlam de­ğildi, çöktükçe çöküyordu, otluğun yıkılıp yeniden yapılması gerekti. Kulübe ahır küçük geldi; inekle­rim, buzağılarım var, Brede'nin zamanında hayvan yoktu ki!.." dedi Fredrik, gururla.</p>
  <p class="x-Norm">Isak: "Buradan hoşlanıyor musun?" diye sordu.</p>
  <p class="x-Norm">"Evet, hoşlanıyorum, karım da hoşlanıyor, hem hoşlanılmayacak nesi var? Önümüz, ardımız açık; yo­lun yukarısını, aşağısını görüyoruz, Evin yanındaki küçük ağaçlık bize göre pek güzel; huş ağaçları, sö­ğütleri var; vaktim olsa avlunun öbür tarafına daha da ağaç dikmek istiyorum. İlkbaharda hendek açtım açalı bataklığın kurumuş olmasına diyecek yok. Ba­kalım, bu yıl üzerinde neler yetişecek! Hoşlanmak mı dedin? Tabii, değil mi! Karımın, benim evimiz, çift­liğimiz, malımız mülkümüz olduktan sonra!"</p>
  <p class="x-Norm">Muzip Sivert: "Ee, hep iki kişi mi kalacaksınız?" diye sordu. Fredrik keyifli keyifli: "Yoo, ne malûm, olur a, çoğalırız!" cevabını verdi. "Madem buradan hoşlanıp hoşlanmadığımızdan açıldı, karımın şimdi­ye kadar bu derece serpildiğini görmüşlüğüm de yok benim."</p>
  <p class="x-Norm">Akşama kadar çalıştılar. Zaman zaman doğrulup çene çalıyorlardı. "Demek tütün alamadın?" diye sor­du Sivert.</p>
  <p class="x-Norm">"Hayır, ama alamadım diye de üzülmedim. Ben tütün kullanmam!" dedi Fredrik.</p>
  <p class="x-Norm">"Kullanmaz mısın?"</p>
  <p class="x-Norm">"Hayır, Aronsen'e de sırf, bakalım neler söyleyeceğini öğrenmek için gittim."</p>
  <p class="x-Norm">İki külhani gülüştüler, bu işe muzip muzip sevin­diler.</p>
  <p class="x-Norm">Dönüş yolunda baba oğul, her zamanki gibi ko­nuşmadan yürüyorlardı. Fakat Isak bir şeyler düşün­müş olmalı ki: "Hey, Sivert!" dedi. Sivert: "Buyur!" cevabını verdi.</p>
  <p class="x-Norm">"Hiç, önemli değil, vazgeçtim!" dedi Isak. Bir hayli yol yürüdüler, derken Isak yeniden söze başla­dı: "Malı olmadıktan sonra Aronsen ticaret yapabilir mi?"</p>
  <p class="x-Norm">"Hayır!" dedi Sivert. "Buralarda şimdi öyle çok insan kalmadı ki, onlar için öte beri getirsin!"</p>
  <p class="x-Norm">"Öyle mi dersin? Evet, haklı olabilirsin."</p>
  <p class="x-Norm">Sivert, babasının bu sözlerine biraz hayret etti, babası sözlerine devam etti: "Şimdi burada sekiz çift­lik var, ama ilerde çoğalabilir. Bilinmez!"</p>
  <p class="x-Norm">Sivert daha fazla hayret etti, babası neler düşü­nüyordu acaba? Yoo, hiçbir şey mi? Baba oğul bir süre daha gittiler, nerdeyse evlerine yaklaşıyorlardı. İhtiyar: "Hu!" dedi. "Aronsen çiftliği kaça satar der­sin?"</p>
  <p class="x-Norm">"Kim bilir?" cevabını verdi Sivert. "Almak mı istiyorsun?" dedi şakadan. Fakat birdenbire babasının sözü nereye getirmek istediğini kavradı: ihtiyar, Eleseus'u düşünüyordu. Aha, Isak onu besbelli hiç ak­lından çıkarmamış, oğlunu anası kadar o da düşün­müştü; ama kendi görüşüne göre toprağa bağlı, Sel­lanraa'ya bağlı olarak. Sivert: "Her halde uygun bir fiyat olsa gerek!" dedi. Sivert'in bu kadarını söyle­mesi, düşüncelerinin oğlu tarafından anlaşıldığını sezmekten yana Isak'a kâfi geldi ve Isak fazla açılmaktan korkuyormuş gibi, yaptıkları yola, bu işi iyi ki bitir­diklerine dair acele bir iki söz söyledi.</p>
  <p class="x-Norm">Ertesi günlerde Sivert'le anası baş başa verdiler, görüşüp konuştular, fısıldaşacak bir sürü konuları vardı, bir de mektup yazdılar, cumartesi olunca Si­vert köye gitmek istedi. Babası öfkeli öfkeli: "Yine köyde ne işin var? Boşuna ayakkabı eskitiyorsun." dedi. Hele yüzü, sanki yapmacık değilmişçesine öfkeliy­di daha çok. Sivert'in postaya gitmek istediğini sez­mişti anlaşılan. "Kiliseye gideceğim!" dedi Sivert. Da­ha uygun bir sebep bulamamıştı. Babası: "Eh, gitmek şartsa git!' dedi.</p>
  <p class="x-Norm">Fakat Sivert madem ki kiliseye gidiyordu, şu hal­de arabayı koşup Rebekka'cığı da götürebilirdi. Rebekkacık'tan, hayatında sahiden ilk defa, böyle bir eğlenceyi esirgememeliydiler, değil mi ki var kuvve­tiyle turnip tarlasını korumuştu; çiftlikte herkesin az çok çiçeği, incisiydi o; evet, Allah için! Nitekim araba koşuldu; Rebekka, hizmetçi Jensine'yi yanına yol ar­kadaşı aldı Sivert'in buna karşı ne itirazı olabilirdi.</p>
  <p class="x-Norm">Hareket ediyorlardı ki aşağıdan doğru Storborg'daki tezgâhtarın geldiğini gördüler. Ne mi oldu? Ah, hiç! Bir tezgâhtar, Andresen adında bir adam yukarı doğru geliyordu, o kadar. Tepeye gidiyormuş, efendi­si gönderiyormuş. Hepsi bundan ibaret. Bu hâdise Sellanraa'da öyle büyük bir heyecan da uyandırmadı hani, eski günlerdeki gibi değildi şimdi; bir yabancı, çiftlik için bulunmaz bir şey olsun, lnger az veya çok heyecana gelsin, geçmiş ola! Hayır, Inger yine içine çekilmiş; sessiz, durgun olmuştur.</p>
  <p class="x-Norm">Acayip bir şey, bu dua kitabı; bir rehber, belki de boyuna sarılan bir kol! Inger kendini kaybedip, yolunu şaşırmış, böğürtlenlerin oraya gittikten son­ra yine odasını, dua kitabını düşünmeye başlamıştı; şimdi tekrar ruhunun derinliklerine dalmış, sofulaşmıştı. Inger çoktan gelmiş geçmiş olan yılları hatır­lıyor, dikiş dikerken parmağına iğne batınca "Hay kör şeytan!' dediği yılları. Bunu dikiş odasındaki bü­yük masa başında ahret kardeşlerinden öğrenmişti. Şimdi elini, kanasın diye, mahsus kendi iğneliyor, ka­nı sessizce emiyor. Böyle bir dönüş, kendini bir hayli zorlamaya bağlı! Fakat Inger daha da ileri gitti. Taş ahır yapılıp ortaya çıktıktan ve bütün işçiler gidip de Sellanraa tekrar eski sessizlik ve ıssızlığına kavuştuk­tan sonra Inger bir kriz geçirdi, bol bol ağladı, büyük sıkıntılara uğradı. Bunun suçunu başka kimseye değil, yalnız kendine yüklüyordu; gayet alçak gönüllü ol­muştu. Isak'la konuşup da kalbini hafifletebilseydi ba­ri! Ama Sellanraa'da kimse duygularından bahsetme­ye, kimse kusurlarını itiraf etmeye alışkın değildi ki. Böylece Inger kocasını sofraya bin bir özenle alıp ge­liyordu; bu iş için ta onun ayağına kadar gidiyor, sa­dece kapı eşiğinden sesleneceğine kendi gidip getiri­yordu; akşamları kocasının üstüne başına bakıyor, düğmelerini dikiyordu. Evet, Inger daha da ileri git­ti. Bir gece dirsekleri üzerine doğruldu ve: "Isak!" dedi. "Ne var?" diye sordu Isak.</p>
  <p class="x-Norm">"Uyanık mısın?"</p>
  <p class="x-Norm">"Evet."</p>
  <p class="x-Norm">"Yok bir şey!" dedi Inger. "Fakat ben çok ku­sur işledim."</p>
  <p class="x-Norm">"Ne?" diye sordu Isak. Farkında olmadan soruvermişti. O da dirsekleri üzerine doğruldu. Daha da konuştular, işte yine mükemmel bir kadındır Inger, kalbi taşmaktadır: "Sana karşı çok kusur işledim!" dedi. "Buna çok pişmanım."</p>
  <p class="x-Norm">Bu gösterişsiz sözler Isak'a dokundu, değirmen ecinnisine dokundu; Isak, Inger'i candan teselli etmek istedi; meselenin ne olduğunu hiç bilmiyor, ama İnger gibisini arasa bulamayacağını, o kadarını biliyor­du. "Bunun için ne diye ağlıyorsun?" dedi Isak. "He­pimiz Tanrının günahkâr kullarıyız."</p>
  <p class="x-Norm">Minnettar bir sesle Inger: "Hayır, hayır!" dedi. Ah, Isak eşyaları kavramakta öyle sağlam bir ele sa­hipti ki devrilmek üzere oldukları anda onları tutup doğrultuveriyordu. Kusursuz olan kim? Haklıydı Isak; gönül tanrısı bile bir tanrı olduğu halde serü­venlere atılır, bunu o haşarıya bir bakmakla anlayabiliriz: Bir gün bir gül bahçesine dalar, orada keyifli keyifli dolaşır, dudaklarını yalar, ertesi gün ayağına bir diken batmıştır, yüzünü buruşturarak dikeni çıka­rır. Bu yüzden ölür mü? Ne münasebet! Eskisi gibi sapasağlamdır. Hiç bundan ölünür mü!</p>
  <p class="x-Norm">lnger'in işleri de yine sıraya girdi, Inger hepsini atlattı, fakat dua saatlerinden vazgeçmedi ve teselli­sini bunda buldu. Inger her gün çalışkan, sabırlı ve çok iyi kalplidir, bütün erkekler içinde bir Isak'ı tak­dir ediyor, ondan gayrısını arzulamıyor. Tabii dış görünüşüne göre her telden çalanın, şarkıcının biri değildir Isak, ama iyi adamdır, oo, buna ne şüphe! Sofu ve kanaatkâr olmanın büyük bir kazanç olduğu bir kere daha meydana çıktı.</p>
  <p class="x-Norm">İşte şimdi pazar günü Storborg'un o küçük tez­gâhtarı Andresen, Sellanraa'ya geldi, Inger bundan heyecan duymadı, zerre kadar, süt çanağını alıp içe­riye delikanlıya götürmek bile istemedi, hizmetçi ev­de olmadığı için sütü Leopoldine ile gönderdi. Leo­poldine süt çanağını güzel güzel içeri götürdü: "Bu­yurun!" dedi ve pazarlık esvabını giymiş olmasına, ortada utanmak için sebep bulunmamasına rağmen kızarıp bozardı. "Teşekkür ederim, bu bana pek çok!" dedi Andersen. "Baban çiftlikte mi?" diye sordu.</p>
  <p class="x-Norm">"Evet, ama evde değil, dışarı çıktı."</p>
  <p class="x-Norm">Andresen sütü içti, mendiliyle ağzını kuruladı ve saate baktı. "Kuyular uzak mıdır?" diye sordu.</p>
  <p class="x-Norm">"Hayır, bir saatten fazla sürmez."</p>
  <p class="x-Norm">"Yukarı çıkıyorum; yanında çalıştığım Aronsen, kuyulara bir bak da gel, dedi." "Ya!"</p>
  <p class="x-Norm">"Evet, beni tanıdın değil mi? Aronsen'in tezgâh­tarıyım ben, sen hani bize gelmiştin de öteberi almış­tın."</p>
  <p class="x-Norm">"Evet."</p>
  <p class="x-Norm">"Ben seni pek iyi hatırlıyorum, sen bize iki kere geldin."</p>
  <p class="x-Norm">"Beni unutmayışınız, hiç ummadığım bir şey!" dedi Leopoldine, ama bunun üzerine hiç kuvveti kal­madı, bir iskemleye tutundu. Andresen'in kuvveti tü­kenmemişti henüz, devam etti: "Hiç seni unutur mu­yum?" dedi ve sordu: "Benimle kuyulara kadar gele­mez misin, beraber giderdik!"</p>
  <p class="x-Norm">Leopoldine'nin gözlerinin önü gitgide kıpkırmı­zı kesilmeye, bir tuhaf olmaya başladı; ayaklarının altı sallanıyor, tezgâhtar Andresen'in sesi sanki ta uzaklardan geliyordu: "Vaktin yok mu?"</p>
  <p class="x-Norm">'"Hayır!" dedi Leopoldine. Kendini dışarıya, mut­fağa nasıl attığını Allah bilir. Annesi ona baktı ve: "Neyin var senin?" diye sordu. "Hiç!"</p>
  <p class="x-Norm">Hiç mi, ne hiçi! Fakat bakındı şu işe; şimdi he­yecanlanmak sırası Leopoldine'ye gelmiş, kan dolaşı­mı şimdi onda başlamıştı. Bu iş için biçilmiş kaftan­dı o; dolgun, şirin bir kız, daha yeni yeni bulûğa er­miş, güzel bir kurban. Leopoldine'nin göğsünde bir kuş cıvıldıyor, uzun parmakları annesininkiler gibi muhabbet dolu, dişilik dolu. Dans bilmiyor mu? Kim demiş! Bunların bunu nerde öğrenmiş oldukları hay­ret doğrusu, ama dans etmesini öğrenmişlerdi, hem de Sellanraa'da, Sivert dans biliyordu, Leopoldine dans biliyordu; dağ başlarında doğmuş, insana hayli kuv­vet sarf ettiren, içinde dönüşü, kıvrılışı, mazurkası, valsi ve Ren oyunu bulunan yerli bir danstı bu. Hem niçin Leopoldine de süslenmesin, sevdalanmasın, hülyalar kurmasındı? Tıpkı öbür kızlar gibi! Kilisede konfirmasyonu yapılacağı sırada annesi ona altın yü­züğünü ödünç vermişti, günahkâr bir düşünce yoktu bunda, güzel bir şeydi, o kadar. Leopoldine yüzüğü ancak her şey bittikten sonra, ertesi gün Şaraplı Ekmek ayinine giderken parmağına takmıştı. Oysa mih­rabın önünde pekâlâ parmağında altın bir yüzükle durabilirdi; önemli bir adamın, Uçbeyi'nin kızıydı o.</p>
  <p class="x-Norm">Tezgâhtar Andresen tepeden dönüşünde Isak’a rastladı, eve davet edildi. Ona öğle yemeği çıkardılar, kahve pişirdiler. Bütün ev halkı şimdi odada toplan­mıştı, konuşmaya onlar da katılıyorlardı. Tezgâhtar, Aronsen'in, kendisini yukarıya, kuyular ne haldedir; işletmeye, faaliyete ilerde yeniden devam edilip edilmeyeceğine dair belirtiler var mı yok mu, bunları öğ­rensin diye yolladığını söyledi. Allah bilir, tezgâhtar buralara Aronsen'in sözüyle geldim derken belki de alabildiğine yalan söylüyordu, bu yolculuğu sırf ken­di hesabına yapmış da olabilirdi, gitmesiyle gelmesi arasındaki kısa zamanda, kuyuların oraya kadar çık­mış olamazdı şüphesiz. "Şirketin işe yeniden başlayıp başlamayacağı öyle dıştan bakmakla anlaşılamaz!' de­di Isak. Öyle, tezgâhtar bunu teslim ediyordu, fakat Aronsen bir kere göndermişti madem, hem dört göz iki gözden daha çok şey görür, değil mi?</p>
  <p class="x-Norm">Ama lnger artık daha fazla sabredemedi, sordu: "Dedikleri doğru mu, Aronsen çiftliğini satıyor mu?"</p>
  <p class="x-Norm">Tezgâhtar cevap verdi: "Satacağını söylüyor. Onun gibi bir adam istediği şeyi yapabilir, parası her şeye yeter onun."</p>
  <p class="x-Norm">"Ee sahiden o kadar parası var mı bari?"</p>
  <p class="x-Norm">"Evet!" dedi tezgâhtar, başıyla da doğruladı. "Paradan yana sıkıntısı yok."</p>
  <p class="x-Norm">Inger yine ağzını kapayamadı, sordu: "Çiftliğe ne para istiyor?"</p>
  <p class="x-Norm">Ama o anda araya Isak girdi, o Inger'den de me­raklıydı belki, fakat Storborg'u satın almak düşünce­si asla onun kafasından çıkmış olmamalıdır, nitekim bu mesele onu hiç ilgilendirmezmiş gibi davranıyor: "Ne diye soruyorsun Inger?"</p>
  <p class="x-Norm">"Hiç, işte öyle sordum!" cevabını veriyor karısı. İkisi de merakla tezgâhtarın yüzüne bakıyor, bekliyor­lar. Sonunda tezgâhtar cevap vermek zorunda kalı­yor.</p>
  <p class="x-Norm">Çok ihtiyatlı konuşuyor, fiyatı bilmediğini söy­lüyor, ama Storborg'un kendisine kaça mal olduğu­nu Aronsen kendi söylemiştir, bunu biliyor.</p>
  <p class="x-Norm">"Kaça mal olmuş?" diye soruyor Inger, çünkü susmak, dilini tutmak elinde değil. "Bin altı yüz kron!" diyor tezgâhtar. "Ya!" diyor Inger, ellerini birbirine vuruyor, çünkü kadınların anlamadıkları bir şey varsa o da mal mülk fiyatlarıdır. Fakat bin altı yüz kron bu dağ başları için az para mı ya, Inger'in yalnız bir korkusu var: Isak'ın bu fiyat kar­şısında ürküp çekinmesi! Ama Isak bir kaya gibi sar­sılmadan duruyor, sadece: "Binaların büyüklüğünden mi böyle!" diyor.</p>
  <p class="x-Norm">"Evet!" diyor tezgâhtar Andresen, "o kocaman binalar yüzünden."</p>
  <p class="x-Norm">Tezgâhtarın gitmesinden az önce Leopoldine usulca kapıdan çıkıyor. Gayet garip, ama Andresen'e elini uzatmak ona imkânsız görünüyor. Leopoldine o aralık iyi bir yer bulmuştur, yeni ahırda duruyor, pen­cerelerin birinden dışarıya bakıyor. Boynunda mavi ipek bir kordele var, daha önce yoktu bu; kordeleyi boynuna bağlayacak zaman bulması ne tuhaf! Derken Andresen önünden geçiyor; biraz bodur, tombul bir delikanlı, çevik adımlar atıyor, açık kumral top sakalı var, kendisinden sekiz on yaş kadar büyük. Andresen eh, fena değil, diye düşünmüş olmalı Leo­poldine.</p>
  <p class="x-Norm">Pazarı pazartesiye bağlayan gece, geç vakit, ki­lise yolcuları geri dönüyorlar. Her şey yolunda git­miş, Rebekka'cık dönüşte çiftliğe birkaç saat kala uykuya dalmıştı; onu yine uyandırmadan arabadan alıp eve taşıdılar. Sivert bir sürü haber toplamıştı, ama annesinin: "Ne havadisler var?" sorusuna karşı­lık sadece: "Hiç önemli bir şey yok!" dedi. "Axel bir ekin makinesiyle bir pulluk sahibi olmuş."</p>
  <p class="x-Norm">Babası büyük bir ilgi ile: "Ne diyorsun?" dedi. "Makineleri sen gördün mü?"</p>
  <p class="x-Norm">"Evet gördüm, iskelede duruyor."</p>
  <p class="x-Norm">"Tevekkeli şehre gitmemiş!" dedi babası. Sivert esaslı haberlerle tıklım tıklım dolu, oturuyor, ama tek kelime söylemiyordu.</p>
  <p class="x-Norm">Babası, Axel'in, şehre bir ekin makinesiyle bir pulluk satın almak için gittiğine inanadursun hele; annesi de öyle sansın, ne çıkar! Ah, ama ne annesi, ne babası gerçekte buna inanıyorlardı; çünkü bunun o havalide yeni bir çocuk öldürme hadisesiyle ilgili olduğunu biliyorlar, böyle bir şeyin gizli gizli fısıl­dandığını onlar da duymuş bulunuyorlardı. Nihayet babası: "Sen git yat hele!" dedi.</p>
  <p class="x-Norm">Bildiklerinin fazlalığından nerdeyse patlayacak olan Sivert gitti, yatağına girdi. Büyük bir hâdise: Axel'i mahkemeye çağırmışlar, Lensmann da onun­la beraber gitmişti. Bu öyle önemli bir meseleydi ki, emzikte yeni bir çocuğu olan bayan Lensmann bile çocuğunu bırakmış, o da onlarla birlikte gitmişti. Mahkemeye söylenecek bir sözüm var demişti.</p>
  <p class="x-Norm">Şimdi köyde çeşit çeşit dedikodular, söylentiler dolaşıyordu; Sivert ağızdan ağza geçmişe ait bir ço­cuk öldürme vakasının da tekrardan fısıldandığını pekâlâ fark etmişti. Yaklaşacak oldu mu kilise önün­deki konuşmalar kesiliyordu, eğer kendisi Sivert ol­masaydı halk belki ona sırtını çevirecekti. Sivert olmak iyi şeydi, bir kere büyük bir çiftliğin bir ferdi, zengin bir adamın oğlu olmak; sonra yaman bir adam, iyi bir işçi olarak tanınmak iyi bir şey! Başkaları ta­rafından takdir, itibar görmüş, her zaman için halkın sevgisini kazanmıştı. Çiftliğe dönmelerinden önce Jensine fazla bir şey işitmeseydi bari! Hem çekinmek­ten yana özel sebepleri de vardı Sivert'in; dağ başla­rındaki insanlar da kızarıp bozarabilirler! Sivert, Jensine'nin küçük Rebekka ile kiliseden çıktığını gör­müştü! Jensine de onu görmüş, ama önünden geçip gitmişti. Sivert bir süre öylece bekledi, sonra ikisini alıp götürmek üzere arabayı demircinin oraya sürdü.</p>
  <p class="x-Norm">Demircide öyle yemeği yeniyordu, bütün aile toplanmıştı, Sivert'e de buyur dediler, fakat Sivert ön­ceden yemek yemiş olduğu için teşekkür etti. Onun o sırada geleceğini biliyorlardı, birazcık bekleyebilirlerdi. Sellanraa'da beklerlerdi, ama burada değil. De­mircinin karısı: "Doğru, sen daha iyi yemeklere alı­şıksın, şüphesiz!" dedi. Kendisi de kilisede olduğu halde, demirci: "Kilisede yeni bir şeyler duydun mu?" diye sordu.</p>
  <p class="x-Norm">Jensine ile Rebekka'cık, arabaya oturmuşlardı ki demircinin karısı, kızına: "Anladın ya, Jensine çok beklemeden yine gel!" dedi. Bu söz iki şekilde anla­şılır, diye düşündü Sivert; ama lâfa karışmadı. İfa­dede biraz daha kesinlik bulunsaydı cevap verirdi belki. Kaşlarını çatıp bekledi; hayır, sözün gerisi gel­medi.</p>
  <p class="x-Norm">Çiftliğe doğru, yola çıktılar. Konuşacak şeyi olan tek insan, küçük Rebekka'ydı sade: Kiliseye gitme serüveniyle; siyah cüppe giymiş, gümüş haç takın­mış rahiple; şamdanların parıltısı, orgun ahengiyle doluydu o. Uzun bir zaman sonra Jensine: "Barbro'nunkisi rezalet!" dedi.</p>
  <p class="x-Norm">"Hemen eve dönmeni söylemekle annen ne de­mek istedi?" diye sordu Sivert.</p>
  <p class="x-Norm">"Ne demek mi istedi?"</p>
  <p class="x-Norm">"Bizden ayrılacak mısın?"</p>
  <p class="x-Norm">"Günün birinde nasıl olsa eve dönecek değil mi­yim!" dedi Jensine. Sivert: "Pır!" diye seslenip atla­rı durdurdu. "Dönüp hemen şimdi seni evine bıraka­yım mı?" diye sordu. Jensine, Sivert'in yüzüne baktı, Sivert ölü gibi sararmıştı. "Hayır!" cevabını verdi Jensine, sonra da ağlamaya başladı. Rebekka'cık şaş­kın şaşkın bir ona, bir ötekine bakıyordu. Oo, küçük Rebekka böyle bir yolculukta çok işe yaradı, Jensine'den yana çıktı, onu okşadı, ne yaptı ne etti, der­ken kızı güldürdü. Rebekka'cık ağabeysini; arabadan iner, bir sopa bulup seni döverim, diye tehdit edince ister istemez Sivert de güldü. "Ama şimdi de ben so­ruyorum: Sen ne demek istedin?" dedi Jensine. Sivert kendinden pek emin, cevap verdi: "Demek istedim ki yanımızdan ayrılacak olursan işimizi sensiz de yürü­tebiliriz."</p>
  <p class="x-Norm">Hayli zaman sonra Jensine: "Evet," dedi, "Leo­poldine nasıl olsa büyüdü artık, benim işimi o gö­rebilir."</p>
  <p class="x-Norm">Çiftliğe melil mahzun döndüler.</p>
</body>
</html>