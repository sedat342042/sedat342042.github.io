<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
  <title>dunyanimeti2-1.html</title>
  <link href="../Styles/template.css" rel="stylesheet" type="text/css" />
</head>
<body>
  <p align="center"><strong>V</strong></p>
  <p class="x-Norm">Isak bundan başka şu veya bu işe de şaşırıp ka­labilirdi ama birçok şeyi bir anda düşünebilecek ya­radılışta değildi ki. Sadece mutfak kapısının önünden geçerken: "Inger nerede?" diye sordu, çünkü Geissler'i güzelce ağırlamaları gerektiğini düşünüyordu.</p>
  <p class="x-Norm">Inger mi? Inger, Isak tepeye çıktıktan sonra bö­ğürtlen toplamaya gitmişti; Gustaf ile şu İsveçli ile beraber oradaydılar. Koca bebek, öylesine çılgın ve sevdalıydı ki! Sonbahar ve kış kapıyı çalmak üzere bulunuyor, ama Inger gönlünde yeniden yaz sıcaklı­ğını hissediyordu; kalbi tomurcuklanıyordu! Gustaf: "Gel de bana böğürtlenlerin yerini göster!" demişti. Kim, olmaz, diyebilirdi buna? Inger hemen odasına koşmuş, birkaç dakika ciddî ciddî düşünmüştü; ama Gustaf dışarıda duruyor ve bekliyordu, dünya Inger'i peşinden kovalıyordu; Inger saçlarını düzeltti, ayna­da sağdan soldan kendini seyretti, sonra yine evden dışarı çıktı. Daha ne, kim olsa yapardı bunu! Kadınlar belli bir erkeği öteki erkeklerden ayırmasını bil­mezler, her vakit bilmezler.</p>
  <p class="x-Norm">Nitekim böğürtlenlerin oraya gittiler; böğürt­len koparmaya doyamıyorlar, bir tümsekten öbürüne çıkıyorlar, lnger eteklerini kaldırıp güzel baldırlarını gösteriyordu. Etraf sessizlik içinde, yavruları büyü­müş olan kartavuğu artık tıslamıyor, bataklığın or­tasındaki çalılıkta yumuşak yerler var. Henüz bir saat bile yürümemiş oldukları halde oturup dinleniyorlar, lnger: "Ah, seni, seni!" diyor. Gustaf'a karşı öyle za­yıftır ki şaşkın şaşkın gülümsüyor, çünkü çok sevda­lıdır. Ah, ah, sevdalanmak hem çok tatlı, hem de çok acı bir şeymiş meğer! Gelenek, lnger'in kendisini sa­vunmasını istiyor. Evet, sonunda teslim olması için. Inger enikonu âşıktır, adamakıllı ve manasız bir şe­kilde âşıktır, Gustaf'ı seviyor, ona dost ve içten dav­ranıyor.</p>
  <p class="x-Norm">Koca bebek!</p>
  <p class="x-Norm">"Ahır bitince buradan gidersin!" diyor Inger.</p>
  <p class="x-Norm">"Hayır, gitmem. Tabii günün birinde giderim, ama bir hafta sonra değil."</p>
  <p class="x-Norm">"Artık çiftliğe dönmeyelim mi?" diye soruyor In­ger.</p>
  <p class="x-Norm">"Hayır."</p>
  <p class="x-Norm">Böğürtlen koparıyorlar, bir süre sonra çalılıkta yeniden yumuşak yerler buluyorlar, Inger: "Sen çıl­dırmışsın, Gustaf!' diyor. Saatler geçiyor, şimdi ça­lılıkta uyuya kaldılar galiba. Öyle mi oldu? İşte bu­na diyecek yok, Allah'ın kırlarında, yeryüzü cennetin­de. Birden Inger doğrulup oturuyor, kulak kabartı­yor, diyor ki: "Yoldan bir araba geçiyor galiba, bir ses duydum."</p>
  <p class="x-Norm">Güneş batıyor, çiftliğe döndükleri sırada funda­lıkların tepeleri gölgede kararıyor. Daha bir çok kuy­tu yerlerin önünden geçiyorlar, Gustaf bu yerleri gö­rüyor, Inger de görüyor şüphesiz, fakat bütün bu sü­re içinde önlerinden, arabada birinin gittiğini söy­lüyor. Fakat bütün dönüş yolu boyunca çılgın ve ya­kışıklı bir delikanlıya karşı kendini boyuna savunacak mıdır? Inger dayanamaz buna; gülümsüyor: "Aa, se­nin gibisini de görmedim hiç!" diyor.</p>
  <p class="x-Norm">Inger eve yalnız dönüyor, isabet ki o anda gel­di, bu çok iyi oldu, bir dakika gecikseydi bu kadar iyi olmayacaktı. Isak demirci ocağı ve Aronsen'Ie birlik­te tam o sırada avluya ayak basıyor, bir atla bir ara­ba yine o anda kapı önünde durmak üzere bulunu­yordu.</p>
  <p class="x-Norm">"Merhaba" dedi Geissler, sonra da Inger'e se­lâm verdi.</p>
  <p class="x-Norm">Hepsi durmuş, birbirlerine bakıyorlardı, lnger'in gelmesi çok isabetli olmuştu.</p>
  <p class="x-Norm">Geissler yine gelmişti. Birkaç yıl görünmemiş, ama işte yine çıkagelmişti; biraz yaşlanmış, saçları da­ha ağarmış, fakat eski canlılığını yitirmemişti; üstü başı pek düzgündü şimdi, beyaz bir yelek giymiş, al­tın bir köstek takınmıştı. Bu adamı anlayan beri gelsin!</p>
  <p class="x-Norm">O sırada bakır tepede bir şeyler döndüğünü ha­ber almıştı da meseleyi incelemek mi istiyordu? Her neyse, işte gelmişti. Uyanık, zeki görünüyor, başını hafif sağa sola döndürüp binaları, tarlaları gözden geçiriyordu; büyük değişiklikleri gördü, Uçbeyi sal­tanatının sınırlarını genişletmişti. Geissler, memnun, başını salladı.</p>
  <p class="x-Norm">"Sürüyüp getirdiğin de ne?" diye sordu Isak'a. "Tam bir beygir yükü bu!" dedi. Isak: "Bir demirci ocağı!" cevabını verdi. "Burada, bu göçmen evinde zaman zaman işime yarar!" dedi, Sellanraa için hâlâ göçmen evi diyordu.</p>
  <p class="x-Norm">"Bunu nerden aldın?"</p>
  <p class="x-Norm">"Yukarı tepedeki mühendis hediye etti."</p>
  <p class="x-Norm">Sanki bilmiyormuş gibi, Geissler sordu: "Tepe­de mühendis mi var?"</p>
  <p class="x-Norm">Tepedeki mühendisten aşağı mı kalırdı Geissler? "Bir ekin biçme makinesi aldığını işittim, ben de onun yerine sana bir ekin tarağı getirdim!" dedi, ara­bayı gösterdi. Makine orada duruyordu, kırmızılı ma­vili koskoca bir tarak, tek atla çekilen cinsinden bir ekin tarağı. Makineyi arabadan indirip baktılar, Isak tarağa kendini koşup çıplak toprakta bir tecrübe et­ti. Hayretinden ağzı açık kalmıştı. Sellanraa'ya mucize üstüne mucize gelmişti.</p>
  <p class="x-Norm">Bakır tepeyi, maden ocağını konuştular. "Ora­da harıl harıl sizi soruyorlardı!" dedi Isak.</p>
  <p class="x-Norm">"Soran kim?"</p>
  <p class="x-Norm">"Mühendisle öbür beyler. Muhakkak bulmalı­yız, diyorlardı."</p>
  <p class="x-Norm">Ah, Isak şüphesiz büyütüyordu işi, Geissler'in her halde başına vurdu bu; boynunu dikleştirip: "Ben­den istedikleri bir şey varsa işte geldim!" dedi.</p>
  <p class="x-Norm">Ertesi gün iki haberci İsveç’ten döndüler, yanları sıra maden ocağı sahiplerinden iki kişi de geldi; at­lara binmişlerdi, kibar, şişman, görünüşe göre para babası kimseler. Sellanraa'da hemen hemen durmadı­lar, at sırtında yolu sorup öğrenir öğrenmez hayvan­ları mahmuzladıkları gibi tepeye yollandılar. Çok ya­kınlarında olmasına rağmen Geissler'i görmezden gel­diler. Haberciler öteberi yüklü atlarıyla bir saat din­lendiler, ahırda çalışan duvarcılarla ahbaplık ettiler; beyaz yelekli, altın köstekli yaşlı beyin Geissler oldu­ğunu öğrendiler, sonra onlar da yola çıktılar. Fakat habercilerden biri hemen o akşam aşağı çiftliğe dön­dü geldi, ağızdan bir mesaj getirdi: Geissler'in yuka­rıya, beylerin yanına gelmesi isteniyordu. Geissler: "benden istedikleri bir şey varsa ben buradayım!" de­dirtti.</p>
  <p class="x-Norm">Geissler yaman olmuştu; belki de bütün dünyayı cebinde taşıdığını düşünüyor, yoksa ağızdan bir habe­ri fazla teklifsiz mi buluyordu? Fakat nasıl olmuştu da tam kendisine işleri düştüğü anda Sellanraa'ya gel­mişti? Her şey ona malûm mu oluyordu acaba? Eh, tepedeki beylerin, bu cevabı alınca ister istemez, bir zahmet, Sellanraa'ya inmeleri gerekti. Mühendis ve her iki uzman da onlarla birlikte geldiler.</p>
  <p class="x-Norm">Fakat görüşmenin yapılabilmesi için daha bazı hilelere, manevralara başvurmaları icabetti. Hayra alâmet değildi bu, Geissler alabildiğine yüksekten atıyordu.</p>
  <p class="x-Norm">Beyler şimdi pek nazikleşmişlerdi, dün kendisine adam gönderdiklerinden dolayı kusurlarına bakılmamasını rica ettiler, yollarda çok yorulmuşlar da ondan.</p>
  <p class="x-Norm">Geissler de tekrar nazikleşmişti: "Ben de yol yorgu­nuydum, yoksa kalkıp gelirdim!" dedi. Evet, şimdi sadede gelelim: Geissler ırmağın güney yüzündeki te­peyi satmak istiyor mu, istemiyor mu?</p>
  <p class="x-Norm">"Sizler müşteri misiniz, yoksa ben aracılarla mı konuşuyorum?"</p>
  <p class="x-Norm">Geissler burada düpedüz şirretlik ediyordu, bu kibar ve şişman beylerin aracı olamıyacaklarını gör­müyor muydu? Devam ettiler: "Fiyat?" diye sordu­lar.</p>
  <p class="x-Norm">"Evet, fiyat!" dedi Geissler de ve düşünceye dal­dı. Sonra: "iki milyon!" dedi. Beyler: "Ne diyorsu­nuz!" deyip gülümsediler. Ama Geissler gülümsemedi.</p>
  <p class="x-Norm">Mühendisle uzmanlar tepede şöyle üstünkörü bir araştırma yapmışlar, birkaç oyuk açmışlar, kaya par­çalamışlar ve şu sonuca varmışlardı: Bakırın oluşumu püskürtülüdür, bakır yatakları pek gelişigüzel dağıl­mıştır, en çok şirketinki ile Geissler'in arazisi arasın­daki hudutta kalınlaşmakta, sonra yine azalmaktadır. Sonuncu yarım milde tesisler kurmaya değer bakırlı pirit yok artık.</p>
  <p class="x-Norm">Geissler bu açıklamayı tam bir kayıtsızlıkla din­ledi. Cebinden bazı evraklar çıkarıp inceden inceye gözden geçirdi. Fakat harita, plân değildi bunlar, Al­lah bilir, bakır tepe ile hiç ilgisi olmayan şeylerdi bel­ki de. Kâğıtlarından çıkarıyormuş gibi: "Gereken de­rinliğe inilmedi!" dedi. Beyler bunu derhal itiraf et­tiler, ama mühendis kuyu açan kendisi olmadıktan sonra bunu nasıl bilebildiğini sordu. Geissler yerkü­reyi delip hiç değilse birkaç yüz metre derinlere inmiş de sonra açtığı kuyuları kapatıp gizlemişçesine gülümsedi.</p>
  <p class="x-Norm">Öğleye kadar enine boyuna konuştular, sonra beyler saatlerine baktılar. Geissler istediği fiyattan iki yüz elli bin kron'a inmiş, ama bundan aşağısına zerre kadar yanaşmamıştı. Hayır, Geissler'i adamakıllı gücendirmişlerdi; onlar Geissler'in güle oynaya sata­cağı, satmak zorunda bırakıldığı düşüncesinden hare­ket ediyorlardı; ama öyle adam değildi o, haha, onun da hemen hemen kendileri gibi kibar ve varlıklı ol­duğunu göremiyorlar mıydı?</p>
  <p class="x-Norm">"On beş bin, hadi yirmi bin de fena para değil!" dediler. Geissler: "insan paraya çok ihtiyacı olursa bu­na itiraz edemez tabii, ama iki yüz elli bin, daha çok paradır!" dedi. Bunun üzerine beylerden biri bir şey söyledi, bunu da Geissler'i âdeta ezmek için söyledi: "Şimdi aklıma geldi, eşinizin İsveç’teki akrabalarından size selâm getirmiştik."</p>
  <p class="x-Norm">"Teşekkür ederim!" dedi Geissler. Bunun hiçbir faydası olmadığını görünce bir başkası: "Canım, de­di, iki yüz elli bin, nasıl olur, altın mı bu, bakırlı pi­rit!"</p>
  <p class="x-Norm">Geissler başıyla doğruladı: "Evet, bakırlı pirit."</p>
  <p class="x-Norm">Bunun üzerine beyler hep birden sabırsızlanma­ya başladılar, beş saat kapağı açılıp kapandı, eğlen­menin sırası değildi artık, öğlen olmuştu. Beyler Sellanraa'da yemek istemediler, atlarına atlayıp kuyula­rın oraya döndüler, orada kendi yemeklerini yediler.</p>
  <p class="x-Norm">Bu görüşme, bu şekilde yapıldı.</p>
  <p class="x-Norm">Geissler, Sellanraa'da yalnız kaldı.</p>
  <p class="x-Norm">Onun düşünceleri ne biçim şeylerdi acaba? Belki de hiç düşünmüyordu; aldırış etmiyor, hiç düşün­müyordu. Yok, hayır, düşünüyor, ama hiçbir tedirgin­lik göstermiyordu. Öğlen yemeğinden sonra Isak'a: "Şu benim tepede etraflı bir gezinti yapmak, son defaki gibi yanıma Sivert'i de almak isterdim!" dedi.</p>
  <p class="x-Norm">Isak derhal razı oldu.</p>
  <p class="x-Norm">"Fakat Sivert'in elinde başka iş var!" dedi Geiss­ler.</p>
  <p class="x-Norm">Isak: "Hemen sizinle gitsin!" dedi, Sivert'e du­varı bırakıp gelmesini seslendi. Ama Geissler elini kaldırıp kısaca: "Olmaz!" dedi.</p>
  <p class="x-Norm">Geissler bütün çiftliği dolaştı, birçok kereler duvarcıların yanına geldi, onlarla uzun uzun konuş­tu. Kendisini önemli bir şeyin bu kadar meşgul ettiği bir sırada böyle bir şey yapabilmesi, şaşılacak şeydi! Ah, belki de bunca zamandır fena şartlar içinde yaşa­mış olduğundan dolayı artık hiçbir kayıptan korkmu­yordu, yükseklerden düşecek değildi nasıl olsa.</p>
  <p class="x-Norm">Şimdi talihin bir cilvesiydi bu iş. Küçük maden damarını karısının akrabalarına sattıktan sonra dos­doğru gitmiş, tepenin geri kalan kısmını da satın al­mıştı; bunu niçin yapmıştı? En yakın komşuları ola­rak yeni mal sahiplerini kızdırmak mı istemişti? İlk zamanlar belki sadece ırmağın güney yüzünde, işte orada, şayet ocak açılacak olursa maden mahallesinin gelip dayanacağı yerde bir arazi parçasına sahip olmayı arzulamıştı; ama bunun kendisine hemen hemen yok pahasına mal olduğunu görünce arazisine hudut çekmek zahmetinden kurtulmak için bütün tepeyi sa­tın almıştı. Kayıtsızlığı sayesinde dağ kralı oldu; ba­rakalar ve makine sundurmalarından ibaret, ufak bir inşaat yeri ta aşağı deniz kenarına kadar inen bir krallık haline gelmişti.</p>
  <p class="x-Norm">İsveç’te ilk küçük maden hissesi elden ele geçi­yor, Geissler bu hissenin kaderini günü gününe öğre­niyordu. Tabii ki ilk sahipleri satın alma sırasında ap­tallık etmişler, akılları durduracak kadar aptallık etmişler, aile meclisi bu işin ustası çıkmamış, böylelik­le dağın yeterince büyük bir kısmını emniyet altına almamışlardı; yalnız Geissler'i başlarından savmak için ona belli bir para vermişlerdi. Fakat yeni sahip­ler daha az komik değildiler, yaman kişilerdi; şaka etmeye kalkışmış, belki de bir içki masasında sırf şen­lik olsun diye satın alıvermişlerdi, kim bilir! Fakat iş bir tecrübe işletmesine dökülüp de ciddiye binince birdenbire bir duvarla karşılaşmışlardı: Geissler.</p>
  <p class="x-Norm">Geissler, bulunduğu yüksekliklerden aşağı doğru her halde "Çocuk bunlar!" diye düşünüyordu, çok atak ve dik başlı olmuştu. Beyler onun ateşine buz koymaya yeltenmişler, karşılarında muhtaç bir adam bulunduğunu sanmışlar, bu yüzdendir ki şöyle on beş binle yirmi binden söz açmışlardı. Çocuktu bunlar, Geissler'i tanımıyorlardı. Geissler dimdik duruyordu.</p>
  <p class="x-Norm">Beyler, o günü, tepeden aşağı bir daha inmedi­ler, pek hevesli görünmezlerse akıllı davranmış ola­caklarını düşünmüşlerdi her halde. Şu var ki ertesi gün çıkageldiler, yanlarında eşya yüklü beygirleri de vardı, yurtlarına dönüyorlardı. Fakat Geissler git­mişti.</p>
  <p class="x-Norm">Gitmiş miydi?</p>
  <p class="x-Norm">Beyler bu durum karşısında at üstünde hiçbir şeyi halledemezlerdi, inip beklemeye mecbur kaldılar. Geissler nereye gitmişti? Bunu kimse bilmiyordu, dolaşmadığı yer bırakmıyor, Sellanraa ile ilgileniyor­du; onu son defa hızarın orada görmüşlerdi. Haber­ciler onu aramaya gönderildiler, ama herhalde çok uzaklara gitmiş olacaktı, çünkü seslenmelerine cevap vermedi. Beyler saatlerine baktılar, ilkin pek öfke­liydiler: "Aptallık edip de ne diye bekliyoruz sanki! Geissler satmak istiyorsa yerinden kıpırdamamalıydı!" dediler. Öyle, öyle ama beylerin büyük öfkesi yatıştı, bekliyorlardı, hatta şakalaşmaya başladılar, ümitsiz­liğe düşmek işten değildi, burada tepenin sınır çiz­gisinde gecelemeleri gerekiyordu. "Enfes şey doğru­su!" dediler. "Bizim akrabalar ilerde sararmış kemik­lerimizi bulacaklar!"</p>
  <p class="x-Norm">Geissler nihayet geldi, bütün çiftliği dolaşıp gözden geçirmişti, şimdi de yazlık ahırdan geliyordu.</p>
  <p class="x-Norm">Bence senin yazlık ahır da pek küçük!" dedi Isak'a. "Orada hepsi hepsi kaç hayvanın var senin?"</p>
  <p class="x-Norm">Beyler ellerinde saat bekledikleri halde, o böyle konuşabiliyordu. Geissler'in yüzünde sert içkiler iç­miş gibi acayip bir kızartı vardı. "Püh, yürümekten kızıştım!" dedi.</p>
  <p class="x-Norm">"Sizin burada olacağınızı ummuştuk!" dedi bey­lerden biri. Geissler: "Benden böyle bir şey rica et­memiştiniz!" cevabını verdi. "Yoksa burada olur­dum!"</p>
  <p class="x-Norm">"Ee, alışverişten ne haber? Bugün akla yakın bir teklife yanaşacak mısınız? Size her gün on beş ya da yirmi bin teklif edilecek değil ya, yoksa teklif eden mi var?"</p>
  <p class="x-Norm">Bu yeni taş, Geissler'i fena gücendirdi. Nezakete gel! Beyler öfkeli olmasaydılar şüphesiz böyle konu­şamazlar, Geissler de daha önce tenha bir yerde kalıp da kıpkırmızı olmasaydı yüzünün rengi hemen böyle uçmazdı. Geissler sarardı, soğuk bir sesle cevap verdi: "Ben kesenizin kaldırabileceği paralardan söz açmıyor, ama bana ne verilmeli, onu biliyorum. Tepe hakkında çocukça konuşmalardan bıktım artık. Ben dünkü fiyatı istiyorum."</p>
  <p class="x-Norm">"İki yüz elli bin kron mu?"</p>
  <p class="x-Norm">"Evet."</p>
  <p class="x-Norm">Beyler atlarına bindiler.</p>
  <p class="x-Norm">İçlerinden birisi: "Şimdi size bir şey söyleyeyim, Geissler" dedi, "yirmi beş bine kadar çıkabiliriz!"</p>
  <p class="x-Norm">"Siz hâlâ şaka ediyorsunuz!" cevabını verdi Geissler. "Ben size gayet ciddî, karşı bir teklifte bu­lunacağım: Siz şu küçük maden ocağınızı bana sat­maz mısınız?"</p>
  <p class="x-Norm">Beyler hayli boş bulundular: "Eh, düşünülebilir!" dediler.</p>
  <p class="x-Norm">"O halde ben satın alırım!" dedi Geissler.</p>
  <p class="x-Norm">Ah bu Geissler! Bütün çiftlik onun konuşmasını dinleyenlerle doluydu; tekmil Sellanraa'lılar, duvar­cılar, haberciler onu dinliyorlardı; böyle bir alışveriş için beş para bulamazdı belki, ama Allah bilir yine de bulup bulamayacağını; Geissler'i anlayan kim? Ne olursa olsun söylediği bir iki kelime beylerin arasında küçük bir fırtına yarattı. Geissler onlara bir azizlik mi yapmak istiyor, topraklarının değerini böylece artırmayı mı düşünüyordu?</p>
  <p class="x-Norm">Beyler bu fikri de ciddiye aldılar, aralarında hafif sesle bu meseleyi görüşmeye başladılar, tekrar atlarından indiler. Derken mühendis araya girdi; va­ziyet ona belli ki pek rezilce geliyor, bu konuda o da yetki ve söz sahibi görünüyordu. Bütün çiftlik adamla doluydu; hepsi durmuş, dinliyorlardı. Kesin bir sesle: "Biz satmıyoruz!" dedi mühendis. Beyler: "Satmıyor muyuz?" diye sordular.</p>
  <p class="x-Norm">"Hayır."</p>
  <p class="x-Norm">Az bir zaman fısıl fısıl konuştular, sonra sahi­den ciddî, atlarına bindiler. Beylerden biri yüksek sesle: "Yirmi beş bin!" dedi. Geissler cevap verme­di, dönüp yine duvarcıların yanına gitti.</p>
  <p class="x-Norm">Son konuşma bu şekilde oldu.</p>
  <p class="x-Norm">Geissleı bu işin sonucuna karşı kayıtsız davrandı, oradan oraya gidiyor, oradan buradan konuşuyordu; şimdi duvarcıların, ahırın üzerine muazzam taban kalasları yerleştirmeleriyle uğraşıyordu hepten. Ahırı hemen o hafta bitirmek istiyorlar, yalnız şimdilik bir tavan kurmayı düşünüyorlardı. Sonradan çatı altına bir de ot ambarı yapılacaktı.</p>
  <p class="x-Norm">Isak Sivert'i ahır işinde çalıştırmıyor, Geissler istediği zaman delikanlıyı alıp tepelerde bir gezintiye çıkabilsin diye ona hiçbir iş gördürmüyordu. Lüzum­suz bir tedbirdi bu; Geissler tasavvurundan caymış yahut belki de bu niyetini unutmuştu. Inger'den yol­luk biraz bir şey aldıktan sonra akşam üzeri köyden yana yola çıktı, akşam yemeğe dönmedi.</p>
  <p class="x-Norm">Sellanraa aşağısındaki o iki yeni çiftliğe uğradı, oradakilerle konuştu, Maaneland'a kadar gidip Ström'ün son yıllarda neler yaptığını görmek istedi. Ström pek o kadar alıp yürümemiş, ama hayli top­rağı sürüp ekmişti. Geissler bu çiftlikle de ilgilendi: "Atın var mı?" diye sordu.</p>
  <p class="x-Norm">"Evet."</p>
  <p class="x-Norm">"İlerde, güneyde bir yerde orak makinesiyle bir pulluk bıraktım, yepyeni şeyler, onları sana gönde­reyim."</p>
  <p class="x-Norm">"Ne diyorsunuz?" diye bağırdı Axel, böyle bir cömertliği aklı almıyordu, parasını taksit taksit öde­meyi düşündü.</p>
  <p class="x-Norm">"Onları sana hediye ediyorum!" dedi Geissler.</p>
  <p class="x-Norm">"Nasıl olur?" dedi Axel.</p>
  <p class="x-Norm">"Yalnız bir şartla, her iki komşuna da yardım edecek, onlara biraz yeni toprak açacaksın!" dedi Geissler. Axel: "Başüstüne!" diye söz verdi, fakat Geissler'in bütün bu yaptıklarından hiçbir şey anlamıyordu. "Ya, demek güneyde araziniz, makineleriniz var, öyle mi?" diye sordu. Geissler cevap verdi: "Evet, bende çok şeyler var, çok!"</p>
  <p class="x-Norm">Bak hele, Geissler'in belki hiçbir şeyi yoktu, onda öyle sürü sürü iş ne gezer, ama o çok zaman böyle yapardı. Orak makinesiyle pulluğu herhangi bir şehirden satın alıp gönderiverdi mi tamam!</p>
  <p class="x-Norm">Geissler, oralara yeni yerleşen öbür göçmenler üzerine Axel Ström'le uzun uzun konuştu; Storborg pazarı ile Axel'in, şimdi Breidablick'e gelmiş, batak­lıkları kurutmaya başlamış yeni evli kardeşi hakkında bilgi aldı. Axel, kadın yardımcı bulmanın güçlüğün­den dert yandı; sadece Oline adında yaşlı bir kadını olduğunu, pek işe yaramamakla beraber, onu yanında alıkoyabildiği sürece, yine de memnun olması gerek­tiğini söyledi. Yazın bir zaman gece gündüz çalışmak zorunda kalmıştı. Yurdu olan Helgeland'dan bir yar­dımcı kadın bulabilirdi belki, ama o zaman ücretten başka yol parasını vermesi lâzım geliyordu. Bin bir masrafı oluyordu. Axel anlatmaya devam ederek tel­graf hattına bakmak işini üzerine aldığını, ama buna az çok pişman olduğunu söyledi. "Bu iş Brede gibi­ler için!" dedi Geissler.</p>
  <p class="x-Norm">"Evet, güzel söylediniz!" diye doğruladı Axel. "Ne çare, parası için."</p>
  <p class="x-Norm">"Kaç ineğin var?" diye sordu Geissler. "Dört, bir de genç bir boğam var. Boğa için Sellanraa'ya gitmek uzun yol."</p>
  <p class="x-Norm">Fakat Geissler'le konuşmak istediği çok daha önemli bir mesele vardı ki Axel Ström'ün zihnini kurcalıyordu. Şimdi Barbro için bir soruşturma açıl­mıştı. Evet, bu iş duyulmuştu tabii. Barbro gebe olduğu halde elini kolunu sallaya sallaya ve çocuksuz çekip gitmişti. Nasıl oluyordu bu? Geissler işin aslını öğrenince kısaca: "Gel benimle!" dedi ve Axel'i bi­naların uzağına bir yere götürdü. Sonra yüzüne cid­dînin ciddîsi bir ifade vererek bir âmir tavrı takındı. Ormanın eteğine oturdular, Geissler: "Haydi, şimdi anlat!" dedi.</p>
  <p class="x-Norm">Bu iş duyulmuştu tabii, başka türlü de olacak değildi ya! Buraları in cin top oynayan yerler de­ğildi ki; sonra Oline de gelmişti. Oline'nin bu işle ilgisi mi ne? Ah, o yok mu o! Brede, Oline ile bozuşmuştu üstelik. Şimdi artık Oline'den daha uzun zaman kaçılamazdı, işin göbeğinde oturuyordu, git­gide Axel’in ağzından her şeyi alabilirdi, değil mi ki şüpheli meseleler için yaşıyor, evet, az çok bu sayede geçinip gidiyordu, şu halde demek ki iyi koku almıştı! Aslında Maaneland'ın ev işlerine, hayvan­larına bakamayacak kadar yaşlıydı Oline; bundan vaz­geçmeliydi daha iyi, ama hiç vazgeçebilir miydi? Böyle büyük bir sırrın gizli bulunduğu bir yeri hiç sessizce bırakıp gidebilir miydi? Oline kışlık işlerin başına çıkmış, yırtına çırpına yazın hakkından da gelmiş, bu ona büyük çabalara mal olmuştu; kendisini yalnız bir ümitle, Brede'nin kızının dalgasını mey­dana çıkarmak ümidiyle ayakta tutabiliyordu. Bahar­da kar daha erimeye yüz tutar tutmaz Oline etrafı koklamaya başlamış, dere kenarındaki küçük tümseği bularak oraya çimenlerin parça parça konmuş oldu­ğunu hemen anlamıştı; bir gün de şansı yaver gitmiş, Axel'in küçük mezarı ayaklarıyla çiğneyerek düzlediğini görmüştü. Demek hâdiseyi Axel de biliyordu. Oline saçları ağarmış başını sallamış: "Güzel!" de­meye getirmişti; beklediği vakit şimdi gelmişti.</p>
  <p class="x-Norm">Axel için değil. Yanında kalınmayacak kadar fena adam değildi Axel; ama pek fazla ince eleyip sık dokuyor, peynirlerini sayıyor, yünlerini tutamına varıncaya kadar biliyordu. Oline'nin eli hiç de ser­bestçe işleyemiyordu. Ya bu yıl Axel'i ölümden kur­tardığı zaman Axel efendilik etmiş de cömertliğini göstermiş miydi? Hayır, aksine, kendisini, zaferini başkasıyla paylaşmaya mecbur etmişti. "Evet", de­mişti Axel, "Oline gelmemiş olaydı geceleyin soğuk­tan ölürdüm, ama çiftliğime dönerken Brede de bana az mı yardım etti?'' Teşekküre gel! Oline, yüce Tanrım kullarına gazabını göstermekte haklı, diye düşünmüştü. Sanki Axel bu ineği ipinden tutup dışarı çıkaramaz: "Bu inek senin Oline!" diyemez miydi? Ne gezer!</p>
  <p class="x-Norm">Şimdi mesele, Axel'in bir inekten fazla edip etmediğine bakıyordu.</p>
  <p class="x-Norm">Yaz boyunca Oline yoldan yalnız geçenleri göz­lemiş, onları durdurup kulaklarına bir şeyler fısla­mış, onlarla sırdaş olmuştu. Her birine: "Ama kim­seye bir şey söyleme!" emrini veriyordu. Oline bir­kaç kere aşağıya, köye de inmişti, işte şimdi etrafta lâflar dolaşıyordu; yüzlere yayılan, kulaklara işleyen bir sis gibiydi bu söylentiler. Hatta Breidablick'e, okula giden çocuklar bile başlarını sallamaya, esrarlı tavırlar takınmaya başlamışlardı. Sonunda Lensmann'­ın da harekete geçmesi, hâdiseyi bildirip aldığı emir­leri yerine getirmesi gerekti. Günün birinde yanında bir yol arkadaşı ve çantasında bir zabıt ile Maaneland'a geldi, soruşturma yaptı, yazıp çizdi ve yine döndü, gitti. Aradan üç hafta geçince Lensmann tekrar geldi; soruşturmasını yazıp çizmesini daha etraflı tuttu, bu sefer dere kenarındaki küçük, yeşil bir tümseği de açarak çocuğun cesedini çıkardı. Oline bu işte asla ihmal edilemez bir yardımcıydı Lensmann'a, zahmeti­nin karşılığı olarak Lensmann onun birçok soruları­na cevap vermek zorunda kaldı, bu arada Axel'in tev­kifinin de mümkün olduğunu söyledi, içine düştüğü bu rezaletler karşısında Oline kahrından ellerini bir­birine vurdu, buralardan gitmek, uzaklara kaçmak is­tedi! "Ya Barbro?'' diye fısıldadı. Lensmann: "Barbro Kız, Bergen'de tevkif edildi!" dedi. "Adaletin yerine gelmesi lâzım." Sonra cesedi de alarak tekrar köye döndü.</p>
  <p class="x-Norm">Axel'in büyük bir gerginlik içinde oluşuna şaş­mamalıydı şu halde. Lensmann'a ifade vermiş, hiçbir şeyi inkâr etmemişti. Çocuk kendisinindi, ona kendi eliyle bir mezar kazmıştı. Şimdi Geissler'e bu işin ne­ye varacağını soruyordu. Muhakkak şehre gidecek, çok daha berbat sorgulara çekilip daha başka sıkıntı­lara katlanacak mıydı?</p>
  <p class="x-Norm">Geissler, biraz önceki Geissler değildi artık, ha­yır, bu ayrıntılı hikâye onu yormuştu, uykusu gelmi­şe benziyordu. Her nedense, yoksa sabahki gizli kuv­veti tükenmiş miydi şimdi? Saatine baktı, ayağa kalk­tı: "Bu meseleyi esaslı düşünmek lâzım!" dedi, "Dü­şüneyim hele. Gitmeden önce sana cevap veririm."</p>
  <p class="x-Norm">Böyle deyip ayrıldı.</p>
  <p class="x-Norm">Geceye doğru Sellanraa'ya döndü, biraz bir şey yiyip yattı. Gün ortalarına kadar uyudu, uyudu ve dinlendi, İsveçli maden ocağı sahipleriyle yaptığı ko­nuşmadan yorgun düşmüştü herhalde. Yolculuk ha­zırlığını ancak iki gün sonra tamamladı. Yine başı yukarda, yine herkeslere üstün olmuştu; bol ücret verdi, küçük Rebeka'ya yeni bir çil kron hediye etti.</p>
  <p class="x-Norm">Isak'a bir diskur geçti, dedi ki: "işi satışla sonuçlandıramayışımız hiç de önemli değil, nasıl olsa ola­cak bu. Şimdiki halde ocağın faaliyetini durdurdum. Sahiden çocukmuş bunlar, beni faka bastıracaklarını sandılar. Bana yirmi beş bin teklif ettiklerini duydun mu?"</p>
  <p class="x-Norm">"Evet!" dedi Isak.</p>
  <p class="x-Norm">"Öyle olsun!" dedi Geissler ve bir baş hareke­tiyle bu sefil tekliflerin, bu bölük pörçük şeylerin her türlüsüne boş verdi, "işletmeyi işlemez hale sokmak­la buralara bir zarar vermiş olmuyorum, aksine, in­sanları topaklarını işlemeye sevk etmiş oluyorum. Fakat aşağı köyde, etkisi orada görülür. Yazın hal­kın eline çok para geçti; güzel elbiseler, yiyecek iyi lapalar buluyorlardı, şimdi bunlara elveda. Görüyor­sun ya, köy benimle iyi geçinseydi işler belki başka türlü olurdu. Şimdi söz benimdir, benim!"</p>
  <p class="x-Norm">Şu var ki elinde fazla bir şey bulunuyora benze­miyordu; ayrılırken yanına içinde yolluk, küçük bir paket almıştı; yeleği de bembeyaz değildi artık. Belki de Geissler'i bu yolculuğa, iyi kalpli karısı, o zaman eline geçen kırk bin kronun kalıntılarıyla çıkarmış­tı, Allah bilir bunun böyle olmadığını. Ama şimdi yurduna dımdızlak dönüyordu!</p>
  <p class="x-Norm">Geissler dönüş yolunda Axel Ström'e uğrayıp ona istediği cevabı vermeyi unutmadı: "Düşündüm bu meseleyi, iş seyrini takip ediyor madem, sen şimdi hiçbir şey yapamazsın. Çağrılıp sorguya çekileceksin, bildiklerini söylemelisin..." Boş lâflardı bunlar, Geiss­ler belki de bu meseleyi bir daha düşünmemişti bile. Axel, ümitsizlik içinde, her şeye peki diyordu. Ama sonunda Geissler yine kuruldu, kendine zorlu bir adam süsü verdi, kaşlarını kaldırıp düşünceli düşün­celi: "Şehre gitsem de mahkemede bulunsam mı aca­ba?" dedi. Heyecan içinde: "Ah, yapsanız şu işi!" de­di Axel. Bir an sonra Geissler şu kararı verdi: "Baka­yım, vakit bulursam. Fakat aşağıda güneyde yapacak bir sürü işim var; ama bakayım, vakit bulabilirim bel­ki. Bugünlük hoşça kal! Sana makineleri yollarım."</p>
  <p class="x-Norm">Geissler gitti.</p>
  <p class="x-Norm">Bu onun, acaba oralara son gelişi miydi?</p>
</body>
</html>