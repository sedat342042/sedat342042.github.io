<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h1>BEŞ</h1>

  <p>CUMA ÖĞLE SONRASINA KADAR BAY CRENSHAW DENEYSEL TEDAVİYLE İLGİLİ BİZE HİÇBİR ŞEY SÖYLEMİYOR. Belki Bay Aldrin yanılmıştı. Belki bu konuyu onunla konuşup halletmişti. İnternette çoğu özel haber gruplarından insanların telaşlı bir tartışmaları oluyor ancak, anlaşılan hiç kimse tedavinin insanlar üzerinde ne zaman ve nerede başlayacağını bilmiyor.</p>

  <p>Bay Aldrin’in bize söyledikleri konusunda bir şey yazmadım. Bu konuda konuşmayın, dememişti ancak bu bana doğru gelmedi. Bay Crenshaw fikrini değiştirmek zorunda kaldıysa buna çok sinirlenmiş olabilir. Bizi kontrol etmeye geldiğinde çoğu zaman zaten sinirli görünüyor.</p>

  <p>Gökevindeki gösterimin adı “Gezegenlerin ve Uyduların Keşfi”. İşçi Bayramı’ndan beri devam ediyor, bu da bugün, yani Cumartesi günü bile fazla kalabalık olmayacağı anlamına geliyor. Erkenden gidiyorum ve kalabalık günlerden bile tenha olan ilk gösteriye katılıyorum. Koltukların sadece üçte biri dolu, böylece Eric, Linda ve ben diğerlerine çok yakın olmadan bütün bir sıraya yayılabiliriz.</p>

  <p>Amfitiyatro tuhaf kokuyor ama hep böyle kokar. Işıklar azalıp, yapay gökyüzü iyice karardığında o eski heyecanımı hissediyorum. Kubbede görünmeye başlayan iğne deliği kadar ışıklar gerçek yıldızlar olmasa da, neredeyse yıldızlar kadar güzeller. Işık o kadar yaşlı değil; milyarlarca yıl öteden gelmiyor -sadece bir projektörden geliyor- ancak yine de hoşuma gidiyor.</p>

  <p>Benim hoşlanmadığım şey, bundan yüz yıl ya da elli yıl önce neler bilip bilmediğimizle ilgili yapılan giriş konuşması. Ben şu anda neler bildiğimizi öğrenmek istiyorum, ailemin çocukken neler duymuş olabileceklerini değil. Geçmişte birileri Mars’a bazı kanalların olduğunu düşünmüş olsa ne fark eder?</p>

  <p>Koltuğumun üzerindeki peluşta sert bir nokta var. Bunu parmaklarımla hissedebiliyorum -birileri sakızını ya da şekerini oraya yapıştırmış ve temizlik görevlileri de bunu fark etmemiş olmalı. Ancak ben bir kez fark edince artık ona aldırmamazlık edemiyorum. Elimdeki broşürü koltukla arama koyuyorum.</p>

  <p>Sonunda program geçmişten çıkıp günümüze geliyor. Gezegenlerin uydudan gelen son fotoğrafları muhteşem; uzay aracının temsili uçuşu koltuğumdan fırlayıp onunla birlikte gezegenlerin ardısıra dolaşma isteği veriyor. Keşke orada olabilseydim. Küçükken haber programlarında uzaya giden insanları ilk gördüğümde astronot olmak istemiştim ancak bunun imkansız olduğunu biliyorum. Yeterince uzun yaşamak için ömür boyu tedavi görsem bile hala otizm hastası olarak kalacağımı biliyorum. <i>Değiştiremeyeceğin şey için üzülme,</i> derdi annem.</p>

  <p>Bilmediğim konularda yeni şeyler öğrenemiyorum ancak gösteri yine de hoşuma gidiyor. Gösteriden sonra karnım acıkıyor. Öğle yemeği vaktimi neredeyse geçirmişim.</p>

  <p>“Yemek yiyebiliriz,” diyor Eric.</p>

  <p>“Ben eve gidiyorum,” diyorum. Evde kuru etim ve biraz daha beklerlerse tazeliklerini yitirecek elmalarım var.</p>

  <p>Eric başını sallayarak kabul ediyor ve arkasını dönüp gidiyor.</p>

  <p>&nbsp;</p>

  <p style="text-align: center;"><img alt="Asiz" src="../Images/Asiz.png" /></p>

  <p>&nbsp;</p>

  <p>PAZAR GÜNÜ KİLİSEYE GİDİYORUM. Ayin başlamadan önce orgcu Mozart’tan bir şeyler çalıyor. Müzik kulağa ibadet törenine uygun geliyor. Tıpkı gömlek, ceket ve kravatta olması gereken uyum gibi: tam olarak birbirine benzemek değil, uyuşmak. Koro, Rutter’ın bir ilahisini söylüyor. Ben Rutter’ı Mozart kadar sevmem, ancak canımı da yakmaz.</p>

  <p>Pazartesi günü kuzeydoğudan gelen serin bir rüzgarla hava biraz daha serin. Bir ceket ya da kazak giyecek kadar soğuk değil ancak daha rahat bir hava var. Yazın berbat sıcaklarının sona ermekte olduğunu biliyorum.</p>

  <p>Salı günü hava yine sıcak. Market alışverişimi salı günleri yapanın. Salı günleri marketler daha tenha olur, ayın biri olsa bile.</p>

  <p>Marketteki insanları izliyorum. Ben çocukken kısa zaman sonra tüm marketlerin kapanacağı söylenirdi. Herkesin siparişlerini internetten yapacağı ve siparişlerin kapılarına kadar geleceği söylenirdi. Kapı komşumuz bunu bir süre yaptı ve annem de bunun çok saçma bir şey olduğunu düşündü. Annem ve Bayan Taylor bunu tartışırlardı. Yüzleri parlar ve sesleri birbirlerini bileyen bıçaklar gibi çıkardı. Küçük olduğum için birbirlerinden nefret ettiklerini düşünürdüm ancak sonra yetişkinlerin -insanların- birbirlerinden nefret etmeden farklı görüşlerde olabileceklerini ve tartışabileceklerini öğrendim.</p>

  <p>Hala siparişleri kapıya kadar getiren marketler var ancak, burada bunu deneyen marketler işi bıraktılar. Şimdiyse istediklerinizi sipariş verip, bir kutuda bekletip, sonra çabucak alıp çıkabiliyorsunuz. Bunu bazen ben de yapıyorum ancak sık değil. Yüzde on daha pahalıya geliyor ve benim için alışveriş deneyimi kazanmak önemli. Bunu da annem söylemişti. Bayan Taylor benim alışveriş deneyimi kazanmadan da yeterince strese girdiğimden bahsetmişti; ancak annem de Bayan Taylor’un fazla hassas olduğunu söylemişti. Bazen <i>keşke annem yerine Bayan Taylor annem olsaydı,</i> demişimdir; ancak sonra da bunu dediğim için kendimi kötü hissetmişimdir.</p>

  <p>İnsanlar tek başlarına markette alışveriş yaparken daha endişeli, dalgın ve diğerlerini umursamıyormuş gibi görünüyorlar. Annem bana marketlerin görgü kurallarını öğretmişti ve gürültüye, karmaşaya rağmen bunların çoğu bana kolay gelmişti. İnsanlar durup, yabancılarla sohbet etmeyi düşünmediklerinden göz teması kurmaktan kaçınıyorlar; bu da onları rahatsız etmeden gizlice izlemeyi kolaylaştırıyor. Göz teması kurmamamdan rahatsız olmuyorlar, gerçi kartını ya da paranı alan kişiye bir anlığını da olsa doğrudan bakmak kibarlıktır. Havadan sudan konuşmak kibarlıktır, hatta önündeki müşteri aynı şeyleri söylemiş olsa bile.</p>

  <p>Bazen normal insanların nasıl normal olduklarını merak ediyorum, bunu da çoğunlukla marketlerde merak ediyorum. Günlük Yaşam Becerileri dersimizde liste yapmak, bir reyondan diğerine gitmek ve listedekileri kontrol etmek öğretilmişti. Öğretmenimiz bize reyonlarda durup bakmak yerine önceden gazetelerden ya da broşürlerden fiyat karşılaştırması yapmamızı önermişti. Onun bize -bunu kendisi de söylemişti- normal insanların nasıl alışveriş yaptıklarını öğrettiğini düşünmüştüm.</p>

  <p>Ancak reyonda yolu engelleyen adamın böyle bir ders almış olduğunu sanmıyorum. Normal gibi görünüyor ancak her bir spagetti sos kavanozuna bakıyor, fiyatlarını karşılaştırıyor, etiketlerini okuyor. Arkasında kalın camlı gözlükleri olan beyaz saçlı bir kadın onu geçmeye çalışıyor; sanırım benim tarafımdaki soslardan bir tane almak istiyor ancak adam yolu kapattığı için onu rahatsız etmek istemiyor. Ben de öyle. Adamın yüzündeki kaslar gergin, alnında, yanaklarında ve çenesinde çıkıntılar yapmışlar. Teni hafif parlıyor. Sinirli olmalı. Beyaz saçlı kadın ve ben iyi giyimli ancak sinirli görünen bir adamın rahatsız edildiğinde patlayabileceğini biliyoruz. Sonunda adam başını kaldırıyor ve göz göze geliyoruz. Yüzü iyice kızarıyor ve parlamaya başlıyor. “Bir şey <i>söyleyebilirdiniz</i>!" diyor, alışveriş sepetini hızla yana çekiyor ve beyaz saçlı kadının yolunu iyice tıkıyor. Ben kadına gülümseyip, başımı sallıyorum; o da sepetini kenara çekiyor ve ben geçiyorum.</p>

  <p>“Bu çok saçma,” diye söylendiğini duyuyorum adamın. “Bunların hepsini neden aynı boyda yapmıyorlar?”</p>

  <p>Ona yanıt vermemem gerektiğini biliyorum, yanıt vermek cazip gelse de. İnsanlar konuştuğunda birilerinin onları dinlemesini beklerler. Birileri konuşurken dikkatimi verip, onları dinlemem gerektiğini biliyorum ve çoğu zaman bunu yapabilmek için kendimi eğittim. Marketlerde zaman zaman insanlar yanıt beklemezler ve yanıt verdiğinizde sinirlenirler. Bu adamsa zaten sinirli. Kalp atışlarımın hızlandığını hissediyorum.</p>

  <p>Önümde kıkırdayarak raflardan baharat karışımı paketlerini alan iki çok genç çocuk var. Reyonun ucunda kot pantolonlu genç bir kadın onlara söyleniyor. “Jackson! Misty! Bırakın onları yerine!” Yerimde sıçrıyorum. Benimle konuşmadığını biliyorum ancak ses tonu dişlerimi kamaştırıyor. Bir çocuk cıyaklayarak yanımdan geçip gidiyor ve diğeri de, “Bırakmam!” diyor. Sinirden yüzü tuhaf bir hal almış kadın hızla yanımdan geçiyor, çocuğun ciyak ciyak bağırdığını duyuyorum ancak dönüp bakmıyorum. “Sessiz olun, sessiz olun, sessiz olun,” demek istiyorum, ancak bu bana düşmez; diğer insanlara sessiz olmalarını söylemek, hele de ailesi ya da patronu değilseniz, doğru olmaz. Şimdi başka sesler duyuyorum, kadın sesleri. Birileri çocuklu kadını azarlıyor ve ben hemen yan reyona dönüyorum. Kalbim göğsümde deli gibi çarpıyor, her zamankinden daha güçlü ve daha hızlı.</p>

  <p>İnsanlar bu tür marketlere bu sesleri duymak, diğer insanların telaşını, kızgınlığını ve endişesini görmek için gelmeyi tercih ediyorlar. Uzaktan sipariş ve teslimat başarısızlığa uğradı çünkü evde yalnız başına oturup siparişi beklemek yerine insanlar buraya gelmeyi ve diğer insanları görmeyi tercih ediyorlar. Bu her yerde geçerli değil: bazı şehirlerde uzaktan sipariş oldukça başarılı oldu. Ancak burada değil... Şarapların sergilendiği yuvarlak vitrinden dönüyorum ve gitmek istediğim reyonu geçmiş olduğumu fark ediyorum. Geri dönmeden önce bütün yollara dikkatle bakıyorum.</p>

  <p>İhtiyacım olsa da olmasa da mutlaka baharatlar reyonuna uğrarım. Kalabalık olmadığında-ve bugün kalabalık değil-duruyorum ve kokuları içime çekiyorum. Zemin cilasına, temizleme sıvısına ve yakınlardaki bir çocuktan gelen sakız kokusuna rağmen baharatlardan ve bitkilerden gelen o belli belirsiz kokuyu alabiliyorum. Tarçın, kimyon, karanfil, mercanköşk, muskat... İsimleri bile ilginç. Annem yemeklerde bitki ve baharatları kullanmayı severdi. Ben bazılarından hoşlanmazdım ancak çoğu güzeldi. Bugün acı bibere ihtiyacım var. Durup bakınmama gerek yok; kırmızı ve beyaz bir kutunun içinde hangi rafta durduğunu biliyorum.</p>

  <p>&nbsp;</p>

  <p style="text-align: center;"><img alt="Asiz" src="../Images/Asiz.png" /></p>

  <p>&nbsp;</p>

  <p>BİR ANDA SIRILSIKLAM TER İÇİNDE KALIYORUM. Tam önümde Marjory yürüyor beni görmüyor çünkü markette alışveriş moduna girmiş. Bir baharat şişesinin kapağını açıyor -hava akımı karanfilin kokusunu bana getirene kadar, ne baharatı olduğunu merak ediyorum. En sevdiğim. Hemen başımı çeviriyorum ve gıda boyalarının, kuru meyve şekerlemelerinin ve pasta süslemelerinin bulunduğu rafa bakıyorum. Bunların neden baharatlarla aynı reyonda bulunduklarını anlamıyorum.</p>

  <p>Beni görecek mi? Görürse, benimle konuşacak mı? Onunla konuşmalı mıyım? Dilimin, ağzımın içinde kocaman bir kabağa dönüştüğünü hissediyorum. Bana doğru bir hareket hissediyorum. O mu yoksa başkası mı? Gerçekten alışveriş yapıyor olsaydım, bakmazdım. Pasta süslemesi ya da kuru vişne şekerlemesi istemiyorum.</p>

  <p>“Merhaba, Lou,” diyor. “Pasta mı yapacaksın?”</p>

  <p>Dönüp ona bakıyorum. Onu Tom ve Lucia’nın evinin dışında ya da havaalanı gidiş dönüş yolu dışında başka bir yerde görmemiştim. Onu daha önce bu markette de hiç görmemiştim. Burası onu görmek için doğru bir ortam değil... ya da öyle, ancak bilemiyorum. “B-ben sadece bakıyorum,” diyorum. Konuşmak zor. Terlediğim için nefret ediyorum.</p>

  <p>“Renkleri çok güzel,” diyor, sesinde kibar bir meraktan başka bir şey barındırmıyor. En azından sesli bir biçimde gülmüyor. “Meyveli pasta sever misin?”</p>

  <p>“H-hayır,” diyorum, boğazımdaki koca yumruyu yutmaya çalışıyorum. “Sanırım... sanırım renkleri tatlarından daha lezzetlidir.” Yanlış -renkler lezzetli olmaz- ancak değiştirmek için artık çok geç.</p>

  <p>Başını sallayarak bana katılıyor, yüzünde ciddi bir ifade var. “Ben de öyle düşünüyorum,” diyor. “İlk meyveli pasta yediğimde çok küçüktüm ve tadının çok iyi olacağını sanmıştım çünkü şahane görünüyordu. Ancak sonra... beğenmedim.”</p>

  <p>“Sık sık... sık sık buradan mı alışveriş yaparsın?” diye soruyorum.</p>

  <p>“Pek sık değil,” diyor. “Bir arkadaşımın evine gidiyorum ve benden bir şeyler almamı istedi.” Bana bakıyor ve ben bir kez daha konuşmanın ne kadar zor olduğunu fark ediyorum. Nefes almak bile daha zor ve sırtımdan aşağı akan terle kendimi daha iğrenç hissediyorum. “Burası senin sıkça geldiğin bir market mi?”</p>

  <p>“Evet,” diyorum.</p>

  <p>“O zaman bana pirinç ve alüminyum folyoyu nerede bulabileceğimi gösterebilirsin,” diyor.</p>

  <p>Hatırlayana kadar beynimi tamamen boş hissediyorum; sonra aklıma geliyor. “Pirinç üçüncü reyonun ortalarında,” diyorum. “Ve folyo da on sekizinci reyonda.”</p>

  <p>“Oh, lütfen,” diyor, sesi sanki mutluymuş gibi çıkıyor. “Göster bana. Neredeyse bir saattir burada dolaşıp duruyorum.”</p>

  <p>“Göstermek -seni götüreyim mi yani?” Hemen kendimi aptal gibi hissediyorum; elbette bunu demek istedi. “Hadi,” diyorum, alışveriş arabamı döndürürken arabası tepeleme dolu bir kadın bakışlarına maruz kalıyorum. “Affedersiniz,” diyorum kadına; bir şey söylemeden yanımdan arabasını sürüp gidiyor.</p>

  <p>“Ben arkandan geleyim,” diyor Marjory. “İnsanları rahatsız etmek istemiyorum...”</p>

  <p>Başımla işaret edip önce pirince doğru gidiyorum, yedinci reyonda olduğumuz için orası daha yakın. Marjory’nin arkamda olduğunu biliyorum; tıpkı güneş ışığı gibi sırtımı ısıtıyor. Yüzümü görememesine seviniyorum; çünkü sıcağı orada da hissediyorum.</p>

  <p>Marjory raflarda pirinç ararken -torbalarda pirinç, kutularda pirinç, uzun taneli, kısa taneli, kahverengi, başka malzemelerle karıştırılmış pirinç- ben de ona bakıyorum. Kirpiklerinden biri diğerine göre daha uzun ve daha koyu bir kahverenginde. Gözlerinde birden fazla renk var, iris tabakasının içinde onları daha da ilginç kılan küçük benekler var.</p>

  <p>Gözlerin çoğu birden fazla renktedir ancak genellikle benzer renklerdir bunlar. Mavi gözlerde iki mavi ton olur, mavi ve gri; ya da mavi ve yeşil ya da bir iki kahverengi noktası olur. İnsanların çoğu bunu fark etmez. Eyalet kimliğimi almaya gittiğimde, formda göz rengim soruluyordu. Gözlerimdeki bütün renkleri yazmaya çalıştım ancak boşluk yeterince büyük değildi. Bana sadece “kahverengi” yazmam söylendi. Ben de “kahverengi” yazdım ancak gözlerimdeki tek renk bu değil. Bu sadece insanların gördüğü renk çünkü onlar diğerlerinin gözlerine iyice bakmıyorlar.</p>

  <p>Marjory’nin gözlerinin rengini seviyorum çünkü onlar onun gözleri ve onun gözlerindeki tüm renkleri seviyorum. Saçlarındaki tüm renkleri de seviyorum. Formlara saç rengi olarak büyük olasılıkla “kahverengi” yazıyordur ancak saçının birçok farklı rengi var, hatta gözlerindekilerden daha fazla. Market ışığında, dışarıdakinden daha soluk görünüyorlar ve o turuncu pırıltılar yok ama onların orada olduğunu ben biliyorum.</p>

  <p>“İşte burada,” diyor. Uzun taneli, çabuk pişen cins bir pirinç kutusunu kaldırıyor. “Şimdi sıra folyoda!” diyor. Sonra da sırıtıyor. “Pişirme için,” diyor, eskrimde kullanılan flöreden ayırt etmek için.</p>

  <p>Ben de ona sırıtıyorum, yanak kaslarımın gerildiğini hissederek. Onun ne türde bir folyadan söz ettiğini anlıyorum. Anlamadığımı mı sanıyor yoksa sadece şaka mı yapıyor? Onu marketin plastik poşetlerin, plastik saklama kaplarının, plastik film rulolarının, yağlı kağıtların ve alüminyum folyoların bulunduğu orta bölümüne götürüyorum.</p>

  <p>“Bu çok hızlı oldu,” diyor. Folyoyu, pirinci bulduğundan daha çabuk buluyor. “Teşekkürler, Lou,” diyor. “Çok yardımcı oldun.”</p>

  <p>Acaba ona marketin ekspres kasalarından söz etsem mi. Acaba bundan rahatsız olur mu? Ama bana acelesi olduğunu söylemişti.</p>

  <p>“Ekspres kasaları var,” diyorum. Bir anda kafam tamamen boşalıyor sanki, sesimin tekdüze ve belirsiz çıktığını duyuyorum. “Bu saatte insanlar tabelada yazılandan daha fazla ürünle kasalara giriyorlar.”</p>

  <p>“Bu hiç iyi olmadı,” diyor. “Acaba hangi kasaya girsem daha hızlı çıkarım?”</p>

  <p>Başta ne demek istediğini tam olarak anlamıyorum. Sonra ekspres kasalar daha yakın olduğu için yine de onlara gitmesini öneriyorum.</p>

  <p>“Kusura bakma Lou ama acele etmeliyim,” diyor. “Pam’le saat altı on beşte buluşmam gerek.” Saat şu anda 6:07; eğer Pam uzakta oturuyorsa yetişemez.</p>

  <p>“İyi şanslar,” diyorum. Reyonun sonuna doğru hızla ilerleyişini, kibarca diğer müşterilerin arasından geçişini izliyorum.</p>

  <p>“Demek bu o,” diyor arkamdan birisi. Dönüyorum. Bu Emmy. Her zamanki gibi öfkeli görünüyor. “O kadar güzel değilmiş.”</p>

  <p>“Bence güzel,” diyorum.</p>

  <p>“Böyle düşündüğünü görebiliyorum,” diyor Emmy. “Yüzün kıpkırmızı olmuş.”</p>

  <p>Yüzümün sıcaklığını hissediyorum. Kızarmış olabilir ancak Emmy’nin bunu söylemesine gerek yoktu. Toplum içinde birinin yüz ifadesiyle ilgili yorum yapmak pek kibar bir şey değil. Bir şey söylemiyorum.</p>

  <p>“Sanırım sana aşık olduğunu da düşünüyorsun,” diyor Emmy. Sesi düşmanca çıkıyor. Böyle düşündüğümü ve bunun yanlış olduğunu sandığından eminim. Emmy’nin böyle şeyler sanması beni mutsuz ediyor ancak bütün bunları söylediklerinden anlıyor olmam beni mutlu ediyor. Bundan birkaç yıl önce bunların hiçbirini anlamazdım.</p>

  <p>“Bilmiyorum,” diyorum, sesimi sakin ve alçak tutarak. Karşımızda bir kadın saklama poşetleri elinde durmuş bize bakıyor. “Sen benim ne düşündüğümü bilemezsin,” diyorum Emmy’ye. “Onun ne düşündüğünü de bilemezsin. Akıl okumaya çalışıyorsun; bu bir hata.”</p>

  <p>“Kendini akıllı sanıyorsun,” diyor Emmy. “Bilgisayar ve matematikle uğraşıyorsun diye. Senin insanlarla ilgili hiçbir fikrin yok.”</p>

  <p>Karşımızdaki kadının dinlemek için bize daha da yaklaştığını görüyorum. Korkuyorum. Toplum önünde böyle şeyler konuşmamalıyız. Dikkat çekmemeliyiz. Diğerlerinin içine karışmalıyız; normal insanlar gibi görünmeli, konuşmalı ve onlar gibi davranmalıyız. Eğer bunu Emmy’ye söylemeye kalkarsam, daha da öfkelenir. Yüksek sesle bir şeyler söyleyebilir. “Gitmem gerek,” diyorum Emmy’ye. “Geç kaldım.”</p>

  <p>“Nereye geç kaldın, randevuna mı?” diye soruyor. Randevu sözcüğünü diğerlerinden daha yüksek ve alaycı bir biçimde söylüyor.</p>

  <p>“Hayır,” diyorum sakin bir tonda. Eğer sakin kalmaya devam edersem belki beni rahat bırakır. “Televizyon izleyeceğim. Ben her-” Aniden hangi günde olduğumuzu unutuyorum; zihnim tamamen boş. Cümlemi tamamlamışım gibi dönüp gidiyorum. Emmy sert bir biçimde gülüyor ancak benim duyabileceğim başka bir şey söylemiyor. Hemen baharat reyonuna geri dönüyorum ve bir kutu toz kırmızı biber alıp, kasa kuyruğuna giriyorum. Bütün kasalarda kuyruk var.</p>

  <p>Benim bulunduğum kuyrukta önümde beş kişi var. Üç kadın ve iki erkek. Bir tanesinin saçı açık, diğerlerinin koyu renkli. Erkeklerden bir tanesinin üzerinde, sepetinin içindeki kutunun neredeyse aynı renginde bol bir gömlek var. Sadece renkleri düşünmeye çalışıyorum ancak çok gürültü var ve marketin ışıkları, renkleri gerçekte olduklarından farklı gösteriyor. Yani gün ışığında olduklarından farklı demek istiyorum. Market de bir gerçek. Sevdiğim şeyler kadar sevmediğim şeyler de gerçek.</p>

  <p>Böyle olmasına rağmen sevmediğim şeyler yerine sevdiğim şeyleri düşünmek daha kolay. Marjory’yi ve Haydn’ın <i>Te Deum</i>’ünü düşünmek beni mutlu ediyor; eğer beynimin bir anlığına da olsa Emmy’yi düşünmesine izin versem, kafamdaki müzik karanlıklaşıyor, tadı kaçıyor ve ben de kaçmak istiyorum. Kafamı Marjory’ye veriyorum, tıpkı iş yerinde verilmiş bir görevmiş gibi ve müzik mutlu ve canlı bir biçimde sürüyor.</p>

  <p>“O sevgilin miydi?”</p>

  <p>Kendimi toparlıyorum ve hafifçe dönüyorum. Bu, Emmy ve bana bakan kadın; kuyrukta arkama gelmiş. Marketin parlak ışığında gözleri parlıyor; dudaklarındaki ruj köşelerde kuruyarak iğrenç bir turuncu renk almış. Bana gülümsüyor ancak bu yumuşak bir gülümseme değil. Bu sadece ağızla biçim verilen sert bir gülümseme. Bir şey söylemiyorum ve o konuşmaya devam ediyor.</p>

  <p>“Elimde olmadan kulak misafiri oldum,” diyor. “Arkadaşın çok öfkelendi. O biraz... farklı bir kız, değil mi?” Dişlerini iyice gösteriyor.</p>

  <p>Ne söylemem gerektiğini bilemiyorum. Bir şeyler söylemeliyim; sıradaki diğer insanlar bize bakıyorlar.</p>

  <p>“Kabalık etmek istemedim,” diyor kadın. Gözlerinin kenarındaki kaslar gergin. “Sadece... onun konuşma tarzı dikkatimi çekti.”</p>

  <p>Emmy’nin hayatı, Emmy’nin hayatıdır. Bu kadının değil; Emmy ile ilgili ne sorun olduğu bu kadını ilgilendirmez.</p>

  <p>“Sizin gibi insanlar için zor olmalı,” diyor kadın. Başını çeviriyor ve sırada bekleyen diğer insanlara bakarak kıkırdıyor. Ona neyin komik geldiğini anlayamıyorum. Bunların hiçbirinin komik olduğunu sanmıyorum. "İlişkiler bizim gibi insanlar için bile zor,” diyor. Artık gülümsemiyor. Şimdi yüzünde, Dr. Fornum’un benden yapmamı istediği şeyi açıklarken aldığı ifade var. “Sizler için daha beter olmalı.”</p>

  <p>Kadının arkasında duran adamın yüzünde tuhaf bir ifade var; kadının söylediklerine katılıp katılmadığını anlayamıyorum. Keşke birileri bu kadına susmasını söylese. Eğer ben ona susmasını söylersem kabalık olur.</p>

  <p>“Umarım seni kızdırmamışımdır,” diyor, daha yüksek bir tonda ve kaşlarını kaldırarak. Benden doğru yanıtı vermemi bekliyor.</p>

  <p>Bana göre bunun için doğru bir yanıt yok. “Sizi tanımıyorum,” diyorum, sesimi alçak ve sakin tutmaya çalışarak. “Sizi tanımıyorum ve tanımadığım kişilerle ne Emmy, ne de Marjory hakkında konuşmak istemiyorum.”</p>

  <p>Kadının yüzü kırışıyor; ben de hemen önüme dönüyorum. Arkadan kadının homurdandığını duyuyorum. Onun da arkasındaki adam yumuşak bir ses tonuyla, “İşte, aldın yanıtını,” diyor. Sanırım bu, kadının arkasında gördüğüm adam; ancak dönüp bakmayacağım. Önümdeki insanların sayısı ikiye düşmüş; hiçbir şeye odaklanmadan doğruca karşıya bakıyorum, müziği duymaya çalışıyorum ancak duyamıyorum. Duyduğum tek şey gürültü.</p>

  <p>Alışveriş poşetlerini dışarı taşırken, hava sıcaklığı içeri girdiğimden daha beter olmuş gibi görünüyor. Her şeyin kokusunu alabiliyorum: atılan ambalajın içinde kalmış şeker kokusu, insanların deodorantları ve şampuanları, park yerinin asfaltı, otobüslerin egzozu. Poşetleri arabanın arkasına koyarken kilidi açıyorum.</p>

  <p>“Merhaba,” diyor birisi. Yerimden sıçrayıp, dönüyorum. Bu Don. Don’u burada görmeyi beklemiyordum. Marjory’yi de burada görmeyi beklemiyordum. Acaba eskrim kursundaki diğer insanlar da mı buradan alışveriş yapıyor? “Merhaba, dostum,” diyor. Çizgili trikodan bir tişört ve koyu renk kumaş pantolon giymiş. Daha önce böyle giyindiğini hiç görmemiştim; eskrim kursuna gelirken genellikle kot pantolon ve tişört giyer.</p>

  <p>“Merhaba, Don,” diyorum. Don arkadaşım olmasına rağmen onunla konuşmak istemiyorum. Hava çok sıcak ve aldıklarımı eve götürüp, yerleştirmem gerek. İlk poşeti alıyorum ve arka koltuğa yerleştiriyorum.</p>

  <p>“Buradan mı alışveriş yapıyorsun?” diye soruyor. Burada alışveriş poşetleri arabamın üzerinde dururken bana böyle bir soru sorması saçma. Onları çaldığımı mı düşünüyor?</p>

  <p>“Her salı buraya gelirim,” diyorum.</p>

  <p>Pek onaylamamış gibi görünüyor. Belki de salı günlerinin alışveriş için uygun olmadığını düşünüyordur -peki, o zaman kendisi niye burada? “Yarın eskrime geliyor musun?” diye soruyor.</p>

  <p>“Evet,” diyorum. Diğer poşeti de arabaya koyuyorum ve arka kapıyı kapatıyorum.</p>

  <p>“O turnuvaya katılacak mısın?” Bana öyle bir bakıyor ki, başımı eğmek ya da başka tarafa çevirmek geliyor içimden.</p>

  <p>“Evet,” diyorum. “Ama şu anda eve gitmeliyim.” Sütü 3 derece ya da altında saklamak gerekiyor. Park yerinde sıcaklık neredeyse 38 derece ve satın aldığım süt ısınacak.</p>

  <p>“Gerçek bir düzen içindesin, değil mi?” diyor.</p>

  <p>Gerçek olmayan bir düzen nasıl olur, bilemiyorum.</p>

  <p>“Her gün aynı şeyleri mi yapıyorsun?” diye soruyor.</p>

  <p>“Her gün aynı şeyleri yapmıyorum,” diyorum. “Aynı günlerde aynı şeyleri yapıyorum.”</p>

  <p>“Oh, doğru,” diyor. “Şey, yarın görüşürüz o zaman, seni gidi düzenli çocuk.” Gülüyor. Bu tuhaf bir gülüş, sanki gerçekten eğlendiği için gülmüyor. Ön kapıyı açıyorum ve arabama biniyorum; herhangi bir şey söylemiyor ya da yürüyüp gitmiyor. Motoru çalıştırdığımda omuz silkiyor, sanki bir şey sokmuş gibi omuzları aniden kıpırdıyor.</p>

  <p>“Hoşça kal,” diyorum, kibarlık olsun diye.</p>

  <p>“Evet,” diyor “Sen de.” Ben hareket ederken o hala orada duruyor. Ben sokağa çıkana kadar dikiz aynasından olduğu yerde kaldığını görüyorum.</p>

  <p>Sokağa çıktığımda sağa dönüyorum; arkaya baktığımda gitmiş.</p>

  <p>&nbsp;</p>

  <p style="text-align: center;"><img alt="Asiz" src="../Images/Asiz.png" /></p>

  <p>&nbsp;</p>

  <p>DAİREM DIŞARIYA GÖRE DAHA SESSİZ ANCAK GERÇEKTEN SESSİZ DEĞİL. Alt katımda oturan polis memuru Danny Bryce’ın televizyonu açık ve stüdyo izleyicilerinin de bulunduğu bir gösteri izlediğini biliyorum. Üst katımdaki Bayan Sanderson mutfak masasının sandalyelerini itiyor; bunu her akşam yapıyor. Alarm saatimin tiktaklarını ve bilgisayarımın güç kaynağının sesinin duyabiliyorum. Enerji devreden geçerken ses değişiyor. Dışarıdaki gürültü içeri giriyor: banliyö treninin tıngırtısı, trafiğin vızıltısı, yan bahçeden gelen sesler.</p>

  <p>Mutsuz olduğumda sesleri duymazdan gelmem zor oluyor. Eğer müziğimi açarsam, onları alt edebilir ancak sesler tam olarak kesilmez, tıpkı kalın bir halının altına süpürülen oyuncaklar gibi. Aldıklarımı yerlerine yerleştiriyorum, süt kartonunun üzerindeki damlaları siliyorum, sonra da müziğimi açıyorum. Fazla yüksek değil; komşularımı rahatsız etmemeliyim. Bu Mozart’ın bir CD’si, her zaman işe yarar. Gerginliğimin azar azar geçtiğini hissediyorum.</p>

  <p>O kadının neden benimle konuştuğunu anlayamıyorum. Bunu yapmamalıydı. Market tarafsız bir zemindir; yabancılarla konuşmaması gerekiyor. O beni fark edene kadar kendimi güvende hissediyordum. Eğer Emmy o kadar yüksek sesle konuşmuş olmasaydı, kadın fark etmeyecekti. Bunu kendisi de söyledi. Emmy’den zaten fazla hoşlanmıyorum; Emmy’nin ve kadının bana söylediklerini düşündüğümde ensem pişiyor.</p>

  <p>Ailem bana farklı olduğumu fark eden diğer insanları suçlamamam gerektiğini söylemişti. Emmy’yi suçlamamalıyım. Kendime bakmalı ve neler olduğunu düşünmeliyim.</p>

  <p>Bunu yapmak istemiyorum. Ben yanlış bir şey yapmadım. Benim de alışverişe gitmem gerek. Orada doğru bir nedenle bulunuyordum. Uygun biçimde davranıyordum. Yabancılarla konuşmuyor ya da kendi kendime yüksek sesle konuşmuyordum. Reyon koridorlarında gerekenden fazla yer kaplamıyordum. Marjory benim arkadaşım; onunla konuşmakla ve pirinçle alüminyum folyoyu bulmasına yardım etmekle hata yapmadım.</p>

  <p>Emmy hatalıydı. Emmy çok yüksek sesle konuştu ve bu yüzden kadın da bizi fark etti. Yine de o kadın kendi işine bakmalıydı. Emmy yüksek sesle konuşmuş olsa da, bu benim hatam değil.</p>
</body>
</html>
