<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h1>SEKİZ</h1>

  <p>KAMPÜSÜ ARABADAN YA DA PARK YERİNDEN DEĞİL DE DURAKTAN GÖRMEK ÇOK TUHAF. Kimlik kartımı araba girişindeki görevliye göstermek yerine, istasyon çıkışındaki görevliye gösteriyorum. Bu vardiyada çalışan insanlar işe gelmişler, görevli bana geçmemi söylemeden önce başını kaldırıp bakıyor. İdare binasına giden geniş kaldırımların kenarlarında çiçek yatakları var. Dolgun bir biçimde açmış çiçekler turuncu ve sarı renkte; renkler güneş ışığında parlıyorlar. İdare binasında kimlik kartımı başka bir görevliye daha göstermem gerekiyor.</p>

  <p>“Neden park etmen gereken yere park etmedin?” diye soruyor. Sesi öfkeli geliyor.</p>

  <p>“Birisi lastiklerimi yarmış,” diyorum.</p>

  <p>“Serseri,” diyor. Yüzü asılıyor; gözlerini masasına çeviriyor. Sanırım öfkelenmek için bir nedeni olmadığı için hayal kırıklığı yaşıyor.</p>

  <p>“Buradan yirmi birinci binaya en kısa yol nedir?” diye soruyorum.</p>

  <p>“Bu binadan doğruca yürü, on beşincinin köşesinden sağa dön, sonra at üzerindeki çıplak kadınlı çeşmeyi geç. Oradan kendi park yerini göreceksin.” Başını kaldırıp bakmıyor bile.</p>

  <p>Çirkin, yeşil mermer zemini ve keskin limon kokusu olan idare binasından geçip yeniden parlak güneşin olduğu dışarıya çıkıyorum. Hava iyice ısınmış. Kaldırımlardan yansıyan güneş göz kamaştırıyor. Burada çiçek yatakları yok; çimenler kaldırımlara kadar uzanmış.</p>

  <p>Terlemiş halde kendi binamıza geliyorum ve kapıya kimliğimi okutuyorum. Kendi kokumu alabiliyorum. Bu iyi bir koku değil. Binanın içi serin ve loş, artık rahatlayabilirim. Duvarların yumuşak rengi, eski moda lambaların ışıltısı, kokusuz serin hava -tüm bunların hepsi beni gevşetiyor. Doğruca ofisime gidiyorum ve elektrikli pervaneyi en yüksek hızda çalıştırıyorum.</p>

  <p>Ofis telefonumun mesaj ışığı her zamanki gibi yanıp sönüyor. Müzik açıyorum -Bach’ın orkestra için bestelenmiş “Avcı Kantatı”. Sonra mesajları dinliyorum:</p>

  <p>“Gelir gelmez beni ara, Crenshaw, iç hat 2313.”</p>

  <p>Ofis telefonuna uzanıyorum ancak ben daha elime almadan çalmaya başlıyor.</p>

  <p>“Sana gelir gelmez ara diye mesaj bıraktım,” diyor Bay Crenshaw’ın sesi.</p>

  <p>“Şimdi geldim,” diyorum.</p>

  <p>“Ana kapıdan on beş dakika önce girmişsin,” diyor. Sesi çok öfkeli geliyor. “Oradan gelmek senin bile yirmi dakikanı almaz.”</p>

  <p>Üzgün olduğumu söylemeliyim ancak üzgün değilim. Ana kapıdan gelmemin ne kadar zaman aldığını bilmiyorum ve daha hızlı yürümeye çalışmış olsam bile daha ne kadar hızlı gelebileceğimi bilmiyorum. Hızlı yürümek için fazla sıcaktı. Yaptığımdan daha iyisini yapabilir miydim, bilemiyorum. Ensemin kasıldığını ve terlediğini hissediyorum.</p>

  <p>“Hiç durmadım,” diyorum.</p>

  <p>“Peki, şu inmiş lastik hikayesi de ne? Bir lastik değiştiremiyor musun? İki saaten fazla geciktin.”</p>

  <p>“Dört lastik,” diyorum. “Birisi lastiklerimi yarmış.”</p>

  <p>“Dört! Polise haber verdiğini umuyorum,” diyor.</p>

  <p>“Evet,” diyorum.</p>

  <p>“İş çıkışını bekleyebilirdin,” diyor. “Ya da onları iş yerinden arayabilirdin.”</p>

  <p>“Polis zaten oradaydı," diyorum.</p>

  <p>“Orada mıydı? Birileri arabana zarar verildiğini görmüş mü'?”</p>

  <p>“Hayır-” Onun sabırsızlığı ve öfkesi karşısında sözcüklerini anlamakta zorluk çekiyorum; kulağıma anlamsız geliyorlar. Doğru yanıtı düşünmek zor. “Aynı binada oturduğumuz polis. İnmiş lastikleri o gördü. Başka bir polisi aradı. Bana ne yapmama gerektiğini söyledi.”</p>

  <p>“Sana işe gitmen gerektiğini söylemeliydi,” diyor Crenshaw. “Oralarda takılman için bir neden yoktu. Bu iki saati kapatman gerektiğini biliyorsun.”</p>

  <p>“Biliyorum.” Acaba onu geciktiren bir şeyler olduğunda kendisi bu arayı kapatıyor mu? Acaba işe gelirken hiç lastiği ya da dört lastiği indi mi?</p>

  <p>“Ve bunu sakın fazla mesai olarak yazma,” diyor ve kapatıyor. Lastiklerimin yarılmış olduğuna üzüldüğünü söylemiyor. Alışılagelmiş olarak söylenmesi gereken şey “çok kötü” ya da “berbat bir durum” gibi şeylerdir ancak normal olmasına rağmen bunlardan hiçbirini söylemiyor. Belki üzgün değildir; belki de gösterecek bir sempatisi yoktur. Hissetmediğim halde bu tür alışılagelmiş şeyleri söylemeyi öğrenmek zorunda kalmıştım çünkü bu <i>uyum sağlamanın</i> ya da <i>çevreyle iyi geçinmeyi öğrenmenin</i> bir parçasıdır. Acaba hiç kimse Bay Crenshaw’dan uyum sağlamasını, çevresiyle iyi geçinmesini istemiş midir?</p>

  <p>Öğle yemeği molasında olmalıydım, geciktiğim için arayı kapatmaya çalışıyorum. İçimde kocaman bir çukur hissediyorum; küçük mutfağa doğru gidiyorum ve yemek için hiçbir şeyimin olmadığını fark ediyorum. Sigorta talebi için dosya açmaya çıktığımda yemeğimi tezgahın üzerinde bırakmış olmalıyım. Buzdolabında benim baş harflerim olan herhangi bir kap yok. Dün hepsini bitirmiştim.</p>

  <p>Binamızda otomatik yiyecek makinesi yok. Kimse makineden yiyecek almadığı için içindeki yiyecekler bozuldu ve onu kaldırdılar. Kampüsün karşısında şirketin bir yemekhanesi ve onun yanındaki binada da yiyecek makinesi var. O makinelerdeki yiyecekler berbat. Eğer aldığınız şey bir sandviçse, her tarafı ezilmiş ve mayonez ya da sosu dışarı akmış oluyor. Ekmeği açıp mayonezi temizlesem bile tadı ve kokusu hala etin üzerinde kalıyor. Tatlılar çörekler ya da kruvasanlar- yapış yapış oluyor. O yiyecekleri düşündüğümde midem bulanıyor.</p>

  <p>Arabama binip, gidip bir şeyler alabilirdim, gerçi öğle tatillerinde genellikle çıkmıyoruz, ancak arabam hala evimin önünde harap halde yatıyor. Kampüsün karşı tarafına geçip, o kocaman, tanımadığım, bizim tuhaf ve tehlikeli olduğumuzu düşünen insanlarla dolu gürültülü yemekhaneye gitmek istemiyorum. Üstelik oradaki yemeğin daha iyi olup olmadığını da bilmiyorum.</p>

  <p>“Yemeğini mi unuttun?” diye soruyor Eric. Yerimde sıçrıyorum. Henüz diğerleriyle konuşmadım.</p>

  <p>“Birileri arabamın lastiklerini kesmiş,” diyorum. “İşe geç kaldım. Bay Crenshaw bana kızdı. Kazara evde yemeğimi unuttum. Arabam da evin önünde.”</p>

  <p>“Aç mısın?”</p>

  <p>“Evet. Yemekhaneye gitmek istemiyorum.”</p>

  <p>“Chuy öğle yemeğinde bazı angarya işlerle ilgilenecekti,” diyor Eric.</p>

  <p>“Chuy arabada yanında birinin olmasından hoşlanmaz,” diyor Linda.</p>

  <p>“Chuy’la konuşabilirim,” diyorum.</p>

  <p>Chuy bana yemek almayı kabul ediyor. Markete gitmeyecekmiş, bu yüzden benim için ne alırsa, onu yemek zorunda kalacağım. Elma ve sosisli bir sandviçle geri dönüyor. Elmaları seviyorum ancak sosisli sandviçi değil. içine konan şeylerden hoşlanmıyorum. Yine de, aslında o kadar da kötü değil ve ben açım, bu yüzden yiyorum ve fazla düşünmüyorum.</p>

  <p>Arabamın lastiklerini değiştirmesi için birilerini aramam gerektiğini hatırladığımda saat 4: 16 olmuş oluyor. Yerel rehberdeki numaraların çıktısını alıyorum. Listede konumları da görülüyor, bu yüzden evime en yakın olanından başlıyorum. Onları aradığımda hemen hepsi bir şeyler yapmak için bugün artık geç olduğunu söylüyorlar.</p>

  <p>“Yapılacak en hızlı şey,” diyor bir tanesi, “dört tane hazır lastik alıp, kendi başına her birini tek tek takmak.” Dört lastik ve jant almak pahalıya mal olur ve ben onları eve nasıl götürebileceğimi bile bilmiyorum. Bu kadar kısa zaman içinde Chuy’dan başka bir iyilik isteyemem. Bu tıpkı, nehrin bir tarafında bir adamla, bir tavuk, bir kedi, bir çuval yem ve bunlardan sadece ikisini taşıyabileceği bir kayıkla, kediyle tavuğu, tavukla yemi başbaşa bırakamayacağı için hepsini bu kayıkla taşımak zorunda olan adamın ne yapması gerektiğini soran bulmaca gibi bir şey. Dört tane yarılmış lastiğim ve bir tane stepnem var. Eğer stepneyi takıp, çıkardığım lastiği tamirciye kadar yuvarlayabilirsem, bana yeni bir lastik verebilirler ve ben de onu geri yuvarlarım, arabaya takarım sonra diğer yarılmış lastik için aynı şeyi yaparım. Üçüne de aynı şeyi yaparsam, arabanın üstünde dört hasarsız lastik olmuş olur ve ben de tek yarılmış lastiği alıp, arabayla tamirciye gidebilirim.</p>

  <p>En yakın lastik tamircisi bir mil uzakta. Yarık lastiği oraya götürmem ne kadar zamanımı alır bilmiyorum -içi hava dolu bir lastikten daha uzun sürer, sanırım. Ancak aklıma gelen tek çözüm bu. Lastikle beni toplu taşıma araçlarına almazlar.</p>

  <p>Lastik satan mağazadan saat dokuza kadar açık olacaklarını söylemişlerdi. Eğer bu akşam fazladan iki saati çalışır ve saat sekizde eve gidersem, o zaman dükkan kapanmadan oraya yetişebilirim. Yarın işten zamanında çıkarsam, iki lastik daha götürüp getirebilirim.</p>

  <p>Saat 7:43’te eve varıyorum. Arabamın bagajını açıp stepneyi çıkarıyorum. Sürücü kursunda lastik değiştirmeyi öğrenmiştim ancak o zamandan beri lastik değiştirmedim. Teoride basit ancak istediğimden daha uzun sürüyor. Krikoyu yerleştirmek zor ve araba yeterince hızlı yükselmiyor. Lastiği söküp stepneyi yerine oturtana kadar nefes nefese ve ter içinde kalıyorum. Bu bijonları takmanın bir sıralaması olmalı ancak tam olarak hatırlayamıyorum. Bayan Melton bunu doğru biçimde yapmanın önemli olduğunu söylemişti. Saat sekizi geçiyor ve hava kararmaya başladı.</p>

  <p>"Hey!”</p>

  <p>İrkiliyorum. Önce sesi vebana doğru gelmekte olan belirsiz silüeti tanıyamıyorum. Yavaşlıyor.</p>

  <p>“Oh demek sensin, Lou. Ben de o serserinin yine geldiğini sandım. Ne yaptın, yeni bir lastik takımı mı aldın?”</p>

  <p>Bu Danny. Dizlerimin gevşediğini hissediyorum. “Hayır. Bu stepne. Stepneyi takacağım sonra yarık lastiği lastikçiye götüreceğim ve yenisiyle değiştirdikten sonra geri geldiğimde onu diğer yarık lastiklerden biriyle değiştireceğim. Yarın da bir başkası için aynı şeyleri yaparım.”</p>

  <p>“Sen... ama sen dördünü de değiştirmesi için birini bulabilirdin. Neden en zor yolu seçtin?”</p>

  <p>“Bana yarına ya da sonraki güne kadar bir şey yapamayacaklarını söylediler. Bir tanesi de bana eğer daha çabuk halletmek istiyorsam, birtakım almamı ve kendi başıma değiştirmemi söyledi. Ben de bu konuyu düşündüm. Stepnem olduğunu hatırladım. Bunu kendi başıma nasıl halledebileceğimi ve paradan nasıl tasarruf edebileceğimi düşündüm ve eve gelir gelmez bunu yapmaya karar verdim-”</p>

  <p>“Eve yeni mi geldin?”</p>

  <p>“Bu sabah işe geç kaldım. Arayı kapatmak için çalıştım. Bay Crenshaw bana çok kızdı.”</p>

  <p>“Evet, ama bunu yapmak birkaç gününü alır. Neyse dükkanın kapanması bir saatten az bir süre var. taksi falan mı tutacaktın?”</p>

  <p>“Yuvarlayacağım,” diyorum. Ancak havasız lastik sanki benimle dalga geçiyor; onu kenara almak bile yeterince zordu. Sürücü kursunda değiştirdiğimiz lastiğin havası vardı.</p>

  <p>“Yayan mı?” Danny başını sallıyor. “Bunu asla başaramazsın, dostum. Onu benim arabaya koyup götürsek daha iyi olacak. İki tane birden götüremememiz kötü...ya da dur, götürebiliriz.”</p>

  <p>“İki tane stepnem yok,” diyorum.</p>

  <p>“Benimkini kullanabilirsin,” diyor. “Lastiklerimizin ölçüsü aynı.” Bunu bilmiyordum. Araba modellerimiz aynı değil ve bütün arabaların lastikleri aynı ölçüde olmaz. Bunu nereden biliyor ki? “Somunların nasıl sıkıldığını hatırlıyor musun, önce karşılıklı olanlar, sonra da diğerleri mi sıkılıyordu? Sen arabana o kadar özen gösteriyorsun ki, bunu bilmeyebilirsin.”</p>

  <p>Somunları sıkıştırmak için eğiliyorum. Onun söyledikleriyle, Bayan Melton’ın söyledikleri tam olarak aklıma geliyor. Simetrik biçim düzenlerine bayılıyorum. Bitirdiğimde Danny saatine bakarak stepnesiyle geliyor.</p>

  <p>“Acele etmemiz gerekecek,” diyor. “Bunu benim değiştirmemde sakınca var mı? Ben alışkınım-”</p>

  <p>“Hiç sakıncası yok,” diyorum. Aslında ona doğruyu söylemiyorum. Bu akşam iki lastiği lastikçiye götürebilirsek bu benim için büyük bir yardım olur ancak hayatıma fazla dahil olmuş olur, beni acele ettirir, kendimi yavaş ve aptal hissettirir. Ancak bana dost gibi davranıyor, yardımcı olmaya çalışıyor. Yardım karşılığında minnettar olmak önemlidir.</p>

  <p>Saat 8:21, her iki stepne de arabamın arka tarafında takılı duruyor; ön taraftaki lastiklerin inik, arkadakilerin şişkin olması komik görünüyor. Arabamın arka tarafından söktüğümüz inik lastikleri Danny’nin bagajına koyuyoruz ve ben de onun yanına oturuyorum. Yine ses sistemini açıyor ve dalga dalga patlayan sesler bedenimi titretiyor. Arabadan atlamak istiyorum; ses çok yüksek ve yanlış. Bu sesin üzerine konuşuyor ancak ben onu anlayamıyorum; müziğin ve onun sesi birbirine karışıyor.</p>

  <p>Lastikçiye vardığımızda, lastikleri dükkana götürmesine yardımcı oluyorum. Görevli bana neredeyse ifadesiz bir yüzle bakıyor. İstediklerimi anlatamadan başını sallıyor.</p>

  <p>“Çok geç,” diyor. “Şu anda lastikleri değiştiremeyiz.”</p>

  <p>“Dokuza kadar açıksınız,” diyorum.</p>

  <p>“Dükkan açık, evet. Ancak bu kadar geç saatte lastik değiştirmiyoruz.” Başını dükkanın kapısının yanında duran, yamalı mavi bir tulum ve ten rengi bir gömlek giymiş, uzun boylu ve ellerini kırmızı bir beze silmekte olan adama çeviriyor.</p>

  <p>“Ancak buraya daha erken gelmem mümkün değildi,” diyorum. “Ve siz de saat dokuza kadar açıksınız.”</p>

  <p>“Bakın, bayım,” diyor görevli. Ağzının bir tarafı yukarı kalkıyor ancak bu bir gülümseme değil, hatta yarı gülümseme bile değil. “Size söyledim --çok geç kaldınız. Lastikleri şimdi değiştirsek bile bu dokuzdan sonraya kalmamıza neden olur. Bahse girerim son anda gelen bir gerizekalı yüzünden siz de geç çıkmak istemezdiniz.”</p>

  <p>Benim de geç çıktığımı ve bu yüzden buraya geç geldiğimi söylemek için ağzımı açıyorum ancak Danny ileri doğru yürümeye başlıyor. Görevli adam bir anda masasından kalkıyor ve dikkat kesiliyor. Ancak Danny kapının yanındaki adama bakıyor.</p>

  <p>“Merhaba, Fred,” diyor mutlu bir sesle, sanki bir arkadaşıyla karşılaşmış gibi. Ancak bunun altında başka bir ses daha var. “Nasıl gidiyor?”</p>

  <p>“Aaa... iyi, Bay Bryce. Temizim.”</p>

  <p>Pek temiz görünmüyor. Ellerinde siyah lekeler var ve tırnaklarının arası simsiyah. Tulumunda ve gömleğinde de siyah lekeler var.</p>

  <p>“Bu iyi, Fred. Bak, arkadaşımı arabasına dün akşam birileri zarar vermiş. Bu nedenle sabah işe geç kaldığı için akşam geç çıkmak zorunda kaldı. Ben ona yardımcı olacağımı umuyorum.”</p>

  <p>Kapının yanındaki adam masadaki adama bakıyor. Birbirlerine kaşlarını indirip kaldırıyorlar. Masadaki adam omuz silkiyor. “Senin kapatman gerekecek,” diyor. Sonra bana dönüp, “Umarım ne tür bir lastik istediğinizi biliyorsunuzdur.”</p>

  <p>Biliyorum. Sade ve birkaç ay önce buradan lastiklerimi almıştım, bu yüzden ne demem gerektiğini biliyorum. Ölçüleri ve tipi yazıyor ve kağıdı diğer adama veriyor -Fred’e- o da başıyla onaylayıp, gelip benden inik lastikleri alıyor.</p>

  <p>Saat 9:07, ben ve Danny yeni lastiklerle oradan ayrılıyoruz. Fred onları Danny’nin arabasına doğru yuvarlıyor ve bagaja yerleştiriyor. Çok yorgunum. Danny’nin bana neden yardım ettiğini bilmiyorum. Onun stepnesinin şu anda arabamın üzerinde olmasını düşünmek hoşuma gitmiyor; yanlışmış gibi geliyor, tıpkı sığır eti yapılan güveçte balık pişirmek gibi. Apartmanın park yerine geldiğimizde, yeni lastikleri arabamın ön tarafına takmama ve inik lastikleri de bagajıma yerleştirmeme yardım ediyor. İşte o an bunun, sabah işe arabayla gidebileceğim ve sonra da yarılmış lastikleri değiştirebileceğim anlamına geldiğini fark ediyorum.</p>

  <p>“Teşekkür ederim,” diyorum. “Artık arabamı kullanabilirim.”</p>

  <p>“Tabii kullanabilirsin,” diyor Danny. Gülümsüyor ve bu gerçek bir gülümseme. “Ve bir önerim var: bu gece arabanı başka yere koy. Belki o serseri geri gelir. Şuraya, arkaya doğru koy. Alarmını da aç; eğer biri ona dokunursa ben duyarım.”</p>

  <p>“Bu çok iyi fikir,” diyorum. Çok yorgun olduğum için bunu bile söylemek zor geliyor.</p>

  <p>“Por nada -rica ederim,” diyor Danny. El sallayarak binaya giriyor.</p>

  <p>Arabama biniyorum. Sanki biraz küf kokuyor ancak koltuklar rahat. Titriyorum. Önce motoru çalıştırıyorum sonra da müziği açıyorum -gerçek müziği- yavaşça geri çıkıyorum, direksiyonu çeviriyorum ve diğer arabaların yanından geçerek arabamı Danny’nin önerdiği yere koyuyorum. Onun arabasının yanına.</p>

  <p>&nbsp;</p>

  <p style="text-align: center;"><img alt="Asiz" src="../Images/Asiz.png" /></p>

  <p>&nbsp;</p>

  <p>ÇOK YORGUN OLMAMA RAĞMEN -YA DA ÇOK YORGUN OLDUĞUM İÇİN- UYKUYA DALMAK ZOR. Sırtım ve bacaklarım ağrıyor. Sürekli düşünüyorum, bir şeyler duyuyorum ve sıçrayarak uyanıyorum. Müziğimi açıyorum, yine Bach ve sonunda bu yumuşak akışın içinde kendimi uykuya bırakıyorum.</p>

  <p>Çok çabuk sabah oluyor ancak sıçrayarak kalkıp bir duş alıyorum. Aceleyle aşağı iniyorum ve arabamı yerinde göremiyorum. İçim buz kesiyor ancak sonra her zamanki yerine bırakmadığımı hatırladığımda buzlarını eriyor ve binanın yan tarafından onun bulunduğu yere gidiyorum. İyi görünüyor. Kahvaltı etmek için yeniden daireme gidiyorum, öğle yemeğimi hazırlıyorum ve sonra merdivende Danny ile karşılaşıyorum.</p>

  <p>“Öğlen lastikleri değiştirmeye gideceğim,” diyorum ona. “Stepneni bu akşam geri vereceğim.”</p>

  <p>“Acelesi yok,” diyor. “Zaten bugün arabayı kullanmayacağım.”</p>

  <p>Bunu içinden gelerek mi söylüyor, merak ediyorum bana yardım ederken de söylemişti. Ancak ben yine de vereceğim çünkü onun stepnesinden hoşlanmıyorum; benim olmadığı için uygun bir durum değil.</p>

  <p>&nbsp;</p>

  <p style="text-align: center;"><img alt="Asiz" src="../Images/Asiz.png" /></p>

  <p>&nbsp;</p>

  <p>İŞE BEŞ DAKİKA ERKEN VARIYORUM, BAY CRENSHAW VE BAY ALDRIN BÜYÜK SALONDA KONUŞUYORLAR. Bay Crenshaw bana bakıyor. Gözleri parlak ve sert; onlara bakmak kendimi kötü hissettiriyor. Ancak göz temasını sürdürüyorum.</p>

  <p>“Bugün lastiklerin inmedi mi, Arrendale?”</p>

  <p>“Hayır, Bay Crenshaw,” diyorum.</p>

  <p>“Polis vandalı buldu mu?"</p>

  <p>“Bilmiyorum.” Ofisime gitmek istiyorum ancak kapıda duruyor ve içeri onu iterek girmem gerek. Bunu yapmak pek kibarlık olmaz.</p>

  <p>“Olayı araştıran polis kim?” diye soruyor Bay Crenshaw.</p>

  <p>“Adını hatırlamıyorum ancak bende kartı var,” diyorum ve cüzdanımı çıkarıyorum.</p>

  <p>Bay Crenshaw omzuyla bir hareket yapıp, başını sallıyor. Gözlerinin çevresindeki kaslar kasılmış. “Boş ver,” diyor. Sonra Bay Aldrin’e dönüp, “Hadi, benim ofisime gidip şu konuyu halledelim,” diyor. Omuzlarını kamburlaştırıp arkasını dönüyor ve Bay Aldrin de onu izliyor. Artık ofisime girebilirim.</p>

  <p>Bay Crenshaw’un polisin adını neden sorduğunu ve sonra da karta neden bakmadığını bilmiyorum. Bay Aldrin’den bunu açıklamasını isteyebilirdim ancak o da gitti. Normal olan Bay Aldrin’in, neden Bay Crenshaw’un peşinden gittiğini bilmiyorum. Acaba Bay Crenshaw’dan korkuyor mu? Normal insanlar da diğer insanlardan korkar mı? Eğer öyleyse, normal olmanın avantajı nedir? Bay Crenshaw, eğer tedaviyi kabul edip normal insan olursak, diğer insanlarla daha iyi geçinebileceğimizi söylemişti ancak “iyi geçinmek” derken neyi kastettiğini merak ediyorum. Belki de herkesin Bay Aldrin gibi olmasını istiyordur, herkesin onun peşinden gitmesini istiyordur. Eğer bunu yaparsak işimizi yapamayız.</p>

  <p>Projemin üzerinde çalışmaya başlayınca tüm bunları kafamdan çıkarıyorum.</p>

  <p>Öğle vakti, lastikleri kampüse yakın başka bir lastikçiye götürüyorum ve değiştirilmeleri için oraya bırakıyorum. istediğim ölçüleri ve tiplerini kağıda yazıp masada oturan görevliye veriyorum. Görevli benim yaşlarımda, kısa koyu renk saçlı bir kadın; üzerinde kırmızı renkle işlenmiş, <i>Müşteri Hizmetleri</i> yazan ten rengi bir gömlek var.</p>

  <p>“Teşekkürler,” diyor. Bana gülümsüyor. “Buraya ne tür lastik istediğini bilmeden gelen ne kadar çok insan olduğuna inanamazsınız.”</p>

  <p>“Yazıp vermek daha kolay,” diyorum.</p>

  <p>“Evet ancak bunu düşünemiyorlar. Bekleyecek mısınız yoksa sonra mı geleceksiniz?”</p>

  <p>“Sonra gelirim,” diyorum. “Kaça kadar açıksınız?”</p>

  <p>“Dokuza kadar. Ya da yarın gelebilirsiniz.”</p>

  <p>“Saat dokuzdan önce gelirim,” diyorum. Banka kartımı makineden geçiriyor ve fişe “ödendi” damgası vuruyor.</p>

  <p>“İşte, bu sizin,” diyor. “Kaybetmeyin -gerçi lastiklerin ölçülerini yazacak kadar akıllı biri fişi kaybetmeyecek kadar da akıllıdır.”</p>

  <p>Daha rahat nefes alır halde arabama doğru gidiyorum. Bu tür görevlileri başkalarından farkım olmadığı konusunda kandırmak kolay oluyor. Karşımdaki insan konuşmayı seven biriyse, bu kadın gibi, daha da kolay oluyor. Yapmam gereken tek şey alışılagelmiş birkaç laf etmek ve gülümsemek, işte o kadar.</p>

  <p>Geri döndüğümde Bay Crenshaw yine bizim salonda, öğle tatilinin bitimine tam üç dakika kala. Beni görünce yüzü seğirmeye başlıyor. Neden olduğunu bilmiyorum. Neredeyse tek hamlede dönüyor ve gidiyor. Benimle konuşmuyor. Bazen insanlar konuşmadığında öfkeli olurlar ancak onu öfkelendirecek ne yaptığımı bilmiyorum. Son zamanlarda iki kez işe geç kaldım ancak her ikisi de benim suçum değildi. Trafik kazasını ben yapmadım ve lastiklerimi de ben yarmadım.</p>

  <p>İşe koyulmak zor oluyor.</p>

  <p>Kendime ait dört lastiğim arabamın üzerinde, Danny’nin ve benim stepnelerimiz bagajımda saat 7:00’de evdeyim. Danny’nin arabasının yanına park etmeye karar veriyorum gerçi henüz evde olup olmadığını bilmiyorum. Eğer arabalar yakın olursa stepneyi bir arabadan diğerine taşımak kolay olur.</p>

  <p>Kapısını çalıyorum. “Evet?” Onun sesi.</p>

  <p>“Ben Lou Arrendale,” diyorum. “Stepnen arabamın bagajında.”</p>

  <p>Kapıya doğru gelen ayak seslerini duyuyorum. “Lou, sana söyledim -acele etmene gerek yoktu. Ancak yine de teşekkürler.” Kapıyı açıyor. Tıpkı bendeki gibi onun da kahverengi/bej/ pas renginden oluşan bir halısı var; gerçi ben gözlerimi almaması için üzerine bir şey örttüm. Büyük, koyu gri bir ekranı var; kolonları mavi, ses sistemiyle uyuşmuyor. Üzerinde koyu kahve kareler olan kahverengi bir kanepesi var; sıradan bir biçim düzeni ve halıyla uyuşmuyor. Kanepede genç bir kadın oturuyor; üzerinde sarı, yeşil ve beyaz desenleri olan bir bluz giymiş ki halıyla hiç uyuşmuyor. Danny ona bakıyor. “Lyn, stepnemi Lou’nun arabasından alıp kendi arabama koyacağım.”</p>

  <p>“Tamam.” Sesi pek ilgili gibi çıkmıyor; sehpaya bakıyor. Danny’nin kız arkadaşı mı diye merak ediyorum. Bir kız arkadaşı olduğunu bilmiyordum. Merak ediyorum, tabii bu ilk merak edişim de değil, acaba neden kadın için kadın arkadaş değil de kız arkadaş deniyor?</p>

  <p>Danny, “Ben anahtarlarımı alırken sen de içeri gel, Lou,” diyor. İçeri girmek istemiyorum ancak yabani gibi davranmak istemiyorum. Birbirine uymayan renkler ve desenler gözlerimi yoruyor. İçeri adım atıyorum. “Lyn, bu üst kattaki, Lou -dün benim stepnemi ödünç almıştı,” diyor.</p>

  <p>“Merhaba,” diyor kadın, bana bakıyor ve sonra gözlerini indiriyor.</p>

  <p>“Merhaba,” diyorum. Danny’nin çalışma masasına gidip, anahtarlarını alışını izliyorum. Masanın üzeri oldukça düzenli, bir sümen ve telefon var.</p>

  <p>Aşağı inip, park yerine gidiyoruz. Bagajımın kilidini açıyorum ve Danny de stepnesini çıkarıyor. Kendi bagajını açıyor ve onu içine koyuyor; sonra da bagajını kapatıyor. Benimkinden farklı bir ses çıkarıyor.</p>

  <p>“Yardım ettiğin için teşekkür ederim,” diyorum.</p>

  <p>“No problemo,” diyor Danny. “Yardımcı olabildiğime sevindim. Ve stepnemi bana bu kadar çabuk geri getirdiğin için teşekkür ederim.”</p>

  <p>“Rica ederim,” diyorum. Bana bu kadar çok yardımcı olmuşken ona ‘rica ederim’ demek biraz tuhaf oluyor ancak başka ne söyleyebileceğimi bilmiyorum.</p>

  <p>Orada durup bana bakıyor. Bir süre hiçbir şey söylemiyor; sonra, “Görüşürüz,” diyor ve dönüp gidiyor. Elbette görüşürüz; aynı binada oturuyoruz. Sanırım bu, binaya benimle birlikte yürümek istemediği anlamına geliyor. <i>Madem bunu kastediyor neden doğruca söylemiyor,</i> diye merak ediyorum. Arabama geri dönüyorum ve kapının açılıp kapandığını duyana kadar bekliyorum.</p>

  <p>Eğer tedaviyi kabul edersem tüm bunları anlayabilir miyim? Acaba dairesindeki kadın yüzünden mi? Eğer Marjory beni ziyarete gelmiş olsaydı, ben de Danny’yle birlikte binaya girmek istemez miydim? Bilmiyorum. Bazen normal insanların yaptığı şeyler çok açık geliyor; ancak bazen neyi neden yaptıklarını hiç anlamıyorum.</p>

  <p>Sonunda binaya giriyorum ve daireme çıkıyorum. Sessizce müziği açıyorum. Chopen’in prelütleri. Küçük bir tencereye iki fincan su koyup, sonra da ince erişte ve sebze poşetini açıyorum. Su kaynayınca köpüklerin kabarışını izliyorum. İlk kabarcıkların çıktığı yerden ocağın biçim düzenini anlayabiliyorum ancak su iyice kaynamaya başladığında daha çabuk kabaran köpük hücreleri oluşuyor. Bununla ilgili önemli bir şey olduğunu düşünüp duruyorum ancak, sadece kaynamaktan öte bir şey çözemedim henüz. İnce erişteleri ve sebzeleri atıp karıştırıyorum, açıklamada söylendiği gibi. Sebzelerin kaynar suda köpürüşlerini izliyorum.</p>

  <p>Ve bazen sebzelerin aptalca dansı beni sıkıyor.</p>
</body>
</html>
