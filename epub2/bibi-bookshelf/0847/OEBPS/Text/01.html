<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h1>BİR</h1>

  <p><i>Sorular, sürekli sorular.</i> Üstelik soruların cevaplarını almak için beklemediler bile. Üst üste sorular sorarak, her anı sorularla doldurarak, algılan engelleyip soruların dikenlerini batırarak hep acele ettiler.</p>

  <p>Ve yöntemler. Eğer, “Lou, bu nedir?” olmazsa, “Bana bunun ne olduğunu söyle,” olurdu. Bir kase. Her zamanki kase. Bu bir kase ve çirkin bir kase, sıkıcı bir kase, hiçbir ilginçliği olmayan, tamamen ve kesinlikle sıkıcı bir kase. İlginç olmayan bu kase benim hiç ilgimi çekmiyor.</p>

  <p>Eğer dinlemeyeceklerse, neden konuşmalıyım ki?</p>

  <p>Bunu yüksek sesle söylememek gerektiğini biliyorum. Hayatımda değer verdiğim her şey gerçekten düşündüğüm şeyleri söylememek ve söylememi istedikleri şeyleri söylemek karşılığında kazanıldı.</p>

  <p>Yılda dört kez değerlendirmeye alı^ak ve bazı öneriler dinlemek için geldiğim bu ofisteki psikiyatrisi, aramızdaki çizgi konusunda diğerlerinden daha az emin değil. Bu kadar emin oluşu sıkıcı bir durum, bu yüzden ona bakmam gerekenden fazla bakmıyorum. Ancak bunun da kendine göre tehlikeleri var; tıpkı diğerleri gibi o da daha fazla göz teması kurmam gerektiğini düşünüyor. Ben de şimdi ona bakıyorum.</p>

  <p>Genç ve profesyonel biri olan Dr. Fornum, anlaşılmaz bir biçimde tek kaşını kaldırarak, başını sallıyor. Otizm hastası insanlar bu tür sinyalleri anlamazlar; kitap öyle söylüyor. Ben kitabı okudum, bu yüzden neyi anlamadığımı biliyorum.</p>

  <p>Ancak çözemediğim tek şey <i>onların</i> anlamadığı bir sürü şey. Normaller. Gerçek insanlar. Diplomalı olup da masaların ardında rahat koltuklarda oturanlar.</p>

  <p>Onun bilmediği bazı şeyler biliyorum. Okuyabildiğimi bilmiyor. O benim hiperleksib olduğumu, yani sadece sözcükleri tanıdığımı ve papağan gibi onları tekrarladığımı sanıyor. Aslında o da bir şeyler okuduğunda bana anlaşılmaz geliyor; yani papağan gibi tekrarlamak dediğiyle yaptığı arasında bir fark yok. Benim geniş bir sözcük hazinem olduğunu bilmiyor. Ne zaman işimi sorsa ve ben de ona bir eczacılık şirketinde çalıştığımı söylesem, bana <i>eczacılığın</i> ne anlama geldiğini bilip bilmediğimi soruyor. Papağan gibi tekrarladığımı sanıyor. Onun papağan gibi tekrarlamak dediği şeyle benim kullandığım sözcük hazinem arasındaki fark bana anlaşılmaz geliyor. Başka doktorlarla, hemşirelerle ya da teknisyenlerle konuşurken, daha basit sözcükler kullanabileceği halde uzun ve anlaşılmaz olanları seçiyor. Bilgisayarla çalıştığımı, okula gittiğimi biliyor ancak bunun neredeyse cahil olduğuma ve zar zor birkaç sözcük bildiğime olan inancıyla bağdaşmadığını anlamıyor.</p>

  <p>Benimle daha çok aptal bir çocukla konuşur gibi konuşuyor. Büyük sözcükler (onlara böyle diyor) kullanmamdan hoşlanmıyor ve bana sadece söylemek istediğim şeyi ifade etmemi öğütlüyor.</p>

  <p>Ben diyorum ki, karanlığın hızı en az ışığın hızı kadar ilginçtir, hatta belki daha da hızlıdır, bunu kim çözecek?</p>

  <p>Ben diyorum ki, yerçekimi iki kat daha güçlü bir dünya olsaydı, hava daha yoğun olacağından bu dünyadan üfleyen bir pervanenin etkisi daha güçlü olurdu ve sadece masanın üzerinde duran mendilimi değil, bardağımı da uçururdu. Ya da daha büyük bir yerçekimi bardağın masada daha sağlam durmasını sağlardı, böylece daha güçlü bir rüzgar onu oynatamazdı.</p>

  <p>Ben diyorum ki, dünya büyüktür, korkunçtur, gürültülüdür ve çılgıncadır; ancak aynı zamanda hala çok güzeldir.</p>

  <p>Ben diyorum ki, renkleri insanlar ya da insanları kahverengi ya da siyah olmadıkları sürece sert ve beyaz tebeşir çubukları olarak düşünsem ne fark eder?</p>

  <p>Ben diyorum ki, ben neden hoşlandığımı ve ne istediğimi biliyorum; ama o bilmiyor ve ben onun hoşlanmamı istediği şeylerden hoşlanmak ya da istememi istediği şeyleri istemek istemiyorum.</p>

  <p>Benim demek istediklerimi bilmek istemiyor. Diğer insanların söylediği şeyleri söylememi istiyor. “Günaydın, Dr. Fornum.” “Evet, iyiyim, teşekkür ederim.” “Evet, bekleyebilirim. Önemli değil.”</p>

  <p>Benim için önemli değil. Telefonuyla konuşurken etrafıma bakınabilirim ve sahip olduğunun farkında olmadığı pırıltı saçan şeyleri keşfedebilirim. Kafamı bir öne bir arkaya uzatabilir ve böylece köşedeki ışığın önce köşede, sonra da kitaplıktaki parlak kitap kapağı üzerinde parlayıp sönmesini sağlayabilirim. Eğer başımı bir öne, bir arkaya hareket ettirdiğimi fark ederse, raporuma hemen not düşer. Hatta durmamı söylemek için telefon konuşmasını bile kesebilir. Bunu ben yaptığımda adına stereotipi deniyor, o yaptığındaysa boynunu rahatlatmak oluyor. Ben bu ışık oyununu izlemeye sadece eğlence diyorum.</p>

  <p>Dr. Fornum’un ofisinde bir koku harmanı var, bunlar sadece kağıt, mürekkep, kitap, halı tutkalı ve sandalyelerin plastik çerçeveleri değil; bir zamandır, çikolata olduğunu düşündüğüm bir koku daha var. Yoksa çekmecesinde bir kutu çikolata mı saklıyor? Bunu öğrenmek isterim. Eğer sorarsam raporuma bir not düşeceğini biliyorum. Kokuları fark etmek uygun bir şey değildir. Farkındalıkla ilgili alınan notlar da kötü notlardır ancak müzikte çalınan yanlış notalar gibi değillerdir.</p>

  <p>İnsanların her anlamda birbirlerine benzediklerini düşünmüyorum. Bana, <i>Herkes bunu biliyor, Herkes şunu yapıyor,</i> diyor ama ben kör değilim, sadece otizm hastasıyım ve insanların farklı şeyler bildiğini ve farklı şeyler yaptığını biliyorum. Park yerindeki arabalar farklı renklerde ve boylarda. Bu sabah parktaki arabaların yüzde otuz yedisi mavi. Yüzde dokuzu büyük: kamyonlar veya kapalı kamyonetler. Üç sıra halinde toplam on sekiz motorsiklet var, bu da her sırada altı tane demek olabilirdi ancak bunlardan on tanesi arkada, tamir bölümünün önünde duruyor. Farklı kanallar, farklı programlar taşırlar; herkes birbirine benzeseydi böyle olmazdı.</p>

  <p>Telefonu yerine koyup bana baktığında, yüzünde yine aynı ifade var. İnsanların çoğu buna ne ad verir bilmiyorum ama ben buna BEN GERÇEĞİM ifadesi diyorum. Bunun anlamı, o gerçek ve yanıtları var; ancak ofis sandalyesinin yumrulu dokusunu kaba etimde hissedebilsem de ben tam olarak gerçek olmayan, ondan daha eksik bir insanım. Daha önce altıma bir dergi koyuyordum ama bunu yapmama gerek olmadığını söyledi. Gerçek olduğunu düşünüyor ya, bu yüzden neye ihtiyacım var, neye yok, biliyor.</p>

  <p>“Evet, Dr. Fornum, dinliyorum.” Sözleri tıpkı bir sirke fıçısı devrilmiş gibi rahatsız edercesine üzerimden dökülüyor. “Karşılıklı konuşmalara dikkat et,” diyor ve bekliyor. “Evet,” diyorum. Başıyla onaylıyor, rapora bir işaret koyuyor ve “Çok iyi,” diyor, bana bakmadan. Koridorun diğer ucundan biri konuşarak bu tarafa doğru geliyor. İki kişi konuşuyor. Kısa zamanda onların konuşmaları doktorunkiyle karışıyor. Cuma günü Debby ile... bir daha ki sefere... onlar gitmişler, değil mi?” gibi şeyler duyuyorum. Dr. Fornum benden yanıt bekliyor. “Üzgünüm,” diyorum. Bana dikkatimi daha çok vermemi söyleyip, raporuma bir işaret daha koyuyor ve sosyal yaşantımı soruyor.</p>

  <p>Ona Almanya’dan arkadaşım Alex ve Endonezya’dan arkadaşım Ky’la internette oyun oynadığımı söylediğimde bundan hoşlanmıyor. “Gerçek hayatta demek istiyorum,” diyor dişlerini sıkarak. “İş yerinde arkadaşlarım var,” diyorum, yine başını sallıyor ve bowling, sinema, minyatür golf ya da Otizm Derneği’ne gidip gitmediğimi soruyor.</p>

  <p>Bowling sırtımı ağrıtıyor ve salondaki sesler beni rahatsız ediyor. Minyatür golf de çocuklar için, büyükler için değil ama ben çocukluğumda da sevmezdim. Ben lazer oyunlarını severdim ancak bunu ona ilk seansta söylediğimde raporuma “şiddet eğilimli” yazmıştı. Şiddetle ilgili düzenli olarak soru sormasından kurtulmam uzun zaman aldı ve eminim raporumdaki notunu asla silmemiştir. Ona bowling ve minyatür golften hoşlanmadığımı hatırlatıyorum ve o da bana biraz çaba harcamam gerektiğini söylüyor. Ona üç filme gittiğimi söylüyorum ve o da bana filmleri soruyor. Eleştirileri okuyorum, bu sayede ona filmlerin konularını söyleyebilirim. Filmlerden de hoşlanmam, özellikle de sinemada izlemekten ... ama ona söyleyecek bir şeylerim olmalı. Şimdiye kadar anlattığım film hikayelerini doğrudan eleştiri yazılarından aldığımı anlamadı.</p>

  <p>Beni her zaman kızdıran, sıradaki soru için kendimi hazırlamalıyım. Benim seks hayatım onu hiç ilgilendirmez. Bir kız ya da erkek arkadaşımdan söz edeceğim en son kişi o. Zaten bir sevgilim olmasını bile beklemiyor; sadece olmadığını rapor etmek istiyor, bu da daha kötü.</p>

  <p>Sonunda bitiyor. Bir sonraki seansta görüşeceğimizi söylüyor ve ben de, “Teşekkür ederim, Dr. Fornum,” diyorum. Sonra o da bana “Çok güzel,” diyor, sanki terbiye edilmiş bir köpekmişim gibi.</p>

  <p>Dışarıda hava sıcak ve kuru, park halindeki araçların saçtığı parıltıdan korunmak için gözlerimi kısmalıyım. Kaldırımda yürüyen insanlar güneş ışığında karartı gibi görünüyorlar, gözlerim alışana kadar güneş ışığında bir şeyler görmek zor.</p>

  <p>Çok hızlı yürüyorum. Bunu sadece ayakkabılarımın yerde çıkardığı sesten değil, bana doğru gelen insanların endişeli yüzlerinden anlıyorum. Neden endişeleniyorlar? Onlara çarpmaya çalışmıyorum. Bu yüzden yavaşlayacağım ve müziği düşüneceğim.</p>

  <p>Dr. Fornum diğer insanların keyif aldığı müziklerden keyif almayı öğrenmem gerektiğini söylüyor. Keyif alıyorum. Bach ve Schubert seven diğer insanlar tanıyorum ve bunların hiç biri otizm hastası değil. Bu tür orkestraları ve operaları destekleyecek yeterince otizm hastası yok. Ancak ona göre <i>diğer insanlar</i> demek “insanların çoğu” demek. Schubert’in <i>Trout Quintet</i>'ini aklıma getiriyorum ve müzik kafamda akmaya başlayınca nefesimin düzeldiğini ve adımların tempoya uyarak yavaşladığını hissediyorum.</p>

  <p>Şimdi artık doğru müziği bulduğum için anahtarlarım arabamın kilidine rahatça giriyor. Koltuk sıcak, sıcacık ve bu koyun postu beni çok rahatlatıyor. Daha önce hastanelerde kullanılan posttan kullanıyordum ancak ilk maaşımla gerçek bir koyun postu aldım. Motoru çalıştırmadan önce kafamdaki müziği iyice yükseltiyorum. Motor çalışmaya başlarken müziği devam ettirmek zor; yeniden akmaya başlamasını beklemeyi seviyorum.</p>

  <p>İşe doğru giderken müziğin beni kavşaklarda, trafik ışıklarında, tıkanmış yollarda ve kampüsün kapısında rahatlatmasına izin veriyorum. Bizim bina sağ tarafta kalıyor; park görevlisine kimliğimi gösteriyorum ve en sevdiğim park yerini buluyorum. Diğer binada çalışanların istedikleri yere park edememelerinden şikayetçi olduklarını duyuyorum ama bizim burada böyle bir sorunumuz yok. Kimse benim park yerimi alamaz ve ben de kimsenin park yerini almam. Dale sağ tarafıma ve Linda da sol tarafıma, Cameron’un tam karşısına park etmiş.</p>

  <p>Müziğin en sevdiğim bölümünde binaya doğru gidiyorum ve kapıdan içeri girerken müziğin sesini düşürüyorum. Dale orada, tam kahve makinesinin başında. Konuşmuyor, ben de öyle. Dr. Fornum konuşmamı isterdi ama bunun için bir neden yok. Dale’nin derin düşüncelere dalmış olduğunu görüyorum ve rahatsız edilmek istemiyor. Dr. Fornum yüzünden çok rahatsız olmuş durumdayım, her üç ayda bir olduğu gibi, bu yüzden masamı geçiyorum ve küçük spor salonuna gidiyorum. Zıplamak bana iyi gelecek. Zıplamak her zaman iyi gelir. Burada benden başka kimse yok, bu nedenle kapıya tabelayı asıyorum ve zıplama müziğinin sesini yükseltiyorum.</p>

  <p>Zıplarken beni kimse rahatsız etmiyor; trambolinin itme gücü ve onu izleyen ağırlıksız havada asılı kalış, kendimi boşlukta ve hafif hissetmemi sağlıyor. Müzikle mükemmel bir uyum sürdürürken bile zihnimin esnediğini ve rahatladığını hissediyorum. Konsantrasyonumun ve görevime olan ilgimin geri geldiğini hissedince zıplamalarımı tıpkı bir bebeğinki gibi yavaşlatıyorum ve trambolinden iniyorum.</p>

  <p>Masama gidene kadar kimse beni rahatsız etmiyor. Sanırım Linda ve Bailey orada, ancak fark etmez. Belki daha sonra yemeğe gidebiliriz ama şu anda değil. Şu anda çalışmaya hazırım.</p>

  <p>Benim çalıştığım semboller çoğu insana anlamsız ve karmaşık geliyor. Ne iş yaptığımı açıklamak zor ancak bunun önemli bir iş olduğunu biliyorum çünkü arabamın, evimin, spor salonunun ve her üç ayda bir gittiğim Dr. Fornum’un masraflarını gidermeye yetecek kadar para ödüyorlar. Temel olarak biçim düzenleri arıyorum. Bazı biçim düzenlerinin süslü isimleri var ve diğer insanlar için onları bulmak zor oluyor; ancak bu benim için her zaman kolay oldu. Sadece onları tanımlamanın yolunu öğrenmem gerekti; böylece diğer insanlar kafamda bir şey olduğunu anlayabileceklerdi.</p>

  <p>Kulaklıklarımı takıyorum ve bir müzik seçiyorum. Şu anda üzerinde çalıştığım proje için Schubert çok canlı olabilir. Bach mükemmel olur, karmaşık motifler, ihtiyacım olan biçim düzenlerini yansıtıyorlar. Zihnimdeki biçim düzenini bulan ve üreten bölümün projenin içine girmesine izin veriyorum. Sonrası zaten durgun suyun üzerinde genişleyen buz kristallerini izlemek gibi: buzun genişlemesiyle birbiri ardına oluşan çizgiler, bölünmeler, yeniden bölünmeler, ağlar... Yapmam gereken tek şey dikkatli olmak ve biçim düzeninin, projenin gerektirdiğine bağlı olarak simetrik ya da asimetrik kalmasını sağlamak. Bu defaki her zamankinden daha fazla yinelemeli ve ben dikenli bir küre oluşturan oransal kırılmaların genişlemesini görebiliyorum.</p>

  <p>Biçimlerin kenarları bulanıklaşmaya başladığında silkelenip arkama yaslanıyorum. Beş saat geçmiş ve ben farkında değilim. Dr. Fornum’un yarattığı gerginlik yerini aydınlığa bıraktı. Bazen doktordan döndüğümde bir ya da birkaç çalışamıyorum ancak bu defa zıplayarak dengemi buldum. Bilgisayarımın üzerindeki rüzgargülü havalandırma borusunun cereyanıyla tembel bir biçimde dönüyor. Ona doğru üflüyorum ve kısa bir süre sonra -tam olarak 1.3 saniye sonra- ışıkta mor ve gümüş rengi saçarak daha hızla dönmeye başlıyor. Rüzgar- gülünün daha hızlı dönerek ofisimde göz kırpan ışıklar saçması için vantilatörümü açmaya karar veriyorum.</p>

  <p>Rüzgargülü göz kamaştıran ışıklar saçmaya başladığında koridordan Bailey’nin seslendiğini duyuyorum, “Pizza isteyen var mı?” Açım, karnımdan sesler geliyor ve aniden ofiste bulunan her şeyin kokusunu almaya başlıyorum: kağıtlar, bilgisayar, halı, metal/plastik/toz/temizlik solüsyonu... ben. Vantilatörü kapatıyorum ve son kez rüzgargülünün ağırlaşan etkisine bakıp koridora çıkıyorum. Kimin gelip kimin gelmediğini anlamak için arkadaşlarımın yüzüne şöyle bir bakmak yeterli benim için. Bu konuda konuşmamıza gerek yok; birbirimizi çok iyi tanıyoruz.</p>

  <p>Saat dokuz gibi pizzacıda oluyoruz. Linda, Bailey, Eric, Dale, Cameron ve ben. Aslında Chuy da yemeğe gelmek istemişti ancak buradaki masalar altı kişilik. Bunu anlayışla karşılıyor. Eğer o ve diğerleri daha önceden yemek için hazırlanmış olsalardı ben de anlayışlı davranırdım. Ben de gelip tek başıma bir masada oturmak istemezdim, bu yüzden Chuy’ın da gelmeyeceğini biliyorum ve biz de onu aramıza sıkıştırmak zorunda kalmayacağız. Geçen yıl yeni gelen müdür bunu anlamamıştı. Bizim için hep büyük masalar hazırlar ve bizi karışık halde oturtmaya çalışırdı. “Dar görüşlü olmayın,” derdi. O arkasını döndüğünde biz istediğimiz yere otururduk. Dale’in, Linda’yı rahatsız eden bir göz tiki var, bu yüzden onu görmeyeceği bir yerde oturmayı istiyor. Bana komik geliyor ve onu izlemeyi sevdiğim için Dale’in soluna oturuyorum, buradan bana göz kırpıyormuş gibi görünüyor.</p>

  <p>Burada çalışan insanlar bizi tanıyorlar. Restorandaki diğer insanlar bizim hareketlerimize ya da konuşmalarımıza -ya da sessizliğimize- uzun uzun bakarken, burada çalışan insanlar, diğer restoranlarda karşılaştığım gibi bize gidin artık dercesine bakmıyorlar. Linda istediği şeyi işaret ederek gösteriyor ya da bazen kağıda yazıyor ve çalışanlar da onu başka sorularla rahatsız etmiyorlar.</p>

  <p>Bu akşam en sevdiğimiz masa temizlenmemiş. Dört kirli tabağın ve pizza altlıklarının bulunduğu masaya bakmakta zorlanıyorum; etrafa bulaşmış soslar, peynirler, hamur kırıntıları ve düzensizliği görmek midemi altüst ediyor. Sağ tarafımızda boş bir masa var ancak biz ondan hoşlanmıyoruz. Tuvaletlere giden koridorun yanında olduğu için arkamızdan bir sürü insan geçiyor.</p>

  <p>Bekliyoruz, sabırlı olmaya çalışıyoruz, Merhaba-Ben-Sylvia -tıpkı satışa sunulmuş bir ürün gibi yaka kartında böyle yazıyor- bir diğerine masayı temizlemesi için işaret ediyor. Onu seviyorum ve yaka kartına bakmadığım sürece ona Merhaba-Ben demeden Sylvia diyebilmeyi hatırlıyorum. Merhaba-Ben-Sylvia bize her zaman gülümsüyor ve yardımcı olmaya çalışıyor; Perşembe akşamları buraya gelmeyişimizin nedeni o gün vardiyası olan Merhaba-Ben-Jean. Merhaba-Ben-Jean bizden hoşlanmıyor ve bizi gördüğünde sessizce söylenmeye başlıyor. Bazen içimizden biri gidip hepimizin siparişini veriyor; bunu en son ben yaptığımda, kasadan ayrılırken Merhaba-Ben-Jean aşçılardan birine dönerek, “En azından diğer manyakları yanında getirmedi,” demişti. Duyduğumu biliyordu. Duymamı istemişti. Bize tek sorun çıkaran o.</p>

  <p>Ancak bu akşam Merhaba-Ben-Slyvia ve tabakları, çatalları ve bıçakları hiç rahatsız olmuyormuş gibi toplayan Tyree var. Tyree isim kartı taşımıyor; sadece masaları temizliyor. Başkaları onu böyle çağırdığı için onun Tyree olduğunu biliyoruz. İlk defa ona ismiyle seslendiğimde şaşırmış ve biraz korkmuştu ancak bize isimlerimizle seslenmese de artık bizi tanıyor.</p>

  <p>“Bir dakikada temizlerim,” diyor Tyree ve yan gözle bize bakıyor. “Nasılsınız, bakalım?”</p>

  <p>“İyiyiz,” diyor Cameron. Topuklarından parmaklarına doğru sallanıyor. Bunu her zaman yapar ancak şu anda her zamankinden hızlı sallandığını söyleyebilirim.</p>

  <p>Camda yanıp sönen bira tabelasını izliyorum. Kırmızı, yeşil sonra da mavi olarak üç aşamada yanıyor ve sonra birden sönüyor. Kırmızı yanıyor. Yeşil yanıyor. Sonra ortada mavi yanıyor.</p>

  <p>Kırmızı/yeşil/mavi olarak yanıyor, sönüyor, yanıyor, sönüyor ve sonra baştan başlıyor. Çok basit bir biçim düzeni ve renkler o kadar da güzel değil (kırmızı benim zevkime göre fazla turuncuya kaçıyor, yeşil de hoş değil ama mavi güzel bir mavi) ancak yine de izlenebilir bir biçim düzeni.</p>

  <p>“Masanız hazır,” diyor Merhaba-Ben-Sylvia ve ben ani bir kasılma yaşamamaya çalışarak dikkatimi bira tabelasından ona çeviriyorum.</p>

  <p>Masanın çevresinde her zamanki düzenimizi alarak oturuyoruz. Buraya her geldiğimizde yaptığımız gibi, aynı şeyleri istiyoruz; böylece sipariş vermek uzun sürmüyor. Hiç konuşmadan yemeğimizi bekliyoruz çünkü hepimiz kendine göre duruma uyum sağlamaya çalışıyor. Dr. Fornum’u ziyarete gittiğim için bu sürecin ayrıntılarına algılarım fazlasıyla açık: Linda parmaklarını kaşığının dış bükeyinde karmaşık bir biçim düzeniyle öyle bir hareket ettiriyor ki, tıpkı kendisi gibi bir matematikçiyi de hayrete düşürebilir. Dale gibi ben de göz ucuyla bira tabelasını izliyorum. Cameron sürekli cebinde taşıdığı plastik zarları sallıyor, bunu öyle tedbirli bir biçimde yapıyor ki onu tanımayanlar ne yaptığını fark etmezler bile; ancak ben, gömleğinin kollarının ritmik bir biçimde sallandığını görebiliyorum. Bailey de bira tabelasını izliyor. Eric çok renkli kalemini çıkarmış, masadaki kağıt servisin üzerine geometrik biçimler çiziyor. Önce kırmızı, sonra mor, sonra mavi, sonra yeşil, sonra sarı, sonra turuncu ve sonra yine kırmızı. Yemeğinin tam da bu renk dizgisini bitirdiğinde gelmesinden hoşlanıyor.</p>

  <p>Bu defa içeceklerimiz tam sarıda geliyor; yemek bir sonraki turuncuda gelecek. Yüzü gevşiyor.</p>

  <p>Kampüs dışında projelerden konuşmamamız gerekiyor. Ancak yemeğimizi neredeyse bitirmek üzereyken Cameron bir problemi nasıl çözdüğünü anlatma ihtiyacı içinde sandalyesinde sallanıyor. Çevreye bakınıyorum, yakınımızdaki masalarda oturan kimse yok. “Ezzer,” diyorum. <i>Ezzer</i>, “başla” demek bizim özel dilimizde. Özel bir dilimizin olmaması gerekiyor ve kimse böyle bir şey yapabileceğimizi düşünmüyor ama biz yapıyoruz. Haberleri olmasa da birçok insanın özel bir dili var. Buna jargon ya da argo diyebilirler ancak bu, grupta olanlara ya da olmayanlara bir şeyler anlatan gerçekten özel bir dil.</p>

  <p>Cameron cebinden kağıtlar çıkarıyor ve masaya yayıyor.</p>

  <p>Birilerinin eline geçmemesi için ofisten evrak çıkarmamamız gerekiyor ama bunu hepimiz yapıyoruz. Bazen konuşmak zor ancak yazmak ya da çizmek daha kolay oluyor.</p>

  <p>Cameron’un çizimlerinin köşesine her zaman koyduğu kıvırcık saçlı gardiyanları fark ediyorum. Animasyonu seviyor. Bölümsel yinelemeyle ilişkilendirdiği biçim düzeninin, çoğu çözümünde olduğu gibi inceliklere dayandığını da fark ediyorum. Hepimiz bakıyoruz ve onaylamak için başımızı sallıyoruz. “Güzel,” diyor Linda. Elleri yanlarında hafiften çırpınmaya başlıyor; eğer kampüste olsaydık ellerini her iki yanda çılgınca hareket ettirerek çırpınırdı ancak burada yapmamaya çalışıyor.</p>

  <p>“Evet,” diyor Cameron ve kağıtları katlıyor.</p>

  <p>Bu iletişimin Dr. Fornum’u tatmin etmeyeceğini biliyorum. Hepimiz anlamış olsak da, Cameron’un çizimi açıklamasını isterdi. Hepimizin sorular sorup, yorum yapmamızı ve çizimle ilgili konuşmamızı isterdi. Bu konuda konuşacak bir şey yok; sorunun ne olduğunu ve Cameron’un doğru bir çözüme ulaştığını hepimiz anladık. Bunun dışında söylenecek her şey gereksiz olur. Bizim kendi aramızda böyle bir şey yapmamıza gerek yok.</p>

  <p>“Ben karanlığın hızını merak ediyorum,” diyorum, yere bakarak. Kısa süreliğine olsa da konuştuğumda bana bakacaklar ve ben de bu bakışları üzerimde hissetmek istemiyorum.</p>

  <p>“Hızı yoktur,” diyor Eric. “O, ışığın olmadığı yerde bir boşluktur.”</p>

  <p>“Birden fazla yerçekiminin olduğu bir dünyada birisi pizza yese acaba nasıl olurdu?” diye soruyor Linda.</p>

  <p>“Bilmiyorum,” diyor Dale, endişeli bir tonda.</p>

  <p>“Bilmemenin hızı,” diyor Linda.</p>

  <p>Bunu bir an için düşünüyorum ve çözüyorum. “Bilmemek bilmekten daha hızlı yayılır,” diyorum. Linda sırıtıyor ve kafasını aşağı eğiyor. “Demek karanlığın hızı ışıktan daha fazla olabilir. Eğer ışığın etrafı her zaman karanlık olmak zorundaysa, o zaman karanlığın ondan önde olması gerekiyor.”</p>

  <p>“Artık eve gitmek istiyorum,” diyor Eric. Dr. Fornum, ona bir şeye kızıp kızmadığını sormamı isterdi. Onun kızgın olmadığını biliyorum; eğer şimdi evine giderse en sevdiği televizyon programını izleyebilir. Toplum içinde olduğumuz için ona güle güle diyoruz çünkü hepimiz toplum içinde böyle söylemek zorunda olduğumuzu biliyoruz. Kampüse geri dönüyorum. Eve gidip yatmadan önce fırıldağımı ve rüzgargülümü izlemek istiyorum.</p>

  <p>&nbsp;</p>

  <p style="text-align: center;"><img alt="Asiz" src="../Images/Asiz.png" /></p>

  <p>&nbsp;</p>

  <p><i>CAMERON VE BEN SPOR SALONUNDA TRAMBOLİNİN ÜZERİNDE SIÇRARKEN NEFES NEFESE KONUŞUYORUZ.</i> Son birkaç günde iyi işler çıkardık ve şimdi rahatlıyoruz.</p>

  <p>Joe Lee içeri giriyor ve ben Cameron’a bakıyorum. Joe Lee sadece yirmi dört yaşında. Eğer bizim için geç kalınmış tedavileri görmüş olmasaydı, o da bizlerden biri olacaktı. O kendini bizden biri gibi görüyor çünkü bizim gibi olmuş olabileceğini biliyor; ayrıca bizim bazı karakteristik özelliklerimize de sahip. Örneğin, soyutlama ve yineleme konusunda çok başarılı. Bazı oyunlarımızı seviyor; spor salonumuzu seviyor. Ama zihin ve ifade okuma yeteneği konusunda o bizden çok daha iyi -hatta o bir normal. Normal zihinleri ve normal ifadeleri okuyabiliyor. Bu anlamda en yakın akrabaları olan bizlerle birlikteyken bu özelliğini özlüyor.</p>

  <p>“Merhaba, Lou,” diyor bana. “Merhaba, Cam.” Cameron’un denge sağlamaya çalıştığını fark ediyorum. İsminin kısaltılmasından hiç hoşlanmaz. Bana bunun bacaklarının kesilmesi gibi bir duygu olduğunu söylemişti. Bunu Joe Lee’ye de söylemişti ancak Joe Lee zamanının çoğunu normal insanlarla geçirdiği için bunu unutuyor. “N’sı gidiyo?” diyor soruyor, sözcükleri ağzında yuvarlayıp, dudaklarını görmemiz için bize bakması gerektiğini unutarak. Ben onu anlıyorum çünkü benim işitme sürecim Cameron’unkinden daha iyi ve Joe Lee’nin sözcükleri yuvarladığını biliyorum.</p>

  <p>“Nasıl gidiyor?” diye belirgin bir biçimde yineliyorum Cameron için. “İyi, Joe Lee.” Cameron nefesini bırakıyor.</p>

  <p>“Duydunuz mu?” diye soruyor Joe Lee ve yanıt beklemeden konuşmasına devam ediyor. “Birileri otizm konusunda ters yöntem üzerinde çalışıyormuş. Farelerde falan işe yaramış galiba, şimdi de primatlar üzerinde deniyorlarmış. Bahse girerim, çok yakında sizler de benim gibi normal biri olacaksınız.”</p>

  <p>Joe Lee her zaman bizden biri olduğunu söylemişti ancak şu anda buna asla inanmadığı açıkça anlaşılıyor. Biz “sizler” oluyoruz, normal olan da “benim gibi” diyen oluyor. Bizden biri olduğunu söylerken acaba kendimizi daha iyi hissetmemizi sağlamak ya da birilerini memnun etmek adına daha şanslı olduğunu mu kastediyordu.</p>

  <p>Cameron ona bakıyor; boğazına dizilip de konuşmasını imkansız kılan sözcükleri tahmin edebiliyorum. Onun adına konuşmamalıyım. Sadece kendi adıma konuşmalıyım, herkes böyle yapmalı.</p>

  <p>“Bizden biri olmadığını itiraf ediyorsun demek,” diyorum, Joe Lee yerinde kıpırdanıyor ve yüzüne benim “duyguları incinmiş” diye tanımlayacağım bir ifade yerleşiyor.</p>

  <p>“Bunu nasıl söylersin, Lou? Bunun sadece bir tedavi olduğunu biliyorsun-”</p>

  <p>“Eğer sağır bir çocuğun duymasını sağlarsan, o çocuk artık sağır olmaz,” diyorum. “Ve bunu erken bir dönemde yaparsan zaten asla sağır olmamıştır. Diğer türlüsü sadece numara yapmaktır.”</p>

  <p>“Diğer türlüsü numara yapmak da ne demek oluyor? Diğer türlüsü ne?” Joe Lee duyguları incinmiş olduğu kadar kafası karışmış da görünüyor. Bense konuşurken es vermem gereken yerde vermediğimi fark ediyorum, yani söylediklerim yazılsaydı virgül konması gereken yerde. Ancak onun kafa karışıklığı beni telaşlandırıyor -anlaşılmamak beni telaşlandırıyor; bu, çocukken çok uzun sürerdi. Sözcüklerin kafamın içinde, boğazımda birbirine karıştığını hissediyorum ve onları doğru düzende ve doğru ifadeyle dışarı çıkarmak için mücadele ediyorum. Neden insanlar kastettikleri şeyleri sadece söyleyemiyorlar, sadece sözcükleri söylemiyorlar? Neden ben tonlamayla, ses perdesiyle ya da çeşitlendirmelerle uğraşmak zorundayım?</p>

  <p>Sesimin kısık ve mekanik bir biçimde çıktığını hissediyor ve duyuyorum. Sesim kulağıma kızgın gibi geliyor ancak hissettiğim şey korku. “Seni doğmadan önce tamir ettiler, Joe Lee,” diyorum. “Asla -hiçbir gününü- bizim gibi yaşamadın.”</p>

  <p>“Yanılıyorsun,” diyor telaşla, sözümü keserek. “İçimde tıpkı sizin gibiyim, sadece-”</p>

  <p>“Sadece seni diğerlerinden ayıran şey, normal olduğunu söylediğin şey,” diyorum, karşılığında onun sözünü keserek. Sözünün kesilmesi insanı yaralıyor. Terapistlerimden biri olan Bayan Finley sözünü kestiğimde elimin üzerine dokunurdu.</p>

  <p>Ancak doğru olmayan şeyleri söylemeye devam etmesine dayanamayacağım. “Sen duyabiliyordun ve duyduklarını işleme geçirebiliyordun -normal konuşmayı öğrendin. Göz temasın vardı.”</p>

  <p>“Evet ama beynim aynı biçimde çalışıyor.”</p>

  <p>Başımı sallıyorum. Joe Lee gerçeği çoktan öğrenmiş olmalıydı; bunu ona defalarca söyledik. Bizim işitme, görme ya da herhangi bir duyuyla ilgili sorunumuz algı organlarında değil, beynimizde. Eğer bir insanın bu türde sorunları yoksa beyni farklı çalışıyor demektir. Eğer bizler birer bilgisayar olsaydık, Joe Lee’nin farklı bir komut kümesi olan farklı bir ana işlemci çipi olurdu. Eğer farklı çipleri olan iki bilgisayar aynı yazılımı kullanırsa aynı çalışmaz.</p>

  <p>“Ama aynı işi yapıyorum-”</p>

  <p>Ama yapmıyor. Yaptığını sanıyor. Çalıştığımız şirket de yaptığını düşünüyor mu, diye merak ediyorum, çünkü bizim gibiler yerine birçok Joe Lee’ler işe aldılar. Bizim gibi ama işsiz insanlar olduğunu biliyorum. Joe Lee’nin çözümleri doğrusal. Bu bazen verimli olabiliyor ama bazen... bunu söylemek istiyorum ama yapamam çünkü çok kızgın ve sinirli görünüyor.</p>

  <p>“Hadi,” diyor. “Benimle yemeğe gelin, sen ve Cam. Ben ısmarlıyorum.”</p>

  <p>Donup kalıyorum. Joe Lee ile yemeğe gitmek istemiyorum.</p>

  <p>“Gelemem,” diyor Cameron. “Randevum var.” Sanırım Japonya’daki satranç arkadaşıyla internette randevusu var. Joe Lee dönüp bana bakıyor.</p>

  <p>“Üzgünüm,” demeyi hatırlıyorum. “Bir toplantım var.” Sırtımdan aşağı ter akıyor; umarım Joe Lee ne toplantısı olduğunu sormaz. Toplantıya kadar Joe Lee ile yemek yemek için yeterli zamanım olduğunu bilmek zaten kötü bir şey ama bir de toplantı konusunda yalan söylemek... Bu beni günlerce perişan edebilir.</p>

  <p>&nbsp;</p>

  <p style="text-align: center;"><img alt="Asiz" src="../Images/Asiz.png" /></p>

  <p>&nbsp;</p>

  <p><i>GENE CRENSHAW MASANIN BAŞINDAKİ BÜYÜK KOLTUKTA OTURUYORDU;</i> Pete Aldrin ise diğerleri gibi yanlara dizilmiş sandalyelerden birinde oturuyordu. <i>Yine tipik bir toplantı,</i> diye düşündü Aldrin. Bu büyük koltukta oturarak kendisini önemli biri gibi göstermeye çalışıyordu. Dört gün içinde bu üçüncü toplantıydı ve bu toplantılar yüzünden Aldrin’in masasında bitiremediği bir yığın iş duruyordu. Diğerlerinin de öyle.</p>

  <p>Bugünkü konu iş yerinde olumsuz ruh haliydi, bununla Crenshaw’ı herhangi bir biçimde sorgulayanlar kastediliyormuş gibi görünüyordu. Bunun yerine insanlar “vizyonu yakalamalıydı” -Crenshaw’ın vizyonunu- diğer her şeyi bir yana bırakarak sadece bu konuya odaklanmalıydılar. Bu vizyona uymayan her şeye ... kötü olmasa da kuşkuyla bakılmalıydı. Bunun içinde demokrasi yoktu; bu bir işti, siyasi bir parti değil. Crenshaw bunu birkaç kez söyledi. Sonra da kurum içinde A Bölümü olarak bilinen Aldrin’in birimini, kötü giden şeylerin bir örneği olarak işaret etti.</p>

  <p>Aldrin’in midesi yandı; ağzına ekşi bir tat geldi. A Bölümü’nün dikkate değer bir üretimi vardı; bu yüzden bir dizi övgüler almıştı. Nasıl olur da, Crenshaw burada bir sorun olduğunu düşünebilirdi?</p>

  <p>O daha bir şey söyleyemeden Madge Demont konuşmaya başladı. “Biliyorsun, Gene, bu bölümde biz her zaman bir ekip olarak çalıştık. Ama sen şimdi çıkıp, her şeyi göz ardı ediyorsun, dayanışmamızı, başarılarımızı birlikte çalışmamızın-”</p>

  <p>“Ben doğal bir liderim,” dedi Crenshaw. “Kişilik profilim benim gemi çalışanı değil, bir kaptan olarak biçilmiş kaftan olduğumu gösteriyor.”</p>

  <p>“Takım çalışması herkes için önemlidir,” dedi Aldrin. “Liderlerin de başkalarıyla çalışmayı öğrenmeleri gerekir-”</p>

  <p>“Bu benim yeteneğim değil,” dedi Crenshaw. “Benim yeteneğim diğerlerine ilham vermek ve güçlü bir liderlik sağlamaktır.”</p>

  <p><i>Yeteneği,</i> dedi içinden Aldrin, <i>hak etmeden patronluk taslamaktı</i> ancak Crenshaw üst düzey yönetimden oldukça iyi övgüler almıştı. Onların hepsi Crenshaw’dan önce işten çıkarılmalıydı.</p>

  <p>“Bu insanlar,” diye devam etti Crenshaw, “bu şirkette ne ilk ne de son olacaklarını düşünmemelidirler. Şirkete uyum sağlamaları gerekir; işe alınma amaçlarını yerine getirmek onların sorumlululuğu.”</p>

  <p>“Peki, ya bu insanlardan bazıları da doğal liderlerse?” diye sordu Aldrin.</p>

  <p>Crenshaw burnundan soludu. <i>“Otistikler!</i> Onlar mı liderler? Şaka yapıyor olmalısın. Bu özelliklere sahip değiller; toplumun nasıl işlediğini anlamıyorlar bile.”</p>

  <p>“Sözleşmenin gerektirdiği yükümlülükler var...” dedi Aldrin, tutarlılığını sürdürmek için sinirlenmemeye çalışıyordu. “Sözleşme yükümlülüklerine göre onlara uygun çalışma koşullarını sağlamalıyız.”</p>

  <p>“Evet, biz bunu kesinlikle yapıyoruz, yapmıyor muyuz?” Crenshaw kızgınlık içinde kıpırdanmaya başladı. “Hem de büyük masraflarla. Kendilerine ait spor salonları, ses sistemleri, park yerleri ve her çeşit oyuncakları var.”</p>

  <p>Üst düzey yönetiminin de kendilerine ait spor salonları, ses sistemleri, park yerleri ve borsa opsiyonları gibi çok faydalı oyuncakları vardı. Bunları dillendirmenin yararı yoktu.</p>

  <p>Crenshaw devam etti. “Eminim diğer çok çalışan insanlar da kum parkında oynamak için bir fırsatları olmasını istiyorlardır -ancak onlar sadece işlerini yapıyorlar.”</p>

  <p>“A Bölümü de öyle,” dedi Aldrin. “Üretim rakamları...”</p>

  <p>“Yeterli, buna katılıyorum. Ancak oyun alanlarında geçirdikleri zamanı işlerine ayırsalar çok daha iyi olacak.”</p>

  <p>Aldrin ensesinin ısındığını hissetti. “Onların üretimleri sadece <i>yeterli</i> değil, Gene. Olağanüstü. A Bölümü, birebir kıyaslandığında, diğer bölümlerden daha üretken. Belki de diğer insanlara da A Bölümü’ne verdiğimiz destekleyici kaynaklardan vermeliyiz.”</p>

  <p>“Sonra kar payı sıfıra düşsün! Hissedarlarımız buna bayılacaklardır. Pete, çalışanlarının arkasında olmana hayranlık duyuyorum ancak başkan yardımcısı olamamanın ve resmin tamamını görene, vizyonu anlayana kadar asla yükselemeyecek olmanın nedeni bu. Bu şirket bir yerlere gelmeye çalışıyor ve sağlıklı, verimli işçilerin içgücüne ihtiyacı var -yani oyuncağa ihtiyacı olmayan insanlara. Tasarruf tedbirleri uygulamalı, masraflardan kaçınmalı, sıkı bir tempoya girmeliyiz.”</p>

  <p><i>Her zamanki basmakalıp sözler,</i> diye düşündü Aldrin. Bunlar A Bölümü’nü daha üretken hale getirmek için fazladan avantaj sağlayabilmek adına başlarda verdiği mücadelede söylediklerinin aynısıydı. A Bölümü’nün verimliliği kendisini haklı çıkarınca, üst düzey yönetim kibar bir biçimde pes etmişti -en azından kendisi böyle düşünmüştü. Ancak şimdi devreye Crenshaw’i sokmuşlardı. Ne yaptıklarını biliyorlar mıydı? Bilmiyor olabilirler miydi?</p>

  <p>“Otizm hastası bir erkek kardeşin olduğunu biliyorum,” dedi Crenshaw, yapmacık bir edayla. “Acını hissedebiliyorum ancak bunun çocuk yuvası değil de gerçek dünya olduğunu anlaman gerekiyor. Senin aile sorunlarının şirketin politikası olmasına izin verilemez.”</p>

  <p>Aldrin sürahiyi alıp -içindeki suyla, buzla- Crenshaw’un kafasında parçalamak istedi. Bunu yapmaması gerektiğini biliyordu. Hiçbir şey Crenshaw’ı, A Bölümü’nü desteklemesinin nedeninin otizmli bir kardeş sahibi olmaktan çok daha karmaşık olduğuna ikna edemezdi. Jeremy yüzünden neredeyse bu bölümde çalışmayı bile reddedecekti çünkü kardeşinin anlaşılmaz öfke nöbetleriyle bir çocukluk geçirmiş, arkadaşlarının, kardeşiyle ilgili alaylarına maruz kalmıştı. Jeremy’den yeterince çekmişti; evden ayrıldıktan sonra onu hatırlatacak insanlardan uzak duracağına ve hayatının sonuna kadar normal, aklı başında insanlarla yaşayacağına dair kendi kendine yemin etmişti.</p>

  <p>Şu anda Jeremy ile (grup olarak bir evde yaşıyor, günlerini yetişkinlerin gittiği bir bakımevinde geçiriyor ve kişisel bakım görevlerini bile yerine getiremiyordu) A Bölümü’ndeki kadın ve erkeklerle Jeremy arasındaki fark Aldrin’i onları savunmaya itmişti. Zaman zaman onların Jeremy ile ortak noktalarını görmek ve oradan kaçamamak zor geliyordu. Ancak onlarla çalışmak, ailesini ve Jeremy’yi yılda neredeyse sadece bir kere ziyaret etmenin verdiği suçluluk duygusunu azaltıyordu.</p>

  <p>“Yanılıyorsun,” dedi Crenshaw’a. “Eğer A Bölümü’nün destekleyici araçlarını ellerinden alırsan, bu şirketin verimliliğini düşürürsün. Biz onların eşsiz üretkenliğine bel bağladık; geliştirdikleri araştırma algoritmaları ve biçim düzeni analizleri işlenmemiş veriden üretime geçiş sürecini ortadan kaldırdı -bu bizim rekabetteki tek avantajımız-”</p>

  <p>“Ben öyle düşünmüyorum. Onların üretken olmalarını sağlamak senin görevin, Aldrin. Bakalım, başarabilecek misin?”</p>

  <p>Aldrin öfkesini yatıştırmaya çalıştı. Crenshaw gücünün farkında olan ve altındaki çalışanların kıvranmasından zevk alan bir adamın edasıyla sırıttı. Aldrin çevresine bakındı; diğerleri özellikle ona bakmamaya çalışıyorlar ve onun üzerine yapışan sorunun kendilerine de sıçramamasını umuyorlardı.</p>

  <p>“Aynca,” diye devam etti Crenshaw. “Avrupa’daki bir laboratuvarda yeni bir çalışma yapılıyor. Bugün yarın internette yayınlanacak. Şimdilik deneysel nitelikte ancak anladığım kadarıyla gelecek vaat ediyor. Belki de bir protokolde anlaşmayı önermeliyiz.”</p>

  <p>“Yeni bir tedavi mi?”</p>

  <p>“Evet. Pek fazla bilgim yok ancak bilgisi olan birini tanıyorum ve o da benim bir sürü otizm hastasıyla uğraştığımı biliyor. İnsan üzerinde deneme aşamasına gelindiğinde uyanık olmamı söyledi. Temel eksiklikleri gideriyor ve o insanları normale çeviriyormuş. Eğer normale dönerlerse, sahip oldukları lüksü istemek için bahaneleri kalmayacak.”</p>

  <p>“Eğer normal olsalardı,” dedi Aldrin, “bu işi yapamazlardı.” “Her iki koşulda da bu avantajlardan kurtulmamız gerek-” Crenshaw’un kastettikleri spor salonundan, kapıları olan bireysel korunma odalarına kadar her şeyi kapsıyordu. “Ya bize fazla masraf açmadan işlerini yaparlar ya da, eğer işlerini yapamazlarsa, artık bizim çalışanımız olmaktan çıkarlar.”</p>

  <p>“Nasıl bir tedaviymiş?” diye sordu Aldrin.</p>

  <p>“Nöro destekleyicilerle nanoteknoloji karışımı bir yöntem. İddiaya göre, beynin doğru çalışan bölümleri geliştiriliyormuş.” Crenshaw sırıttı, pek dostça değildi. “Neden konuyu iyice araştırıp, bana bir rapor hazırlamıyorsun, Pete? İşe yararsa, Kuzey Amerika Lisansı’nı bile alabiliriz.”</p>

  <p>Aldrin ona pis pis bakmak istedi ancak bunun bir faydası olmayacağını biliyordu. Crenshaw’ın tuzağına kendi ayağıyla düşmüştü; eğer işe yaramazsa A Bölümü yüzünden kendisi suçlu bulunacaktı. “Kimseyi tedavi olması için zorlayamayacağını biliyorsun,” dedi, terler kaburgalarının üzerinden gıdıklayarak akıp giderken. “Vatandaşlık hakları var.”</p>

  <p>“Bu durumda olmak isteyecek birini hayal edemiyorum,” dedi Crenshaw. “İsteyen varsa ruhsal bir değerlendirmeye ihtiyacı olduğunu düşünürüm. Hasta olmayı tercih etmek-”</p>

  <p>“Onlar <i>hasta</i> değil,” dedi Aldrin.</p>

  <p>“Ve hasarlı. İyileşmek için özel bir tedaviyi reddetmek. Bunun için insanın zihinsel bir dengesizliği olması gerek. Bunların bir sonlandırmayı ciddi biçimde düşündürecek koşullar olduğuna inanıyorum. Zaten onların hassas bir iş yaptıklarını gören diğer şirketler onları kaçırmak istemeyeceklerdir.”</p>

  <p>Aldrin yeniden gelen, Chenshaw’in kafasında ağır bir şeyler parçalama isteğini zor frenledi.</p>

  <p>“Bu senin kardeşine de yardımcı olabilir,” dedi Cranshaw.</p>

  <p>Bu kadarı da fazlaydı. “Lütfen kardeşimi konunun dışında bırak,” dedi Aldrin dişlerinin arasından.</p>

  <p>“Hayır, hayır, niyetim seni kızdırmak değildi.” Crenshaw yüzündeki gülücüğü iyice genişletti. “Sadece bunun size nasıl yardımcı olabileceğini düşünüyordum ...” Aldrin’in kafasındakileri söylemesine fırsat vermeden döndü ve bir başkasıyla konuşmaya başladı. “Şimdi, Jennifer, şu senin ekibinin yetiştiremeyeceği hedef tarihlerini konuşalım ..."</p>

  <p>Aldrin ne yapabilirdi? Hiçbir şey. Kim ne yapabilirdi? Kimse, hiçbir şey yapamazdı. Crenshaw gibi adamlar böyle oldukları için zirveye çıkabiliyorlardı -bu kadar basit. Görünen buydu.</p>

  <p>Böyle bir tedavi varsa -inandığından değil- kardeşine yardımcı olabilir miydi? Böyle bir yemi karşısına geçip salladığı için Chenshaw’dan nefret ediyordu. Kendisi sonunda Jeremy’yi olduğu gibi kabullenmişti; kırgınlıklarının ve suçluluğunun üstesinden gelmişti. Ya Jeremy değişirse, bu ne anlama gelirdi?</p>
</body>
</html>
