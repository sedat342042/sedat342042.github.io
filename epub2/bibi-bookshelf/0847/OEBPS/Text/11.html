<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h1>ON BİR</h1>

  <p>HER ŞEY ÇOK HIZLI GELİŞİYOR. Sanki olayların gelişme hızı ışığın hızından daha hızlı ancak bunun nesnel olarak doğru olmadığını biliyorum. Nesnel olarak doğru ifadesini nette okumaya çalıştığım metinlerden birinde görmüştüm. Öznel olarak doğru, diyordu metinde, kişilerin hissettiği şeylerdir. Bana göre birçok şey çok görülemeyecek kadar hızlı gelişiyor. Farkındalığın önünde, her zaman ışıktan daha hızlı olan karanlık da -çünkü o daha önce gelir- gelişiyor.</p>

  <p>Bilgisayarın başında oturuyormuş, bunda bir biçim düzeni bulmaya çalışıyorum. Yeteneğimde biçim düzeni arıyorum. Biçim düzenlerine inanmak -biçim düzenlerinin varlığında- benim inancım. Benim bir parçam. Kitap yazarları bir insanın kim olduğu onun genetiğine, altyapısına ve çevresine bağlıdır, diye yazıyorlar.</p>

  <p>Çocukken kütüphanede en küçüğünden en büyüğüne, tamamen çiçeklerle ilgili bir kitap bulmuştum. Bunun okuldaki en iyi kitap olduğunu düşünmüştüm: diğer çocukların neden temeli olmayan, insanların duygularının ve arzularının karmaşasını anlatan kitapları tercih ettiğini anlayamamıştım. Hayali bir çocuğun futbol takımına giriş hikayesini okumak neden aynı biçim düzeninde yer alan deniz yıldızı ve yıldızları tanımaktan daha önemliydi?</p>

  <p>Sayıların soyut biçim düzenlerinin, ilişkilerin soyut biçim düzenlerinden daha önemli olduğunu bana kim öğretmişti acaba? Kum tanecikleri gerçektir. Yıldızlar gerçektir. Onların birbirleriyle uyumu bana sıcacık, rahat duygular hissettiriyor. Çevremdeki insanları anlamak yeterince güçtü, neredeyse imkansız. Kitaplardaki insanları anlamak daha da anlamsız geliyor.</p>

  <p>Şu anda ben olan ben, insanlar sayılara daha çok benzeseydi, daha kolay anlaşılabilirlerdi diye düşünüyor. Dört her zaman on altının kare kökü değildir, insanların dörtlerinde ya da on altılarında. İnsan insandır, karmaşık ve değişken, her gün başka insanlarla farklı şekilde bir araya gelir -hatta her saat. Ben de bir sayı değilim. Arabama zarar verilmesi olayını araştıran polis memuru için Bay Arrendale ve o da bir polis memuru olmasına rağmen Danny için Lou’yum. Tom ve Lucia için eskrimci Lou ancak Bay Aldrin ve Bay Crenshaw için çalışan Lou ve Emmy için otizm hastası Lou’yum.</p>

  <p>Bunları düşünmek kafamı bulandırıyor çünkü içimde tek bir insan olduğumu hissediyorum, üç ya da dört ya da bir düzine insan değil. Ben trambolinde sıçrayan ya da ofisinde oturan ya da Emmy’yle konuşan ya da Tom’la eskrim yapan ya da Marjory’ye bakan ve güzel şeyler hisseden Lou’yum. Duygular üzerimden tıpkı rüzgarlı bir günde bir manzaranın üzerinden geçen ışık ve gölgeler gibi geçiyor. Tepeler hep aynıdır, ister bir bulutun gölgesinde kalsınlar, ister güneş ışığının.</p>

  <p>Gökyüzündeki hareket edenlerin hızlandırılmış çekimlerinde biçim düzenleri gördüm... Tepelerin yükseldiği yerde bulutlar bir tarafta genişliyor, diğer tarafta ise pırıl pırıl gökyüzünün içinde dağılıyorlar.</p>

  <p>Eskrim grubundaki biçim düzenlerini düşünüyorum. Bu akşam arabamın ön camını kim kırdıysa, onu kırmak isteyen kişinin o ön camı nerede bulacağını biliyor olmasının benim için bir anlamı var. Orada olacağımı ve hangi arabanın benim olduğunu biliyordu. O tepelerin üzerinde oluşan ve tertemiz gökyüzünün içinde dağılan buluttu. Ben neredeysem o oradaydı.</p>

  <p>Arabamı tanıyan ve çarşamba akşamları nerede olduğumu bilen insanları düşündüğümde olasılıklar azalıyor. Kanıtlar beraberinde bir isimle bir noktaya geliyor. Bu imkansız bir isim. Bu bir arkadaşın ismi. Arkadaşlar arkadaşlarının ön camlarını kırmazlar. Tom ve Lucia’ya öfkelenmiş olsa da bana öfkelenmek için hiçbir nedeni yok.</p>

  <p>Başka biri olmalı. Biçim düzenleri konusunda iyi olmama rağmen, bu konuyu dikkatlice düşünmüş olmama rağmen, söz konusu insanların davranış biçimleri olunca mantığıma güvenemiyorum. Normal insanları anlamıyorum; her zaman mantıklı biçim düzenlerine uymuyorlar. Bir başkası olmalı, arkadaş olmayan biri, bana öfkeli, kızgın biri. Bu diğer biçim düzenini bulmalıyım, apaçık olanı değil, imkansız olanı.</p>

  <p>&nbsp;</p>

  <p style="text-align: center;"><img alt="Asiz" src="../Images/Asiz.png" /></p>

  <p>&nbsp;</p>

  <p>PETE ALDRIN ŞİRKET REHBERİNE BİR GÖZ ATTI. Şimdiye kadar işten çıkarmalar yine de yavaş bir biçimde ilerliyordu, medyanın dikkatini çekecek kadar yeterli değildi ancak tanıdığı isimlerin en azından yarısı listede yoktu. Haber kısa zamanda yayılmalıydı. İnsan Kaynakları’ndan Betty...erken emekliye ayrılmıştı. Muhasebe’den Shirley...</p>

  <p>Ne yaparsa yapsın, önemli olan, yaptığı şeyi Crenshaw’a yardımcı olmak gibi göstermekti. Ona karşı çıkmayı düşündüğü sürece midesinde hissettiği o buz gibi düğüm onu bir şeyler yapmaktan alıkoyuyordu. Crenshaw’ı aşma cesaretini gösteremiyordu. Crenshaw’ın üstlerinin plandan haberdar olup olmadığını bilmiyordu; ya da bu sadece Crenshaw’ın bir planı olabilirdi. Bunu otizm hastası çocukların hiçbiriyle paylaşmamıştı; acaba bir sır tutmanın önemini ne kadar biliyorlardı?</p>

  <p>Crenshaw’ın planı üst düzeye onaylatmadığından emindi. Crenshaw sorun çözücü, geleceği düşünen bir üst düzey yönetici, imparatorluğunu verimli bir şekilde yöneten biri olarak görünmek istiyordu. Soru sormazdı; izin almazdı. İş ortaya çıkarsa olumsuz bir tanıtım kabusuyla karşı karşıya kalınabilirdi; üst düzey birleri bunun farkında olmalıydı. Ancak ne kadar ileri gitmişti? Crenshaw kötü reklamı, haber sızdırmaları ve dedikoduları hesaba katmıyordu. Kendi bölümündeki insanların tümü üzerinde gücü olsa bile bu hiç mantıklı değildi.</p>

  <p>Eğer Crenshaw batarsa ve Aldrin de onun yardımcısı olarak algılanırsa, kendisi de işini kaybedebilirdi.</p>

  <p>Peki, Bölüm A’yı araştırma deneklerine dönüştürme neye mal olurdu? Mesai saatleri dışında zamanları kalacak mıydı; ne kadar zamanları kalacaktı? Buna tatilleri ve hastalık izinleri de dahil edilecek miydi yoksa şirket onlara izin mi verecekti? Eğer izin vermek gerekirse, ödeme nasıl olacaktı? Peki ya kendi bölümünün muhasebesi nasıl olacaktı -bunu bölümün faaliyet bütçesinden mi yoksa Araştırma’nın bütçesinden mi karşılayacaklardı?</p>

  <p>Acaba Crenshaw halihazırda İnsan Kaynakları, Muhasebe, Hukuk ve Araştırma bölümleriyle anlaşma yapmış mıydı? Bunlar ne tür anlaşmalardı? Crenshaw’ın ismini kullanmak istemiyordu; onun ismini dile getirmeden nasıl tepkiler alacağını görmek istiyordu.</p>

  <p>Shirley hala Muhasebe’deydi; Aldrin onu aradı. “Bir çalışanın başka bir bölüme geçiş yapabilmesi için gereken evrakları söyler misin?” diye sorarak başladı. “Bu benim bütçemden mi çıkıyor ya da nasıl oluyor?”</p>

  <p>“Geçişler donduruldu,” dedi Shirley. “Bu yeni yönetim -” Onun iç geçirdiğimi duydu. “Bildiriyi almadın mı?”</p>

  <p>“Sanmıyorum,” dedi Aldrin. “Peki -bir araştırma protokolünde yer almak isteyen bir çalışanımız olduğunda onun ödeme kaynağını Araştırma’ya geçirsek olmuyor mu?”</p>

  <p>“Tanrım, hayır!” dedi Shirley. “Tim McDonough -Araştırma’nın başındaki adam- anında derini yüzüp duvara asar. Bir süre bekledikten sonra, “Bu hangi araştırma protokolü?” diye sordu.</p>

  <p>“Yeni bir ilaç araştırması,” dedi.</p>

  <p>“Aa...neyse. Eğer böyle bir şeyin içinde yer almak isteyen bir çalışanın varsa, bunu gönüllü olarak yapmak zorunda -klinikte kalmayı gerektiren protokoller için günde elli, diğerleri için günde yirmi beş dolar yani aylık en az iki yüz elli dolar ücret ödeniyor. Tabii klinikte kalınca yatak ve yiyecek ve gerekli tıbbi müdahale sağlanıyor. Bunlar karşılığında beni ilaç denemeye kimse zorlayamaz ancak etik komitesi parasal bir teşvik olmaması gerektiğini söylüyor.”</p>

  <p>“Bunun yanında maaşlarını almaya devam ediyorlar mı?"</p>

  <p>“Sadece çalışırlarsa, yoksa tatil ücreti alıyorlar,” diyor Shirley. “Eğer herkesin bir araştırma projesine katılmasını sağlayabilselerdi şirket büyük kar ederdi, değil mi? Muhasebe işleri de daha kolay olurdu. Tanrıya şükür, bunu yapamıyorlar.”</p>

  <p>“Bence de,” dedi Aldrin. Crenshaw’ın maaşlar ve araştırma ücretleri konusunda neler planladığını merak etti. Bunları kim karşılıyordu? Bunu neden daha önce düşünmemişti? “Teşekkürler, Shirley,” dedi.</p>

  <p>“İyi şanslar,” dedi Shirley.</p>

  <p>Aldrin bu tedavinin ne kadar sürdüğünü bilmediğini fark etti. Acaba Crenshaw’ın ona verdiği kağıtların arasında var mıydı? Kağıtları karıştırdı ve dikkatle okuduğunda dudaklarını büzüştürdü. Eğer Crenshaw, Bölüm A’nın maaşlarını Araştırma’nın üzerine geçirmek konusunda ayarlamalar yapmadıysa o zaman kıdemli teknik personeli düşük ücretli laboratuvar farelerine dönüştürecekti. Ve rehabilitasyondan bir ayda çıksalar bile (tasarıdaki en iyimser tahmin buydu), bu da... şirkete yüklü bir para kazandırıyordu. Rakamları hesapladı. Oldukça büyük bir miktar gibi görünüyordu ancak şirketin aldığı risklerle karşılaştırıldığında fazla sayılmazdı.</p>

  <p>Araştırma’da üst düzey birilerini tanımıyordu, sadece Veri Desteği bölümünde Marcus vardı. İnsan Kaynakları’na geri döndü... Betty gittiğine göre diğer isimleri hatırlamaya çalıştı. Paul. Debra. Paul listedeydi; Debra değildi.</p>

  <p>“Acele etsen iyi olur," dedi Paul. “Yarın ayrılıyorum."</p>

  <p>“Ayrılıyor musun?"</p>

  <p>“Şu meşhur yüzde onun içindeyim," dedi Paul. Aldrin sesindeki öfkeyi hissediyordu. “Şirket para kaybettiğinden değil, personel azalttığından değil; sadece artık bana ihtiyaçları yokmuş."</p>

  <p>Tüyleri ürperdi. Gelecek ay sıra ona gelebilirdi. Hayır, Crenshaw neler yaptığını öğrenseydi belki sırası bugün bile gelebilirdi.</p>

  <p>“Sana kahve ısmarlayayım," dedi Aldrin.</p>

  <p>“Tabii, sanki geceleri uykumu kaçıracak bir şeye ihtiyacım varmış gibi," dedi Paul.</p>

  <p>“Paul, dinle. Seninle konuşmam gerek ve telefonda olmaz."</p>

  <p>Uzun bir sessizlik oldu ve sonra, “Oh, sen de mi?" dedi.</p>

  <p>“Henüz değil. Kahve?"</p>

  <p>“Tabii. On buçukta snack barda."</p>

  <p>“Hayır, on bir buçukta erken bir öğle yemeği," dedi Aldrin ve kapattı. Avuçları terlemişti.</p>

  <p>&nbsp;</p>

  <p style="text-align: center;"><img alt="Asiz" src="../Images/Asiz.png" /></p>

  <p>&nbsp;</p>

  <p>“PEKÂLÂ, BU BÜYÜK GİZEM NİYE?” DİYE SORDU PAUL. Yüzünden bir şey belli olmuyordu; snack barın neredeyse ortasındaki masada kamburunu çıkarmış halde oturuyordu.</p>

  <p>Aldrin köşede bir masa seçebilirdi ancak köşe masalar monitörlerden izleniyor olabilirdi. Paul'ün de kayıt cihazı taşıdığı söyleniyordu. Midesi bulandı.</p>

  <p>“Hadi ama şu anda kayıtta değilim," dedi Paul. Kahvesinden bir yudum aldı. "Orada durup öylece bana bakman daha fazla dikkat çeker. Söyle bakalım şu müthiş sırrı."</p>

  <p>Aldrin tepeleme kahve dolu kupasıyla oturdu. “Bizim bölümün yeni yöneticilerinden Crenshaw’i tanıyorsun-”</p>

  <p>“Şanslı pislik,” dedi Paul. “Hemen adını duyurdu, bizim Bay Crenshaw.”</p>

  <p>“Evet, şey, Bölüm A’yı hatırlıyor musun?”</p>

  <p>“Otizm hastaları, tabii.” Paul’ün ifadesi sertleşti. <i>“Onların</i> da mı icabına bakacak?”</p>

  <p>Aldrin başıyla onayladı.</p>

  <p>“Bu aptalca,” dedi Paul. “Crenshaw aptal olmadığından değil -ama bu yaptığı gerçekten aptalca. Bizim bölümün vergi muafiyeti onlara bağlı. 614. yasanın 11. maddesine uygun eleman çalıştırarak marjinal bir bölüm sayılıyorsunuz ve her birinin 1.5 kredi değeri var. Reklamı da cabası...”</p>

  <p>“Biliyorum,” dedi Aldrin. “Ancak o dinlemiyor. Onların pahalıya mal olduğunu söylüyor.”</p>

  <p>“O kendisi dışında herkesin pahalıya mal olduğunu düşünüyor,” dedi Paul. “Kendi maaşının da düşük olduğunu düşünüyor, inanması güç.” Kahvesinden bir yudum daha aldı. Paul’ün her şeye rağmen Crenshaw’ın ne kadar maaş aldığını yine de söylemediğini fark etti. “Bizim ofise geldiğinde onunla biraz zaman geçirmiştik -vergi hileleri konusunda her şeyi biliyor.”</p>

  <p>“Bundan eminim,” dedi Aldrin.</p>

  <p>“Peki, onları işten çıkarmak mı istiyor? Gözünü maaşlarına mı dikmiş?”</p>

  <p>“Onları gönüllü olarak insan üzerinde denenecek bir araştırmaya gönüllü olmaya zorluyor,” dedi Aldrin.</p>

  <p>Paul’ün gözleri açıldı. “Şaka yapıyorsun! Bunu yapamaz!”</p>

  <p>“Yapıyor.” Aldrin bir süre durakladıktan sonra devam etti. “Şirketin, açığını yakalayamayacağı bir yasa olmadığını söylüyor.”</p>

  <p>“Bu doğru olabilir ancak yasaları göz ardı edemeyiz. Peki, ya şu insanlar üzerinde denenecek araştırma -ilaç tedavisi mi?”</p>

  <p>“Yetişkin otizm hastaları için bir tedavi,” dedi Aldrin. “Sözde onları normale döndürüyormuş. Sözde bir maymunda işe yaramış.”</p>

  <p>“Ciddi olamazsın.” Paul ona baktı. <i>“Ciddisin.</i> 614-11 ‘in kapsadığı çalışanları, zorbalıkla deneme aşamasında olan bir araştırmada mı kullanacak? Medyaya rezil olmak istiyor olmalı; bu şirkete milyarlarca dolara mal olur.”</p>

  <p>“Bunu sen biliyorsun, ben biliyorum ancak Crenshaw... olaylara kendine göre bir bakış açısı var.”</p>

  <p>“Peki -bunun altında yukarıdakilerden kimin imzası var?”</p>

  <p>“Benim bildiğim kadarıyla kimsenin,” dedi Aldrin.</p>

  <p>“Güç budalası,” dedi Paul. “Bunu başarıp, Samuelson’a karşı güç kazanacağını sanıyor.”</p>

  <p>“Samuelson mı?”</p>

  <p>“Yeni yöneticilerden. Neler olup bittiğini takip etmiyor musun?”</p>

  <p>“Hayır,” dedi Aldrin. “Bu tür şeylerde pek iyi değilimdir." Paul başıyla onayladı. “Ben de öyle olduğumu sanırdım ancak bu işten çıkarma bildirimi beni değiştirdi. Her neyse, Crenshaw ve Samuelson rakipler. Samuelson’ın üretimde dalgalanmaya neden olmadan maliyeti düşürmesi medyada yer buldu -gerçi bu fazla uzun sürmez sanıyorum. Crenshaw üçlü bir oyun oynamak istemiş olmalı. İşler yolunda gitmezse işlerini kaybetme korkusuyla şikayet etmeyecek olan gönüllüler bul, kimseye haber vermeden işi başar ve tüm kredileri topla. Sen de onunla birlikte batarsın, Pete, eğer bir şeyler yapmazsan.”</p>

  <p>“Bir şeyler yaparsam beni anında kovar,” dedi Aldrin. “Şikayet amiri var. henüz o pozisyonu kapatmadılar; gerçi Laurie kendini pek güvende hissetmiyor.”</p>

  <p>“Ona güvenemem,” dedi Aldrin; ancak yine de kafasının bir köşesine koydu bu fikri. Bu arada soracak başka soruları vardı. “Bak -bu işe girerse süreyi nasıl hesaplayacağını bilmiyorum. Yasayla ilgili daha fazla şey bulmayı umuyordum. Bunu hastalık izinlerine ve tatil ücretlerine dahil edebilir mi? Özel çalışanlar için kural nedir?”</p>

  <p>“Temel olarak bu yaptığı şey tamamen yasa dışı. Her şeyden önce Araştırma bu insanların gerçekten gönüllü olmadığına dair bir koku alırsa tepesine biner. Ulusal Sağlık Kurumu’na bildirmek zorundalar. Sonra bu tedavi onları ofisten otuz günden fazla uzaklaştıracaksa -uzaklaştıracak mı?” Aldrin başıyla onayladı ve Paul devam etti. “Bu tatil izni ya da hastalık iznine girmez. Özellikle özel kategorideki çalışanlar için belli başlı izin kuralları var. Kıdem ya da maaşlarında bu doğrultuda ayarlama yapılamaz. Bir de ofisten bu kadar uzak kalmaları bölümün verimliliğini büyük ölçüde düşürür.”</p>

  <p>“Bunu ben de düşündüm,” diye mırıldandı Aldrin.</p>

  <p>“Bu herifi duvara çivileyebilirsin, dostum,” dedi. “İşimi geri alamayacağımı biliyorum, hele bu koşullarda asla ancak... olup biteni izlemek benim için keyifli olacak.”</p>

  <p>“Bunu çok kurnazca yapmak istiyorum,” dedi Aldrin. “Demek istediğim -elbette benim de işimle ilgili kaygılarım var ancak hepsi bu değil. Onun çizmelerini yalamadığımda benim aptal, beceriksiz ve tembel biri olduğumu düşünüyor, yaladığımda da bunun için doğmuş olduğumu sanıyor. Onu yanıltıp, yanındaymışım gibi görünmek istiyorum.”</p>

  <p>Paul omuz silkti. “Bu benim tarzım değil. Ben olsam bunu yüksek sesle duyurum. Ancak ben sen değilim ve eğer senin tarzın buysa...”</p>

  <p>“Pekala, çıkışları konusunda İnsan Kaynakları’ndan kiminle konuşabilirim? Ve Hukuk Bölümü’nden?”</p>

  <p>“Bu son derece dolambaçlı bir yol olur. Uzun zaman alır. Hazır halen bir şikayet amirimiz varken onunla konuş ya da kahramanlık yapmak istiyorsan üst düzey birinden randevu al. Gerizekalılarını da yanında getir ya da her neyseler; olayı daha da dramatikleştir.”</p>

  <p>“Onlar gerizekalı değil,” dedi Aldrin otomatik olarak. “Onlar otizm hastası. Ve bu işin ne kadar yasadışı bir şey olduğuna dair bir fikirleri olsaydı neler olabileceğini bilemiyorum. Haklarını biliyor olmalılar. Bir muhabire falan haber verirlerse ne olur, tahmin et.”</p>

  <p>“O zaman kendin git. Yönetim piramidinin arınmış yüksekliğini çıkmak hoşuna bile gidebilir.” Paul fazla sesli bir biçimde güldü. Aldrin onun kahvesinin içine bir şey koyup koymadığını merak etti.</p>

  <p>“Bilemiyorum,” dedi. “Benim oraya kadar çıkmama izin vereceklerini sanmıyorum. Crenshaw randevu aldığımı öğrenecektir. Komuta zinciriyle ilgili bildiriyi hatırlıyorsundur.”</p>

  <p>“Başımıza emekli bir askeri CEO diye getirirlerse olacağı bu,” dedi Paul.</p>

  <p>Artık öğle yemeği kalabalığı azalmaya başlamıştı ve Aldrin’in gitmesi gerektiğini biliyordu.</p>

  <p>&nbsp;</p>

  <p style="text-align: center;"><img alt="Asiz" src="../Images/Asiz.png" /></p>

  <p>&nbsp;</p>

  <p>BUNDAN SONRAKİ ADIMIN NE OLMASI GEREKTİĞİNİ, HANGİ YAKLAŞIMIN DAHA YARARLI OLACAĞINI BİLMİYORDU. Belki Araştırma bu işe engel olur ve onun da bir şey yapmasına gerek kalmazdı.</p>

  <p>O öğleden sonra Crenshaw bu olasılığı tamamen ortadan kaldırdı. “Pekala, işte araştırma protokolü,” dedi,Aldrin’in masasına bir tomar çıktıyı fırlatırken. “Bu hazırlık testlerine neden ihtiyaç duyduklarını anlamıyorum -tüm bu tomografilere, Tanrı aşkına, MR’lara- ancak gerek duyduklarını söylediler ve ben ne yazık ki Araştırma’nın başında değilim.” Crenshaw’ın hırsını anlamak için dile getirmesi gerekmiyordu.</p>

  <p>“Çalışanlarını toplantı için hazırla ve test zamanlarını planlamak için Araştırma’dan Bart’la konuş.”</p>

  <p>“Testleri zamanlarını planlamak mı?” diye sordu Aldrin. “Peki test saatleri mesai saatleriyle çakışırsa?”</p>

  <p>Crenshaw kaşlarını çattı ve sonra omuz silkti. “Cömert olacağız -bu süreyi kapatmak zorunda kalmayacaklar.”</p>

  <p>“Peki ya işin muhasebe tarafı? Kimin bütçesinden?”</p>

  <p>“Ah, tanrı aşkına, Pete, sadece bu işle ilgilen!” Crenshaw’ın yüzü iğrenç bir patlıcan rengi aldı. “Her şeye burnunu sokmayı bırak ve sorun yaratmadan sorunları çözmeye başla. Sonra imza için bana getir. Bu arada şunlar için yetkili kodunu kullan.” Başıyla masadaki kağıtları işaret etti.</p>

  <p>“Tabii, efendim,” dedi Aldrin. Crenshaw tam tepesinde olduğu için yerinden kıpıdayamıyordu -bir süre sonra Crenshaw çıktı ve kendi ofisine gitti.</p>

  <p>Sorunları çözmek. Elbette sorunları çözecekti ancak bunlar Crenshaw’ın sorunları olmayacaktı.</p>

  <p>&nbsp;</p>

  <p style="text-align: center;"><img alt="Asiz" src="../Images/Asiz.png" /></p>

  <p>&nbsp;</p>

  <p>ANLADIĞIMI DÜŞÜNÜRKEN NEYİ ANLADIĞIMI VE NEYİ ANLAMADIĞIMI BİLMİYORUM. Nörobiyoloji konusunda internette bulabileceğim en basit metni arıyorum ve öncelikle terimler sözlüğüne bakıyorum. Terimleri öğrenirsem tanımlarını aramak için zaman kaybetmeme gerek kalmaz. Terimler sözlüğü daha önce hiç görmediğim yüzlerce sözcükle dolu. Tanımlarını da anlamıyorum.</p>

  <p>Çok daha gerilerden başlamam, çok uzaklardaki bir yıldızdan ışık yakalamam gerekiyor.</p>

  <p>Lise öğrencileri için biyoloji üzerine bir yazı var: bu benim seviyeme uygun olabilir. Terimler sözlüğüne göz atıyorum: bu sözcükleri biliyorum gerçi bunlardan bazılarını yıllardır görmedim. Sadece yüzde onu bana yabancı-yeni geliyor.</p>

  <p>İlk bölümü, başladığımda anlayabiliyorum; gerçi benim hatırladığımdan daha farklı. Bunu kabul ediyorum. Beni rahatsız etmiyor. Kitabın tamamını gece yarısı olmadan bitiriyorum.</p>

  <p>Ertesi akşam sürekli izlediğim TV programını izlemiyorum. Bir üniversite yayını buluyorum. Çok basit; lisede biyoloji okumamış üniversite öğrencileri için yazılmış. Benim ihtiyacım olduğunu düşündüğüm bir sonraki seviyeye geçiyorum. Biyokimya üzerine yazılmış metin kafamı karıştırıyor; organik kimyayı öğrenmem gerekiyor. Nette organik kimyayı araştırıyorum ve yazının ilk birkaç bölümünü indiriyorum. Yine gece yarısına kadar okuyorum. Cuma günü işten önce ve sonra ve çamaşırlarımı yıkarken de okuyorum.</p>

  <p>Cumartesi günü kampüste toplantı var; evde kalıp okumak istiyorum ancak bunu yapmamalıyım.</p>

  <p>Araba kullanırken okuduklarım kafamın içinde bir soda gibi köpürüyor; küçük karmaşık moleküller bir biçim düzeni içinde kıvrılıp duruyorlar ancak bu düzeni henüz anlayabilmiş değilim. Şimdiye kadar hiç kampüse hafta sonunda gelmemiştim; hafta içinde olduğu gibi hareketli olacağını düşünmemiştim.</p>

  <p>Oraya vardığımda Cameron ve Bailey’nin arabalarını görüyorum; diğerleri henüz gelmemiş. Toplantı için ayrılmış salona doğru yürüyorum. Duvarları ahşap benzeri bir malzemeyle kaplı ve yerde yeşil bir halı var. Odanın bir ucunda metal bacaklı, kabarık oturaklı ve arkası pembe üzerine küçük yeşil benekleri olan bir kumaşla kaplı iki sıra sandalye var. Tanımadığım biri, genç bir kadın, kapıda duruyor. İçinde yaka kartları olan karton bir kutu tutuyor. Küçük fotoğrafların bulunduğu bir listesi var ve bana bakıp sonra ismimi söylüyor. “İşte sizinki,” diyor, yaka kartını uzatarak. Metal bir klipsi var. Onu elimde tutuyorum. “Takın,” diyor. Bu tür klipseleri sevmiyorum; gömleğimi yoluyor. Yine de takıyorum ve içeri giriyorum.</p>

  <p>Diğerleri sandalyelerde oturuyorlar; her sandalyede üzerinde isim olan bir dosya var, her birimiz için ayrı hazırlanmış. Sandalyemi buluyorum. Pek hoşuma gitmiyor; sağ tarafta ve ön sıradayım. Yer değiştirmek hoş olmaz. Sandalyelerin sırasına baktığımda konuşmacının yüzü bize dönük olacak biçimde alfabetik olarak sıralandığımızı anlıyorum.</p>

  <p>Yedi dakika erken gelmişim. Okuduğum metnin çıktılarını getirmiş olsaydım, beklerken okurdum. Bunun yerine okuduklarımı düşünüyorum. Şu ana kadar her şey anlamlı.</p>

  <p>Herkes geldiğinde iki dakika kırk saniye boyunca sessizlik içinde bekliyoruz. Sonra Bay Aldrin’in sesini duyuyorum. “Hepsi burada mı?” diye soruyor kapıdaki kadına. Kadın evet diyor.</p>

  <p>İçeri giriyor. Yorgunluğu dışında normal görünüyor. Triko bir tişört, ten rengi bir pantolon ve Mokasen ayakkabılar giymiş. Bize gülümsüyor ancak bu tam bir gülümseme değil.</p>

  <p>“Hepinizi burada gördüğüme sevindim,” diyor. “Birkaç dakika içinde Dr. Ransome olası gönüllülere projeyi anlatmak üzere burada olacak. Dosyalarınızın içinde genel sağlık durumunuzla ilgili bir form var; lütfen beklerken onu doldurun ve gizlilik sözleşmesini imzalayın.”</p>

  <p>Basit bir form, boşlukları doldurmak yerine çoktan seçmeli sorular var. Kapı açılıp beyaz önlüklü bir adam içeri girerken bitirmek üzereyim (kalp hastalıkları, göğüs ağrısı, nefes darlığı, böbrek hastalıkları ve idrar yapma zorluğu seçeneklerinin yanındaki “hayır” kutusunu işaretlerken zorlanıyorum). Önlüğündeki cebin üzerine Dr. <i>Ransome</i> işlenmiş. Kıvırcık beyaz saçları ve parlak mavi gözleri var; yüzü beyaz saçlı olmak için fazla genç. O da bize gülümsüyor, hem gözleri hem de dudaklarıyla.</p>

  <p>“Hoş geldiniz,” diyor. “Sizlerle tanıştığıma memnun oldum. Bu klinik deneye hepinizin ilgi gösterdiğini mi anlamalıyım?” Henüz vermediğimiz yanıtı beklemeden devam ediyor. “Bu çok kısa sürecek,” diyor. “Bugün proje, hazırlık testleri ve bunun gibi konularda bilgi alacaksınız. İzin verin tarihçesinden söz edeyim biraz.”</p>

  <p>Çok hızlı konuşuyor, bir notebooktan okuyor. Otizm araştırmasının tarihinden, yüzyılın başında otistik spectrum bozukluğuyla ilgili keşfedilen iki genden söz ediyor. Projektörü açıp, bize bir beynin resmini gösterene kadar benim kafam uyuşmuş ve aşırı yüklenmiş oluyor. Hızlı konuşmaya devam ederek ışık kalemiyle beynin bazı bölgelerini işaret ediyor. Sonunda projeye geliyor ve araştırmacıların ilkel sosyal toplumlar üzerindeki çalışmalardan nasıl buraya kadar geldiğini anlatıyor.</p>

  <p>“Bunlar sadece temel bilgiler,” diyor. “Büyük olasılıkla size fazla gelmiş olabilir ancak lütfen heyecanımı mazur görün. Dosyalarınızda çizimlerin de bulunduğu daha basit bir açıklama var. Temel olarak yapacağımız şey otistik beyni normalleştirmek ve sonra düzgün çalışması için bebeklerde duyusal entegrasyon tedavisinin gelişmiş ve hızlı bir versiyonuyla eğitmek olacak.” Duruyor, bardağından su içiyor ve devam ediyor. “Bu toplantı için şimdilik bu kadar; testleriniz için bir program yapılacak -her şey dosyalarınızın içinde var- sağlık ekipleriyle başka toplantılarınız da olacak elbette. Formlarınızı ve diğer kağıtlarınızı kapıda duran kıza verin, protokole kabul edilip edilmeyeceğiniz belirlenecek.” Bir şey sormayı düşünmemize fırsat vermeden gidiyor.</p>

  <p>Bay Aldrin ayağa kalkıyor ve bize dönüyor. “Formlarınızı ve imzaladığınız gizlilik sözleşmelerinizi bana verebilirsiniz - ve sakın endişelenmeyin, protokole kabul edileceksiniz.”</p>

  <p>Beni endişelendiren bu değil. Formu tamamlayıp, anlaşmayı imzaladıktan sonra ikisini de Bay Aldrin’e veriyorum ve diğerleriyle konuşmadan oradan ayrılıyorum. Neredeyse tüm cumartesi sabahımı boş yere burada harcadım, evime gidip okumak istiyorum.</p>

  <p>Sınırları aşmadan arabamla hızla eve doğru gidiyorum ve varır varmaz okumaya başlıyorum. Arabamı ya da evimi temizlemek için bile ara vermiyorum. Pazar günü kiliseye gitmiyorum. Pazartesi ve salı günü işe giderken yanıma okumakta olduğum bölümle bir sonraki bölümün çıktılarını alıyorum, hem öğle yemeği sırasında hem de gece yarısına kadar okuyorum. Bilgi içeriye açık ve düzenli bir biçimde akıyor, cümleler, paragraflar ve bölümler olarak özenle yüklenmiş biçim düzenleri var. Kafamda bunların hepsine yer var.</p>

  <p>Ertesi çarşamba, beynin nasıl çalıştığını anlamak için hangi kitabı okumam gerektiğini Lucia’ya sormak için hazırım. İnternetteki biyoloji birinci seviye, ikinci seviye ve biyokimya birinci seviye ve ikinci seviye testlerini ve organik kimya birinci teorisini çözdüm. Nöroloji kitabına yeniden bakıyorum; artık daha anlaşılır görünüyor ancak bunun doğru kitap olup olmadığından emin değilim. Ne kadar zamanım var bilmiyorum; zamanımı yanlış kitapla boşa harcamak istemiyorum.</p>

  <p>Bunu daha önce yapmamış olmak beni şaşırtıyor. Eskrime başladığımda, Tom’un bana önerdiği tüm kitapları okumuş ve bana yardımcı olacağını söylediği tüm videoları izlemiştim. Bir bilgisayar oyunu oynayacağım zaman oyunla ilgili her şeyi okuyorum.</p>

  <p>Ancak şimdiye kadar hiç kendi beynimin nasıl çalıştığını öğrenmek için hareket geçmedim. Nedenini bilmiyorum. Sadece ilk başta bunun tuhaf olduğunu düşünmüştüm ve kitapların ne dediğini anlamayacağımdan emindim. Sanırım, gerçekten denemiş olsaydım bu konuda üniversite bitirebilirdim. Danışmanlarımın hepsi bana uygulamalı matematiği seçmemi söylediler, ben de yaptım. Neyi yapabileceğimi söylediler, ben de onlara inandım. Benim gerçek bir bilim çalışması yapabilecek türde bir beyne sahip olduğumu düşünmediler. Belki de yanıldılar.</p>

  <p>Okuduğum kitapların ve testlerden aldığım puanların bulunduğu çıktıyı Lucia’ya gösterdim. “Bundan sonra ne okumam gerektiğini bilmek istiyorum,” dedim.</p>

  <p>“Lou -şaşırdığımı söylemekten utanıyorum.” Lucia başını sallıyor. ‘‘Tom, gel bunu gör. Lou bir biyoloji lisans öğrencisinin yapması gereken çalışmayı bir haftada yapmış.”</p>

  <p>“Pek değil,” diyorum. “Sadece bir hedefim var ve lisans için nüfus biyolojisi ve botanik dersleri de almak gerek-”</p>

  <p>“Ben daha çok derinlikten söz ediyorum,” diyor Lucia. “En düşük seviyeden ciddi çalışma gerektiren seviyelere gelmişsin... Lou, sen gerçekten organik sentezleri anlayabiliyor musun?”</p>

  <p>“Bilemiyorum,” diyorum. “Laboratuvar çalışması yapmadım. Ancak biçim düzenleri, kimyasalların birbirine geçişleri oldukça açık görünüyor-"</p>

  <p>“Lou, bana neden birbirine bitişik bazı grupların karbon halkasına yapıştığını ve diğerlerinin neden bir ya da iki karbona yapışmadığını söyleyebilir misin?”</p>

  <p><i>Bu aptalca bir soru</i> diye düşünüyorum. Grupların birleşmesinin nedeni, biçimlerinin ya da taşıdıkları yükün bir sonucudur. Çevrelerindeki negatif ya da pozitif yük bulutlarıyla o yumrulu biçimleri kafamda net olarak görebiliyorum. Bunun aptalca bir soru olduğunu Tom’a söylemek istemiyorum. Bunu açıklayan metnin içindeki paragrafları hatırlıyorum ancak sanırım bunları papağan gibi ezberden okumamı değil, kendi sözcüklerimle anlatmamı ister. Bu yüzden aynı ifadeleri kullanmadan, olabildiğince açık bir şekilde açıklıyorum.</p>

  <p>“Ve tüm bunları sadece kitapları okuyarak mı öğrendin-kaç kere okudun?”</p>

  <p>“Bir kere,” diyorum. “Bazı paragrafları iki kere.”</p>

  <p>“Vay anasını,” diyor Tom. Lucia onu dürtüyor. Bu şekilde konuşulmasından hoşlanmıyor. “Lou, bunları öğrenmek için üniversite öğrencilerinin ne kadar çalıştığı hakkında bir fikrin var mı?”</p>

  <p>Öğrenmek zor değil. Öğrenmemek zor. “Bunları kafamda görmek benim için kolay bir şey,” diyorum. “Ve kitaplarda resimler vardı.”</p>

  <p>“Güçlü bir görsel hafıza,” diye mırıldanıyor Lucia.</p>

  <p>“Ne kadar resim olsa ya da ne kadar animasyon videoları olsa,” diyor Tom, “üniversite öğrencilerinin çoğu organik kimyayla ilgili sorun yaşar. Ancak sen kitabı bir kere okuyarak tüm bunları öğreniyorsun -Lou, bize hiç söylemedin, sen bir dahiymişsin.”</p>

  <p>”Bu splinter beceri yani parçalı beceri; otizmli kişinin ya da çocuğun sergilediği üstün beceri. Harfleri veya sayıları tanımamasına rağmen, alfabeyi veya sayıları sayabilmesi gibi,” diyorum. Tom’un ifadesi beni korkutuyor; benim bir dahi olduğumu düşünürse belki onlarla eskrim yapmamı istemeyebilir.</p>

  <p>“Splinter beceri zırvası,” diyor Lucia. Sesi öfkeli geliyor; midemin kasıldığını hissediyorum. “Seninle ilgili değil,” diyor hemen. “Ancak bu splinter beceri tamamen modası geçmiş bir şey. Herkesin güçlü ya da zayıf olduğu yanları vardır, insanlar becerilerini hayata geçiremeyebilirler. Fizik öğrencileri mekanikte çok iyi notlar alıp, kaygan bir yolda araç kullanırken çuvallayabilirler; teoriyi bilirler ancak bunu araç sürüşüne uygulayamazlar. Ben seni yıllardır tanıyorum -seninkiler gerçek <i>beceriler,</i> splinter beceri değil.”</p>

  <p>“Ancak ezberle ilgili olduğunu düşünüyorum,” diyorum hala duyduğum endişe yüzünden. "Gerçekten çok hızlı ezberleyebilirim. Ve standart testlerin çoğunda başarılıyımdır.”</p>

  <p>“Bunları kendi sözcüklerinle açıklaman ezber değildir,” diyor Tom. “İnternetteki yazıyı biliyorum... farkında mısın, Lou, hayatımı nasıl kazandığımı hiç sormadın bana?”</p>

  <p>Bu benim için tıpkı soğuk havada kapı tokmağını tutmak gibi bir şok. Haklı. Onun mesleğini hiç sormadım; insanlara mesleklerini sormak aklıma gelmiyor. Lucia’yı klinikte tanıdım bu yüzden doktor olduğunu biliyorum ancak Tom? “Mesleğin nedir?” diye soruyorum şimdi.</p>

  <p>“Üniversitenin kimya mühendisliği bölümündeyim.”</p>

  <p>“Ders mi veriyorsun?” diye soruyorum.</p>

  <p>“Evet. İki lisans ve bir de son sınıfım var. Kimya mühendisliği branşı seçenler organik kimya dersleri almak zorundalar, bu yüzden onları iyi tanıyorum. Anlayan öğrencilerin anlamayanlara kıyasla anladıklarını nasıl anlattıklarını biliyorum.”</p>

  <p>“Yani -benim gerçekten anladığımı mı düşünüyorsun?” “Lou, bu senin <i>zekan.</i> Sen anladığını düşünüyor musun?”“Anladığımı düşünüyorum...”</p>

  <p>“Ben de öyle düşünüyorum. Bir haftadan kısa bir sürede bunu başarabilen biriyle daha önce karşılaşmamıştım. Hiç IQ testi yaptırdın mı, Lou?”</p>

  <p>“Evet.” Bu konuda konuşmak istemiyorum. Her yıl farklı testler yaptırıyordum. Testlerden hoşlanmıyorum. Bazen başarısız olduğum oluyor.”</p>

  <p>“Sana ya da ailene sonuçları söylediler mi?"</p>

  <p>“Hayır söylemediler,” diyorum. “Bu annemi üzüyordu. Benimle ilgili beklentilerini etkilemek istemediklerini söylediler. Ancak liseden mezun olabileceğimi söylediler.”</p>

  <p>“Hmm. Keşke bu konuda bir fikrimiz olabilseydi...yeniden test yaptırmak ister misin?”</p>

  <p>“Neden?” diye soruyorum.</p>

  <p>“Sanırım...sadece sonucu bilmek istiyorum...ancak bu testlere girmeden de bu kadarını yapabiliyorsan, aslında ne değişir ki?”</p>

  <p>“Lou, kayıtlarını kim tutuyor?” diye soruyor Lucia.</p>

  <p>“Bilmiyorum," diyorum. “Sanırım eski okulum. Doktorlar. Ailem öldükten sonra oraya hiç gitmedim."</p>

  <p>“Onlar senin kayıtların; onları almalısın. Tabii istiyorsan." Bu daha önce hiç düşünmediğim bir şeydi. İnsanlar büyüdükten ve okudukları yerden ayrıldıktan sonra okul ve tıbbi kayıtlarını alabiliyorlar mıydı? İnsanların bu kayıtlara neler yazdıklarını gerçekten bilmek istediğimden emin değilim. Ya benim hatırladığımdan beter şeyler yazarlarsa?</p>

  <p>“Neyse," diye devam ediyor Lucia. “Sanırım bundan sonra denemen için iyi bir kitap biliyorum. Biraz eski bir kitap ancak içinde yanlış bir bilgi yok gerçi bu kitaptan sonra birçok yeni şey öğrenildi. Cego ve Clinton’ın <i>Beynin İşlevselliği</i> adlı kitabı. Sanırım...bende var...” Odadan çıkıyor ve ben de Tom’la Lucia’nın söylediklerini düşünüyorum. Çok fazla şeyler; kafatasımın içinde sıçrayan hızlı fotonlar gibi, kafam düşüncelerle uğulduyor.</p>

  <p>“Al, Lou,” diyor Lucia, kitabı bana verirken. Ağır, kalın ve bez kaplı bir kitap. İsmi ve yazarları siyah dikdörtgen şeklindeki kitap sırtına altın harflerle işlenmiş. Kağıda basılı bir kitap görmeyeli uzun zaman olmuştu. “İnternette de yayımlanmış olabilir ancak emin değilim. Tıp fakültesine başladığımda almıştım. Bir göz at.”</p>

  <p>Kitabı açıyorum. İlk sayfada hiçbir şey yok. Bir sonraki sayfada kitabın adı ve yazarları var -Betsy R. Cego ve Malcolm R. Clinton. Bu R harfinin ortak bir isim olup olmadığını ve neden birlikte yazdıklarını merak ediyorum. Bir boşluk var ve en altta şirketin adı ve tarih var. Bu yayıncı olmalı. R. Scott Landsdown Yayınları. Bu sayfanın arkasın küçük harflerle bilgiler var. Ve sonrakinde yine kitabın ve yazarların adı. Sonraki sayfada “Önsöz” yazıyor. Okumaya başlıyorum.</p>

  <p>“Onu ve tanıtım yazısını geçebilirsin,” diyor Lucia. "Bölümlerdeki açıklamaların seviyesi konusunda nasıl olduğunu görmek istiyorum.”</p>

  <p>Neden insanların okumayacakları sayfalar koyuyorlar ki? Önsöz niye? Tanıtım? Lucia’yla tartışmak istemiyorum ancak bana okumam gerekirmiş gibi geliyor. Şimdilik geçiyorum ve sayfaları karıştırarak ilk bölümü buluyorum.</p>

  <p>Okuması zor değil ve anlayabiliyorum. Yaklaşık on sayfa kadar okuduktan sonra başımı kaldırıyorum, Tom ve Lucia beni izliyorlar. Yüzümün kızardığını hissediyorum. Okurken onları tamamen unutmuşum. İnsanları unutmak hoş bir şey değildir.</p>

  <p>“İyi mi, Lou?” diye soruyor Lucia.</p>

  <p>“Hoşuma gitti,” diyorum.</p>

  <p>“Güzel. Onu evine götürebilir ve istediğin kadar tutabilirsin. İnternette bildiğim başka kaynakları da sana e-postayla gönderirim. Olur mu?</p>

  <p>“Olur,” diyorum. Okumaya devam etmek istiyorum ancak dış kapının açıldığını duyuyorum ve eskrim zamanının geldiğini anlıyorum.</p>
</body>
</html>
