<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h1>DÖRT</h1>

  <p>TOM SOKAKTAN MARJORY SHAW VE DON POITEAU’NUN BAHÇEYE GELİŞLERİNİ İZLİYOR. Lucia, Marjory’nin Lou’yla yakınlaşmaya başladığını söylemişti ancak Marjory şu anda Don’la yürüyordu. Bunun bir ayrıcalık olduğunu düşünen Don onun çantasını taşıyordu, peki Marjory ondan hoşlanmasaydı, çantasını geri almaz mıydı?</p>

  <p>İç çekti ve elini seyrelmiş olan saçlarının arasından geçirdi. Eskrim sporunu seviyordu, insanların buraya gelmesini seviyordu ancak yaşı ilerledikçe gruptaki kişiler arası entrikaların ağırlığı onu en fazla yoran şey oluyordu. Lucia’yla evlerinin, insanların fiziksel ve sosyal potansiyellerini geliştireceği bir yer olmasını istiyordu ancak görünüşe bakılırsa, bir bahçe dolusu hiç büyümeyen ergenin arasında sıkışıp kalmıştı. Er ya da geç, hepsi ona şikayetleri, kinleri ve incinen duygularıyla geliyordu.</p>

  <p>Ya da Lucia’ya gidiyorlardı. Bunu genellikle kadınlar yapıyordu. Yanına oturuyorlar, onun nakış işleriyle ya da fotoğraflarıyla ilgileniyormuş gibi yapıp, bütün dertlerini dökülüyorlardı. O ve Lucia saatlerini neler olup bittiğini, onlara ne türde destek olabileceklerini, fazla sorumluluk almadan nasıl yardımcı olabileceklerini konuşarak geçiriyorlardı.</p>

  <p>Don ve Marjory yaklaştıkça, Tom, Marjory’nin rahatsızlığını fark etti. Don, her zaman olduğu gibi dikkatsizdi, hızlı konuşuyor ve konuştuklarının heyecanıyla kızın çantasını sallayıp duruyordu. Tipik bir örnek, diye düşündü Tom. Gece bitmeden Marjory’den, Don’un ne kadar rahatsız olduğunu, Don’dan da Marjory’nin kendisini yeterince anlamadığına dair şikayetleri duyacaktı.</p>

  <p>“Malzemelerini her zaman aynı yere koymak istiyor, başka yere koyamaz çünkü,” diyordu Don, Tom’un onları duyabileceği yakınlığa geldiklerinde.</p>

  <p>“Bu düzenli olmakla ilgili bir şey,” dedi Marjory. Sesi aşırı titiz biri gibi çıkıyordu ve bu da çok fazla rahatsız olduğu anlamına geliyordu. “Düzenli olmaya karşı mısın?”</p>

  <p>“Ben takıntıya karşıyım,” dedi Don. “Ama sen bir gün sokağın bu tarafına, diğer gün diğer tarafına park ederek ve değişik giysiler giyerek sağlıklı bir esneklik gösteriyorsun. Lou, her hafta aynı giysilerle geliyor -tertemiz, buna saygı duyuyorum ama sürekli aynı giysiler- tıpkı malzemelerini her zaman aynı yere koyması gibi ...”</p>

  <p>“Sen malzemelerini farklı yerlere koyuyorsun ve Tom da onları kaldırtıyor, değil mi?” dedi Marjory.</p>

  <p>“Çünkü Lou buna sinirleniyor,” dedi Don, asık suratla. “Bu haksızlık-”</p>

  <p>Tom, Marjory’nin Don’a bağırmak istediğini anladı. O da bağırmak istiyordu. Ancak Don’a bağırmak görünüşe bakılırsa, bir işe yaramayacaktı. Don’un sekiz yılını ona bakıcılık etmekle geçirmiş, ağırbaşlı, çok çalışkan bir kız arkadaşı olmuştu ve Don hala aynıydı.</p>

  <p>“Ben de düzeni severim,” dedi Tom, sesinin iğneleyici çıkmamasına özen göstererek. “Kimin malzemesini nerede bulacağını bildiğimizde işler herkes için kolaylaşır. Üstelik malzemeleri ortalıkta bırakmak aynı yerde durmaları konusunda ısrar etmek kadar takıntılı bir durum olabilir.”</p>

  <p>“Hadi, Tom; <i>unutkanlıkla takıntılı olmak</i> farklı şeyler.” Sesi, rahatsız olmak bir yana sanki Tom cahilmiş de, onunla eğleniyormuş gibi çıkıyordu. Tom onun iş yerinde de böyle davranıp davranmadığını merak etti. Eğer öyleyse, bu inişli çıkışlı çalışma geçmişini açıklıyordu.</p>

  <p>“Benim kurallarım yüzünden Lou’yu suçlamamalısın,” dedi Tom. Don omuz silkti ve malzemelerini almak için eve girdi.</p>

  <p>Her şey başlamadan önce birkaç dakikalık bir huzur... Tom esnemelere başlayan Lucia’nın yanına oturdu ve ayak parmaklarına dokunmaya çalıştı. Bunu yapmak eskiden daha kolaydı. Marjory de Lucia’nın yanına oturdu ve ileriye doğru uzanarak alnını dizlerine dokundurmaya çalıştı.</p>

  <p>“Lou’nun bu akşam burada olması gerekiyordu,” dedi Lucia. Yan gözle Marjory’ye baktı.</p>

  <p>“Acaba onu rahatsız mı ettim?” dedi Marjory. “Yani benimle havaalanına gelmesini istemekle.”</p>

  <p>“Sanmıyorum,” dedi Lucia. “Hatta bundan çok hoşlanmış olduğunu söyleyebilirim. Bir şey mi oldu?”</p>

  <p>“Hayır. Arkadaşımı aldık; Lou’yu buraya geri getirdim. O kadar. Don malzemeleriyle ilgili bir şeyler söyledi-”</p>

  <p>“Oh, Tom malzemelerin çoğunu ona toplattı. Onları gelişigüzel raflara atacaktı. Ama Tom onları düzgün bir biçimde yerleştirmesini söyledi. Malzemelerin nasıl yerleştirildiğini defalarca gördü, şimdiye kadar öğrenmiş olmalıydı ama Don... asla öğrenmeyecek. Helen’den ayrıldığından beri yıllar önce tanıdığımız umursamaz o küçük çocuğa geri döndü. Keşke biraz büyüse.”</p>

  <p>Tom bir şey söylemeden onları dinledi. Bu işaretlerin neler getireceğini biliyordu: Lucia her an Marjory’nin Lou ve Don’la ilgili duygularını kurcalamaya başlayabilirdi ve bu gerçekleştiğinde işin içinde olmak istemiyordu. Esneme hareketlerini bitirdi ve Lou evin köşesinden dönerken ayağa kalktı.</p>

  <p>&nbsp;</p>

  <p style="text-align: center;"><img alt="Asiz" src="../Images/Asiz.png" /></p>

  <p>&nbsp;</p>

  <p>TOM, IŞIKLARI KONTROL EDİP, BİRİNİN YARALANMASINA NEDEN OLABİLECEK ŞEYLERİ ORTADAN KALDIRIRKEN LOU’NUN ESNEME HAREKETLERİNİ İZLEDİ... Her zamanki gibi düzenli ve tam yapıyordu. Bazı insanlar onu sıkıcı bulabilirlerdi ancak Tom onu çok ilginç buluyordu. Otuz yıl önce olsa asla bu durumda olamazdı; elli yıl önce olsa yaşamını bir klinikte geçirmek zorunda kalırdı. Erken müdahale ve eğitim yöntemlerindeki gelişmeler ve bilgisayar destekli duyusal bütünleştirme egzersizleri ona iyi bir iş bulma, bağımsız yaşama, eşit koşullarda gerçek hayatla mücadele yeteneği kazandırdı.</p>

  <p>Bu uyumun mucizesi olduğu kadar Tom için aynı zamanda üzücüydü de. Lou’dan daha genç ve aynı nörolojik eksikliklerle doğan insanlar, yaşamlarının ilk iki yılında gen tedavisiyle tamamen iyileşebiliyorlardı. Sadece ailesi tedaviyi reddedenler tıpkı Lou gibi yorucu tedavilerle mücadele etmek zorunda kalıyorlardı. Eğer Lou daha genç olmuş olsaydı, bu kadar acı çekmek zorunda kalmayacaktı. Normal olabilirdi, o ne demekse.</p>

  <p>Her şeye rağmen buradaydı ve eskrim yapıyordu. Tom onun, ilk başladığı zamanki sarsak ve dengesiz hareketlerini düşündü -uzun süre Lou’nun eskrim yapması görüntüde bir şakadan öteye gitmiyordu. Gelişimin her aşamasında, her zamanki gibi yavaş ve zor başlangıçlar yapıyor, yavaş gelişim gösteriyordu.</p>

  <p>Her aşamada büyük bir çabayla uzmanlaşmıştı, bu doğuştan gelen bir yetenek değildi. Dahası fiziksel yeteneğinin yanı sıra, diğer eskrimcilerin onlarca yılını alan beyinsel yeteneğini sadece birkaç ay içinde kazanmıştı.</p>

  <p>Tom, Lou’yla göz göze geldi ve baş işaretiyle onu çağırdı. “Sana söylediğimi unutma -buradaki üst düzey oyuncularla karşılaşmalısın artık.”</p>

  <p>“Evet...” dedi Lou, sonra da usule uygun selam verdi. Açılış hareketleri sert gibi görünüyordu ancak sonra avantaj sağlayan orantılı hareketlerle farklı bir tarza geçti. Tom onu çevreledi, yön değiştirdi, yanıltıcı hareketler yaptı, sahte boşluklar yarattı. Lou onun her hareketine birebir karşılık vererek, tıpkı daha önce kendisine yapıldığı gibi onu denedi. Lou’nun hareketlerinde ona karşılık vermekten çok bir biçim düzeni mi vardı? Bunu söylemesi zordu. Ancak Lou neredeyse onu yakalıyordu, onun hareketlerini bekleyerek... Öyle düşündü Tom, kendisinin bir biçim düzeni vardı ve Lou bunu çözmüştü.</p>

  <p>“Biçim düzenlerini mi inceliyorsun?” diye sordu yüksek sesle. O sırada Lou’nun kılıcı Tom’unkini aşmış ve göğsüne tuş yapmıştı. “Bunu tahmin etmeliydim.”</p>

  <p>“Üzgünüm,” dedi Lou. “Bunu neredeyse her zaman söylüyordu, “Üzgünüm,” utanmış görünüyordu.</p>

  <p>“Güzel bir tuş,” dedi Tom. “Maça odaklanmak yerine bu yaptığın şeyi nasıl yaptığını düşünüyordum. Biçim düzenlerini mi inceliyorsun?”</p>

  <p>“Evet,” dedi Lou. Sesi hafif şaşırmış gibi çıktı.</p>

  <p>“Ben bunu gerçek zamanda yapamam,” dedi Tom. “Karşımdakinin gerçekten basit bir biçim düzeni olmadığı sürece.”</p>

  <p>“Bu haksızlık mı?” diye sordu Lou.</p>

  <p>“Bunu yapabiliyorsan, hiç de haksızlık değil,” dedi Tom. “Bu aynı zamanda iyi bir eskrimci olduğunun da işaretidir - aynı zamanda iyi bir satranç oyuncusu olduğunun da. Satranç oynuyor musun?”</p>

  <p>“Hayır.”</p>

  <p>“Şey... Bakalım kendimi yaptığım şeye verip, ben de sana tuş yapabilecek miyim?” Tom başıyla işaret verdi ve yeniden başladılar ancak Tom’un dikkatini vermesi kolay olmuyordu.</p>

  <p>Lou’yu düşünmek istiyordu -o sarsak hareketlerin ne zaman bu kadar etkili olmaya başladığını, ondaki gerçek yeteneği ne zaman gördüğünü, Lou’nun ne zamandan beri biçim düzenlerini incelediğini düşünmek istiyordu.</p>

  <p>Tom bir açıklık yakaladı ve içeri girdi ancak göğsüne yapılan başka bir hamleyle durduruldu.</p>

  <p>“Aman tanrım, Lou, bunu yapmaya devam edersen seni turnuvalara hazırlamamız gerekecek,” dedi, yarı şaka, yarı ciddi. Lou kaskatı kesildi, omuzlarını kamburlaştırdı. “Bu seni rahatsız mı etti?”</p>

  <p>“Ben ... bence turnuvalara katılmamalıyım,” dedi Lou.</p>

  <p>“Sen bilirsin.” Tom yeniden selamladı. Lou’nun kendisini neden bu biçimde ifade ettiğini merak etti. Turnuvalara katılmak istememek başka bir şeydi, katılmaması “gerektiğini” düşünmek başka bir şey. Lou normal olsaydı -Tom bu sözcüğü aklından geçirdiği için kendinden nefret etti ancak ne yazık ki vardı- üç yıldır turnuvalara katılıyor olurdu. Tom dikkatini maça vermeye çalıştı, bir hamleyi zar zor savdı ve kendi hamlelerini daha gelişigüzel yapmaya çalıştı.</p>

  <p>Sonunda nefesi kesildi ve durmak zorunda kaldı. “Bir molaya ihtiyacım var, Lou. Buraya gel de maçı değerlendirelim,” dedi. Lou söylenene uyarak peşinden gitti ve Tom kendisine bir sandalye çekerken, o da verandayı çevreleyen kaya tabakasının üzerine oturdu. Lou terliyordu ancak Tom onun nefesinin kesilmemiş olduğunu fark etti.</p>

  <p>&nbsp;</p>

  <p style="text-align: center;"><img alt="Asiz" src="../Images/Asiz.png" /></p>

  <p>&nbsp;</p>

  <p>TOM SONUNDA DURUYOR, NEFES NEFESE KALIYOR VE DEVAM ETMEK İÇİN FAZLACA YORULDUĞUNU SÖYLÜYOR. Diğer iki kişi ringe çıkarken beni yanına çağırıyor. Güçlükle nefes alıyor; sözcükler ağzından aralıklarla çıkıyor, bu da anlamamı kolaylaştırıyor. İyi olduğumu düşünmesine seviniyorum.</p>

  <p>“Ama senin henüz nefesin kesilmemiş. Git başkalarıyla maç yap, benim de nefesimin düzene girmesine izin ver. Sonra konuşuruz.”</p>

  <p>Lucia’nın yanında oturan Marjory’ye bakıyorum. Tom’la birlikte maç yaparken beni izlediğini görmüştüm. Şimdi yere bakıyor, sıcak yanaklarını daha da pembeleştirmiş. Midem kasılıyor ancak ayağa kalkıp yanına gidiyorum.</p>

  <p>“Merhaba, Marjory,” diyorum. Kalbim deli gibi çarpıyor.</p>

  <p>Başını kaldırıp bakıyor. Gülümsüyor, gerçek bir gülümseme. “Merhaba, Lou,” diyor. “Bu akşam nasılsın?”</p>

  <p>“İyi.” diyorum. “Benimle... sen benimle... benimle maç yapmak ister misin?”</p>

  <p>“Elbette.” Eğilip maskesini alıyor ve yüzüne takıyor. Artık yüzünü göremiyorum, ben de maskemi taktığımda o da benim yüzümü göremeyecek. Maskemi indiriyorum. Görülmeden de bakabilirim; kalp atışlarım normale dönüyor.</p>

  <p>Saviolo’nun el kitabındaki yinelemelerle başlıyoruz. Adım adıma, birbirimizi kuşatarak ve birbirimizi hissederek. Bu hem alışılagelmiş, hem de karşılıklı konuşma gibi bir şey. Dengeli bir biçimde onun hamlelerini sayıyorum, onun savuşturmalarına karşı hamleler yapıyorum. Hareketleri Tom’unkilerden daha yumuşak, daha çekingen. Kuşat, adım at, sor, yanıtla; kafamdaki müziğin bir diyaloğu.</p>

  <p>Hiç beklemediğim anda hareketsiz kalınca ona tuş yapıyorum. Ona vurmak istememiştim. “Üzgünüm,” diyorum. Müziğim hız kesiyor; ritmim bocalıyor. Geri adım atıyorum, teması yitiriyorum, kılıcımın ucu yere dokunuyor.</p>

  <p>“Hayır -güzel hareketti,” diyor Marjory. “Gardımı düşürmemem gerektiğini bilmeliydim...”</p>

  <p>“Canın acıdı mı?” Sanki ona çok sert dokundum.</p>

  <p>“Hayır... Devam edelim.”</p>

  <p>Maskesinin içinden dişlerinin pırıltısını görebiliyorum; gülümsüyor. Selamlıyorum; bana karşılık veriyor; dansımıza geri dönüyoruz. Dikkatli olmaya çalışıyorum ve çelik kılıçlarımızın birbirine dokunuşundan onun daha sağlam, odaklanmış durduğunu ve daha hızlı hareket ettiğini anlıyorum. Ben hızlanmıyorum; omzuma tuş yapıyor. Bu noktadan sonra onun adımlarına ayak uyduruyorum, karşılamaları olabildiğince uzun tutmaya çalışıyorum.</p>

  <p>Çok kısa zamanda daha sık nefes alıp verdiğini duyuyorum ve dinlenmek için mola almak istediğini anlıyorum. Kollarımızı kenetleyerek birbirimize teşekkür ediyoruz; başımın döndüğünü hissediyorum.</p>

  <p>“Çok eğlenceliydi,” diyor. “Çalışmamak için bahane bulmaktan vazgeçmeliyim. Eğer ağırlık çalışması yapmış olsaydım, kolum bu kadar ağrımazdı.”</p>

  <p>“Ben haftada üç gün ağırlık çalışıyorum,” diyorum. Sonra ona ne yapmak gerektiğini söylediğimi ya da böbürlendiğimi düşünebileceğini fark ediyorum ancak ben sadece bir yerim ağrımasın diye ağırlık çalıştığımı söylemek istemiştim.</p>

  <p>“Ben de çalışmalıyım,” diyor. Sesi mutlu ve rahat çıkıyor. Ben de rahatlıyorum. Ağırlık çalıştığımı söylediğim için mutsuz olmamış. “Eskiden çalışıyordum. Ama yeni bir proje üzerinde çalışıyorum ve bütün zamanımı yiyor.”</p>

  <p>Projeyi saati kemiren canlı bir şey gibi hayal ediyorum. Bu Emmy’nin sözünü ettiği proje olmalı.</p>

  <p>“Evet. Ne projesi bu?” Yanıt beklerken güçlükle nefes alıyorum.</p>

  <p>“Şey, benim alanım nöromüsküler sinyal sistemleri,” diyor Marjory. “Gen tedavisinde başarı elde edilemeyen bazı genetik nöromüsküler hastalıklar için olası tedaviler üzerinde çalışıyoruz.” Bana bakıyor ve ben de onaylarcasına başımı sallıyorum.</p>

  <p>“Kas distrofisi gibi mi?” diye soruyorum.</p>

  <p>“Evet, öyle,” diyor Marjory. “Aslında eskrime bu yüzden başladım.”</p>

  <p>Alnımın kırıştığını hissedebiliyorum; merak. Eskrimle kas distrofisinin ne ilgisi var? Kas distrofisi olanlar eskrim yapamazlar. “Eskrim mi...?”</p>

  <p>“Evet. Yıllar önce bölümün bir toplantısına giderken yolum Tom’un eskrim üzerine demo verdiği bir bahçeden geçti. İyi bir kas fonksiyonunu bir kullanıcının değil, bir doktorun bakış açısıyla düşünüyordum... Orada durduğumu, eskrim yapan insanları izlediğimi ve kas hücrelerinin biyokimyasal davranış biçimini düşündüğümü hatırlıyorum. Bir anda Tom bana geldi ve denemek isteyip istemediğimi sordu. Sanırım insanların bacak kaslarını izlerken yüzümde beliren ifadeyi eskrime olan ilgimle karıştırmıştı.”</p>

  <p>“Üniversitede de eskrim yaptığını sanıyordum,” diyorum.</p>

  <p>“O üniversitedeydi,” diyor Marjory. Bu dediğim dönemde mezun olmuştum.”</p>

  <p>“Oh. .. Demek her zaman kaslar üzerine çalıştın?”</p>

  <p>“Bir anlamda öyle. Kas hastalıklarında gen tedavilerinin başarısıyla daha çok nöromüsküler alanına kaydım... ya da işverenlerim kaydı, demeliyim. Benden proje müdürü olmaz.” Uzun süre yüzüme bakıyor; ben başımı çeviriyorum çünkü bu çok yoğun bir duygu. “Umarım benimle havaalanına gelmeni istememe kızmamışsındır, Lou. Kendimi senin yanında güvende hissettim.”</p>

  <p>İyice ısındığımı hissediyorum. “Şey ben... kızmadım... ben istedim-” Boğazım kuruyor, güçlükle yutkunuyorum. “Kızmadım,” diyorum, alçak bir sesle. “Seninle gittiğime sevindim.”</p>

  <p>“Bu iyi,” diyor Marjory.</p>

  <p>Başka bir şey söylemiyor; bedenimin rahatladığını hissederek yanında oturuyorum. Eğer mümkün olsa, bütün gece burada oturabilirim. Kalp atışlarım yavaşlarken, diğerlerine bakıyorum. Birbirleriyle maç yapıyorlar. Don verandanın karşısında bir koltuğa çökmüş; bana bakıyor ancak ben ona baktığımda gözlerini çeviriyor.</p>

  <p>&nbsp;</p>

  <p style="text-align: center;"><img alt="Asiz" src="../Images/Asiz.png" /></p>

  <p>&nbsp;</p>

  <p>TOM, BİRLİKTE ÇIKAN MAX, SUSAN VE MARJORY’YE EL SALLADI. Döndüğünde Lou hala oradaydı. Peşinde dertlerini anlatmak isteyenlerle birlikte Lucia içeri girmişti.</p>

  <p>“Bir araştırma var,” dedi Lou. “Yeni. Belki bir tedavi.”</p>

  <p>Tom onun sesindeki iniş çıkışlar yüzünden ona daha fazla kulak verdi, tonlamalarında apaçık bir gerginlik vardı. Lou korkmuştu; sesi sadece endişelendiğinde böyle çıkardı.</p>

  <p>“Hala deney aşamasında mı yoksa kullanılıyor mu?” “Deney aşamasında. Ama onlar, iş yerindekiler istiyor -patronum dedi ki ... benim tedavi görmemi istiyorlar.”</p>

  <p>“Deney aşamasındaki bir tedaviyi mi? Bu tuhaf. Genellikle onlar ticari sağlık planlarına kapalıdırlar.”</p>

  <p>“Bu-şey-Cambridge merkezinde geliştirilmiş bir tedaviymiş,” dedi Lou, sesi daha tedirgin ve mekanik çıkmıştı. “Şirket yasal haklarını satın almış. Patronum patronunun bu tedavinin biz de uygulanmasını istediğini söylüyor. Patronum ona katılmıyor ama onlara engel olamıyor.”</p>

  <p>Tom yumruğunu birilerinin kafasına indirmek istedi. Lou korkmuştu; birileri ona baskı yapıyordu. Tom kendisine Lou’nun kendi çocuğu olmadığını hatırlattı. Bu konuda herhangi bir hakkı yoktu ancak Lou’nun arkadaşı olarak bazı sorumlulukları vardı.</p>

  <p>“Nasıl uygulandığını biliyor musun?” diye sordu.</p>

  <p>“Henüz değil.” Lou başını salladı. Geçtiğimiz hafta web sitesinde yayınlandı; yerel otizm derneği bir toplantı düzenledi ama onlar da fazla bir şey bilmiyorlar... insanlar üzerinde uygulanması için yıllar geçmesi gerektiğini düşünüyorlar. Bay Aldrin -benim müdürüm- denenebileceğini söylüyor ve Bay Crenshaw da üzerimizde denemesini istiyor.”</p>

  <p>“Deneysel şeylerin üzerinizde uygulanması için sizi zorlayamazlar, Lou; sizi zorlamaları yasalara aykırı-”</p>

  <p>“Ama işimi elimden alabilirler-”</p>

  <p>“Eğer denemezseniz sizi işten atmakla mı tehdit ediyorlar? Bunu yapamazlar.” Yapamayacaklarını düşünüyordu. Bunu üniversitede yapamazlardı ancak özel sektör farklıydı. O kadar mı farklıydı? “Bir avukata ihtiyacın var,” dedi. Tanıdığı avukatları geçirdi aklından. <i>Gail bu dava için doğru avukat olabilirdi,</i> diye düşündü Tom. Gail uzun zaman insan hakları için çalışmıştı ve karşılığını almıştı. Birilerini kafasını patlatmaktan daha iyi şeyler yapacak birileri olmalıydı.</p>

  <p>“Hayır... evet... bilmiyorum, endişeleniyorum. Bay Aldrin yardıma, bir avukata ihtiyacımız olduğunu söyledi-”</p>

  <p>“Bu kesinlikle doğru,” dedi Tom. Lou’ya düşünecek başka bir şeyler vermenin yararlı olup olmayacağını merak etti. “Bak, hani sana turnuvalardan söz etmiştim ya-”</p>

  <p>“Yeterince iyi değilim,” dedi Lou telaşla.</p>

  <p>“Aslında iyisin. Belki turnuvalarda mücadele etmenin diğer sorununu çözmene yaran olabilir.” Tom, bunun iyi bir fikir olduğunu nereden çıkardığını anlamaya çalıştı. “Eğer işverenine karşı bir dava açmak zorunda kalırsan, bu tıpkı bir eskrim maçı gibi olabilir. Eskrimden kazandığın güven sana yardımcı olabilir.”</p>

  <p>Lou neredeyse ifadesiz bir biçimde ona baktı. “Nasıl yardımcı olacağını anlamadım.”</p>

  <p>“Şey... belki de olmaz. Ben sadece bizim dışımızdaki insanlarla deneyim yaşarsan, sana yardımı olabilir diye düşünmüştüm.”</p>

  <p>“Turnuva ne zaman?”</p>

  <p>“Bir sonraki yerel turnuva birkaç hafta sonra yapılacak. Cumartesi günü. Seni biz götürebiliriz; Lucia ve ben güzel insanlarla tanışabilmen için sana destek oluruz.”</p>

  <p>“Güzel olmayan insanlar da mı var?”</p>

  <p>“Şey, evet. Güzel olmayan insanlar her yerde vardır ve bunlardan birkaçı her zaman eskrim gruplarının içine sızmayı başarır. Ama çoğu iyi insanlardır. Hoşuna gidebilir.” Tom, Lou’nun daha çok normal hayata maruz kalmasını gerektiğini bilmesine rağmen daha fazla zorlamak istemiyordu, tabii bir avuç hırslı yaratığın dünyasına normal denirse. Günlük hayatlarında normallerdi; sadece gösterişli kostümler giyip, kılıçlarıyla birbirlerini öldürmek istiyorlardı.</p>

  <p>“Kostümüm yok,” dedi Lou, başını eğip kolları kesik eski deri ceketine baktı.</p>

  <p>“Sana bir şeyler ayarlarız,” dedi Tom. Lou onun kostümlerinden birinin içine rahatlıkla sığabilirdi. Zaten ihtiyacından fazla kostümü vardı. “Lucia bu konuda bize yardımcı olabilir.”</p>

  <p>“Ben emin değilim,” dedi Lou.</p>

  <p>“Gelecek hafta denemek isteyip istemediğini haber ver. Giriş paranı ödemek zorundayız. Eğer olmazsa ileri tarihte bir turnuva daha düzenlenecek.”</p>

  <p>“Bunu düşüneceğim,” dedi Lou.</p>

  <p>“Güzel. Şu diğer konuya gelince -sana yardımcı olabilecek bir avukat tanıyor olabilirim. Bir kontrol edeyim. Peki, ya Merkez onlarla konuştun mu?”</p>

  <p>“Hayır. Bay Aldrin beni aradı ama kimse henüz resmi bir şey söylemedi. Sanırım onlar bir şey söyleyene kadar ben bir şey söylememeliyim.”</p>

  <p>“Haklarının ne olduğunu öğrenmen kimseyi incitmez,” dedi Tom. “Pek emin değilim -yasaların sürekli değişip durduğunu biliyorum ve şu andaki yasal sürecin nasıl işlediğini bilmiyorum. Senin bir uzmana ihtiyacın var.”</p>

  <p>“Bu pahalıya mal olur,” dedi Lou.</p>

  <p>“Olabilir,” dedi Tom. “Bunu sonra öğrenebiliriz. Eminim Merkez sana bunun bilgisini verir.”</p>

  <p>“Teşekkür ederim,” dedi Lou.</p>

  <p>Tom onun sessiz, kontrollü ve kendine özgü, korkutucu ancak zararsız haliyle gidişini izledi. Birilerinin Lou üzerinde deney yapacak olmasını düşünmek bile onu hasta ediyordu. Lou, Lou’ydu, olduğu haliyle iyiydi.</p>

  <p>İçeride Don tavan pervanesinin altına yayılmış, her zamanki gibi dur durak bilmeden konuşurken Lucia da yüzünde “Beni kurtar!” ifadesiyle nakışını işliyordu.</p>

  <p>“Pekala... Lou’nun gerçekten de yarışmaya hazır olduğunu düşünüyorsun, ha?” diye sordu Don.</p>

  <p>Tom başını sallayarak onayladı. “Bunu duydun demek. Evet, öyle düşünüyorum. Kendini çok geliştirdi. Şu anda burada en iyi eskrim yapan tek kişi o ve buraya kendi başına geldi.”</p>

  <p>“Öyle biri için aşırı bir baskı olur,” dedi Don.</p>

  <p>“Onun gibi biri derken... Otizm hastası mı demek istiyorsun?”</p>

  <p>“Evet. Kalabalığın ve gürültünün içinde pek başarılı olamıyorlar, değil mi? Bu yüzden onlar arasındaki çok iyi müzisyenlerin bile konser veremediklerini okumuştum. Lou iyi olabilir ama bence onu turnuvaya katılmaya zorlamamalısın. Pes eder.” Tom aklına gelen ilk şeyi söylemekten vazgeçti ve onun yerine, “İlk katıldığın turnuvayı hatırlıyor musun, Don?” diye sordu.</p>

  <p>“Şey, evet... Çok gençtim... Tam bir felaketti.”</p>

  <p>“Evet. İlk maçından sonra bana ne dediğini hatırlıyor musun?”</p>

  <p>“Hayır... Pek hatırlamıyorum. Kaybettiğimi biliyorum... dağılmıştım.”</p>

  <p>“Çevrendeki kalabalığın hareketliliği yüzünden dikkatini toplayamadığını söylemiştin.”</p>

  <p>“Evet, bu Lou gibi biri için daha beter olur.”</p>

  <p>“Don -senden daha beter nasıl kaybedebilir?”</p>

  <p>Don’un kıpkırmızı oldu. “Şey, ben... O-onun için daha beter olur. Kaybetmek yani. Benim için-”</p>

  <p>“Sen gidip altı bira içmiş, sonra ağacın dibine kusmuştun,” dedi Tom. “Sonra ağladın ve bunun hayatının en berbat günü olduğunu söyledin.”</p>

  <p>“Çok gençtim,” dedi Don. “Ve içimdekileri haykırdım ama daha sonra bu beni hiç rahatsız etmedi... O kendini toparlayamaz.”</p>

  <p>“Onun hisleri konusunda endişelenmene sevindim,” dedi Lucia. Tom, Lucia’nın sesindeki alaycı ton nedeniyle yüzünü buruşturdu.</p>

  <p>Don gözlerini kısmasına rağmen omuz silkti. “Elbette endişeleniyorum,” dedi. “O, hiçbirimize benzemiyordu.”</p>

  <p>“Bu doğru,” dedi Lucia. “O neredeyse hepimizden daha iyi bir eskrimci ve bazılarımızdan daha iyi bir insan.”</p>

  <p>“Tanrım, kötü bir havadasın,” dedi Don, espri havasında konuşuyordu ancak Tom onun espri yapmadığını biliyordu.</p>

  <p>“Sen kendini geliştirmiyorsun,” dedi Lucia, nakışını toparlayıp, ayağa kalktı; daha Tom bir şeyler söyleyemeden çıkıp gitti. Tom düşüncelerini Lucia’nın dile getirmesinden nefret ediyordu, kendine sakladığı düşüncelerini Lucia ifade ettiği için işin sonucuyla kendi başa çıkması gerekeceğini biliyordu. Don, Tom’a, ortak kadınlarıyla ilgili erkek erkeğe konuşalım dercesine bir bakış attı ancak ortak bir kadın yoktu.</p>

  <p>“Yoksa... yaş dönümüne... falan mı giriyor?” diye sordu Don.</p>

  <p>“Hayır,” dedi Tom. “Fikrini ifade ediyor.” Aslında bu ifade etmek istediği kendi fikriydi, peki bunu söylemeli miydi? Don neden büyümüyor ve sorun yaratmaktan vazgeçmiyordu? “Bak -yorgunum ve yarın sabah erken saatte dersim var.”</p>

  <p>“Tamam, tamam, mesajı aldım ben,” dedi Don, dramatik bir ifadeyle yerinde doğruldu.</p>

  <p>Sorun Don’un mesajı alamamasıydı. Oradan ayrılması beş dakika aldı; Tom kapıyı kilitledi ve Don’un her zaman yaptığı gibi geri dönüp başka bir şeyler söylememesi için ışıkları söndürdü. Tom kendini kötü hissediyordu; Don yıllar önce çekici ve hevesli bir çocuktu ve Tom onun olgun bir erkek olması için yardım edebilirdi. Eski dostlar ne için vardır?</p>

  <p>“Bu senin hatan değil,” dedi Lucia koridordan. Sesi artık yumuşamıştı ve Tom da biraz rahatladı; ne de olsa istediği kızgın bir Lucia’yı yatıştırmak değildi. “Sen uğraşmasaydın daha beter bir adam olurdu.”</p>

  <p>“Bilemiyorum,” dedi Tom. “Ben hala-”</p>

  <p>“Sen doğuştan bir eğitmensin, Tom, sen hala onları kendilerinden koruyabileceğini sanıyorsun. Düşünsene: Marcus, Colombia Üniversitesi’nde, Grayson, Michigan’da ve Vladianoff da Berlin Ünüversitesi’nde. Bütün bu çocuklar seni tanıdıkları için iyi yerlere geldiler. Don senin hatan değil.”</p>

  <p>“Bu gecelik bunu yutuyorum,” dedi Tom. Lucia arkadaki yatak odalarından yansıyan ışıkta harika görünüyordu.</p>

  <p>“Yutturacaklarım bu kadar değil,” dedi Lucia, sesinde bir muziplik vardı ve bir anda sabahlığını yere bırakıverdi.</p>

  <p>&nbsp;</p>

  <p style="text-align: center;"><img alt="Asiz" src="../Images/Asiz.png" /></p>

  <p>&nbsp;</p>

  <p>BEN OTİZMLE İLGİLİ DENEYSEL BİR TEDAVİDEN SÖZ EDERKEN TOM’UN BENDEN YENİDEN ESKRİM TURNUVASINA KATILMAMI İSTEMESİNE BİR ANLAM VEREMİYORUM. Eve dönüş yolunda bunu düşünüyorum. Eskrimde kendimi geliştirdiği açık ve grup içindeki daha iyi eskrimcilerin arasında tutunabiliyorum. Ancak bunun tedaviyle ya da benim yasal haklarımla ne ilgisi var?</p>

  <p>Turnuvalarda eskrim yapan insanlar, ciddi insanlar. Deneyimliler. Kendilerine ait malzemeleri var. Kazanmak istiyorlar. Ben kazanmak istediğimden emin değilim, gerçi biçim düzenlerini çözüp, buna göre oyun kurmak hoşuma gidiyor. Belki Tom kazanmayı istemem gerektiğini düşünüyordur. Belki de Tom, mahkemede kazanmayı istemem için eskrimde de kazanmayı istemem gerektiğini düşünüyordur.</p>

  <p>Bu ikisinin birbirleriyle ilgisi yok. Bir insan her ikisini birden istemeden ya eskrimde ya da mahkemede kazanmayı isteyebilir.</p>

  <p>Benzerlikleri nedir? Her ikisi de birer yarışma. Ailem bana hayatta her şeyin bir yarışma olmadığını, insanların bir arada çalışabileceklerini, istedikleri zaman kazanabileceklerini önemle vurgulamıştı. İnsanlar yardımlaştıkları, birbirlerinden keyif aldıkları sürece eskrim daha zevkli bir şey. Ben eskrimde insanlara kazanmak için değil, oyunu daha iyi oynamak için tuş yapıyorum.</p>

  <p>Her ikisi de hazırlık mı gerektiriyor? Her şey hazırlık gerektirir.</p>

  <p>Önlem. Dikkat. Kavrayış. Biçim düzenleri. Düşünceler kafamda bir bir aydınlanıyor.</p>

  <p>Tom’u memnun etmek istiyorum. Eskrim sahasının zemini ve raflar konusunda yardım ettiğimde memnun olmuştu. Tıpkı babamın sağlıklı günlerine dönmüş olması gibi bir şeydi. Tom’u yeniden memnun etmek istiyorum ancak turnuvaya katılarak bunu sağlayabilir miyim, bilemiyorum. Ya kötü oynayıp kaybedersem? Hayal kırıklığına uğrar mı? Benden ne bekliyor?</p>

  <p>Daha önce tanımadığım insanlarla eskrim yapmak keyifli olabilir. Biçim düzenlerini bilmediğim insanlarla. Normal olan ve benim normal olmadığımı bilmeyen insanlarla. Yoksa Tom onlara söyler mi? Nedense, söyleyeceğini düşünmüyorum.</p>

  <p>Haftaya Cumartesi günü Eric ve Linda’yla gökevine gideceğim. Ondan sonraki Cumartesi ayın üçüncü haftası oluyor ve ben ayın üçüncü Cumartesi gününde dairemi temizlemek için fazladan zaman harcarım. Turnuva ondan sonraki Cumartesi günü yapılacak. O gün için bir planım yok.</p>

  <p>Eve gelince kurşun kalemle dördüncü ayın Cumartesi günü üzerine “eskrim turnuvası” diye not alıyorum. Tom’u aramayı düşünüyorum ancak geç oldu ve üstelik kararımı haftaya bildirmemi söyledi. Takvimin üzerine hatırlatma için yapışkan bir not koyuyorum: “Tom’a evet, de.”</p>
</body>
</html>
