<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h1>YEDİ</h1>

  <p>İKİNCİ RAKİBİMLE KARŞILAŞIYORUM. İkici defa karşılaşmak çok farklı bir duygu çünkü artık hiç de şaşırtıcı gelmiyor bana karşılaşmalar. Bu adam, şu pizza gibi dümdüz ve tüylü şapka takan adam. Şimdiyse önü tel kafes değil de şeffaf olan bir maske takıyor. Bu çok daha pahalı bir maske. Tom bana bu adamın çok iyi ve adil olduğunu söyledi. Tuşlarımı sayacağını söyledi. Adamın ifadesini açıkça görebiliyorum; uykulu gibi görünüyor, göz kapakları mavi gözlerinin üzerine düşüyor.</p>

  <p>Hakem işaret veriyor; rakibim sıçrayarak öne atılıyor ve omzuma yaptığı tuşu hissediyorum. Elimi kaldırıyorum. Onun uykulu ifadesi yavaş olduğu anlamına gelmiyor. Tom’a ne yapmam gerektiğini sormak istiyorum. Çevreme bakınmıyorum; karşılaşma hala devam ediyor ve adam yeni bir tuş yapabilir.</p>

  <p>Bu defa yan tarafa hareket ediyorum ve adam da beni çevreliyor. Kılıcı bir anda önüme çıkıyor, sonra hızla gözden kayboluyor ve yeniden göründüğünde göğsüme değiyor. Nasıl bu kadar hızlı olabildiğini anlayamıyorum; kendimi kaskatı ve beceriksiz hissediyorum. Bir tuş daha alırsam kaybederim. Tuhaf bir duyguyla atağa geçiyorum. Kılıcımın onunkine değdiğini hissediyorum -bu defa iyi savunuyorum. Yine aynı şey, yine aynı şey ve sonunda hamle yaptığımda bir şeylere dokunduğumu elimde hissediyorum. Hemen geri çekiliyor ve elini kaldırıyor. “Evet,” diyor. Yüzüne bakıyorum. Gülümsüyor. Ona tuş yapmamış olmama aldırmıyor. Yer değiştiriyoruz, kılıçlarımız parlıyor. Biçim düzenini görmeye başlıyorum, hızlı olsa da anlaşılabilir; ancak ben verilerimi kullanana kadar o üçüncü tuşunu yapıyor.</p>

  <p>“Teşekkürler,” diyor. “İyi dövüştün.”</p>

  <p>“İyi iş çıkardın, Lou,” diyor Tom ringden döndüğümde. Büyük olasılıkla turnuvayı o kazanacak; genellikle o kazanır.”</p>

  <p>“Bir tuş yaptım,” diyorum.</p>

  <p>“Evet ve iyi bir tuştu. Neredeyse birkaç kez daha yapacaktın.”</p>

  <p>“Bitti mi?” diye soruyorum.</p>

  <p>“Sayılmaz,” diyor Tom. “Sadece bir maç kaybettin; şimdi diğer kaybedenlerle karşılaşacaksın ve en az bir maçın olacak. Sen iyi misin?”</p>

  <p>“Evet,” diyorum. Nefes nefeseyim; gürültü ve çevremdeki hareketlilikten yorgunum ancak daha önce olduğu gibi eve gitmeye hazır değilim. Don’un maçı izleyip izlemediğini merak ediyorum; ortalıkta görünmüyor.</p>

  <p>“Yemek yemek ister misin?” diye soruyor Tom.</p>

  <p>Başımı sallıyorum. Oturmak için sakin bir yer istiyorum.</p>

  <p>Tom beni kalabalığın arasından geçiriyor. Tanımadığım bazı insanlar elimden yakalıyor ya da omzuma vuruyorlar ve “İyi maçtı,” diyorlar. Keşke bana dokunmasalar, ancak onların bunu dostça yaptıklarını biliyorum.</p>

  <p>Lucia ve tanımadığım bir kadın bir ağacın altında oturuyorlar. Lucia yeri okşuyor. Bunun, “buraya otur” demek olduğunu biliyorum ve oturuyorum.</p>

  <p>“Gunther kazandı ama Lou da ona bir tuş yaptı,” diyor Tom.</p>

  <p>Diğer kadın el çırpıyor. “Bu çok iyi,” diyor. “İlk maçında Gunther’a tuş yapan neredeyse hiç olmadı.”</p>

  <p>“Aslında bu benim ilk maçım değildi ancak Gunther’la ilk maçımdı”</p>

  <p>“Ben de öyle demek istedim,” diyor. Kadın Lucia’dan daha uzun ve daha kilolu; uzun etekli şık bir kostüm giymiş. Bir çerçevenin içinde elini ileri geri oynatıyor. Kahverengi ve beyaz renklerde geometrik bir biçim düzeni dokuyor. Biçim düzeni basit ancak ben daha önce dokuma yapan birini hiç görmemiştim ve bunu nasıl yaptığını, kahverengi biçim düzeninin yönünü nasıl değiştirdiğini anlayana kadar kadını dikkatle izliyorum.</p>

  <p>“Tom bana Don’dan söz etti,” diyor Lucia bana bakarak. Bir anda buz kesiliyorum. Onun ne kadar öfkelendiğini hatırlamak istemiyorum. “Sen iyi misin?”</p>

  <p>“Ben iyiyim,” diyorum.</p>

  <p>“Don, şu geveze çocuk mu?” diye soruyor kadın Lucia’ya.</p>

  <p>Lucia yüzünü buruşturuyor. “Evet. Bazen gerçek bir pislik olabiliyor.”</p>

  <p>“Bu defa ne yaptı?” diye soruyor kadın.</p>

  <p>Lucia bana bakıyor.” Oh -her zamanki işleri. Çenesini tutamıyor.’’</p>

  <p>Açıklama yapmamasına seviniyorum. Bence o Tom’un söylediği kadar kötü değil. Tom’un bir başkasına haksızlık etmesi beni mutsuz ediyor.</p>

  <p>Tom geri geliyor ve bana saat 1 :45’te başka bir maçım olduğunu söylüyor. “Rakibinin de ilk katılışı,” diyor Tom. “Bu sabah ilk karşılaşmasını kaybetmiş. Senin bir şeyler yemen gerek.” Bana etli bir sandviç uzatıyor. Kokusu güzel. Açım. Isırdığımda tadı güzel geliyor ve hepsini yiyorum.</p>

  <p>Yaşlı bir adam Tom’la konuşmak için duruyor. Tom ayağa kalkıyor; benim de ayağa kalkmam gerekiyor mu, bilemiyorum. Adamla ilgili bir şey gözüme takılıyor. Tiki var. Ve çok hızlı konuşuyor. Ne hakkında konuştuğunu bilmiyorum -tanımadığım insanlar, gitmediğim yerler.</p>

  <p>Üçüncü maçımda rakibim, üzerinde kırmızı aksesuarları olan siyah bir kostüm giyiyor. Onun da şeffaf plastik maskesi var. Koyu saçlı, koyu renk gözlü ve soluk benizli; uçları inceltilmiş favorileri var. Pek iyi harekete edemiyor. Yavaş ve pek güçlü değil. Hamlelerini tamamlayamıyor; fazla yaklaşmadan kılıcını uzatıp çekiyor. Bir tuş yapıyorum, saymıyor ve sonra daha sert bir tuş yapıyorum, bu defa sayıyor. Yüzü duygularını açığa çıkarıyor; hem tetikte hem de kızgın. Yorgun olmama rağmen istersem bu maçı alabileceğimi biliyorum.</p>

  <p>İnsanları kızdırmak doğru bir şey değil ancak kazanmak istiyorum. Yan tarafından hamle yapıyorum; yavaş ve sert bir biçimde dönüyor. Alt dudağı öne uzuyor; şaşkınlıkla alnı kırışıyor. İnsanlara kendilerini aptal gibi hissettirmek doğru bir şey değil. Yavaşlıyorum ancak bunun avantajını kullanmıyor. Biçim düzeni çok basit, sanki sadece bir hamle ve savma tekniği biliyor. Ona yaklaşınca geri çekiliyor. Öylece durmak sıkıcı bir şey. Bir şeyler yapmasını istiyorum. Fazla bir şey yapmıyor, zayıf hamlelerinden bir kez daha kurtuluyorum ve atağa geçip onu yakalıyorum. Yüzü öfkeyle geriliyor ve bir dizi kötü sözcük sıralıyor. Elini sıkıp, teşekkür etmem gerektiğini biliyorum ancak o çoktan gitmiş oluyor. Hakem omuz silkiyor.</p>

  <p>“Aferin sana,” diyor Tom. “Yavaşladığını ve ona nezaketen tuş şansı verdiğini gördüm ... ama o aptal bu fırsatı nasıl kullanacağını bilemedi. Şimdi öğrencilerimin turnuvalara hazır olmadan katılmalarını neden istemediğimi anlamışsındır. O pek hazır değildi.”</p>

  <p>O pek hazır değildi. Pek hazır değildi derken neredeyse hazırdı demek istiyor. Oysa o çocuk kesinlikle hazır değildi.</p>

  <p>Galibiyetimi kaydettirmek için gittiğimde iki maç almış oyuncular listesinde görüyorum adımı. Sadece sekiz kişi yenilmemiş. Kendimi çok yorgun hissediyorum ancak Tom’u hayal kırıklığına uğratmak istemiyorum; bu yüzden çekilmiyorum. Bir sonraki karşılaşmaya neredeyse hemen çıkıyorum, karşımda uzun boylu esmer bir kadın var. Koyu mavi renkte, sade bir kostüm giymiş ve alışılagelmiş tel kafesli kask takıyor. Son rakibime hiç benzemiyor; hemen hamle yapıyor ve birkaç denemeden sonra tuş yapıyor. İkinciyi ben, üçüncüyü o ve dördüncüyü yine ben yapıyorum. Biçim düzeni kolay anlaşılmıyor. Kenardan gelen sesleri duyuyorum; insanlar iyi bir maç olduğunu söylüyorlar. Yine kendimi hafif hissediyorum ve mutluyum. Sonra kılıcının ucunu göğsümde hissediyorum ve karşılaşma sona eriyor. Aldırmıyorum. Yorgunum ve terliyim; kendi kokumu alabiliyorum.</p>

  <p>“İyi maçtı!” diyor ve kolumu sıkıyor.</p>

  <p>“Teşekkür ederim,” diyorum.</p>

  <p>Tom benden hoşnut; sırıtmasından anlıyorum. Lucia da orada; onun gelip izlediğini fark etmemiştim. Kol kolalar; daha da mutlu oluyorum. “Bakalım, bu seni sıralamada nereye koyacak,” diyor Tom.</p>

  <p>“Sıralama mı?”</p>

  <p>“Bütün eskrimciler aldıkları sonuçlara göre sıralanacaklar,” diyor. “Acemiler farklı bir sıralamaya alınacak. Ben senden iyi bir sonuç bekliyorum. Daha birkaç maç daha var ama sanırım ilk kez oynayanlar maçlarını bitirdiler.”</p>

  <p>Bunu bilmiyordum. Büyük çizelgeye baktığımızda ismimin on dokuzuncu sırada olduğunu görüyoruz ancak çizelgenin sağ altında, turnuvaya ilk defa katılanların arasında ismim en üstte. “Tahmin etmiştim,” diyor Tom. “Claudia-” tahtaya isim yazan kadınlardan bir tanesi dönüyor. “İlk katılanların hepsi maçlarını tamamladı mı?”</p>

  <p>“Evet -sen Lou Arrendale misin?” Bana bakıyor.</p>

  <p>“Evet,” diyorum “Ben Lou Arrendale.”</p>

  <p>“İlk kez katılan biri olarak gerçekten iyiydin,” diyor.</p>

  <p>“Teşekkür ederim,” diyorum.</p>

  <p>“İşte, madalyan,” diyor, masanın altına uzanıp içinde bir şey olan deri bir kese çıkarıyor. “Ya da bekleyip, ödül töreninde alabilirsin.” Madalya alacağımı bilmiyordum; sadece bütün maçları kazanan oyuncunun madalya alacağını sanıyordum.</p>

  <p>“Dönmemiz gerek diyor,” Tom.</p>

  <p>“O halde -alın.” Bana veriyor. Gerçek deri gibi. “Bir sonraki turnuva için bol şans.”</p>

  <p>“Teşekkür ederim,” diyorum.</p>

  <p>Keseyi açıp açmamam gerektiğini bilmiyorum ancak Tom, “Hadi, bakalım...” diyor ve ben madalyayı çıkarıyorum. Bu ortasında kılıç tasarımı, kenarında bir delik olan yuvarlak bir metal. Çantama koyuyorum.</p>

  <p>Eve dönüş yolunda oynadığım her maçı aklımdan geçiriyorum. Her şeyi hatırlıyorum, hatta Gunther’ın hamlelerini yavaşlatıyorum, böylece bir daha ki sefere -bir dahaki seferin olduğunu ve katılabileceğimi bilmek beni şaşırtıyor- ona karşı daha iyi oynayabileyim.</p>

  <p>Bay Crenshaw’a karşı savaşacaksam bu turnuvanın benim için iyi olacağını düşünen Tom’u şimdi daha iyi anlıyorum. Beni kimsenin tanımadığı bir yere gittim ve normal bir insanın yarışabileceği biçimde yarıştım. Bir şeyler başardığımı görmek için turnuvayı kazanmama gerek yoktu.</p>

  <p>Eve gelince Lucia’nın bana ödünç verdiği terden ıslanmış kostümü çıkarıyorum. Onları yıkamamamı söyledi çünkü özel bir kostümmüş; onları sadece asmamı ve çarşamba günü eskrim kursuna gelirken getirmemi söyledi. Kostümden gelen kokudan hoşlanmadım; onları bu akşam ya da yarın götürmek istiyorum ancak çarşamba dedi. Duş yaparken onları oturma odasındaki kanepenin arkasına asıp, duşa giriyorum.</p>

  <p>Sıcak su iyi geliyor; aldığım tuşların küçük mavi lekelerini görüyorum. Kendimi tamamen temizlenmiş hissedene kadar uzun bir duş alıyorum ve en yumuş eşofmalarımı giyiyorum. Çok uykum var ancak diğerlerinin konuşmalarıyla ilgili bana attıkları e-postaları merak ediyorum.</p>

  <p>Hem Cameron, hem de Bailey’den posta gelmiş. Cameron konuştuklarını, ancak bir karara varamadıklarını söylüyor. Bailey kimlerin geldiğini -ben ve Linda dışında herkes- ve Merkez’deki danışmana insan üzerindeki deneyler konusunu sorduklarını söylüyor. Cameron’un bu tedavi hakkında bilgimiz varmış ve denemek istiyormuşuz gibi konuştuğunu söylüyor. Danışman bu konudaki yasaları araştıracakmış.</p>

  <p>Erkenden yatıyorum.</p>

  <p>&nbsp;</p>

  <p style="text-align: center;"><img alt="Asiz" src="../Images/Asiz.png" /></p>

  <p>&nbsp;</p>

  <p>PAZARTESİ VE SALI BAY CRENSHAW YA DA ŞİRKETTEN BAŞKA BİR ŞEY DUYMUYORUM. Belki tedaviyi uygulayanlar bunu insanlar üzerinde denemeye henüz hazır değiller. Belki Bay Crenshaw’un onları buna zorlaması gerek. Keşke daha fazla bilgi sahibi olabilsek. Kendimi ilk maçtan önce ringe çıktığımdaki gibi hissediyorum. Bilmemek kesinlikle bilmekten daha hızlı gibi görünüyor.</p>

  <p>İnternetteki makalenin özetine bakıyorum ancak yine sözcüklerin çoğunu anlamıyorum. Sözcüklerin karşılıklarına baksam bile tedavinin gerçekten ne olduğunu ve nasıl işe yaradığını anlamıyorum. Zaten anlamam gerekmiyor. Bu benim alanım değil.</p>

  <p>Ancak bu benim beynim ve hayatımla ilgili bir şey. Anlamak istiyorum. Eskrime ilk başladığımda bunu da anlamamıştım. Kılıcı neden belli bir biçimde tutmam gerektiğini ya da ayaklarımın neden belli bir açıda açık durması gerektiğini anlamamıştım. Terimlerin ya da hareketlerin hiçbirini bilmiyordum. Eskrimde başarılı olmayı beklemiyordum; otizm hastalığım beni engeller diye düşünmüştüm ve başlarda engelledi de. Şimdi normal insanlarla birlikte bir turnuvaya katıldım. Kazanamadım ancak diğer ilk katılanlara göre daha iyiydim.</p>

  <p>Belki beynimle ilgili bildiğimden daha fazlasını öğrenebilirim. Buna zamanım var mı bilmiyorum ancak deneyebilirim.</p>

  <p>Çarşamba günü kostümü Tom ve Lucia’nın evine götürüyorum. Artık kurular ve o kadar kötü kokmuyorlar ancak ben yine de terimin keskin kokusunu alabiliyorum. Lucia kostümü alıyor ve ben de malzeme odasına gitmek için evin içinden geçiyorum. Tom bahçeye çıkmış bile; malzemelerimi alıp, dışarı çıkıyorum. Hava serin ancak rüzgar yok. Tom esneme hareketleri yapıyor, ben de esneme hareketlerimi yapmaya başlıyorum. Pazar ve Pazartesi günleri kaslarım gergindi ancak şimdi değiller ve hala ağrıyan bir eziğim var.</p>

  <p>Marjory bahçeye geliyor.</p>

  <p>“Ben de Marjory’ye turnuvada ne kadar başarılı olduğundan söz ediyordum,” diyor Lucia, Marjory’nin arkasından. Marjory bana sırıtıyor.</p>

  <p>“Kazanamadım,” diyorum. “Hatalar yaptım.”</p>

  <p>“İki maç kazandın,” diyor Lucia, “ve acemilerde madalya kazandın. O kadar fazla hata yapmadın.”</p>

  <p><i>O kadar</i> fazlanın kaç tane hata anlamına geldiğini bilmiyorum. “Çok” demek istiyorsa neden “o kadar fazla” diyor?</p>

  <p>Şu anda bahçede, o iki maçı kazandığımda hissettiğim hafiflik yerine Don’u ve Tom’un söyledikleri karşısında ne kadar öfkelendiğini hatırlıyorum. Bu akşam gelecek mi? Bana öfkelenecek mi? Sormayı düşünüyorum sonra sormamam gerektiğini de düşünüyorum.</p>

  <p>“Simon çok etkilendi,” diyor Tom. Şimdi oturmuş, kılıcındaki tırtıkları zımparalıyor. Kendi kılıcıma dokunuyorum, herhangi bir tırtık hissetmiyorum. “Hakemden söz ediyorum; yıllardır birbirimizi tanırız. O adam senin tuşlarını saymadığında kendini kontrol etme şeklini çok sevmiş.”</p>

  <p>“Bunu yapmamı sen söylemiştin,” diyorum.</p>

  <p>“Evet ama herkes öğütlerime uymaz,” diyor Tom. “Söyle bakalım -artık birkaç gün geçtiğine göre- şimdi sana eğlenceli mi yoksa sıkıcımı geliyor?”</p>

  <p>Ben turnuvayı bir eğlence olarak düşünmedim ancak sıkıcı olarak da düşünmedim.</p>

  <p>“Yoksa tamamen farklı bir şey mi?” diye soruyor Marjory.</p>

  <p>“Tamamen farklı bir şey,” diyorum. “Sıkıcı olduğunu düşünmedim; hazırlanmam için ne yapmam gerektiğini bana söyledin Tom ve ben de yaptım. Bunu bir eğlence olarak da düşünmedim, daha çok bir sınav, bir mücadeleydi.”</p>

  <p>“Keyif aldın mı?” diye soruyor Tom.</p>

  <p>“Evet. Bir bölümünden çok keyif aldım. “Bu karmaşık duyguları nasıl tanımlayacağımı bilmiyorum. “Bazen yeni şeyler yapmaktan keyif alıyorum,” diyorum.</p>

  <p>Birisi kapıyı açıyor. Don. Bahçeyi aniden bir gerginlik kaplıyor.</p>

  <p>“Merhaba,” diyor. Sesi gergin.</p>

  <p>Ona gülümsüyorum ancak o bana karşılık vermiyor.</p>

  <p>“Merhaba, Don,” diyor Tom.</p>

  <p>Lucia hiçbir şey söylemiyor. Marjory başıyla selam vermekle yetiniyor.</p>

  <p>“Ben malzemelerimi alayım,” diyor ve eve giriyor.</p>

  <p>Lucia, Tom’a bakıyor; Tom omuz silkiyor. Marjory bana doğru geliyor.</p>

  <p>“Maça var mısın?” diye soruyor. “Bu akşam fazla kalamayacağım. İş var.”</p>

  <p>“Elbette,” diyorum. Yeniden hafif hissediyorum.</p>

  <p>Artık turnuvada eskrim yapmış olduğum için burada eskrim yapmak daha rahatlatıcı geliyor. Don’u düşünmüyorum; sadece Marjory’nin kılıcını düşünüyorum. Yine onun kılıcına dokunmanın neredeyse ona dokunmakla aynı şey olduğunu hissediyorum -çelik kılıcın aracılığıyla onun her hareketini hatta ruh halini bile hissedebiliyorum. Bunun uzun sürmesini istiyorum; ağırdan alıyorum, temasları uzatıyorum, yapabileceğim tuşları maç sürsün diye geçiştiriyorum. Bu turnuvadan çok farklı bir duygu ancak bunu tanımlayabileceğim tek sözcük, <i>hafiflik.</i></p>

  <p>Sonunda geri çekiliyor; nefes nefese kalıyor. “Çok eğlenceliydi Lou; ancak beni yendin. Bir mola almam gerekiyor.”</p>

  <p>“Teşekkür ederim,” diyorum.</p>

  <p>Yan yana oturuyoruz, nefes nefese, nefes alış verişlerimizi karşılaştırıyorum. Bunu yapmak kendimi iyi hissettiriyor.</p>

  <p>Don malzeme odasından aniden çıkageliyor, bir elinde kılıcı, diğerinde maskesi var. Bana bakıyor ve sert adımlarla evin köşesini dönüyor. Tom da omuz silkip, ellerini açarak onu izliyor.</p>

  <p>“Onunla konuşmaya çalıştım,” diyor Lucia’ya. “Hala turnuvada onu kasten küçük düşürdüğünü düşünüyor. Lou’nun arkasında yirminci sırada yer alabildi. Benim suçummuş gibi davranıyor. Gunther’la çalışacakmış.”</p>

  <p>“Bu fazla uzun sürmez,” diyor Lucia. “Bacaklarını esnetiyor. “Onun disiplinine ayak uyduramaz.”</p>

  <p>“Benim yüzümden mi?” diye soruyorum.</p>

  <p>“Bu dünyanın ona ayak uyduramaması yüzünden,” diyor Tom. “Birkaç hafta sonra hiçbir şey olmamış gibi geri gelecektir.”</p>

  <p>“Onu geri alacak mısın?” Lucia keskin bir ses tonuyla konuşuyor.</p>

  <p>Tom yine omuz silkiyor. “Düzgün davranırsa, elbette. İnsanlar büyüyebilir, Lucia.”</p>

  <p>“Bazıları çarpık biçimde büyürler,” diyor.</p>

  <p>Sonra Max, Susan ve diğerleri grup halinde geliyorlar ve benimle konuşuyorlar. Onları turnuvada görmedim ancak onlar beni görmüşler. Onları fark etmediğim için utanıyorum ancak Max açıklama yapıyor.</p>

  <p>“Konsantrasyonun bozulmasın diye karşına çıkmak istemedik. Böyle zamanlarda çevrende seninle konuşan sadece bir ya da iki kişi istiyorsun,” diyor. Diğer insanların da konsantrasyon sorunu olsaydı bunun bir anlamı olurdu. Böyle düşündüklerini bilmiyordum; ben onların her zaman çevrelerinde bir sürü insan olmasını istediklerini sanıyordum.</p>

  <p>Belki de benimle ilgili söylenenlerin hepsi doğru değildi, normal insanlarla ilgili bana söylenenler de doğru değildi.</p>

  <p>Max ve Cindy’yle eskrim maçı yapıyorum ve sonra da gitmesi gerektiğini söyleyene kadar Marjory’nin yanında oturuyorum. Arabasına kadar çantasını taşıyorum. Onunla daha çok zaman geçirmek isterim ancak bunu nasıl yapacağımdan emin değilim. Turnuvada Marjory gibi biri tanışsaydım -hoşlandığım biriyle- ve o benim otizm hastası olduğumu bilmeseydi, o insanı bir akşam yemeğine davet etmek kolay olur muydu? O insan ne derdi? Bunu Marjory’ye sorsam ne der? O arabasına binip ben de yan tarafında dururken, keşke şimdiye dek sormuş olsaydım ve şu anda yanıtını bekliyor olsaydım, diyorum. Emmy’nin öfkeli sesi kulaklarımda çınlıyor. Ben onun haklı olduğuna inanmıyorum; Marjory’nin beni olası bir araştırma projesi olarak gördüğüne inanmıyorum. Ancak buna onu yemeğe davet edecek kadar da inanmıyorum. Ağzımı açıyorum ancak herhangi bir şey çıkmıyor; sessizlik sesten önce geliyor, düşünceyi kafamda oluşturabileceğimden daha hızlı.</p>

  <p>Marjory bana bakıyor; birden kendimi buz gibi ve kaskatı hissediyorum. “İyi geceler,” diyorum.</p>

  <p>“Hoşçakal,” diyor. “Haftaya görüşürüz.” Motoru çalıştırıyor; ben geri çekiliyorum.</p>

  <p>Bahçeye geri döndüğümde, Lucia’nın yanına oturuyorum. “Biri diğerini yemeğe davet ederse,” diyorum, “ve davet edilen kişi gitmek istemezse, davet eden kişinin bunu önceden anlamasının bir yolu var mıdır?”</p>

  <p>Bir süre yanıt vermiyor, yaklaşık kırk saniye kadar, diye tahmin ediyorum. Sonra, “Eğer bir insan diğerine dostça davranıyorsa, kendisinin davet edilmesine aldırmaz ancak yine de gitmek istemeyebilir. Ya da o gece yapacak başka bir işi olabilir.” Duraksıyor yine. “Sen kimseyi akşam yemeğine davet ettin mi, Lou?”</p>

  <p>“Hayır,” diyorum. “İş arkadaşlarım dışında. Onlar da benim gibiler. Onlar farklı.”</p>

  <p>“Aslında öyle,” diyor. “Peki, birini yemeğe davet etmeyi mi düşünüyorsun?”</p>

  <p>Boğazım düğümleniyor. Hiçbir şey söyleyemiyorum ancak Lucia da soru sormaya devam etmiyor. Bekliyor.</p>

  <p>“Marjory’yi davet etmeyi düşünüyorum,” diyorum sonunda, yumuşak bir ses tonuyla. “Ancak onu rahatsız etmek de istemiyorum.”</p>

  <p>“Bundan rahatsız olacağını sanmıyorum, Lou,’’ diyor Lucia. “Gelir mi bilemem ancak onu davet ettiğin için sana kızacağını hiç sanmıyorum.”</p>

  <p>O gece evde ve yatakta, Marjory’yi karşıma oturmuş, yemek yerken hayal ediyorum. Bu gibi şeyleri filmlerde görmüştüm. Kendimi bunu yapmaya hazır hissetmiyorum.</p>

  <p>&nbsp;</p>

  <p style="text-align: center;"><img alt="Asiz" src="../Images/Asiz.png" /></p>

  <p>&nbsp;</p>

  <p>PERŞEMBE SABAHI DAİREMDEN ÇIKIYORUM VE ARABAMIN BULUNDUĞU PARK ALANINA BAKIYORUM. Dört lastiğimde kaldırıma yapışmış halde duruyor. Anlayamıyorum. Bu lastikleri bundan sadece birkaç ay önce satın almıştım. Benzin almaya gittiğimde her zaman havalarını kontrol ederim ve üç gün önce benzin aldım. Şimdi neden patlamış olduklarını bilmiyorum. Sadece tek bir stepnem var ve ayak pompam olsa bile dört lastiği birden yeterince çabuk şişiremeyeceğimi biliyorum. İşe geç kalacağım. Bay Crenshaw kızacak. Ensemden aşağı terler süzülmeye başlıyor.</p>

  <p>“Ne oldu, dostum?” Bu Danny Bryce, burada oturan polis.</p>

  <p>“Lastiklerim inmiş,” diyorum. “Nedenini bilmiyorum. Havalarını yeni kontrol ettim.”</p>

  <p>Yaklaşıyor. Üniformasını giymiş; nane ve limon kokuyor, üniformasının da yeni yıkandığı belli. Ayakkabıları parlak. Üniformasında gümüş üzerine siyah harflerle işlenmiş Danny Byrce yazan bir isimlik var.</p>

  <p>“Biri onları yarmış,” diyor. Sesi ciddi ancak öfkeli değil.</p>

  <p>“Yarmış mı?” Bununla ilgili bir şeyler okumuştum ancak başıma daha önce hiç gelmemişti. “Neden?”</p>

  <p>“Zarar vermek için,” diyor, eğilip bakarken. “Evet, kesinlikle bir vandal.”</p>

  <p>Diğer arabalara bakıyor. Ben de bakıyorum. Uzun zamandır aynı yerde duran ve daire sahibime ait olan üstü açık römork dışında hiçbirinin lastiği inik değil. “Sadece seninkinin lastikleri inik. “Sana kim kızgın olabilir?”</p>

  <p>“Henüz bana kızan biri olmadı. Bugün henüz kimseyi görmedim. Bay Crenshaw bana kızacak,” diyorum. “İşe geç kalacağım.”</p>

  <p>“Ona olanları anlat,” diyor.</p>

  <p>Bay Crenshaw yine de kızacaktır, sanırım, ancak bunu söylemiyorum. Bir polisle tartışmamak gerek.</p>

  <p>“Senin için polis desteği isteyeyim,” diyor. “Hemen birini gönderirler-”</p>

  <p>“İşe gitmem gerek,” diyorum. Giderek daha fazla terlemeye başladığımı hissediyorum. Öncelikli olarak ne yapmam gerektiğini bilmiyorum. Banliyö durağının nerede olduğunu biliyorum ancak saatlerini bilmiyorum. Saatleri öğrenmeliyim. Ofisi aramalıyım ancak henüz birilerinin gelip gelmediğini bilmiyorum.</p>

  <p>“Bunu gerçekten polise bildirmelisin,” diyor. Yüzü asılıyor, bu ciddi bir ifade. “Elbette ofisini de arayıp, patronuna haber vermelisin...”</p>

  <p>Bay Crenshaw’ın iç hat numarasını bilmiyorum. Sanırım onu ararsam bana bağırmaya başlar. “Onu daha sonra ararım,” diyorum.</p>

  <p>On altı dakika sonra bir polis arabası geliyor. Danny Bryce işe gitmek yerine yanımda kalıyor. Fazla konuşmuyor ancak onun yanımda olması beni rahatlatıyor. Polis arabası geldiğinde içinden ten rengi bir pantolon ve kahverengi spor ceket giymiş bir adam iniyor. İsimliği yok. Bay Bryce arabaya doğru yürüyor ve diğer adamın ona Dan diye hitap ettiğini duyuyorum.</p>

  <p>Bay Bryce ve diğer adam konuşuyorlar; gözlerini bir bana, bir başka yana çeviriyorlar. Bay Bryce benimle ilgili ne söylüyor? Buz kesiyorum, görüntüye zor odaklanıyorum. Bana doğru yürümeye başladıklarında, tıpkı ışık sıçramaları gibi, hoplayarak hareket ediyorlar sanki.</p>

  <p>“Lou, bu Memur Stacy,” diyor Bay Bryce, bana gülümseyerek. Diğer adama bakıyorum. Bay Bryce’dan daha kısa ve zayıf; parlak siyah saçları yağlı ve tatlı bir şeyler kokuyor.</p>

  <p>“Benim adım Lou Arrendale,” diyorum. Sesim tuhaf çıkıyor, korktuğum zaman çıktığı gibi.</p>

  <p>“Bu sabahtan önce en son arabanızı ne zaman gördünüz?” diye soruyor.</p>

  <p>“Dün akşam saat dokuz kırk yedide,” diyorum ona. “Eminim çünkü saatime bakmıştım.”</p>

  <p>Bana bakıyor, sonra el bilgisayarına bir şeyler giriyor.</p>

  <p>“Her zaman aynı yere mi park edersiniz?”</p>

  <p>“Genellikle,” diyorum. “Park yerlerinin bir numarası yok, bazen işten geldiğimde yerime başkası park etmiş oluyor.”</p>

  <p>“Dün akşam işten dokuz” -el bilgisayarına bakıyor- “kırk yedide mi geldiniz?”</p>

  <p>“Hayır, efendim,” diyorum. “İşten beş elli ikide geldim ve sonra-” eskrim dersine gittim, demek istemiyorum. Ya eskrim yapıyor olmamı doğru bulmazsa? “Arkadaşlarımın evine gittim,” diyorum.</p>

  <p>“Sık sık gittiğiniz birileri mi?”</p>

  <p>“Evet. Her hafta.”</p>

  <p>“Orada başkaları da var mıydı?”</p>

  <p>Elbette orada başkaları da vardı. Neden benden başka insanın olmadığı bir evi ziyarete gideyim? “O evde oturan arkadaşlarım oradaydı,” diyorum. Ve o evde yaşamayan başka insanlar da vardı.”</p>

  <p>Gözlerini kırpıştırıyor ve Bay Bryce’a bakıyor. Bu bakışın ne anlama geldiğini bilmiyorum. “Hım... bu başka insanları tanıyor musunuz? Yani o evde yaşamayan insanları? Bu bir parti miydi?”</p>

  <p>Çok fazla soru. Önce hangisine yanıt vereceğimi bilmiyorum. <i>Bu başka insanlar?</i> Yani Tom ve Lucia’nın evinde Tom ve Lucia olmayan insanlar mı? <i>O evde yaşamayan insanlar?</i> İnsanların çoğu o evde yaşamıyordu... o evde yaşamıyorlar. Dünyadaki milyarlarca insandan sadece ikisi o evde yaşıyor ve bu da ... yüzde birin milyonda biri eder.</p>

  <p>“Bir parti değildi,” diyorum çünkü en kolay yanıtlanabilen soru bu.</p>

  <p>“Her çarşamba dışarı çıktığını biliyorum,” diyor Bay Bryce.</p>

  <p>“Bazen yanında yuvarlak bir çanta taşıyorsun -ben de belki spor salonuna gidiyorsundur diye düşünmüştüm.”</p>

  <p>Tom ve Lucia’yla konuşurlarsa eskrim konusunu öğrenirler. Onlara şimdi söylemeliyim. “Bu bir ... bu bir eskrim... eskrim kursu,” diyorum. Kekelemekten ve şaşırmaktan nefret ediyorum.</p>

  <p>“Eskrim mi? Seni kılıç taşırken hiç görmedim,” diyor Bay Bryce. Sesi hem şaşkın hem de ilgisini çekmiş gibi çıkıyor.</p>

  <p>“B-ben malzemelerini onların evinde bırakıyorum,” diyorum. “Onlar benim eğitmenlerim. Bu gibi aletleri evimde ya da arabamda bulundurmak istemiyorum.”</p>

  <p>“Demek arkadaşlarınızın evine eskrim kursu için gittiniz,” diyor diğer polis memuru. “Ve bunu -ne zamandır yapıyorsunuz?”</p>

  <p>“Beş yıldır,” diyorum.</p>

  <p>“Yani arabanıza zarar vermek isteyen biri bunu bilir mi? Yani çarşamba akşamları nerede olduğunuzu?”</p>

  <p>“Olabilir...” Böyle olduğunu gerçekten düşünmüyorum. Bence arabama zarar vermek isteyecek kişi dışarı çıktığımda nereye gideceğimi değil, nerede oturduğumu bilebilir.</p>

  <p>“Bu insanlarla iyi anlaşır mısınız?” diye soruyor memur.</p>

  <p>“Evet.” Bence aptalca bir soru; iyi insanlar olmasalar beş yıldır gidiyor olmam.</p>

  <p>“İsimlerine ve telefon numaralarına ihtiyacım olacak.”</p>

  <p>Ona Tom ve Lucia’nın adlarını ve telefon numaralarını veriyorum. Buna neden ihtiyaç duyduğunu anlamıyorum çünkü arabama onların evinde değil burada zarar verildi.</p>

  <p>“Büyük olasılıkla vandallar,” diyor polis memuru. “Bu mahalle uzun zamandır sakindi ancak bir süredir buralarda da lastik yarılmaları ve ön cam kırılmalarıyla karşılaşıyoruz. Bazı çocuklar buraya ilgi duyup gelmiş olmalılar. Başka arabalara geçemeden onları bir şey korkutmuş olmalı.” Bay Bryce’a dönüyor. “Başka bir olay olursa, haber ver, tamam mı?”</p>

  <p>“Tabii.”</p>

  <p>Polis memurunun el bilgisayarı ötüyor ve bir slip çıkarıyor. “Buyrun - rapor, dava numarası, araştıran polis, sigorta talebiniz için gereken her şey var.” Kağıdı bana uzatıyor. Kendimi aptal hissediyorum; bununla ne yapacağıma dair bir fikrim yok. Dönüp gidiyor.</p>

  <p>Bay Bryce bana bakıyor. “Lou, lastikler için kimi araman gerektiğini biliyor musun?”</p>

  <p>“Hayır... ” Lastiklerden çok iş konusunda endişeleniyorum. Arabam olmazsa, trene binebilirim ancak sırf geç kaldığım için işimi kaybedersem hiçbir şeyim olmaz.</p>

  <p>“Sigorta acentanı aramalı ve lastikleri değiştirecek birini bulmalısın.”</p>

  <p>Lastikleri değiştirmek pahalı olur. Dört inik lastiğin üzerinde arabayı tamirciye nasıl götürebileceğimi bilmiyorum.</p>

  <p>“Yardıma ihtiyacın var mı?”</p>

  <p>Bugünün, arabamın içinde zamanında işe gittiğim başka bir gün olmasını isterdim. Ne diyeceğimi bilemiyorum; yardıma ihtiyaç duymamın tek nedeni ne yapacağımı bilmiyor olmam. Keşke ne yapacağımı bilseydim, böylece yardıma ihtiyaç duymazdım.</p>

  <p>“Eğer daha önce sigorta talebi için dosya açtırmadıysan, bu senin için biraz karmaşık olabilir. Ancak işine burnumu sokmak da istemem.” Bay Bryce’ın ifadesi tam olarak anlayabildiğim ifadelerden biri değil. Yüzünün bir bölümü üzgün ancak diğer bölümü kızgın görünüyor.</p>

  <p>“Daha önce hiç sigorta talebi için dosya açmadım,” diyorum. Eğer bir dosya açmam gerekiyorsa sigorta talebi için nasıl dosya açılması gerektiğini öğrenmem gerek.</p>

  <p>“Hadi senin dairene gidip giriş yapalım,” diyor. “Ben sana yardımcı olurum.”</p>

  <p>Bir an için ne bir şey söyleyebiliyorum, ne de konuşabiliyorum. Biri benim daireme mi gelecek? Özel alanıma mı girecek? Ancak ne yapmam gerektiğini öğrenmeliyim. O ne yapmam gerektiğini biliyor. Bana yardım etmeye çalışıyor. Bunu yapmasını beklemiyordum.</p>

  <p>Daha fazla konuşmadan apartmana doğru yürüyorum. Birkaç adım sonra bir şeyler söylemiş olmam gerektiğini hatırlıyorum. Bay Bryce hala arabamın yanında duruyor. “Bu çok iyi,” diyorum. Bunun söylenecek doğru şey olduğunu sanmıyorum ancak Bay Bryce anlamışa benziyor çünkü arkamdan geliyor.</p>

  <p>Dairemin kilidini açarken ellerim titriyor. Burada yarattığım tüm dinginlik, duvarları içinde kayboluyor, pencerelerden çıkıp gidiyor, ev gerginlik ve korkuyla doluyor. Ev sistemimi açıyorum ve hemen şirketin sitesine giriyorum. Dün akşamdan bıraktığım Mozart Cd’si de çalmaya başlıyor, hemen onu kapatıyorum. Müziğe ihtiyacım var ancak onun ne düşüneceğini bilmiyorum.</p>

  <p>“Burası güzelmiş,” diyor Bay Bryce arkamdan. Onun orada olduğunu bildiğim halde yerimde sıçrıyorum. Onu görebileceğim bir yere geçiyor. Bu çok daha iyi. Bana doğru eğiliyor. “Şimdi yapman gereken şey-”</p>

  <p>“Müdürüme geç geleceğimi bildirmek,” diyorum. “Önce bunu yapmalıyım.”</p>

  <p>Şirketin sitesinden Bay Aldrin’in e-posta adresini bulmalıyım. Daha önce dışarıdan ona hiç e-posta göndermemiştim. Bunu nasıl açıklayacağımı bilemiyorum bu yüzden en basit biçimde ifade ediyorum.</p>

  <p>&nbsp;</p>

  <p style="text-align: center;"><img alt="Asiz" src="../Images/Asiz.png" /></p>

  <p><i>Gecikiyorum çünkü bu sabah lastiklerimin hepsi yarılmış, polis geldi. Olabildiğince çabuk geleceğim.</i></p>

  <p>&nbsp;</p>

  <p>Bay Bryce ben yazarken ekrana bakmıyor; bu iyi bir şey. Sonra genel İnternet sayfasını açıyorum. “Ona bildirdim,” diyorum.</p>

  <p>“Pekala, o zaman şimdi yapman gereken şey sigorta şirketi için dosya açmak olacak. Yerel bir acenteyle çalışıyorsan, şuradan başla -ya acentanın ya da şirketin bir sitesi vardır.”</p>

  <p>Ben zaten arıyorum. Yerel bir acenteyle çalışmıyorum. Şirketin sitesi çıkıyor ve elektronik formu bulmak için hemen “müşteri hizmetleri”, “araba poliçeleri” ve sonra “yeni talepler’ geçiş yapıyorum.</p>

  <p>“Bu konuda iyisin,” diyor Bay Bryce. Sesi yükseliyor, bu da şaşırdığı anlamına geliyor.</p>

  <p>“Oldukça açıkmış,” diyorum. Adımı ve adresimi giriyorum, kişisel dosyalarımdan poliçe numaramı buluyorum, tarih giriyorum ve "Durum polise bildirildi mi?” sorusunun yanındaki kutucuğu işaret koyuyorum.</p>

  <p>Diğer soruları anlamıyorum. “O polisin verdiği numara,” diyor Bay Bryce ve kağıdın üzerinde gösteriyor. “Ve şu da olayı araştıran polisin sicil numarası, onu da <i>şuraya</i> yazıyorsun ve adını da <i>buraya</i> ” Kendi kendime bulduğum şeyleri bana açıklamadığını fark ediyorum. Neyi anladığımı, neyi anlamadığımı fark edebiliyor. “Kendi sözcüklerinizle olayı anlatın” bölümü ne, olayı görmediğimi yazıyorum. Gece arabamı park ettiğimi ve sabah dört lastiğimi de inmiş halde bulduğumu ekliyorum. Bay Bryce bunun yeterli olduğunu söylüyor.</p>

  <p>Sigorta talebi için dosya açtıktan sonra lastiklerle ilgilenecek birini bulmam gerekiyor.</p>

  <p>“Sana kimi arayabileceğini söyleyemem,” diyor Bay Bryce. “Bu konu yüzünden geçen yıl bir karmaşa yaşamıştık ve insanlar polislerin servislerden rüşvet aldığını iddia etti.” “Rüşvet” sözcüğünün ne anlama geldiğini bilmiyorum. Apartman yöneticisi Bayan Tomasz aşağı inerken kimi arayabileceğimi söylemek için beni durduruyor. Telefon numarasını veriyor. Neler olduğunu nereden öğrendiğini bilmiyorum ancak bay Bryce buna şaşırmış görünmüyor. Sanki bu normalmiş gibi davranıyor. Bizi park yerinde konuşurken duymuş olabilir mi? Bu düşünce beni rahatsız ediyor.</p>

  <p>“Arabayla seni durağa kadar bırakayım,” diyor Bay Bryce. “Yoksa ben de işe geç kalacağım.”</p>

  <p>Her gün işe arabayla gitmediğini bilmiyordum. Beni durağa bırakması kibarlık. Bir dost gibi davranıyor. “Teşekkür ederim, Bay Bryce,” diyorum.</p>

  <p>Başını sallıyor. “Sana daha önce de söylemiştim: bana Danny de, Lou. Biz komşuyuz.”</p>

  <p>Bana gülümsüyor ve arabasının kapılarını açıyor. Arabasının içi tertemiz, tıpkı benimki gibi ancak koltuklarında post yok. Ses sistemini açıyor; çok yüksek, beni rahatsız ediyor. Bundan hoşlanmıyorum ancak durağa yürümek zorunda kalmamak hoşuma gidiyor.</p>

  <p>Hem durak, hem de trenler oldukça kalabalık ve gürültülü. Sakin kalabilmek ve bana hangi bileti almam ve sıraya girmek için hangi kapıdan geçmem gerektiğini söyleyen tabelalara odaklanmak zor.</p>
</body>
</html>
