<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h1>ON ALTI</h1>

  <p>“ÜZGÜNÜM,” DİYOR LUCIA. Malzemelerini alıp bahçeye gelip yanıma oturuyor. “Öyle patlamamalıydım.”</p>

  <p>“Üzülmedim,” diyorum. Artık üzülmüyorum çünkü hatasını anladı ve bir daha yapmıyor.</p>

  <p>“İyi. Bak... Marjory’den hoşlandığını biliyorum ve Marjory de senden hoşlanıyor. Don’un yaptıklarının bunu mahvetmesine izin verme, tamam mı?”</p>

  <p>“Marjory benden özel bir biçimde mi hoşlanıyor, bunu bilmiyorum,” diyorum. “Don öyle olduğunu söyledi ancak Marjory böyle bir şey söylemedi.”</p>

  <p>“Biliyorum. Bunlar zor işler. Yetişkinler çocuklar kadar dosdoğru değillerdir ve bu yüzden başlarına birçok dert açarlar.”</p>

  <p>Marjory ceketinin fermuarını çekerek evden çıkıp geliyor. Bana ya da Lucia’ya sırıtıyor -hangimize olduğunu anlamıyorum- çünkü fermuarı tuhaf bir ses çıkararak dikkatimi dağıtıyor. “Çörekleri biraz fazla kaçırmışım galiba,” diyor. “Ya da yeterince yürümüyorum.”</p>

  <p>“Gel-” Lucia ellerini uzatıyor ve Marjory, Lucia’nın fermuarını çekmesine yardım etmesi için onun yanına geliyor. Elleri uzatmanın yardım etmek için bir işaret olduğunu bilmiyordum. Elleri uzatmanın yardım istendiği anlamına geldiğini düşünüyordum. Belki her ikisi için de “gel” demek yeterlidir.</p>

  <p>“Maç yapmak ister misin, Lou?” diye soruyor Marjory.</p>

  <p>“Evet,” diyorum. Yüzümün kızardığını hissedebiliyorum. Maskemi takıyorum ve epemi alıyorum. “Epe ve kılıçla mı dövüşmek istersin?”</p>

  <p>“Olur,” diyor Marjory. Maskesini takıyor ve ben artık onun yüzünü göremiyorum, sadece gözlerinin ve konuştuğunda dişlerini ışıltısını görebiliyomm. Eskrim kostümünün altında bedeninin biçimini görebiliyorum. O biçime dokunmak istiyorum ancak bu uygun olmaz. Bunu sadece sevgililer yapar.</p>

  <p>Marjory selam veriyor. Biçim düzeni Tom’unkinden daha farklı, tuş yapabilirim ancak sonra maç biter. Savuşturuyorum, kısa hamleler yapıyorum, yeniden savuşturuyorum. Kılıçlarımız birbirine dokunuyor; bu dokunuşla onun elini hissedebiliyorum; birbirimize dokunmadan birbirimize temas ediyoruz. Kolunu açıyor, ileri geri hareket ediyor ve ben de onunla birlikte hareket ediyorum. Bu bir çeşit dans, hareketin bir biçim düzeni ancak müzik yok. Kafamın içinde bu dans için en doğru olan müziği bulmaya çalışıyorum. Kendi biçim düzenimi onunkiyle eşleştirmek komik bir duygu, onu yenmek değil sadece bu teması hissetmek istiyorum.</p>

  <p>Paganini. Bir numaralı <i>keman konçertosu,</i> re majör, opus 6. Tam olarak doğru müzik değil ancak şu anda düşünebileceklerimden doğruya en yakın olanı. Görkemli ancak hızlı değil, Marjory aradaki eslerde ritim değiştiriyor. Ben kafamdaki müziği kendi hareketlerimize göre yavaşlatıp, hızlandırıyorum.</p>

  <p>Acaba Marjory’nin kafasında hangi müzik var? Acaba benim duyduğum müziği o da duyabiliyor mu? İkimizde aynı müziği duyarken acaba aynı şekilde mi duyuyoruz? Ben sesleri karanlığın üzerindeki renkler olarak algılıyorum; o ışığın üzerindeki karanlık çizgiler olarak algılıyor olabilir, tıpkı notaların kağıda yazılması gibi.</p>

  <p>Marjory’nin tuşu düşüncelerimi dağıtıyor. “Güzel,” diyorum ve geri adım atıyorum. Başıyla onaylıyor ve birbirimize yeniden selam veriyoruz.</p>

  <p>Düşünmenin ışık, düşünmemenin de karanlık olarak tanımlandığı bir şey okumuştum. Eskrim yaparken başka şeyler düşünüyorum ve Marjory benden daha hızlı hareket ederek tuş yapıyor. Yani eğer o başka şeyler düşünmüyorsa, bu düşünmeme durumu onu daha mı hızlandırıyor ve karanlık yine ışıktan daha mı hızlı oluyor?</p>

  <p>Düşüncenin hızını bilmiyorum. Düşünme hızının her insan için aynı olup olmadığını bilmiyorum. Düşünmeyi farklı kılan acaba düşünme hızı mı yoksa daha ileriyi düşünme mi?</p>

  <p>Kemanlar spiral bir biçim düzeninde yükseliyor ve Marjory’nin biçim düzeni dağılıyor. Dansın içinde yavaşça süzülüyorum ki artık bu solo bir dans ve ona tuş yapıyorum.</p>

  <p>“Güzel,” diyor ve geriliyor. Kesik kesik nefes alarak hareket ediyor. “Beni hakladın, Lou; epey uzun sürdü.”</p>

  <p>“Bana ne dersin?” diyor Simon. Marjory’yle daha fazla eskrim yapmak istiyorum ancak Simon’la da maç yapmaktan hoşlanmıştım, onunla da eskrim yapmak istiyorum.</p>

  <p>Bu defa kafamdaki müzik bizimle birlikte başlıyor ancak farklı bir müzik. Sarasate’nin <i>Carmen Fantezisi...</i> Simon’ın beni kedi gibi sinsice kuşatıp, boşluk arayışına ve benim yoğun konsantrasyonuma çok uygun. Dans edebildiğimi bilmiyordum -bu sosyal bir şeydi ve ben bu konuda her zaman kaskatı ve beceriksizdim. Şimdi -elimdeki kılıcımla- kafamın içindeki müziğe uygun hareket etmek kendimi iyi hissettiriyor.</p>

  <p>Simon benden daha iyi ancak bu beni rahatsız etmiyor. Onun neler yaptığını, benim neler yapabildiğim görmek istiyorum. Tuş yapıyor, bir tane daha sonra bir tane de ben yapıyorum. “Beşte bitsin mi?” diye soruyor. Başımla onaylıyorum, nefessiz kalıyorum. Bu defa ikimiz de hemen tuş yapamıyoruz; mücadele etmeye devam ediyoruz ta ki ben bir tuş daha yapana kadar, beceriden çok şans. Şimdi eşitiz. Diğerleri sessizce izliyorlar. Onların ilgisini hissedebiliyorum. İleri, yana hamle, kuşatma, geri. Simon yaptığım her hareketi sayıyor ve tahmin edebiliyor; ben sadece sayabiliyorum. Sonunda göremediğim bir şey yapıyor -kılıcı tam onu savuşturduğum yerden yeniden beliriyor ve maçın son tuşunu yapıyor.</p>

  <p>Akşam havası serin olmasına rağmen yüzümden ter damlıyor. Kötü koktuğuma eminim ancak Marjory yine de yanıma gelip koluma dokunuyor.</p>

  <p>“Harikaydın, Lou,” diyor. Maskemi çıkarıyorum. Gözleri ışıldıyor; yüzünde, neredeyse saçlarına kadar uzanan bir gülümseme var.</p>

  <p>“Terliyim,” diyorum.</p>

  <p>“Böyle bir maçın ardından elbette terli olacaksın,” diyor. “Vay be, bu şekilde eskrim yapabildiğini bilmiyordum.”</p>

  <p>“Ben de,” diyorum.</p>

  <p>“Artık öğrendiğimize göre,” diyor Tom, “seni başka turnuvalara da sokabiliriz. Sen ne düşünüyorsun, Simon?”</p>

  <p>“Bence fazlasıyla hazır. Eyaletin usta eskrimcileri onu yenebilirler ancak turnuva heyecanını bir kez bastırdı mı, ustaları bile zorlayabilir.”</p>

  <p>“Pekala, bizimle başka bir turnuvaya katılmak ister misin, Lou?” diye soruyor Tom.</p>

  <p>Kaskatı kesiliyorum. Sanırım benim için iyi bir şey yapmak istiyorlar, ancak Don bana turnuva yüzünden öfkelendi. Ya her turnuvada birisi bana öfkelenir ve her defasında benim yüzümden birbiri ardına insanların beynin PPD çipi yerleştirilirse?</p>

  <p>“Cumartesi tüm gün mü sürüyor?” diyorum.</p>

  <p>“Evet ve bazen de Pazar tüm gün,” diyor Lucia. “Bu sorun olur mu?”</p>

  <p>“Ben-Ben Pazar günleri kiliseye gidiyorum,” diyorum.</p>

  <p>Majory bana bakıyor. “Kiliseye gittiğini bilmiyordum, Lou,” diyor. “Sadece Cumartesi günleri katılabilirsin... Cumartesi günü de mi sorun var, Lou?”</p>

  <p>Hazır bir yanıtım yok. Onlara Don’la ilgili düşüncelerimi anlattığımda anlayacaklarını sanmıyorum. Hepsi bana bakıyor ve ben içime doğru büzüştüğümü hissediyorum. Onları öfkelendirmek istemiyorum.</p>

  <p>“En yakın turnuva Şükran Günü’nden hemen sonra,” diyor Simon. “Bu akşam karar vermene gerek yok.” Merakla bana bakıyor. “Yoksa birilerinin tuşlarını saymayacağından mı endişeleniyorsun, Lou?”</p>

  <p>“Hayır...” Boğazımın düğümlendiğini hissediyorum. “Don’la ilgili bu,” diyorum. “Bana turnuvada öfkelenmişti... bu yüzden öfkelendiğini düşünüyorum. Bunların bir başkasının daha başına gelmesini istemiyorum.”</p>

  <p>“Bu senin suçun değil,” diyor Lucia. Ancak sesi öfkeli geliyor. İşte, hep böyle oluyor. İnsanlar bana öfkelenmeseler bile benim yüzümden öfkeleniyorlar. Bunun benim suçum olmasına ya da benim neden olmama gerek yok.</p>

  <p>“Seni anlıyorum,” diyor Marjory. “Sorun çıksın istemiyorsun, değil mi?”</p>

  <p>“Evet.”</p>

  <p>“Ve birilerinin sana öfkelenmeyeceğinden emin olamıyorsun.”</p>

  <p>“Evet.”</p>

  <p>“Ama Lou -insanlar başkalarına nedensiz yere de öfkelenebiliyorlar. Don aslında Tom’a öfkelendi. Başka insanlar da Simon’a öfkelenebilir; bana öfkelenmiş olan insanlar tanıyorum. Bunlar oluyor. İnsanlar yanlış bir şey yapmadığı sürece durup da başkalarını öfkelendiriyor muyum diye düşünmemeliler.”</p>

  <p>“Bu seni rahatsız etmeyebilir,” diyorum.</p>

  <p>Bana bakıyor, bu bakışında bir anlam olduğunu biliyorum ancak ne olduğunu bilmiyorum, normal biri olsaydım bilir miydim? Normal insanlar bu bakışların anlamını nasıl <i>öğreniyorlar?</i></p>

  <p>“Belki etmiyordur,” diyor. “Eskiden hep kendimi suçlardım. Çok fazla endişelenirdim. Ancak-” duraksıyor; onun en kibar sözcüğü aradığına eminim. “Ne kadar endişelenmen gerektiğini kestirmek güç,” diyor sonunda.</p>

  <p>“Evet,” diyorum.</p>

  <p>“Sorun, her şeyin senin suçun olduğunu düşünmeni isteyen insanlarda,” diyor Lucia. “Onlar her zaman kendi duygularından dolayı, özellikle de öfkelerinden dolayı başkalarını suçlamak isterler.”</p>

  <p>“Ancak bazen öfkenin haklı nedenleri vardır,” diyor Marjory. “Bunun Don ve Lou için geçerli olduğunu söylemiyorum; Lou yanlış bir şey yapmadı. Bu sadece kendisinden daha iyi olduğu için Don’un kıskançlığıydı. Ancak ben Lou’nun ne demek istediğini anlıyorum. Bir başkasının başının derde girmesine neden olmak istemiyor.”</p>

  <p>“Neden olmaz,” diyor Lucia. “O böyle biri değil.” Bana Marjory’den farklı bir biçimde bakıyor, bu bakışın da ne anlama geldiğini bilmiyorum.</p>

  <p>“Lucia, neden Simon’la bir maç yapmıyorsun?” diyor Tom. Herkes durup ona bakıyor.</p>

  <p>Lucia’nın hafiften ağzı açılıyor. Sonra hızla kapatıyor. “Pekala,” diyor. “Uzun zaman oldu, Simon.”</p>

  <p>“Zevkle,” diyor Simon, gülümseyerek.</p>

  <p>“Lucia ve Simon’ı izliyorum. Simon, Lucia’dan daha iyi ancak çok fazla sayı alamıyor. Onun Lucia’nın seviyesinde dövüştüğünü görebiliyorum, tüm becerisini ortaya koymuyor. Bu kibar bir davranış. Marjory’nin yanımdaki varlığını, taşların kenarlarına dökülmüş kuru yapraklarının kokusunu, enseme vuran serin rüzgarı hissedebiliyorum.</p>

  <p>&nbsp;</p>

  <p style="text-align: center;"><img alt="Asiz" src="../Images/Asiz.png" /></p>

  <p>&nbsp;</p>

  <p>SAAT DOKUZDA HAVA ARTIK SERİN DEĞİL, OLDUKÇA SOĞUK. Hepimiz içeri giriyoruz ve Lucia sıcak çikolata hazırlıyor. Bu yılın ilk sıcak çikolatası. Diğerleri konuşuyor; ben arkamı yeşil yastığa yaslamış halde, bir yandan dinlerken bir yandan da Majory’yi izliyorum. Konuşurken ellerini çok fazla kullanıyor. Birkaç kez, bana otizmin bir işareti olduğu söylenen el çırpma hareketini yapıyor. Bunu yapan başka insanlar da gördüm ve her zaman onların da otizmli ya da kısmen otizmli olup olmadığını düşündüm.</p>

  <p>Şu anda turnuvalardan konuşuyorlar -geçmişten hatırladıkları kadarıyla kimin kazandığını, kimin hakemlik yaptığını ve insanların nasıl davrandıklarını. Kimse Don’dan söz etmiyor. Bazen isimleri takip etmekte zorlanıyorum; bu insanları tanımıyorum. Bart denen kişiye neden kurbağa dediklerini anlamıyorum; Bart’ın siğilli derisi olan gerçek bir amfibik olduğunu kastettiklerini sanmıyorum, tıpkı Don için alçak dedikleri gibi. Gözlerimi Marjory’den; Tom’a, Simon’a, Lucia’ya, Max’a sonra da Susan’a çeviriyorum, kimin ne zaman konuştuğunu izlemeye çalışıyorum ancak kimin ne zaman susacağını ve diğerinin konuşmaya başlayacağını ya da tam tersini tahmin edemiyorum. Bazen konuşanlar arasında birkaç saniyelik boşluklar oluyor ve bazen de biri konuşurken diğeri de konuşmaya başlıyor.</p>

  <p>Bunun kendine göre büyüleyici bir yanı var. Karmaşık bir sistemdeki biçim düzenlerini izlemek gibi bir şey. Çözeltinin dengesi yer değiştirirken moleküllerin parçalanıp yeniden birleşmesini izlemek gibi bir şey. Neredeyse anladığımı düşünmeye başlarken beklenmedik bir anda bir şey oluyor. İnsanların hem konuşmaya katılıp hem de aynı anda konuyu nasıl takip ettiklerini bilemiyorum.</p>

  <p>Yavaş yavaş Simon konuşmaya başladığında herkesin sustuğunu fark etmeye başlıyorum. O çok fazla başkasının lafına girmiyor ancak başkaları onun lafına giriyor. üretmenlerimden biri, konuşmacının kendisinden sonra kimin konuşacağını ona bakarak belli eder, demişti. O zamanlar birinin nereye baktığını, uzun süre bakmazsa, anlayamıyordum. Şimdi insanların nereye baktıklarını takip edebiliyorum. Simon farklı insanlara bakıyor. Max ve Susan her zaman önce Simon’a bakarak ona öncelik gösteriyorlar. Tom, Simon’a sürecin yarısında bakıyor. Lucia ise üçte bir oranında bakıyor. Birisi Simon’a baktığında, Simon her zaman yeniden konuşmaya başlamıyor; o zaman ona bakan kişi gözlerini başkasına çeviriyor.</p>

  <p>Ancak bunlar çok çabuk oluyor; tüm olanları nasıl takip ediyorlar? Ve Tom neden bazen Simon’a bakıyor ve diğer zamanlarda bakmıyor? Simon’a bakması gerektiğini nereden anlıyor?</p>

  <p>Marjory’nin bana baktığını fark ediyorum, yüzümün ve ensemin kızardığını anladığını hissediyorum. Diğerlerinin sesleri belirsizleşiyor; görüşüm bulanıklaşıyor. Gölgelerin içine gizlenmek istiyorum ancak hiç gölge yok. Başımı eğiyorum. Onun sesini dinliyorum ancak o çok fazla konuşmuyor.</p>

  <p>Sonra malzemelerden konuşmaya başlıyorlar: çelik mi yoksa alaşım kılıç mı? Yeni çelik kılıçlar mı yoksa yeni alaşım kılıçlar mı? Anlaşılan herkes çelik kılıcı tercih ediyor, ancak Simon, son resmi karşılaşmalardan birinde gördüğü, içine yerleştirilmiş bir çip sayesinde birbirine dokunduğunda çelik gibi ses çıkaran alaşım bir kılıçtan söz ediyor. Tuhaf olduğunu söylüyor. Sonra gitmesi gerektiğini söyleyerek ayağa kalkıyor. Tom ve Max de ayağa kalkıyor. Ben de ayağa kalkıyorum. Simon, Tom’un elini sıkıp, “Çok keyifliydi -davet ettiğiniz için teşekkürler,” diyor.</p>

  <p>“Her zaman,” diyor Tom.</p>

  <p>Max elini uzatıp, “Geldiğiniz için teşekkürler; bizim için bir şerefti,” diyor.</p>

  <p>Simon onun da elini sıkarak, “Her zaman,” diyor.</p>

  <p>Ben elimi uzatıp uzatmamam gerektiğini bilemiyorum ancak Simon aniden elini uzatınca elini sıkıyorum -çok anlamsız- sonra da bana, “Teşekkürler, Lou; çok keyif aldım,’’ diyor.</p>

  <p>“Her zaman,” diyorum. Odada bir anlık gerginlik oluyor ve ben de uygunsuz bir şey söylemiş olmaktan endişeleniyorum - gerçi ben Tom ve Max’i taklit ediyordum- sonra Simon parmağıyla hafifçe koluma vurarak, “Umarım turnuvalar konusunda fikrini değiştirirsin,” diyor. “Seninle maç yapmak bir zevkti.”</p>

  <p>“Teşekkür ederim,’’ diyorum.</p>

  <p>Simon kapıdan çıkarken, “Ben de gitmeliyim,’’ diyor Max. Susan da oturduğu yerden kalkıyor. Artık gitme zamanı. Çevreme bakınıyorum; bütün yüzlerde dostça bir ifade görüyorum ancak Don’un yüzü de öyle görünürdü. Eğer bu insanlardan bir bana öfkeliyse, bunu nasıl anlayacağım?</p>

  <p>&nbsp;</p>

  <p style="text-align: center;"><img alt="Asiz" src="../Images/Asiz.png" /></p>

  <p>&nbsp;</p>

  <p>PERŞEMBE GÜNÜ, DOKTORLARA SORULAR SORABİLECEĞİMİZ KISA BİR SAĞLIK TOPLANTIMIZ VAR.</p>

  <p>Bunlardan biri beyaz, kıvırcık saçlı Dr. Ransome, diğeriyse kafasına yapışmış gibi görünen siyah düz saçlı Dr. Handsel.</p>

  <p>“Bu geri çevrilebilir bir şey mi?”diye soruyor Linda.</p>

  <p>“Şey... hayır. Yaptığı şey kalıcı.”</p>

  <p>“Yani beğenmezsek kendi normal halimize dönemiyor muyuz?”</p>

  <p>Aslında halimizin normal olmadığını söyleyerek başlamak gerek ancak bunu yüksek sesle dillendirmiyorum. Bunu Linda da benim gibi biliyor. Espri yapıyor.</p>

  <p>“Iıı... hayır, dönemiyorsunuz. Yani büyük olasılıkla. Zaten ben neden-”</p>

  <p>“Ben tedaviyi ister miyim, bilemiyorum?” diyor Cameron. “Şu anki halimi seviyorum. Dönüşeceğim halimi seveceğimden emin değilim.</p>

  <p>“Çok farklı olmayacaktır,” diyor Dr. Ransome.</p>

  <p>Ancak her değişiklik, değişikliktir. Don, benim peşime düşmeden önceki halimden farklıyım. Sadece yaptıkları değil, o polis memurlarıyla tanışmak da beni değiştirdi. Daha bilmediğim bir şey biliyorum ve bilgi insanı değiştirir. Elimi kaldırıyorum.</p>

  <p>“Evet, Lou,” diyor Dr. Ransome.</p>

  <p>“Bizi nasıl <i>değiştirmeyeceğini</i> anlamıyorum,” diyorum. “Eğer algı işlememizi normale dönüştürüyorsa, bu veri girişinin türünü ve oranını değiştirecektir ve bu da algımızı ve işlemlerimizi değiştirecektir.”</p>

  <p>“Evet, ancak siz -kişiliğiniz- aynı kalacak ya da olabildiğince aynı kalacak. Aynı şeylerden hoşlanacaksınız; aynı şekilde tepki vereceksiniz.”</p>

  <p>“O zaman değişim <i>niye?”</i> diye soruyor Linda. Sesi öfkeli geliyor ancak onun daha çok kaygılı olduğunu biliyorum. “Bize, ihtiyaç duyduğumuz desteklere ihtiyaç duymamamız için değişmemizi istediklerini söylüyorlar -ancak onlara ihtiyaç duymazsak o zaman hoşlandığımız ve hoşlanmadığımız şeyler değişecek... değil mi?”</p>

  <p>“Aşırı yüklemeyi, tolere etmeyi öğrenmek için çok zaman harcadım,” diyor Dale. “Ya hemen kavramam gereken şeyleri bir anda kavramamaya başlarsam?” Gözü yine delice seğirmeye başlıyor.</p>

  <p>“Tüm bunların olabileceğini düşünmüyoruz,” diyor doktor yine. “Primatologlar, sosyal etkileşimde sadece olumlu değişiklikler saptadılar.”</p>

  <p>“Ben lanet olası bir şempanze değilim!” Dale elini masaya vuruyor. Bir an için sol gözü açık kalıyor; sonra yine tiki başlıyor.</p>

  <p>Doktor şaşkın görünüyor. Dale’in öfkelenmesine neden şaşırıyor ki? Kendi davranışlarının bir primatoloğun şempanzeler üzerindeki araştırmasına göre değerlendirilmesini ister miydi acaba? Yoksa bu normallerin yaptığı bir şey mi? Kendilerini diğer primatlar gibi mi görüyorlar? Buna inanamıyorum.</p>

  <p>“Kimse öyle olduğunu söylemiyor,” diyor doktor, pek de onaylamayan bir tonda. “Sadece... elimizdeki en iyi modeller onlar. Ve tedaviden sonra sadece sosyal eksiklikleri değişerek gözle görülür bir kişiliğe sahip oldular... Dünyadaki tüm şempanzeler hayvanat bahçesi ya da araştırma kurumları gibi korunmalı yerlerde yaşıyorlar. Bir zamanlar vahşi doğada, Afrika’nın ormanlarında yaşıyorlardı. Doğada yaşasalardı, bu şempanzeler otizmli olurlar mıydı acaba, yoksa esir gibi yaşamanın stresi mi onları değiştirdi?</p>

  <p>Bir slayt, ekranı aydınlatıyor. “Bu, birkaç yüz fotoğrafının içinden beynin tanıdık bir yüzü seçtiği andaki faaliyet biçim düzenidir,” diyor. Beynin çevresinde gri dış hatlarıyla birlikte parlak yeşil noktalar var. Okuduklarım sayesinde, bazı bölümleri tanıyabiliyorum... hayır, bu slaydı tanıyorum. <i>Beynin İşlevselliği</i> kitabının 16. bölümündeki 16/43-d numaralı resimden tanıyorum. “Ve burada da-” Slayt değişiyor. “Bu da aynı görevi yapan otizmli beynin faaliyet biçim düzeni.” Gri dış hatlar ve parlak yeşil noktalar. Aynı bölümün 16/43-c numaralı resmi.</p>

  <p>Kitaptaki resimlerin altında yazılanları hatırlamaya çalışıyorum. Orada ilk resim için, bir grup fotoğraf içinden tanıdık olanı seçen, normal bir beyin faaliyeti yazdığını sanmıyorum. Sanırım bu, benzer bir yüze bakan normal beyin faaliyetiydi. Evet hatırlıyorum. Erkek üniversite öğrencileri arasından seçilen dokuz sağlıklı gönüllüyle yapılan bir araştırmaydı.</p>

  <p>Başka bir slayt ekrana gelmiş bile. Yine gri bir dış hat, yine parlak noktalar var, ancak bu defa maviler. Doktor konuşmaya devam ediyor. Bu da hatırladığım resimlerden biri. Kitapta neler yazdığını hatırlamaya ve doktorun söylediklerini dinlemeye çalışıyorum ancak beceremiyorum. Her şey birbirine karışıyor.</p>

  <p>Elimi kaldırıyorum. Duruyor ve “Evet, Lou?” diyor.</p>

  <p>“Daha sonra bakmak için bunların bir kopyasını alabilir miyiz? Hepsini bir anda anlamak zor.”</p>

  <p>Kaşlarını çatıyor. “Bunun iyi bir fikir olduğunu sanmıyorum, Lou. Bunlar tescilli - çok gizli- bilgiler. Daha fazlasını öğrenmek istiyorsan bana ya da danışmanlara soru sorabilirsiniz ya da slaytlara yeniden bakabilirsiniz,” -sırıtıyor- “Nörolog olmadığınız için size fazla bir şey ifade edeceklerini sanmıyorum.”</p>

  <p>“Ben bir şeyler okudum,” diyorum.</p>

  <p>“Ciddi misin...” Ağır ağır konuşmaya başlıyor. “Ne okudun, Lou?”</p>

  <p>“Bazı kitaplar,” diyorum. Hangi kitapları okuduğumu ona söylemek istemiyorum ve bunun nedenini bilmiyorum.</p>

  <p>“Beyinle mi ilgili?” diye soruyor.</p>

  <p>“Evet -siz tedaviye başlamadan önce nasıl çalıştığını öğrenmek istedim.”</p>

  <p>“Ve... anlayabildin mi?”</p>

  <p>“Biraz karışık,” diyorum. “Paralel işletimli bilgisayara benziyor ya da onun gibi.”</p>

  <p>“Haklısın; çok karışıktır,” diyor. Sesi tatmin olmuş gibi çıkıyor. Anladığımı söylemediğime memnun olmuş gibi. Acaba ona bu resimleri bildiğimi söylesem ne derdi?</p>

  <p>Cameron ve Dale bana bakıyorlar. Bailey bile bir ara bakıp sonra başını çeviriyor. Ne bildiğimi bilmek istiyorlar. Onlara söylemeli miyim, bilmiyorum çünkü henüz daha ne bildiğimi bilmiyorum -ya da bildiklerimin bu bağlamda ne anlama geldiğini bilmiyorum.</p>

  <p>Kitapla ilgili düşüncelerimi bir yana bırakıp sadece dinliyorum, bu arada gelip giden slaytları ezberliyorum. Bu şekilde bilgiyi kavramam zor -hiçbirimiz kavrayamayız- ancak daha sonra kitapla karşılaştıracak kadar hatırlarım.</p>

  <p>Sonunda slaytlar değişiyor ve beynin renkli noktalı gri dış hatları yerine moleküller geliyor. Bunları tanımıyorum; bunlar organik kimya kitabında yoktu. Ancak hidroksil gruplarının nerede, amino gruplarının nerede olduğunu biliyorum.</p>

  <p>“Bu enzim, sinirsel gelişim faktörünün gen anlatımını düzenler,” diyor doktor. “Normal beyinlerde, geri besleme çevriminin bu bölümü, sosyal olarak önemli sinyallerin öncelikli olarak işlemlenmesini sağlamak için dikkat kontrol mekanizmasıyla etkileşime geçer - işte bu, sizin gibi insanların yaşadığı sorunlardan bir tanesi.”</p>

  <p>Bizim onlar için birer vaka olduğumuzu belirtmekten asla vazgeçmiyor.</p>

  <p>“Bu aynı zamanda otizmli doğanlar yani ana rahminde tanı konamamış ve tedavi edilememiş bebekler ya da beynin normal gelişimini engellemiş, belirli çocukluk enfeksiyonları geçirmiş olan çocuklara uygulanan tedavi paketinin bir parçasıdır. Bu yeni tedavimizin yaptığı şey bunu değiştirmek -böylece yetişkin beyninin sinirsel gelişimini etkileyecek.”</p>

  <p>“Yani -bizim diğer insanlara dikkatimizi vermemizi mi sağlayacak?” diye soruyor Linda.</p>

  <p>“Hayır, hayır -bunu yapabildiğinizi zaten biliyoruz. Bizler yirminci yüzyılın ortalarında otizmlilerin hiçbir şeye dikkatini veremeyen insanlar olduğunu düşünen aptallardan değiliz. Tedavinin yapacağı şey, sizin sosyal <i>sinyallere</i> ilgi göstermenize yardımcı olmaktır -yüz ifadeleri, ses tonları, mimikler ve bunun gibi sinyaller.”</p>

  <p>Dale kaba bir mimik yapıyor, doktor ona ilgi göstermiyor. Gerçekten görmedi mi yoksa aldırış etmedi mi merak ediyorum.</p>

  <p>“Peki, yeni verileri işlemlemek için insanların eğitilmesi gerekmiyor mu -tıpkı kör insanlara yapıldığı gibi?”</p>

  <p>“Elbette. Bu yüzden tedavinin bir eğitim aşaması var. Bilgisayarın ürettiği yüzler kullanılarak sosyal karşılaşma simülasyonları-” Başka bir slayt geliyor, bu üst dudağını kıvırmış, alt dudağını aşağı sarkıtmış bir şempanzeye ait. Hepimiz kontrolsüz bir biçimde kahkahalar atıyoruz. Doktorun yüzü kızarıyor. “Üzgünüm -bu yanlış slayt. Elbette, yanlış slayt. Ben insan yüzlerinden söz ediyorum ve insanların sosyal etkileşiminden. Temel bir değerlendirme yapacağız ve sizler iki aydan dört aya kadar tedavi öncesi eğitimi alacaksınız.”</p>

  <p>“Maymunların yüzüne bakarak!” diyor Linda, kahkahalar atarak. Hepimiz kıkırdıyoruz.</p>

  <p>“Bunun bir hata olduğunu söyledim,” diyor doktor. “Bu süreç için psikoterapistler yetiştirdik... Bu çok önemli bir konu.”</p>

  <p>Şempanzenin resmi daire biçiminde oturan bir grup insanla yer değiştiriyor; bir tanesi konuşuyor, diğerleri dikkatle onu dinliyorlar. Başka bir slayt geliyor, bu defa birisi giyim mağazasında bir satıcıyla konuşuyor. Bir diğerinde, kalabalık bir ofiste telefonda konuşan biri var. Hepsi çok normal ve hepsi çok sıkıcı görünüyor. Doktor eskrim turnuvasına katılmış ya da park yerinde saldırıya uğradıktan sonra polislerle konuşan birinin resmini göstermiyor. Slaytların arasında polisle konuşan birini gösteren tek resmin başlığı ise, <i>Adres Sormak.</i> Slaytta polis, yüzünde sahte bir gülümsemeyle bir kolunu uzatmış, işaret ediyor; diğer kişinin komik bir şapkası, küçük bir sırt çantası ve elinde <i>Turist Rehberi</i> yazan bir kitabı var.</p>

  <p>Hepsi yapmacık. Bütün resimler yapmacık ve belki insanlar gerçek insanlar bile değil. Büyük olasılıkla bilgisayarın ürettiği tiplemeler. Bizim normale dönüşmemiz gerekiyor, gerçek insanlara, ancak onlar bizim bu yapmacık, sahte sahnelerden bir şeyler öğrenmemizi bekliyorlar. Doktor ve asistanları bizim ne gibi durumlarla karşılaştığımızı ya da karşılaşabileceğimiz durumları bildiklerini ve bunlarla nasıl başa çıkabileceğimizi öğretebileceklerini sanıyorlar. Bu bana geçen yüzyılda insanların hangi sözcüklere ihtiyaç duyduğunu bildiğini sanan ve onlara “gerekli” bir sözcük dağarcığı öğreten terapistleri anımsattı. Bunlardan bazıları o insanların ailelerine başka sözcük öğrenmelerine izin vermemelerini, hatta bunun gerekli sözcük dağarcığını öğrenmelerini engelleyebileceğini söyledi.</p>

  <p>Bunlar gibi insanlar neler bilmediklerini bilmiyorlar. Annem, on iki yaşına gelmeden önce anlamadığım bir şey söylerdi: "Bilmeyenler ve bilmediklerini bilmeyenler aptaldır...” Doktor turnuvada tuşlarımı saymayan adamla, eskrim grubunda kıskançlık duyan adamla ve vandalizmle ya da tehditlerle ilgili rapor tutan polislerle başa çıkmam gerektiğini bilmiyor.</p>

  <p>Doktor şimdi de sosyal becerilerin genelleştirilmesinden söz ediyor. Tedaviden ve eğitimden sonra sosyal becerilerimizin günlük hayattaki tüm durumlar için genelleşeceğini söylüyor. Acaba Don’un sosyal becerileriyle ilgili ne düşünürdü?</p>

  <p>Saate bakıyorum. Saniyeler birbirini kovalıyor; iki saat neredeyse dolmak üzere. Doktor başka soru olup olmadığını soruyor. Ben başımı eğiyorum. Benim sormak istediğim sorular böyle bir toplantı için uygun değil ve zaten yanıtlayacağını sanmıyorum.</p>

  <p>“Ne zaman başlayacak?” diye soruyor Cameron.</p>

  <p>“İlk denekle -hmm... hastayla -en kısa zamanda başlamak istiyoruz. Önümüzdeki hafta her şeyi yoluna koymuş oluruz.”</p>

  <p>“Bir defada kaç kişi olacak?” diye soruyor Bailey.</p>

  <p>“İki. Üç gün arayla iki kişi almak istiyoruz -böylece sağlık ekibi birkaç kritik günde bu ikisine konsantre olabilir.”</p>

  <p>“Peki, ilk iki kişi tedavi olduktan sonra işe yarayıp yaramadığını beklesek olmaz mı?” diye soruyor Bailey.</p>

  <p>Doktor başını sallıyor. “Hayır, tüm grubun tedavi olması daha iyi.”</p>

  <p>“Daha hızlı yayımlanması için,” diye mırıldandığımı duyuyorum.</p>

  <p>“Ne?” diye soruyor doktor.</p>

  <p>Diğerleri bana bakıyorlar. Ben kucağıma bakıyorum.</p>

  <p>“Eğer en hızlı bir biçimde biterse, bunları yazar ve en kısa zamanda yayımlarsınız. Yoksa bu bir ya da daha fazla zaman alabilir.” Yüzüne bakıyorum; yanakları yine kızarmış ve yine parlıyor.</p>

  <p>“Nedeni bu değil,” diyor biraz yüksek sesle. “Eğer denekler -yani sizler- tedaviyi kısa aralıklarla alırsanız veriler daha kolay karşılaştırılabilir. Yani iki kişinin başlayıp, bitirdiğini... ve geri kalanınızı etkileyecek bir şey olduğunu varsayarsak-”</p>

  <p>“Ne gibi, hiç beklenmedik bir biçimde normale dönüşmemiz gibi mi?” diye soruyor Dale. "Bir anda normale ve uygun olmayan deneklere dönüşeceğimizden mi korkuyorsunuz?”</p>

  <p>“Hayır, hayır,” diyor doktor. “Hükümetle ilgili bazı politik değişikliklerin olabileceğini söylüyorum.”</p>

  <p>Hükümetin bu konuda ne düşündüğünü merak ediyorum. Hükümetler düşünür mü? Aklıma <i>Beynin İşlevselliği</i> kitabındaki araştırma protokollerinin politikalarıyla ilgili bölümü geliyor. Bu araştırmayı birkaç ay içinde imkansız hale getirecek bazı düzenlemeler ya da politik değişiklikler gibi şeyler mi olacak?</p>

  <p>Bu eve gittiğimde öğrenebileceğim bir şey. Bu adama sorarsam bana dürüst bir yanıt vereceğine inanmıyorum.</p>

  <p>Çıkışta düzensiz bir biçimde yürüyoruz, birbirimizden farklı ritimlerde. Normalde bir arada, birbirimizin özelliklerine uyum sağlayarak grup halinde yürürüz. Şu anda uyumsuz bir biçimde hareket ediyoruz. Diğerlerinin kafalarının karışık olduğunu ve öfkeli olduklarını hissedebiliyorum. Kimse konuşmuyor. Ben de konuşmuyorum. Bu kadar uzun zamandır iş arkadaşım olan bu insanlarla konuşmak istemiyorum.</p>

  <p>Binamıza döndüğümüzde hemen kendi ofislerimize gidiyoruz. Oturuyorum ve pervaneyi açmak için uzanıyorum. Bir anda duraksıyorum ve sonra neden duraksadığımı merak ediyorum.</p>

  <p>Çalışmak istemiyorum. Beynime ne yapmak istediklerini ve bunun ne anlama geldiğini düşünmek istiyorum. Bence anlamı onların söylediklerinden daha fazla; söyledikleri her şeyin içinde daha büyük bir anlam var. Sözcükten öte bir ton var; tondan öte bir durum var; durumdan öte normal sosyalleşmenin keşfedilmemiş bir bölgesi var, geniş ve karanlık, sadece benzer deneyimlerin tıpkı yıldızlar gibi, ufacık ışıklarıyla aydınlanan bir bölge.</p>

  <p>Yıldız ışığı, demişti bir yazar, tüm evrene yansır: tüm evren aydınlanır. Karanlık bir göz yanılmasıdır, demişti. Eğer böyleyse, o zaman Lucia haklı ve karanlığın bir hızı yok.</p>

  <p>Ancak basit bir cahillik, bilgisizlik var ve inatçı bilgisizlik bilgiyi reddediyor, bilginin ışığını önyargının karanlık örtüsüyle kapatıyor. Bu yüzden bence pozitif bir karanlık var ve karanlığın da bir hızı var.</p>

  <p>Kitaplar bana beynimin bu haliyle bile iyi çalıştığını ve beynin işlevselliğini bozmanın onarmaktan daha kolay olduğunu söylüyor.</p>

  <p>Telefonum çalıyor. Ahizeyi kaldırıyorum. “Lou, ben Cameron. Akşam yemeği için pizzacıya gelmek ister misin?” Sözcükleri ardarda mekanik bir biçimde söylüyor.</p>

  <p>“Bugün Perşembe,” diyorum. “Merhaba-Ben-Jean orada.”</p>

  <p>“Chuy, Bailey ve ben yine de gidiyoruz, konuşacağız. Linda gelmiyor. Dale gelmiyor.”</p>

  <p>“Gelmek istediğimden emin değilim,” diyorum. “Bunu düşüneceğim. Ne zaman gideceksiniz?”</p>

  <p>“Saat beş olur olmaz,” diyor.</p>

  <p>“Bu konuları konuşmanın uygun olmadığı yerler var,” diyorum.</p>

  <p>“Pizzacı o yerlerden biri değil,” diyor Cameron.</p>

  <p>“Birçok insan bizim oraya gittiğimizi biliyor” diyorum.</p>

  <p>“Gözetliyorlar mıdır?”</p>

  <p>“Evet. Ancak oraya gitmek iyi olur çünkü sürekli oraya gidiyoruz. Sonra başka bir yere gidebiliriz.”</p>

  <p>“Merkez?”</p>

  <p>“Hayır,” diyorum, Emmy’yi düşünerek. “Merkez’e gitmek istemiyorum.”</p>

  <p>“Emmy senden hoşlanıyor,” diyor Cameron. “Çok akıllı biri değil ancak senden hoşlanıyor.”</p>

  <p>“Biz Emmy’den söz etmiyoruz,” diyorum.</p>

  <p>“Pizzacıdan sonra tedaviyi de konuşmaktan söz ediyoruz,” diyor Cameron. “Aklıma Merkez’den başka gidebileceğimiz bir yer gelmiyor.”</p>

  <p>Ben de bir yer düşünüyorum ancak hepsi kamusal alanlar. Bu konuyu kamuya açık bir alanda konuşmamalıyız. Sonunda, “Benim evime gelebilirsiniz,” diyorum. Daha önce Cameron’ı evime davet etmemiştim. Daha önce kimseyi evime davet etmemiştim.</p>

  <p>Uzun bir süre sessiz kalıyor. O da beni daha önce hiç evine davet etmemişti. Sonunda, “Ben gelirim. Diğerlerini bilmiyorum.”</p>

  <p>“Ben de sizinle yemeğe gelirim,” diyorum.</p>

  <p>Çalışamıyorum. Pervaneyi açıyorum, rüzgar gülleri ve fırıldaklar dönmeye başlıyor, ancak dans eden renk yansımaları beni rahatlatmıyor. Düşünebildiğim tek şey kabus gibi üzerimize çöken tedavi. Bu tıpkı okyanus dalgasının, bir sörf tahtası üzerindeki birinin üzerine doğru yükselmesi gibi bir şey. Becerikli bir sörfçü buna dayanabilir ancak becerisi daha az biri dalganın altında kalabilir. Biz bu dalgayla nasıl başa çıkacağız?</p>

  <p>Adresimi ve pizzacıdan evime tarifi yazıp, çıktısını alıyorum. Tarifin doğru olup olmadığından emin olmak için şehir haritasına bakmak zorunda kalıyorum. Başka sürücülere evimin tarifini vermeye alışık değilim.</p>

  <p>Saat beşte, pervaneyi kapatıyorum, kalkıp ofisimden çıkıyorum. Saatlerdir işe yarar bir şey yapmadım. Kafam bulanık ve kafamın içindeki Mahler’in birinci senfonisi ağır geliyor, beynimi zonklatıyor. Dışarıda hava soğuk, ürperiyorum. Arabama biniyorum, lastiklerimin tam havalı, ön camımın kırılmamış ve anahtarı çevirdiğimde motorun çalışıyor olması beni rahatlatıyor. Polisin önerdiği gibi, tutanakları sigorta şirketine gönderdim.</p>

  <p>Pizzacıda her zaman oturduğumuz masa boş; her zamankinden daha erkenciyim. Oturuyorum. Merhaba-Ben-Jean bana bakıyor sonra başını çeviriyor. Birkaç dakika sonra Cameron daha sonra da Bailey, Chuy ve Eric de geliyor. Beş kişi olunca masa sanki dengesiz gibi duruyor. Chuy sandalyesini masa başına alıyor ve diğerlerimiz biraz yer değiştiriyoruz: şimdi simetrik oldu.</p>

  <p>Bira tabelasının yanıp sönen biçim düzenini, rahatlıkla görebiliyorum. Bu akşam beni rahatsız ediyor; biraz dönüyorum. Herkes tedirgin; ben parmaklarımı bacağımın üzerine vuruyorum, Chuy başının bir öne bir arkaya hareket ettiriyor. Cameron’ın kolu hareket ediyor; cebindeki plastik zarlarla oynuyor. Siparişimizi verir vermez, Eric çok renkli kalemini çıkarıp biçim düzenlerini çizmeye başlıyor.</p>

  <p>Keşke Dale ve Linda da burada olsalardı. Onların olmaması çok tuhaf geliyor. Yemeğimiz gelince neredeyse sessizlik içinde yiyoruz. Chuy ısırıkları arasında tuhaf, ritmik bir ses çıkarıyor ve Bailey de dilini şaklatıyor. Yemeğimizin çoğunu bitirince ben boğazımı temizliyorum. Herkes bana bakıyor sonra çabucak başlarını çeviriyor.</p>

  <p>“İnsanların bazen konuşmak için bir yere ihtiyaçları olur,” diyorum. “Burası bazen birinin evi olabilir.”</p>

  <p>“Senin evin olabilir mi?” diye soruyor Chuy.</p>

  <p>“Olabilir,” diyorum.</p>

  <p>“Herkes senin nerede oturduğunu bilmiyor,” diyor Cameron. Onun da bilmediğini biliyorum. Özel bir konu üzerinde konuşmamızın gerekiyor olması çok tuhaf.</p>

  <p>“Tarif burada,” diyorum. Evimin adresi ve tariflerini bulunduğu kağıtları çıkarıp, masaya koyuyorum. Hepsi teker teker alıyor. Kağıtlara hemen bakmıyorlar.</p>

  <p>“İçimizden bazılarının erken kalkması gerekiyor,” diyor Bailey.</p>

  <p>“Henüz geç değil,” diyorum.</p>

  <p>“Diğerleri geç saate kadar kalmak isterse, içimizden bazılarının gitmesi gerekebilir.”</p>

  <p>“Biliyorum,” diyorum.</p>
</body>
</html>
