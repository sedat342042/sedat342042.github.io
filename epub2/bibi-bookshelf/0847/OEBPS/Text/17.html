<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h1>ON YEDİ</h1>

  <p>PARK YERİNDE KONUKLAR İÇİN AYRILMIŞ SADECE İKİ BOŞLUK VAR, ancak ben arkadaşlarımın arabaları için yeterince boş yer olduğunu biliyorum çünkü bina sakinlerinin çoğunun arabası yok. Bu apartman, herkesin en az bir tane arabası olduğu bir dönemde yapılmış.</p>

  <p>Diğerleri gelene kadar park yerinde bekliyorum. Sonra onları merdivenlerden yukarı çıkarıyorum. Bu kadar çok ayakla, basamaklarda çok ses çıkarıyor. Bu kadar ses çıkacağını düşünmemiştim. Danny’nin kapısı açılıyor.</p>

  <p>“Oh --merhaba, Lou. Neler olduğunu merak ettim.”</p>

  <p>“Bunlar arkadaşlarım,” diyorum.</p>

  <p>“İyi, iyi,” diyor Danny. Kapısını kapatmıyor. Ne istediğini bilmiyorum. Diğerleri beni kapıma kadar izliyor, ben de kapıyı açıp onları içeri alıyorum. Cameron etrafı dolaşıyor ve sonunda tuvalete girerek ortadan kayboluyor. Onu duyabiliyorum. Bu bana bir grupla birlikte rehabilitasyon merkezinde yaşadığım günleri hatırlatıyor. Hiç hoşlanmamıştım. Bazı şeyler özel olmalı; birinin banyoda ne yaptığını duymak hoş değil. Cameron sifonu çekiyor, lavaboya akan suyun sesini duyuyorum ve sonra çıkıyor. Chuy bana bakıyor, başımla onaylıyorum. O da tuvalete giriyor. Bailey bilgisayarıma bakıyor.</p>

  <p>“Benim evde masa modeli yok,” diyor. “İş yerindeki bilgisayara girmem gerektiğinde el bilgisayarımı kullanıyorum.”</p>

  <p>“Bu modeller benim hoşuma gidiyor,” diyorum.</p>

  <p>Chuy oturma odasına geri dönüyor. “Pekala, şimdi ne yapıyoruz?”</p>

  <p>Cameron bana bakıyor. “Lou, bu konu hakkında bir şeyler okudun, değil mi?”</p>

  <p>“Evet.” Raftan <i>Beynin İşlevselliği</i> kitabını indiriyorum. “Benim -bir arkadaşım bunu bana ödünç verdi. Başlamak için en uygun olanın bu olduğunu söyledi.”</p>

  <p>“Bu Emmy’nin sözünü ettiği kadın mı?”</p>

  <p>“Hayır, bir başkası. O bir doktor; tanıdığım bir adamla evli.”</p>

  <p>““Beyin doktoru mu?”</p>

  <p>“Sanmıyorum.”</p>

  <p>“Sana bu kitabı neden verdi? Ona projeyle ilgili bir şeyler mi sordun?”</p>

  <p>“Ona beyin işlevselliğiyle ilgili bir kitap sordum. Beynimize ne yapmak istediklerini bilmek istiyorum.”</p>

  <p>“Beyin konusunda eğitim almamış kişiler beynin nasıl işlediğini bilemezler,” diyor Bailey.</p>

  <p>“Ben de okumaya başlamadan önce bilmiyordum,” diyorum. “Sadece bize öğrettikleri kadarını biliyordum ve bunlar da fazla bir şey değildi. Bu yüzden öğrenmek istedim.”</p>

  <p>““Öğrenebildin mi?” diye soruyor Cameron.</p>

  <p>“Beyinle ilgili bilinen her şeyi öğrenmek uzun zaman alır,” diyorum. “Daha önce bildiklerimden daha fazlasını biliyorum ancak yeterli olup olmadığını bilmiyorum. Bu tedavinin bize ne yapacağını düşündüklerini ve nelerin yolunda gitmeyebileceğini öğrenmek istiyorum.”</p>

  <p>“Bu oldukça karmaşık,” diyor Cameron.</p>

  <p>“Sen beynin nasıl işlediğini biliyor musun?” diye soruyorum.</p>

  <p>“Pek değil. Ablam hayattayken bir doktordu. Tıp okulun- dayken onun bazı kitaplarını okumaya çalışmıştım. Bu ailemle birlikte yaşadığım dönemdeydi. Sadece on beş yaşındaydım.”</p>

  <p>“Sence yapabileceklerini söyledikleri şeyi yapabilirler mi?” diye soruyor Cameron.</p>

  <p>“Bilemiyorum,” diyorum. “Bugün doktorun söylediği şeyleri anlamaya çalıştım. Ancak onun haklı olduğunu düşünmüyorum. Gösterdiği slaytlar bu kitaptaki resimlerin aynısı.” Kitaba dokunuyorum. “Farklı bir şeyden söz ettiklerini söylüyorlar. Ancak bu eski bir kitap ve bazı şeyler değişti. Yeni resimler bulmam gerekiyor.”</p>

  <p>“Bize resimleri göster,” diyor Bailey.</p>

  <p>Beyin faaliyetleriyle ilgili resimlerin bulunduğu sayfayı açıp, kitabı masanın üstüne koyuyorum. Hepsi bakıyor. “Bu resmin, bir insan yüzü gören birinin, beyin faaliyetini gösterdiği söyleniyor,” diyorum. “Bence bu resim doktorun, <i>bir kalabalığın arasından tanıdık yüze bakan bir beyin</i> diye gösterdiği resim.”</p>

  <p>“Bu aynı resim,” diyor Bailey, birkaç saniye sonra. “Çizgi genişliğinin bütüne göre oranı tamamen aynı. Renkli noktalar aynı yerdeler. Eğer bu aynı resim değilse, bir kopyası olmalı.”</p>

  <p>“Belki de normal beyinler için faaliyet biçim düzeni aynıdır,” diyor Chuy.</p>

  <p>Bunu hiç düşünmemiştim.</p>

  <p>“İkinci resmin <i>tanıdık bir yüze bakan otizmli bir beyin</i> olduğunu söyledi,” diyor Cameron. “Ancak kitapta bunun farklı özelliklerden oluşturulmuş tanımadık bir yüze bakan faaliyetin biçim düzeni olduğu söyleniyor.”</p>

  <p>“Ben farklı özelliklerden oluşturulmuş tanımadık bir yüzün ne anlama geldiğini bilmiyorum,” diyor Eric.</p>

  <p>“Bilgisayar tarafından gerçek yüzlerden alınan özellikler kullanılarak üretilen yüz,” diyorum.</p>

  <p>“Eğer <i>tanıdık bir yüze bakan otizmli bir beynin faaliyet biçim düzeni</i>, <i>tanımadık bir yüze bakan normal bir beynin faaliyet biçim düzeniyle</i> aynı olduğu doğruysa o zaman <i>tanımadık bir yüze bakan otizmli beynin faaliyet biçim düzeni</i> nasıl olur?” diye soruyor Bailey.</p>

  <p>“Tanımam gereken insanları tanımakta her zaman sorun yaşadım,” diyor Chuy. “İnsanların yüzlerini öğrenmem daha uzun zaman alıyor.”</p>

  <p>“Evet, ancak tanıyorsun,” diyor Bailey. “Hepimizi tanıyorsun, değil mi?”</p>

  <p>“Evet,” diyor Chuy. “Ancak uzun zaman aldı ve sizleri ilk önce seslerinizden ve biçimlerinizden tanıyordum.”</p>

  <p>“Önemli olan şimdi tanıyabilmen. Beynin bunu farklı biçimde yapıyor olabilir ancak en azından yapıyor.”</p>

  <p>“Bana beynin aynı şeyi yapmak için farklı yollar yaratabildiği söylenmişti,” diyor Cameron. “Örneğin biri yaralandı diyelim, ona bir ilaç -adı her neyse- veriyorlar ve onu eğitiyorlar, böylece yaralanmış kişi daha önceden yaptığı şeyleri yapmayı yeniden öğreniyor ancak beyninin başka bir bölümünü kullanıyor.”</p>

  <p>“Bunu bana da söylemişlerdi,” diyorum. “Bana neden bu tür bir ilaç vermediklerini sordum, bende işe yaramayacağını söylediler. Ancak nedenini söylemediler.”</p>

  <p>“Bu kitap söylüyor mu?” diye soruyor Cameron.</p>

  <p>“Bilmiyorum. O kadarını okumadım,” diyorum.</p>

  <p>“Okuması zor mu?” diye soruyor Bailey.</p>

  <p>“Bazı bölümleri ancak tahmin ettiğim kadar değil,” diyorum. “Önce başka şeyler okuyarak başladım. Onun yardımı oldu.”</p>

  <p>“Nasıl başka şeyler?” diye soruyor Eric.</p>

  <p>“İnternetteki bazı dersler,” diyorum. “Biyoloji, anatomi, organik kimya, biyokimya.” Gözlerini bana dikiyor; başımı eğiyorum. “Bu sandığınız kadar zor değil.”</p>

  <p>Birkaç dakika boyunca kimse bir şey söylemiyor. Onların nefes alış verişlerini duyabiliyorum; onlar da benimkini. Tüm sesleri duyabilir, tüm kokuları alabiliriz. Bu, fark ettiğim şeyler konusunda dikkatli olmam gereken, eskrim grubundakilerle birlikte olmakla aynı değil.</p>

  <p>“Ben yapacağım,” diyor Cameron aniden. “İstiyorum.</p>

  <p>“Neden?” diye soruyor Bailey.</p>

  <p>“Normal olmak istiyorum,” diyor Cameron. “Her zaman istedim. Farklı olmaktan nefret ediyorum. Çok zor ve onlar gibi değilken başkaları gibiymişim gibi davranmak da çok zor. Bundan yoruldum.”</p>

  <p>“Peki, sen, <i>sen</i> olduğun için gurur duymuyor musun?” Bailey’nin sesinden bunu Merkez’deki slogandan alıntıladığı anlaşılıyor: Biz, <i>biz</i> olduğumuz için gurur duyuyoruz.</p>

  <p>“Hayır,” diyor Cameron. “Öyle gibi davranıyorum. Ancak gerçekte -gurur duyacak ne var ki? Ne diyeceğini biliyorum, Lou-” Bana bakıyor. Yanılıyor. Ben bir şey söylemeyecektim. “Aslında normal insanlar arasında da bizim gibi davrananlar var ancak daha az. Onlar da ayaklarını yere vuruyorlar, saçlarıyla oynuyorlar ya da yüzlerine dokunuyorlar. Ancak onlar normal oldukları için kimse onları durdurmuyor. Normal insanlar fazla göz teması kurmuyorlar, ancak onlar normal oldukları için kimse onları göz teması kurmaya zorlamıyor. Otizmli gibi davrandıklarında bunun için bahaneler üretebiliyorlar. Ben de bunu istiyorum. Ben de -ben de normal olmaya çalışmak için çok çabalamak istemiyorum. Ben sadece normal <i>olmak</i> istiyorum.”</p>

  <p><i>“Normal olmak</i> sıradan bir durum,” diyor Bailey.</p>

  <p><i>“Normal</i> demek diğer insanlar demek.” Cameron’ın kolu seğiriyor, hızla omuz silkmeye başlıyor; bu bazen seğirmeyi durduruyor. “Bu -bu aptal kol... yolunda gitmeyen şeyleri gizlemeye çalışmaktan yoruldum. <i>Düzgün</i> olmak istiyorum.” Sesi yükseliyor ve ben daha sessiz olmasını söylersem bana öfkelenip öfkelenmeyeceğini bilmiyorum. Keşke onları buraya çağırmasaydım. “Neyse,” diyor Cameron, daha yumuşak bir sesle. “Ben yapacağım ve siz beni durduramazsınız.”</p>

  <p>“Ben seni durdurmaya çalışmıyorum,” diyorum.</p>

  <p>“Siz yapacak mısınız?” diye soruyor. Hepimize teker teker bakıyor.</p>

  <p>“Bilmiyorum. Bunu yanıtlamaya hazır değilim.”</p>

  <p>“Linda yapmayacak, “diyor Bailey. “İşinden istifa edeceğini söyledi.”</p>

  <p>“Biçim düzenleri nasıl aynı olabilir, bilemiyorum,” diyor Eric. Kitaba bakıyor. “Bu çok saçma.”</p>

  <p>“Tanıdık yüz, tanıdık yüzdür.”</p>

  <p>“Burada beynin görevi, farklı olanlar içinde tanıdık olanı bulmak. Bu kitapta o resim var mı?”</p>

  <p>“Bir sonraki sayfada,” diyorum. “Yüz tanıma bölgesini faaliyete geçiren görev dışında faaliyet biçim düzeni aynı diyor.”</p>

  <p>“Daha çok yüz tanıma konusunu önemsiyorlar,” diyor Eric. “Normal insanlar, normal insanları önemserler,” diyor Cameron. “İşte, ben de bu yüzden normal olmak istiyorum.” “Otizmli insanlar da otizmli insanları önemser,” diyor Eric. “Aynı şey değil,” diyor Cameron. Hepimize teker teker bakıyor. “Bize bakın. Eric parmaklarıyla biçim düzenleri çiziyor. Bailey dudağını emiyor. Lou düzgün biçimde oturmak için kendisini o kadar kasıyor ki, tıpkı bir odun parçasına benziyor ve ben de kolum yüzümden yerimde zıplayıp duruyorum. Bunu kabulleniyorsunuz, cebimde zarlarım olduğunu kabulleniyorsunuz ancak bana önem vermiyorsunuz. Geçen baharda grip olduğumda ne aradınız ne de yemek getirdiniz.”</p>

  <p>Ben bir şey söylemiyorum. Söyleyecek bir şey yok. Ben onu aramadım ya da yemek götürmedim, çünkü Cameron’ın bunları yapmamı istediğini bilmiyordum. Bence şu anda haksız yere şikayet ediyor. Normal insanların birisi hasta olduğunda onu her zaman aradığından ya da ona yemek götürdüğünden emin değilim. Diğerlerine bakıyorum. Onlar da benim gibi Cameron’a bakmıyorlar. Cameron’ı seviyorum; ona alıştım. Sevmekle alışmak arasındaki fark nedir? Bundan emin değilim. Emin olmamaktan hoşlanmıyorum.</p>

  <p>“Sen de öyle,” diyor Eric. “Son bir yıldır derneğin hiçbir toplantısına gelmedin.”</p>

  <p>“Sanırım gelmedim,” diyor Cameron, şimdi sesi daha yumuşak çıkıyor. “Sürekli onları görmek -bunu söyleyemedim ancak bizden daha büyük olan otizmlileri görmek çok zor. Onlar daha kötü durumdalar. Gençler öyle değil; onlar doğumdan önce ya da hemen sonra tedavi edildiler. Ben yirmi yaşındayken birçok tedavi yöntemi geliştirmişlerdi. Ancak bizler, bizden başka kimseye benzemiyoruz. Yaşlı otizmlilerle birlikte olmak istemiyorum. Gerileyip onlar gibi olacağımdan korkuyorum. Gençler de gelmiyorlar.”</p>

  <p>“Tony,” diyor Bailey.</p>

  <p>“Tony en genç olanı ve o... kaç, yirmi yedi yaşında mıydı? Otuzun altındaki tek genç o. Merkez’deki geri kalanların hepsi ... farklı.”</p>

  <p>“Emmy, Lou’dan hoşlanıyor,” diyor Eric. Ona bakıyorum; bununla ne demek istediğini anlamıyorum.</p>

  <p>“Normal olursam, o psikiyatriste bir daha asla gitmek zorunda kalmam,” diyor Cameron. Dr. Fornum’u düşünüyorum, bence tedavi riskini göze almak bir daha onu görmemeye değer. “Sağlam raporuna gerek kalmadan evlenebilirim. Çocuk sahibi olabilirim.”</p>

  <p>“Evlenmek istiyorsun,” diyor Bailey.</p>

  <p>“Evet,” diyor Cameron. Sesi yine yükseliyor ancak çok değil. Yüzü kızarıyor. “Evlenmek istiyorum, çocuklarım olsun istiyorum sıradan bir evde, sıradan bir mahallede oturmak, sıradan toplu taşıma araçları kullanmak ve hayatımın geri kalanının normal bir insan olarak yaşamak istiyorum.”</p>

  <p>“Aynı insan olmasan da mı?” diye soruyor Eric.</p>

  <p>“Elbette aynı insan olacağım,” diyor Cameron. “Sadece normal.”</p>

  <p>Bunun mümkün olacağını düşünmüyorum. Normal olmadığım konular düşününce, hem normal biri hem de aynı insan olmayı hayal edemiyorum. Tüm bunların tek amacı bizi değiştirmek, bizi başka bir şey yapmak ve buna kesinlikle kişilik, benlik dahil.</p>

  <p>“Kimse yapmasa bile ben yapacağım,” diyor Cameron.</p>

  <p>“Bu senin kararın,” diyor Chuy.</p>

  <p>“Evet.” Cameron’ın sesi düşüyor. “Evet.”</p>

  <p>“Seni özleyeceğim,” diyor Bailey.</p>

  <p>“Sen de katılabilirsin,” diyor Cameron.</p>

  <p>“Hayır. Henüz değil. Biraz daha bilgi sahibi olmak istiyorum.”</p>

  <p>“Ben eve gidiyorum,” diyor Cameron. “Onlara yarın söyleyeceğim.” Ayağa kalkıyor, kolunun hareketinden cebindeki zarlarla oynadığını anlayabiliyorum.</p>

  <p>Biz vedalaşmayız. Buna gerek duymayız. Cameron çıkıp, ardından sessizce kapıyı kapatıyor. Diğerleri bana bakıyorlar ve sonra başlarını çeviriyorlar.</p>

  <p>“Bazı insanlar kendileri olmaktan memnun değiller,” diyor Bailey.</p>

  <p>“Bazı insanlar, diğerlerinin düşündüklerinden farklıdır,” diyor Chuy.</p>

  <p>“Cameron üniversitedeyken onu sevmeyen bir kadına aşıktı,” diyor Eric. “Kadın ona bu ilişkinin asla yürümeyeceğini söyledi.” Eric’in bunları nerden bildiğini merak ediyorum.</p>

  <p>“Emmy, Lou’nun hayatını mahvedecek bir kadına aşık olduğunu söylüyor,” diyor Chuy.</p>

  <p>“Emmy ne söylediğini bilmiyor,” diyorum. “Emmy kendi işine baksın.”</p>

  <p>“Cameron, normal bir insan olsa bu kadının onu seveceğini mi düşünüyor?” diye soruyor Bailey.</p>

  <p>“O kadın başka biriyle evlendi,” diyor Eric. “Kendisini sevecek bir kadına aşık olacağını düşünüyor. Sanırım bu yüzden tedavi görmek istiyor.”</p>

  <p>“Ben bunu bir kadın için yapmazdım,’’ diyor Bailey. “Eğer yaparsam, kendim için yaparım.” Marjory’yi bilse, ne düşünürdü acaba? Marjory’nin beni seveceğini bilsem ben yapar mıydım? Bu rahatsız edici bir düşünce; bir kenara koyuyorum.</p>

  <p>“Normal olmak insana ne hissettirir acaba? Normal insanların hepsi mutlu görünmüyor. Belki de normal olmak, insana kendisini kötü hissettiriyordur, en az otizmli olmak kadar.” Chuy’ın kafası tuhaf bir şekilde yukarı, öne, arkaya ve aşağı doğru hareket ediyor.</p>

  <p>“Ben de denemek isterim,” diyor Eric. “Ancak işler yolunda gitmezse bu kişiliğe geri dönmek isterim.”</p>

  <p>“İşler öyle yürümüyor,’’ diyorum. “Dr. Ransome’un Linda’ya ne söylediğini hatırlıyor musun? Nöronlar arasındaki bağlantı bir kez oluşturduklarında, bir kaza ya da bu bağlantıyı koparacak herhangi bir şey olmazsa aynı biçimde kalıyor.”</p>

  <p>“Yapacakları şey bu mu, yani yeni bağlantılar oluştumak mı?”</p>

  <p>“Peki, ya eskilere ne olacak? “Bir çarpışma olmaz mı?” -Bailey ellerini havada çarpıştırıyor- “Bir karışıklık? Bir kaos?”</p>

  <p>“Bilmiyorum,” diyorum. Ansızın cahilliğimin, uçsuz bucaksız bilgisizliğimin altında eziliyorum. Bu enginliğin içinden kötü şeyler çıkabilir. Sonra uzay merkezli teleskopların biriyle çekilmiş bir fotoğraf aklıma geliyor: o engin karanlık yıldızlar tarafından aydınlatılıyor. Bu bilinmezliğin içinde bir güzellik de var.</p>

  <p>“Ben şu anda çalışan devreleri kapatacaklarını, yeni devreler oluşturacaklarını ve bu yeni devreleri çalıştıracaklarını düşünüyorum. Böylece sadece iyi bağlantılar çalışıyor olacak.”</p>

  <p>“Bize söyledikleri bu değildi,” diyor Chuy.</p>

  <p>“Kimse beyninin yıkılıp, yeniden inşa edilmesini kabul etmez,” diyor Eric.</p>

  <p>“Cameron-” diyor Chuy.</p>

  <p>“O böyle olacağını düşünmüyor,” diyor Eric. “Bilseydi...” Gözlerini kapatıp, duruyor, biz de onu bekliyoruz. “Yeterince mutsuzsa yine de yapardı. Bu intihardan daha kötü değil. Hatta istediği gibi bir insan olursa, daha da iyi.”</p>

  <p>“Peki, ya hatıralar?” diye soruyor Chuy. “Hatıraları kaldıracaklar mı?”</p>

  <p>“Nasıl?” diyor Bailey.</p>

  <p>“Hatıralar beyinde depolanır. Her şeyi kapatırlarsa, hatıralar da gider.”</p>

  <p>“Belki gitmez. Henüz kitabın hafızayla ilgili bölümünü okumadım,” diyorum. “Okuyacağım; sırada o bölüm var.” Hafızanın bazı bölümleriyle ilgili tartışmaları okudum aslında ancak hepsine anlayamadım ve bu yüzden konuşmak istemiyorum. “Üstelik,” diyorum, “bilgisayarı kapattığında bütün bilgiler gitmiyor.”</p>

  <p>“İnsanlar ameliyat sırasında bilinçsiz oluyorlar ancak tüm hatıralarım kaybetmiyorlar,” diyor Eric.</p>

  <p>“Ancak ameliyatı hatırlamıyorlar ve hatıranın oluşumunu engelleyen ilaçlar var,” diyor Chuy. “Eğer hatıranın oluşumunu engelleyebiliyorlarsa, onların hepsini alabilirler.</p>

  <p>“Bu internette bakabileceğimiz bir şey,” diyor Eric. “Bakacağım.”</p>

  <p>“Bağlantıları taşımak ve yenilerini oluşturmak donanım gibi bir şeydir,” diyor Bailey. “Bu yeni bağlantıları kullanmayı öğrenmekse, yazılımdır. ilk zamanlar dili öğrenmek zordu; bunu yeniden yaşamak istemiyorum.”</p>

  <p>“Normal çocuklar daha hızlı öğreniyorlar,” diyor Eric.</p>

  <p>“Yine de hala yıllar alıyor,” diyor Bailey. “Altı ile sekiz haftalık bir rehabilitasyondan söz ediyorlar. Belki bu bir şempanze için yeterlidir ancak onlar konuşmuyorlar.”</p>

  <p>“Daha önce hiç hata yapmamış değiller,” diyor Chuy. “Bizimle ilgili çeşitli yanlış şeyler de düşündüler. Bu da bir hata olabilir.”</p>

  <p>“Beyin işlevselliğiyle ilgili artık daha çok şey biliniyor,” diyorum. “Ancak hala hepsi bilinmiyor.”</p>

  <p>“Ne olacağını bilmeden bir şey yapmak istemiyorum,” diyor Bailey.</p>

  <p>Chuy ve Eric bir şey söylemiyor; ancak katılıyorlar. Ben de katılıyorum. Hareket etmeden önce sonuçları bilmek önemlidir. Bazen sonuçlar belli değildir.</p>

  <p>Hareket etmemenin de sonuçları belli değildir. Tedavi olmazsam, her şey yine de olduğu gibi kalmayacak. Don, arabama ve bana yaptığı saldırılarla bunu kanıtladı. Ben ne yaparsam yapayım, hayatımı ne kadar öngörülebilir kılarsam kılayım, yeterince öngörülebilir olmayacaktır. Bu tam bir kaos.</p>

  <p>“Ben susadım,” diyor Eric aniden. Ayağa kalkıyor. Ben de ayağa kalkıyorum ve mutfağa gidiyorum. Bir bardak alıp, suyla dolduruyorum. Suyu tattığında yüzünü buruşturuyor; sonra şişelenmiş su sevdiğini hatırlıyorum.</p>

  <p>“Ben de susadım,” diyor Chuy. Bailey bir şey söylemiyor.</p>

  <p>“Su ister misin?” diye soruyorum. “Bir şişe meyve suyu dışında sudan başka içecek yok.” Meyve suyu istememesini diliyorum. Kahvaltıda meyve suyu seviyorum.</p>

  <p>“Su istiyorum,” diyor. Bailey elini kaldırıyor. İki bardak daha su dolduruyorum ve oturma odasına getiriyorum. Tom ve Lucia’nın evindeyken, istemediğim halde bir şey içmek isteyip istemediğimi soruyorlar. Bence insanlar bir şey içmek isteyene kadar beklemek daha doğru.</p>

  <p>Evimde başka insanların olması tuhaf bir duygu. Ev daha küçük görünüyor. Hava daha ağır. Renkler, insanların giysilerinin ve kendilerinin renkleriyle değişiyor.</p>

  <p>Bir anda Marjory'yle birlikte yaşasak, nasıl olurdu diye düşünüyorum -burada, oturma odasında ya da yatak odasında yer kaplasaydı. Ailemin evinden ayrılıp grup olarak yaşadığım evden hoşlanmazdım. Banyo diğer insanların kokusunu taşırdı. Beş değişik şampuan, sabun ve deodorant seçimi.</p>

  <p>“Lou, sen iyi misin?” diye soruyor Bailey endişeyle.</p>

  <p>“Ben... bir şeyler düşünüyordum,” diyorum. Marjory’nin evimde olmasından hoşlanmayacağımı, bunun iyi olmayacağını, evin kalabalık, gürültülü ve kokulu olacağını düşünmek istemiyorum.</p>

  <p>&nbsp;</p>

  <p style="text-align: center;"><img alt="Asiz" src="../Images/Asiz.png" /></p>

  <p>&nbsp;</p>

  <p>CAMERON İŞ YERİNDE YOK. Cameron, süreci başlatmak için nereye gitmesini söyledilerse orada. Linda da iş yerinde yok. Onun nerede olduğunu bilmiyorum. Cameron’a neler olduğunu düşünmektense, Linda’nın nerede olduğunu düşünmeyi tercih ederim. Şu anda Cameron’ı olduğu gibi tanıyorum, iki gün önce olduğu gibi. Bir süre sonra o yüzün ardındaki kişiyi tanıyabilecek miyim?</p>

  <p>Düşündükçe iyice şu, birinin beyninin bir başkasına naklettikleri ya da başka bir kişiliğin o beyne işlendiği, bilim kurgu filmlerine benzemeye başlıyor. Aynı yüz ancak farklı bir kişi. Korkutucu bir şey acaba benim yüzümün arkasında kim olacak? Eskrim yapmayı sevecek mi? İyi müzik dinlemeyi sevecek mi? Marjory’den hoşlanacak mı? Marjory ondan hoşlanacak mı?</p>

  <p>Bugün bize sürecin hakkında biraz daha bilgi veriyorlar.</p>

  <p>“Temel tomografi görüntüleri bize kişisel beyin işlevinizin haritasını çıkarmamıza yardımcı olacak,” diyor doktor. “Beyninizin bilgiyi nasıl işlediğini belirlemek için taramalar sırasında size bazı görevler vereceğiz. Bunları normal beyinlerle kıyasladığımızda sizin beyinlerinizi nasıl değiştireceğimizi öğrenmiş olacağız-”</p>

  <p>“Bütün beyinler birbirinin aynı değildir,” diyorum.</p>

  <p>“Yakındır,” diyor. “Sizin ve ortalama birkaç beyin arasındaki farklılıkları değiştirmek istiyoruz."</p>

  <p>“Bunun, benim zekam üzerinde nasıl bir etkisi olacak?” diye soruyorum.</p>

  <p>&nbsp;</p>

  <p style="text-align: center;"><img alt="Asiz" src="../Images/Asiz.png" /></p>

  <p>“Aslında pek olmaması gerekiyor. İşlemlemenin birimselliğinin keşfiyle bir IQ merkezinin kavramı geçen yüzyılda bir patlama yapmıştı -bu genellemeyi zorlaştırıyor- ve sizin gibi insanlar, otizmli insanlar örneğin matematik konusunda çok zeki ancak dil konusunda ortalamanın çok altında kaldığınızı kanıtladınız.”</p>

  <p>Pek olmaması gerekiyor demekle olmayacak demek aynı şey değil. Ben zekamın ne düzeyde olduğunu bilmiyorum - bize IQ test sonuçlarımızı söylemediler ve ben de netteki testlerden birini yapmayı hiç düşünmedim. Ancak aptal olmadığımı biliyorum ve olmak da istemiyorum.</p>

  <p>“Eğer biçim düzeni analiz beceriniz konusunda endişeleniyorsanız,” diyor, “o bölge tedavini etkileyeceği bölge değil. Bu daha çok siz fazla mücadele vermeden, beyninizin bir bölümüne yeni verilerin girişini sağlamak gibi bir şey -sosyal açıdan önemli bilgiler.”</p>

  <p>“Yüz ifadeleri gibi,” diyorum.</p>

  <p>“Evet, bu tür şeyler. Yüz tanıma, yüz ifadesi, dildeki tonal ayrıntılar -bunları tanımanızı sağlamak ve bunu zevkli hale getirmek için kontrol bölgesine ince bir ayar çekmek gibi bir şey.”</p>

  <p>“Zevkli? Bu endorfin yayılımını arttıracak mı?”</p>

  <p>Yüzü birden kıpkırmızı oluyor. “İnsanların çevresindeyken, kafanın güzel olacağından söz ediyorsan, kesinlikle hayır. Otizmliler sosyal etkileşimden hoşlanmazlar ve bu yöntemle en azından o kadar korkutucu olmayacak.” Tonal ayrıntıları anlamak konusunda iyi değilimdir ancak bana tamamen gerçeği söylemediğini biliyorum.</p>

  <p>Eğer sosyal etkileşimden alacağımız zevki kontrol edebiliyorlarsa, o zaman normal insanların aldığı zevki de kontrol edebilirler. Birbirleriyle konuşmaktan zevk alan öğrencileri kontrol edebilen okul öğretmenlerini düşünüyorum... öğrencileri konuşmaktan çok, derse yöneltmek için onları bir noktaya kadar otizmli hale getirebilirler. Bay Crenshaw’ı, çalışmaktan başka hiçbir şey düşünmeyen bir bölüm insanla hayal ediyorum.</p>

  <p>Midem düğümleniyor sanki; ağzıma ekşi bir tat geliyor. Bu tür olasılıkları görebildiğimi söylesem, bana ne olur acaba? İki ay önce olsa neler gördüğümü, neler konusunda endişelendiğimi söyleyiverirdim; şimdi daha tedbirliyim. Bunu Bay Crenshaw ve Don’a borçluyum.</p>

  <p>“Paranoyaya kapılmana gerek yok, Lou,” diyor doktor. “Toplumun genel geçer kuralları dışında kalmış, kişilere, başkalarının kendilerine komplo kurduğunu düşünmek her zaman cazip gelmiştir ancak bu sağlıklı bir düşünce tarzı değildir.”</p>

  <p>Bir şey söylemiyorum. Dr. Fornum’u, Bay Crenshaw’ı ve Don’u düşünüyorum. Bu insanlar benden ya da benim gibi insanlardan hoşlanmıyorlar. Bazen benden ya da benim gibi insanlardan hoşlanmayanlar bana ciddi zararlar verebiliyorlar. Don lastiklerimi yardığında ondan kuşkulansaydım bu bir paranoya mı olurdu? Hiç sanmıyorum. Tehlikenin geldiğini doğru bir biçimde görmüş olurdum. Tehlikeyi doğru bir biçimde görmek paranoya değildir.</p>

  <p>“Bu tedavinin işe yaraması için bize güvenmelisin, Lou. Seni sakinleştirecek bir şeyler verebilirim-”</p>

  <p>“Ben gergin değilim,” diyorum. Gergin değilim. Onun söyledikleri üzerine düşünebildiğim ve altında yatan gizli anlamları çözebildiğim için kendimden çok memnunum ancak gergin değilim hatta beni yanlış yönlendirmeye çalışıyor olmasına rağmen. Eğer ben söylediklerinin altında yatan gizli anlamları biliyorsam bu gerçek anlamda bir yanlış yönlendirme olamaz. “Ben sadece anlamaya çalışıyorum ancak gergin değilim.”</p>

  <p>Rahatlıyor. Yüzündeki kaslar biraz gevşiyor özellikle gözlerinin çevresindeki ve alnındaki kaslar. “Biliyor musun, Lou, bu çok karışık bir konu. Sen akıllı bir adamsın ancak bu kesinlikle senin alanın değil. Bunların hepsini anlamak için yıllar süren bir çalışma gerekiyor. Kısa bir ders ve nette baktığın birkaç site sana yetmez. Öğrenmeye çalıştıkça kafan karışır ve endişelenirsin. Ben de sizlerin yaptığı işi yapamam. Neden siz kendi işinizi yapmıyorsunuz ve bizim de kendi işimizi yapmamıza izin vermiyorsunuz?“</p>

  <p><i>Çünkü değiştireceğiniz benim beynim ve benim kişiliğim. Çünkü tüm gerçeği söylemiyorsunuz ve benim için en iyi olanı düşündüğünüzü sanmıyorum -hatta benim iyiliğimi düşündüğünüzü bile sanmıyorum-</i> diyorum içimden.</p>

  <p>“Kim olduğum benim için önemli,” diyorum.</p>

  <p>“Yani otizmli olmak hoşuna mı gidiyor?” Gerginliği sesine yansıyor; kimsenin benim gibi olmak isteyebileceğini hayal edemiyor.</p>

  <p>“Ben, ben olmayı seviyorum,” diyorum. "Otizm benim bir parçam; ancak tamamını değil.” Bunun doğru olmasını, bende teşhisimden daha öte bir şeyler olmasını umuyorum.</p>

  <p>“Yani -otizmden kurtulursak aynı kişi alacaksın sadece artık otizmli olmayacaksın.”</p>

  <p>Bunun doğru olmasını umuyor; bunun doğru olduğunu düşünüyor olabilir; kesinlikle doğru olduğuna inanmıyor. Bunun doğru olmadığı korkusu bedeninden dışarı tıpkı korku nedeniyle ortaya çıkan ekşimsi ter kokusu gibi çıkıyor. Yüzünü kırıştırarak verdiği ifadeyle beni bunun doğruluğuna ikna etmeye çalışıyor ancak sahte içtenlik, benim çocukluğumda öğrendiğim bir ifade. Her terapistin, her öğretmenin, her danışmanın repertuarında bulunan bir ifadedir bu; endişeli/şefkatli ifadesi.</p>

  <p>Beni en çok korkutan şey onların halihazırdaki bağlantıları kurcalamaları -ki kurcalayacaklardır. Onlar da benim gibi geçmiş deneyimimi otizm bakış açısıyla edindiğimi biliyorlar. Bağlantıları değiştirmek, beni ben yapan şeyi değiştirmez. Ancak bunun nasıl bir şey olduğuna dair hafızamı kaybedersem otuz beş yıl boyunca verdiğim mücadeleyi kaybederim. Ben de bunu kaybetmek istemiyorum. Hayatımı sadece kitaplardan okuduğum şeyleri hatırladığım gibi hatırlamak istemiyorum; Marjory’nin bir video ekranında gördüğüm bir insan gibi biri olmasını istemiyorum. Anılarımla birlikte hissettiğim şeyleri de hatırlamak istiyorum.</p>
</body>
</html>
