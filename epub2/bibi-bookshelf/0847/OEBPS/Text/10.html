<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h1>ON</h1>

  <p>BAY ALDRIN BANA BAKIYOR VE SONUNDA KONUŞUYOR. “Bunu nasıl söylemek gerektiğini bilmiyorum Lou, çünkü sürecin tam olarak ne olduğunu ya da bu otizm hastası birine uygulandığında nelere neden olabileceğini bilmiyorum.</p>

  <p>“Siz sadece-”</p>

  <p>“Ve...ve bu konuda konuşmamam gerektiğini düşünüyorum. Size yardım etmek başka bir şey...” Henüz bize yardımcı olmadı. Bize yalan söylemek yardım etmek değildir. “Ancak olmayan bir şey hakkında ya da şirketin daha geniş boyutta işler yaptığı...” Duruyor ve cümlesini bitirmeden başını sallıyor. Hepimiz ona bakıyoruz. Sanki ağlayacakmış gibi gözleri yaşarıyor.</p>

  <p>“Buraya gelmemeliydim,” diyor bir süre sonra. “Bu büyük bir hataydı. Yemeğin parasını ben öderim ancak şimdi gitmem gerekiyor.”</p>

  <p>Sandalyesini geri itiyor ve ayağa kalkıyor; onu bize arkası dönmüş, kasada görüyorum. Ön kapıdan çıkana kadar hiçbirimiz konuşmuyoruz.</p>

  <p>“O bir deli,” diyor Chuy.</p>

  <p>“Korkmuş," diyor Bailey.</p>

  <p>“Bize yardımcı olmadı, gerçekten,” diyor Linda. “Neden bu kadar rahatsız olduğunu anlamıyorum-”</p>

  <p>“Kardeşi yüzünden,” diyor Cameron.</p>

  <p>“Bay Crenshaw ya da kardeşinden çok, bizim söylediğimiz bir şey onu rahatsız etti,” diyorum.</p>

  <p>“Bizim bilmemizi istemediği bir şey biliyor,” diyor Linda, tuhaf bir hareketle saçını alnından çekerken.</p>

  <p>“Bunu kendisi de bilmek istemiyor,” diyorum. Neden böyle düşündüğümü bilmiyorum ancak düşünüyorum. Bizim söylediğimiz bir şey olmalı. Bunun ne olduğunu bulmalıyım.</p>

  <p>“Bu yüzyılın başında bir şey oldu,” diyor Bailey. “Bilimsel makalelerden birinde normal insanların daha çok çalışmaları için otizm hastasına dönüştürüldüklerine dair bir şey okumuştum.”</p>

  <p>“Bilimsel makale mi yoksa bilim kurgu mu?” diye soruyorum.</p>

  <p>“Şeydi- bekle biraz. Bunu araştırayım. Bunu bilebilecek birini tanıyorum.” El bilgisayarına not alıyor.</p>

  <p>“Sakın ofisten bir şey gönderme,” diyor Chuy.</p>

  <p>“Neden? Ah. Evet.” Bailey başını sallayarak onu onaylıyor.</p>

  <p>“Yarın pizzacıda,” diyor Linda. “Buraya gelmemiz normal.”</p>

  <p>Salı akşamları mutfak alışverişi yaptığımı söylemek için ağzımı açıyorum ancak sonra kapatıyorum. Bu daha önemli. Bir hafta alışveriş yapmadan idare edebilirim ya da alışverişe daha geç gidebilirim.</p>

  <p>“Herkes bulabileceği her şeyi araştırsın,” diyor Cameron.</p>

  <p>Evde nete bağlanıyorum ve Lars’a e-posta atıyorum. Şu anda onun bulunduğu yerde saat geç ancak o uyanık. Araştırmanın aslında Danimarka’da başladığını öğreniyorum. Labratuvarın tamamı ve bütün malzemeler oradan taşınmış ve araştırma merkezi Danimarka’dan Cambridge’e getirilmiş. Haftalar önce araştırma hakkında okuduğum makale bir yıldan daha uzun bir zaman önce hazırlanmış. Bay Aldrin bu konuda haklıymış. Lars, tedavinin insanlar üzerinde uygulanması için çalışmaların büyük ölçüde tamamlandığına inanıyor; birtakım askeri deneyler hakkında tahminler yapıyor. Ben buna inanmıyorum; Lars her şeyin gizli askeri bir deney olduğuna inanıyor. O iyi oyun oynuyor ancak onun söylediği her şeye inanmıyorum.</p>

  <p>Rüzgar penceremde sesler çıkarıyor. Kalkıyorum ve elimi camın üzerine koyuyorum. Oldukça soğuk. Hafiften yağmur başlıyor ve sonra bir gök gürültüsü duyuyorum. Artık geç oldu, sistemi kapatıp yatmaya gidiyorum.</p>

  <p>Salı günü iş yerinde birbirimizle konuşmuyoruz, tabii “günaydın” ve “iyi günler” dışında. Projemin bir bölümünü daha bitirdikten sonra spor salonunda bir on beş dakika geçiriyorum ancak sonra yeniden işime dönüyorum. Hem Bay Crenshaw, hem de Bay Aldrin geliyorlar; kol kola değiller ancak yakın arkadaş gibi görünüyorlar. Fazla kalmıyorlar ve benimle konuşmuyorlar.</p>

  <p>İşten sonra yine pizzacıya gidiyoruz. “Peş peşe iki akşam!” diyor Merhaba-Ben-Sylvia. Buna seviniyor mu yoksa üzülüyor mu, anlamıyorum. Her zamanki masamıza oturuyoruz ancak bu defa herkes rahatça oturabilsin diye yanına bir masa daha çekiyoruz.</p>

  <p>“Pekala?” diyor Cameron, siparişlerimizi verdikten sonra. Bailey şu eski makaleyi bulmuş, bu hem bilimsel, hem de bilim kurgu. Bilim dergilerinin kasten bilim kurgu şeyler bastıklarını bilmiyordum ve anlaşılan bu, yılda sadece bir kez oluyormuş.</p>

  <p>“İnsanların bu proje üzerindeki ilgisini arttırmak ve başka şeylerle zaman harcamamaları için yapıyorlarmış,” diyor Bailey.</p>

  <p>“Tıpkı Bay Crenshaw’ın bizim boşa zaman harcadığımızı düşündüğü gibi mi?” diye soruyorum.</p>

  <p>“Bailey başını sallayarak onaylıyor.</p>

  <p>“Biz onun etrafta öfkeli öfkeli yürüyerek zaman kaybettiği kadar zaman kaybetmiyoruz,” diyor Chuy. Hepimiz buna gülüyoruz ancak sessiz. Eric renkli kalemleriyle süslü kıvrımlar yapıyor, karikatürlerdeki gülme çizgilerine benziyorlar.</p>

  <p>“Nasıl işe yaradığı anlatılıyor mu?” diye soruyor Linda.</p>

  <p>“Kısmen,” diyor Bailey. “O günkü bilime güvenmiyorum. Onlarca yıl önceydi. Onların işe yarayacağını düşündüğü şey, bugün işe yaramayabilir.”</p>

  <p>“Bizim gibi otizm hastası insanları istemiyorlar,” diyor Eric. “Onlar -yani anlatıldığı kadarıyla- başka yan etkileri olmadan gelişmiş yetenek ve konsantrasyon istiyorlar. Gelişmiş yeteneklere göre, Crenshaw’ın düşündüğü kadar olmasa da biz daha fazla zaman harcıyoruz.”</p>

  <p>“Normal insanlar üretken olmayan şeylerle zaman harcıyorlar,” diyor Cameron. “En azından bizim kadar, belki daha fazla.”</p>

  <p>“Başka sorunlar yaşamadan normal bir insanı gelişmiş bir yeteneğe dönüştürmek için ne gerekli?” diye soruyor Linda.</p>

  <p>“Bilmiyorum,” diyor Cameron. “Bir şeylere başlayacak kadar akıllı olması sanırım. Bir konuda iyi olması.”</p>

  <p>“Ancak kötü oldukları bir şeyler yapmak isterlerse bu pek işe yaramaz,” diyor Chuy. Ses ve ritim kulağı olmayan birinin müzisyen olmaya karar verdiğini hayal ediyorum; bu çok tuhaf</p>

  <p>Hepimiz bu işin komik tarafını yakalıyoruz ve buna gülüyoruz.</p>

  <p>“İnsanlar iyi olmadıktan bir alan seçerler mi?” diye soruyor Linda. “Normal insanlar yani?” İlk kez <i>normal</i> sözcüğünü kötü bir şey değilmiş gibi söylüyor.</p>

  <p>Oturduğumuz yerde düşünüyoruz; sonra Chuy, “Benim yazar olmak isteyen bir amcam vardı,” dedi. “Kız kardeşim -çok okur- onun gerçekten çok kötü olduğunu söyledi. Çok çok kötü. Elleriyle bir şeyler yapmak konusunda iyiydi ancak o yazmak istedi.”</p>

  <p>“İşte buyrun,” diyor Merhaba-Ben-Sylvia, pizzalara masaya koyarken. Ona bakıyorum. Gülümsüyor ancak yorgun görünüyor. Saat henüz yedi bile olmadı.</p>

  <p>“Teşekkür ederiz," diyorum. El sallayarak masadan uzaklaşıyor.</p>

  <p>“İnsanları dikkat dağınıklığına ilgi göstermekten alıkoymak için yapılan şeyler,” diyor Bailey. “Onların doğru şeyler yapmak istemesini sağlayacak şeyler.”</p>

  <p>“Dikkat dağınıklığı işlemin her aşamasında duyumsal duyarlılık ve bütünleştirme gücü tarafından belirlenir,” diyor Eric. “Bunu okumuştum. Kısmen doğuştan gelen bir şey. Bu kırk ya da elli yıldır biliniyor; yirminci yüzyılın sonlarında bu bilgi ebeveynlik kitaplarına girerek popüler seviyeye kadar inmiş. Dikkat kontrol devre sistemi cenin döneminde gelişiyor; daha sonra alınan hasarlarla tehlikeye düşebiliyor...”</p>

  <p>Bir şeyler beynime saldırıyormuş gibi midem bulanıyor ancak bunu bir kenara itmeye çalışıyorum. Geçmişte otizm hastalığımı tetikleyen her neyse, onu geri çeviremem. Şu anda kendimi değil sorunu düşünmeliyim.</p>

  <p>Doğmuş olduğum dönemde doğduğum için şanslı olduğumu söylediler hayatım boyunca -erken müdahalenin gelişmelerinden yararlanabildiğim için şanslı olduğumu, doğru ülkede doğduğum için şanslı olduğumu, eğitimli ve erken müdahale için gerekenleri sağlayacak kaynakları olan bir aileye sahip olduğum için şanslı olduğumu. Hatta kesin tedavi için yeterince erken doğduğum için şanslı olduğumu söyledi ailem; çünkü mücadele etmek bana kişiliğimin gücünü göstermem için fırsat vermişti.</p>

  <p>Peki, ben çocukken bu tedavi bulunmuş olsaydı, o zaman ne diyeceklerdi? Benim daha güçlü olmamı mı yoksa normal olmamı mı isteyeceklerdi? Tedaviyi kabul etmek demek güçlü bir kişiliğinin olmadığı anlamına mı geliyor?</p>

  <p>&nbsp;</p>

  <p style="text-align: center;"><img alt="Asiz" src="../Images/Asiz.png" /></p>

  <p>&nbsp;</p>

  <p>ÜZERİNDEN BİR GÜN GEÇMESİNE RAĞMEN TOM VE LUCIA’NIN EVİNE GİTMEK İÇİN GİYSİLERİMİ DEĞİŞTİRİRKEN HÂLÂ AYNI ŞEYLERİ DÜŞÜNÜYORUM. Başkalarının yararlanabileceği ne tür yeteneklerimiz olabilir? Bize otizm hastalarının davranış biçimleri eksiklik olarak anlatıldı, güç değil. Asosyal, sosyal yetenekleri eksik, sorunlu dikkat kontrolünde...sürekli aynı yere dönüyorum. Onların bakış açısından düşünmek zor ancak bu dikkat kontrolü konusunun biçim düzeninin tam ortasında olduğuna dair bir his var içimde, tıpkı uzay-zaman girdabının merkezinde bir kara delik gibi. Bu da bizim eksik olmamız gereken konulardan biri, ünlü Zihin Teorisi’ne göre.</p>

  <p>Biraz erken gelmişim yine. Dışarıda başka park edilmiş araba yok. Arkamda başkasına yer bırakmak için dikkatli park ediyorum. Bazen diğer insanlar buna dikkat etmiyorlar, sonra başkaları park ederken güçlük çekiyorlar.</p>

  <p>Tom ve Lucia içeride bir şeylere gülüyorlar. Ben içeri girince, bana da gülümsüyorlar, rahat görünüyorlar. Evde sürekli birinin olmasının, birlikte gülebileceğin birinin nasıl bir şey olduğunu merak ediyorum. Her zaman gülmüyorlar ancak genellikle mutlu görünüyorlar.</p>

  <p>“Nasılsın, Lou?” diye soruyor Tom. Bunu her zaman sorar. Bu, iyi olduğunu bilseler bile, normal insanların yaptığı şeylerden biri.</p>

  <p>“İyiyim,” diyorum. Lucia’ya bazı tıbbi şeyler sormak istiyorum ancak nasıl başlayacağımı ya da bunun kabalık olup olmayacağını bilmiyorum. Ben de konuşmaya başka bir yerden giriyorum. “Geçen hafta arabamın lastiklerini yardılar.”</p>

  <p>“Ah, hayır!” diyor Lucia. “Bu korkunç!” yüzünün biçimi değişiyor; sanırım merhametini ifade ediyor.</p>

  <p>“Apartmanın önünde oldu,” diyorum. "Her zaman park ettiğim yerde. Dört lastik birden.”</p>

  <p>Tom ıslık çalıyor. “Pahalıya patlamış olmalı,” diyor.</p>

  <p>"O bölgede böyle şeyler yaygın mı? Polise bildirdin mi?”</p>

  <p>Bu soruların hepsine birden yanıt veremem. “Bildirdim,” diyorum. “Binamızda oturan bir polis memuru var. Bana yardımcı oldu.”</p>

  <p>“Bu iyi,” diyor Tom. Binada bir polisin oturmasına mı yoksa polise bildirmeme mi sevindiğini anlamıyorum ancak hangisini olduğunu bilmenin önemli olduğunu düşünmüyorum.</p>

  <p>“Bay Crenshaw işe geç kaldığım için öfkelendi,” diyorum.</p>

  <p>“Onun yeni olduğunu söylememiş miydin?” diye soruyor Tom.</p>

  <p>“Evet, bizim bölümü sevmiyor. Otizm hastası insanları sevmiyor.”</p>

  <p>“Oh, büyük olasılıkla...” diye başlıyor Lucia ancak Tom ona bakınca susuyor.</p>

  <p>“Neden otizm hastası insanları sevmediğini düşündüğünü bilmiyorum,” diyor Tom.</p>

  <p>Rahatlıyorum. Bu tür şeyler söylediğinde Tom’la konuşmak daha kolay geliyor. Sorular korkutuyor beni. Keşke nedenini bilseydim.</p>

  <p>“Bizim destekleyici bir ortama ihtiyaç duymamamız gerektiğini söylüyor,” diyorum. “Pahalıya mal olduğunu ve spor salonu ve diğer şeylere sahip olmamamız gerektiğini söylüyor.” Aslında iş yerini daha iyi hale getiren özel şeylerden pek söz etmem. Belki Tom ve Lucia da bunu duyduğunda tıpkı Bay Crenshaw gibi düşünebilirler.</p>

  <p>“Bu...” Lucia duraksıyor, Tom’a bakıyor ve devam ediyor. “Bu çok tuhaf. Onun ne düşündüğü önemli değil; yasalara göre şirketin destekleyici bir çalışma olmamı sağlaması gerekiyor.”</p>

  <p>“Diğer çalışanlar kadar üretken olduğumuz sürece,” diyorum. Bunu konuşmak zor; korkunç. Boğazımın düğümlendiğini, sesimin gergin ve mekanik bir biçimde çıktığını duyuyorum. “Yasalara göre tanı modeline uyduğumuz sürece...”</p>

  <p>“Hangi otizm modeli buna uyuyor ki?” diyor Lucia. “Eminim yeterince üretkensiniz yoksa sizi bu kadar uzun zaman tutmazlardı.”</p>

  <p>“Lou, Bay Crenshaw sizi işten atmakla tehdit ediyor mu?” diye soruyor Tom.</p>

  <p>“Hayır... tam olarak değil. Sana deneysel tedaviden söz etmiştim. Bir süre bu konuda hiç konuşmadılar ancak şimdi onlar -Bay Crenshaw ve şirket- bu tedaviyi görmemizi istiyorlar. Bir mektup gönderdiler. Mektupta tedavi görmeyi kabul edenlerin küçülme politikasından etkilenmeyeceği yazıyordu. Bay Aldrin bizim bölümle konuştu; cumartesi günü de bir toplantı yapacağız. Bizi tedavi görmeye zorlayamacaklarını sanıyordum ancak Bay Aldrin, Bay Crenshaw’ın bölümü kapatabileceğini ve eğitimli olmadığımız için bizi başka bir bölümde yeniden işe almayı istemediklerini söylediğini söyledi. Eğer tedavi görmezsek bunu yapacaklarını ve şirketler zamanla değişim gösterebileceği için bunun işten atmak sayılmayacağını söyledi."</p>

  <p>İkisi de öfkelenmiş görünüyorlar, yüzlerindeki kaslar gerginleşmeye ve tenleri parlamaya başlıyor. Bunları şimdi söylememeliydim; yanlış zamanlama, sanki doğru zamanlama varmış gibi.</p>

  <p><i>“Aşağılık herifle</i>r,” diyor Lucia. Bana bakıyor ve yüzündeki gergin kaslar gevşeyerek ifadesi yumuşuyor. “Lou -Lou, dinle: sana kızmadım ben. Seni inciten ya da sana iyi davranmayan insanlara kızdım...sana kızmadım.”</p>

  <p>“Bunları size söylememeliydim,” diyorum, hala emin olmayarak.</p>

  <p>“Evet, söylemeliydin,” diyor Lucia. “Biz senin arkadaşlarınız; hayatında ters giden bir şeyler olduğunda bunu bilmeliyiz ki sana yardım edebilelim.”</p>

  <p>“Lucia haklı,” diyor Tom. “Arkadaşlar birbirine yardım eder -tıpkı senin maske rafını yaparken bize yardım ettiğin gibi.”</p>

  <p>“O hepimizin kullandığı bir şeydi,” diyorum. “Ancak işim sadece benimle ilgili.”</p>

  <p>“Hem evet hem hayır,” diyor Tom. “Evet çünkü biz seninle çalışmıyoruz ve sana doğrudan yardım edemeyiz. Ancak bu genel bir uygulamayla ilgili büyük bir sorun olduğu için hayır. Bu sadece seninle ilgili değil. Bu her yerde çalışan her bir engelliyi etkiler. Ya tekerlekli sandalye kullanan birinin rampaya ihtiyacı olmadığına karar verselerdi? Sizin kesinlikle bir avukata ihtiyacınız var, hepinizin. Merkez’in size bir avukat bulabileceğini söylememiş miydin?”</p>

  <p>Diğerleri gelmeden, “Lou,” diyor Lucia, “neden bize biraz şu Crenshaw’dan ve planlarından söz etmiyorsun?”</p>

  <p>Kanepeye oturuyorum ancak beni dinlemek istediklerini söylemiş olmalarına rağmen konuşamakta zorluk çekiyorum. Yerdeki mavi ve krem rengi geometrik desenlerle çerçevelenmiş halılarına bakıyorum- sade mavi çizgilerden oluşan bir çerçeve içinde dört biçim düzeni var. Hikayemi net bir biçimde anlatmaya çalışıyorum.</p>

  <p>“Birilerinin yetişkin maymunlar üzerinde denediği bir tedavi var,” diyorum. “Maymunların otizm hastası olup olmayacaklarını bilmiyorum ancak bu tedaviyi gördükten sonra otizm hastası maymunların normale döndüğünü söylüyorlar. Şimdi de Bay Crenshaw bizim bu tedaviyi görmemizi istiyor.”</p>

  <p>“Ve siz istemiyor musunuz?” diye soruyor Tom.</p>

  <p>“Nasıl uygulandığını ve nasıl iyileştirdiğini bilmiyoruz,” diyorum.</p>

  <p>“Çok mantıklı,” diyor Lucia. “Araştırmayı kimin yürüttüğünü biliyor musun, Lou?”</p>

  <p>“İsmini hatırlamıyorum,” diyorum. “Lars -Yetişkin otizm hastalarının oluşturduğu uluslararası bir grubun üyesi- birkaç hafta önce bana bir e-posta gönderdi. Bana web sitesinin adresini vermiş, ben de siteye girdim ancak pek fazla bir şey anlamadım. Nörobilim eğitimi almadım.”</p>

  <p>“Sitenin adresi hala sen de mi?” diye soruyor Lucia. “Bakayım, neler bulacağım.”</p>

  <p>“Yapar mısın?”</p>

  <p>“Elbette. Bir de çevremdekilere araştırmayla ilgili ne gibi yorumlar yapıldığını sorabilirim.”</p>

  <p>“Aklımıza bir şey geldi,” diyorum.</p>

  <p>“Biz derken?” diye soruyor Tom.</p>

  <p>“Biz...birlikte çalıştığım insanlar,” diyorum.</p>

  <p>“Yani diğer otizm hastaları mı?” diye soruyor Tom.</p>

  <p>“Evet.” Sakinleşmek için bir süre gözlerimi kapatıyorum. “Bay Aldrin bizi pizzacıya götürdü. Bira içti. Yetişkin otizm hastalarını tedavi etmenin fazla karlı bir şey olmadığını söyledi çünkü artık anne karnında ve bebeklik sürecinde tedavi edilebiyorlar ve bizler, bizim gibilerin son türüyüz. Biz de bu tedaviyi neden geliştirmek istediklerini ve bununla başka neler yapılabileceğini merak ettik. Bu tıpkı benim yapmış olduğum biçim düzeni çözümlemelerine benziyor. Bir biçim düzeni var ancak bu tek biçim düzeni değil. Birileri onların bir biçim düzeni üretip, aslına bakarak başka düzenler de üretebileceğini düşünebilir, sorununun ne olduğuna göre hangisinin yararlı hangisinin yararsız olduğuna karar verilecek.” Tom’a bakıyorum ve o da tuhaf bir ifadeyle bana bakıyor. Ağzı biraz açık.</p>

  <p>Başını sallayıp, bir anda geri çekiyor. “Yani -kafalarında başka bir şey olduğunu, sizin de bunun bir parçası olduğunuzu mu düşünüyorsunuz?”</p>

  <p>“Olabilir,” diyorum çekinerek.</p>

  <p>Lucia’ya bakıyor ve o da başıyla onaylıyor. “Kesinlikle olabilir,” diyor Tom. “Her neyse onu sizin üzerinizde denemek onları fazladan veri sahibi yapacak ve sonra da... Durun bir düşüneyim...”</p>

  <p>“Ben bunun dikkat kontrolüyle ilgili bir şey olduğunu düşünüyorum,” diyorum. Her birimizin farklı bir duyusal girdi algısı...ve dikkat önceliği tespiti var.” Doğru sözcükleri seçtiğimden emin değilim ancak Lucia hararetli bir biçimde başıyla onaylıyor.</p>

  <p>“Dikkat kontrolü -elbette. Bunu, örneğin inşaat sektöründe kontrol edebilirlerse, kimyasal olarak değil tabii, kendisini işine adamış bir iş gücü yaratabilirler.”</p>

  <p>“Uzay çalışmalarında,” diyor Tom.</p>

  <p>Benim kafam karışıyor ancak Lucia gözlerini kırpıştırıp başıyla onaylıyor.</p>

  <p>“Evet. Uzay tabanlı istihdamda en büyük sınırlama insanların konsantrasyonunun sağlanması, dikkatlerinin dağılmaması. Uzaydaki duyusal girdiler, burada alışkın olduğumuz gibi değil.” Lucia’nın, Tom’un ne düşündüğünü nasıl anladığını anlayamıyorum. Ben de bu şekilde beyin okumak istiyorum. Bana sırıtıyor. “Lou, sanırım bu büyük bir iş. Bana o sitenin adresini ver, hemen araştırayım.”</p>

  <p>Rahatsız oluyorum. “Kampüsün dışında işle ilgili konuşmamam gerekiyor.”</p>

  <p>“İşle ilgili konuşmuyorsun,” diyor. “İş <i>ortamınla</i> ilgili konuşuyorsun. Bu farklı.”</p>

  <p>Acaba Bay Aldrin de böyle bakar mıydı?</p>

  <p>Birileri kapıyı çalıyor ve biz susuyoruz. Henüz eskrim yapmaya başlamamış olmama rağmen ter içindeyim. İlk gelenler Dave ve Susan oluyor. Evin içinden geçiyoruz, malzemelerimizi alıyoruz ve arka bahçede esneme hareketlerine başlıyoruz.</p>

  <p>Daha sonra Marjory geliyor ve bana gülümsüyor. Kendimi havadan da hafif hissediyorum. Emmy’nin söylediklerini hatırlıyorum ancak Marjory’yi görünce bunlara inanmıyorum. Belki bu akşam ondan benimle yemeğe çıkmasını isterim. Don henüz gelmedi. Sanının hala Tom ve Lucia’ya arkadaş gibi davranmadıkları için öfkeli; umarım bana kızıp arkadaşlıklarını kesmezler.</p>

  <p>Dave’le eskrim yaparken sokaktan önce bir gürültü sonra da hızla hareket eden lastiklerin cayırtısını duyuyorum. Umursamıyorum ve hamleme devam ediyorum ancak Dave duruyor ve ben sert bir biçimde onun göğsüne vuruyorum.</p>

  <p>“Üzgünüm,” diyorum.</p>

  <p>“Önemli değil,” diyor. “Ses yakından geldi; duydun mu?”</p>

  <p>“Bir şey duydum,” diyorum. Sesleri kafamda yeniden döndürüyorum, <i>bir vurma sesi-cam kırılması- lastiklerin sesi, motorun homurtusu,</i> ve bunun ne olabileceğini düşünüyorum. Birileri arabalarından cam bir kap düşürmüş olabilir mi?</p>

  <p>“Belki de baksak iyi olacak,” diyor Dave.</p>

  <p>Birkaç kişi daha bakmak için hareketleniyor. Ön bahçeye doğru grubu izliyorum. Köşedeki sokak lambasının ışığından kaldırımda parlayan cam kırıklarını görebiliyorum.</p>

  <p>“Bu senin araban, Lou,” diyor Susan. “Ön camın.”</p>

  <p>“Geçen hafta lastiklerin...hangi gündü, Lou?”</p>

  <p>“Perşembe,” diyorum. Sesim titriyor ve çatlak çıkıyor.</p>

  <p>“Perşembe. Şimdi de bu...” Tom diğerlerine bakıyor, onlar da Tom’a bakıyorlar. Onların birlikte aynı şeyi düşündüğünü hissedebiliyorum ancak ne olduğunu bilemiyorum. Tom başını sallıyor. “Sanırım polisi aramamız gerekecek. Antrenmanı bölmekten nefret ederim ancak-”</p>

  <p>“Ben seni eve bırakırım, Lou,” diyor Marjory. Arkamdan konuşuyor; onun sesini duyunca yerimden sıçrıyorum.</p>

  <p>Polisi Tom arıyor, çünkü olay onun evinin önünde oldu. Birkaç dakika sonra ahizeyi bana veriyor ve sıkkın bir ses bana adımı, adresimi, telefon numaramı, arabamın plakasını soruyor. Hattın diğer ucundaki gürültüleri duyabiliyorum ve buradaki oturma odasında da insanlar konuşuyorlar; sesin söylediklerini duymakta zorlanıyorum. Neyse ki bunlar rutin sorular; içinden çıkabiliyorum.</p>

  <p>Sonra ses başka bir şey soruyor ve sözcükler birbirine giriyor, hiçbir şey anlamıyorum. “Efendim...” diyorum.</p>

  <p>Ses yükseliyor, sözcükleri tane tane söylüyor. Tom oturma odasındaki insanlara parmağıyla sessiz olmalarını işaret ediyor. Bu defa anlıyorum.</p>

  <p>“Bunu kimin yapmış olabileceğine dair bir fikriniz var mı?” diye soruyor ses.</p>

  <p>“Hayır,” diyorum. “Ancak geçen hafta da birisi lastiklerimi yarmıştı.”</p>

  <p>“Ah?” Şimdi ilgisini çekti. “Bildirmiş miydiniz?”</p>

  <p>“Evet,” diyorum.</p>

  <p>“İlgilenen polisin kim olduğunu hatırlıyor musunuz?”</p>

  <p>“Kartı var; bir dakika-” Ahizeyi bırakıyorum ve cüzdanımı çıkarıyorum. Kart hala orada. İsmini okuyorum, Malcolm Stacy.</p>

  <p>“Şu anda görevde değil; bu raporu masasına koyarım. Pekala...hiç görgü tanığı var mı?”</p>

  <p>“Sadece duydum,” diyorum, “ancak görmedim. Arka bahçedeydik.”</p>

  <p>“Çok kötü. Birilerini göndereceğim ancak biraz zamana alabilir. Orada kalın.”</p>

  <p>Devriye arabası geldiğinde saat neredeyse 10:00; herkes sıkılmış halde oturma odasında oturuyor. Benim suçum olmamasına rağmen kendimi suçlu hissediyorum. Arabamın ön camını ben kırmadım ya da polislere onların kalmasını istemelerini ben söylemedim. Polis memuru Isaka adında kısa ve çevik bir kadın. Sanırım bunun polis çağırmayacak kadar küçük bir olay olduğunu düşünüyor.</p>

  <p>Arabama, diğer arabalara ve sokağa bakıyor ve sonra da iç geçiriyor. “Birisi ön camınızı kırmış ve birisi geçen hafta lastiklerinizi yarmış, sanının bu sizinle ilgili bir sorun Bay Arrendale. Birilerini gerçekten kızdırmış olmalısınız ve biraz düşünürseniz, büyük olasılıkla kim olduğunu bulursunuz. İş arkadaşlarınızla aranız nasıl?”</p>

  <p>“İyi,” diyorum, düşünmeden. Tom yerinde kıpırdanıyor. “Yeni bir patronum var ancak Bay Crenshaw’ın camımı kıracağını ya da lastiklerimi yaracağını sanmıyorum.” Ne kadar öfkelense de böyle bir şey yapabileceğini hayal edemiyorum.</p>

  <p>“Öyle mi?” diyor, not alırken.</p>

  <p>“Lastiklerim yarıldıktan sonra işe geç kalınca öfkelendi,” diyorum. “Ancak camımı kırdığını sanmıyorum. Beni işten çıkarabilirdi.”</p>

  <p>Bana bakıyor ancak başka bir şey söylemiyor. Şimdi de Tom’a bakıyor. “Parti mi veriyorsunuz?”</p>

  <p>“Eskrim kulübümüzün antrenman akşamı,” diyor.</p>

  <p>Polis memurunun ensesinin gerildiğini görüyorum. “Eskrim mi? Kılıçlarla mı?”</p>

  <p>“Bu bir spor,” diyor Tom. Onun sesindeki gerginliği de hissedebiliyorum. “Geçen haftalarda bir turnuvamız oldu; önümüzdeki günlerde bir tane daha var.”</p>

  <p>“Şimdiye kadar yaralanan oldu mu?”</p>

  <p>“Burada olmadı. Sıkı güvenlik kurallarımız var.”</p>

  <p>“Her hafta aynı kişiler mi geliyor?”</p>

  <p>“Genellikle. Şimdiye kadar birkaç ders kaçıran oldu.”</p>

  <p>“Ya bu hafta?”</p>

  <p>“Şey, Larry burada değil -iş için Chicago’da. Ve sanırım bir de Don.”</p>

  <p>“Komşularınızla bir sorununuz var mı? Gürültü ya da başka bir nedenle?”</p>

  <p>“Hayır.” Tom parmaklarını saçlarının arasından geçiriyor. “Komşularımızla iyi geçiniriz; burası iyi bir mahalledir. Genellikle bu tür olaylar olmaz.”</p>

  <p>“Ancak Bay Arrendale, bir haftadan kısa bir süre içinde iki olay yaşamış... bu dikkat çekici.” Bekliyor; kimse bir şey söylemiyor. Sonunda omuz silkiyor ve devam ediyor.</p>

  <p>“Eğer araç yolun sağ tarafından doğuya gidiyorsa, sürücünü durup, arabasından çıkıp, camı kırıp, kendi arabasının etrafından koşup, içine girip kaçmış olması gerekir. Arabanızı park ettiğiniz yönde giderken sürücü koltuğundan camı kırması imkansız, tabii cisim fırlatabilen bir silah kullanmıyorsa -öyle olsa bile açı buna uygun değil. Eğer araç batıya gidiyorsa, sürücü hareket halindeyken cama bir şeyle uzanabilir -bir beyzbol sopası örneğin- ya da taş atabilir. Ve böylece kimse görmeden hızla olay yerinden uzaklaşabilir.</p>

  <p>“Anladım,” diyorum. Şimdi bunları söyleyince yaklaşımı, saldırıyı ve kaçışı gözümün önüne getirebiliyorum. Ancak neden?</p>

  <p>“Size kimin kızmış olabileceğine dair bir fikriniz olmalı,” diyor kadın polis. Sanki bana öfkelenmiş gibi.</p>

  <p>“Birine ne kadar öfkelenirseniz, öfkelenin; bir şeylere zarar vermek doğru değildir,” diyorum. Düşünüyorum, eskrim derslerine gelmeme öfkelenebilecek tek kişi, Emmy. Emmy’nin arabası yok; Tom ve Lucia’nın nerede oturduğunu bildiğini de sanmıyorum. Zaten Emmy araba camı da kırmaz. Buraya gelebilir, yüksek sesle konuşabilir ve Marjory’ye kötü şeyler söyleyebilir ancak bir şeyler kırmaz.</p>

  <p>“Haklısınız,” diyor kadın polis. “Bu doğru değil ancak insanlar yapıyorlar. Size kim kızdı?”</p>

  <p>Ona Emmy’den söz edersem, Emmy’nin başı derde girer ve Emmy de benim başımı derde sokar. Emmy olmadığından eminim. “Bilmiyorum,” diyorum. Arkamda bir kıpırtı hissediyorum, adeta bir baskı. Sanırım bu Tom ancak emin değilim.</p>

  <p>“Diğerlerinin artık gitmesinde bir sakınca var mı?” diye soruyor Tom.</p>

  <p>“Oh, elbette. Kimse bir şey gördü mü? Kimse bir şey duydu mu? Şey, siz bir şey duymuşsunuz ancak bir şey görmemişsiniz -bir şey gören var mı?”</p>

  <p>Birkaç “hayır”, “ben görmedim” ve “daha hızlı çıkmış olsaydım” gibi yanıt geliyor ve diğerleri de yavaştan arabalarına gidiyorlar. Marjory, Tom ve Lucia kalıyorlar.</p>

  <p>“Eğer hedef sizseniz, ki öyle görünüyor, bunu yapan kişi bu akşam burada olacağınızı biliyormuş. Çarşamba akşamları buraya geldiğinizi bilen kaç kişi var?”</p>

  <p>Emmy hangi akşam buraya geldiğimi bilmiyor. Bay Crenshaw’ın eskrim yaptığımdan bile haberi yok.</p>

  <p>“Burada eskrim yapan herkes,” diye yanıtlıyor Tom benim adıma. “Belki katıldığın turnuvadan birkaç kişi -bu Lou’nun ilk turnuvasıydı. İş yerindeki insanlar biliyor mu Lou?”</p>

  <p>“Bu konuda fazla konuşmuyorum,” diyorum. Nedenini açıklamıyorum. “Sözünü etmiştim ancak kimseye nerede olduğunu söylediğimi hatırlamıyorum. Söylemiş olabilirim.”</p>

  <p>“Bunu öğrenmemiz gerekecek, Bay Arrendale,” diyor kadın polis. “Bu tür olaylar fiziksel yaralamalara kadar varabilir. Dikkatli olun.” Üzerinde adı ve numarası olan bir kart veriyor. “Aklınıza bir şey gelirse, beni ya da Stacy’yi arayın.”</p>

  <p>Polis arabası uzaklaşınca Marjory yine, “Seni eve bırakmaktan mutluluk duyarım, Lou, sen de istersen,” diyor.</p>

  <p>“Arabamla gideceğim,” diyorum. “Tamir ettirmem gerek. Sigorta acentasıyla yine temas kurmam gerekecek. Bundan hiç hoşlanmayacaklar.”</p>

  <p>“Bakalım, koltuğun üzerinde cam kırığı var mı,” diyor Tom. Arabanın kapısını açıyor. Işık ön paneldeki, yerdeki ve koyun postu kılıfın üzerindeki cam parçalarının üzerinde parlıyor. Midem bulanıyor. Kılıfın sıcak ve yumuşak olması gerekir; şimdi ise üzerinde sivri cam tanecikleri var. kılıfı çıkarıp, kaldırıma silkeliyorum. Cam parçaları yere düşünce tiz sesler çıkarıyorlar. Bunlar çirkin sesler, hoşlanmıyorum. Bütün cam kırıklarının temizlendiğinden emin değilim; postun üstünde gizli küçük bıçaklar gibi, cam kırıkları kalmış olmalı.</p>

  <p>“Bu halde araba kullanamazsın, Lou,” diyor Marjory.</p>

  <p>“Yeni de ön cam taktırabileceği bir yere kadar kullanmak zorunda,” diyor Tom. “Farlarda sorun yok; yavaş yavaş kullanabilir.</p>

  <p>“Eve kadar götürebilirim,” diyorum. “Dikkatli giderim.” Koyun postunu arka koltuğa koyuyorum ve dikkatle oturuyorum.</p>

  <p>Daha sonra evde, Tom ve Lucia’nın söylediklerini düşünüyor, kafama kaydettiklerimi yeniden dinliyorum.</p>

  <p>“Konuya şöyle bakıyorum,” dedi Tom, “şu senin Bay Crenshaw olasılıkları değil sınırlamaları dikkate almayı yeğlemiş. Seni ve bölümündeki diğerlerini yetiştirilebilir kazanç olarak görmüyor.”</p>

  <p>“Ben kazanç değilim,” dedim. “Ben bir kişiyim.”</p>

  <p>“Haklısın Lou, ancak biz burada bir şirketten söz ediyoruz. Tıpkı askeriyede olduğu gibi, bu insanlar çalışanlarına kazanç ya da engel olarak bakarlar. Diğerlerinden farklı ihtiyaçları olan çalışanlar engel olarak görülürler -aynı sonuç için daha fazla kaynak isteyen çalışanlar olarak. Bu en kolay bakış açısıdır ve birçok yönetici bu şekilde bakmayı tercih eder.”</p>

  <p>“Neyin yanlış olduğunu görüyorlar,” dedim.</p>

  <p>“Evet. Senin değerini de görebilirler -bir kazanç olarak- ancak kazancı engelsiz olarak elde etmek isterler.”</p>

  <p>“İyi yöneticilerin yaptığı ise,” dedi Lucia, “insanların gelişmesine yardımcı olur. İşlerinin bir bölümünde iyi ve geri kalanında kötülerse, iyi yöneticiler bu noktaları bulur ve iyi olmadıkları yerlerde gelişmelerini sağlarlar -ancak güçlerini engellemeyecek bir noktaya kadar; çünkü onlar bunun için işe alınmışlardır.”</p>

  <p>“Ancak bu işleri sadece bazı bilgisayar sistemleri daha iyi yapabilirse-”</p>

  <p>“Fark etmez. Her zaman yapılacak iş vardır, Lou, bir bilgi sayar ya da bir makine ya da başka bir kişi senin yaptığın işi yapabilir...senden daha hızlı ya da senden daha doğru ya da her neyse...senden daha iyi yapamayacakları bir şey varsa o da <i>sen</i> olmaktır.”</p>

  <p>“Peki işimi kaybedersem neye yarar?” diye sordum. “Başka bir iş bulamazsam..."</p>

  <p>“Lou, sen bir insansın -başka kimseye benzemeyen bir kişisin. İyi olan bu, işin olsa da olmasa da.”</p>

  <p>“Ben otizm hastası bir insanım,” dedim. “İşte, ben buyum. Bir yolunu bulmalıyım... Beni işten atarlarsa, başka ne yapabilirim?”</p>

  <p>“Birçok insan işini kaybediyor ve başka işler buluyor. Gerekirse sen de yapabilirsin. Değişiklik yapmayı seçebilirsin; onların tepene binmesine izin vermene gerek yok. Bu tıpkı eskrim gibi -biçim düzenini kuran sen olabilirsin, ya da onu izleyen.”</p>

  <p>Kafamdaki bu bandı birkaç kez dinliyorum, hatırladığım kadarıyla ses tonlarını, ifadeleri, sözcükleri eşleştirmeye çalışıyorum. Bana birkaç kez avukat tutmamı söylediler ancak tanımadığım biriyle konuşmaya hazır değilim. Ne düşündüğümü ve neler olduğunu anlatmak kolay değil. Önce kendim düşünmek istiyorum.</p>

  <p>Ben, ben olmasaydım, nasıl biri olurdum? Bunu defalarca düşündüm. İnsanların söylediklerini daha kolay anlasaydım, daha fazla mı dinlemek isterdim? Konuşmayı daha kolay mı öğrenirdim? Daha fazla mı arkadaşım olurdu, sevilen biri mi olurdum? Kendimi çocuk olarak hayal ediyorum, normal bir çocuk olarak, ailesiyle, öğretmenleriyle ve sınıf arkadaşlarıyla gevezelik eden bir çocuk. Kendim yerine o çocuk olsaydım, matematiği daha kolay mı öğrenirdim? Klasik müziğin o muhteşem karmaşık yapısını ilk duyduğumda mı anlardım? Bach’ın <i>Re Minor Toccata ve</i> Füg’ünü ilk duyduğum günü hatırlıyorum; hissettiğim keyfin yoğunluğunu... Yaptığım işi yapabilecek miydim? Başka hangi işleri yapabilecektim?</p>

  <p>Yetişkin halimle kendimi bir başkası olarak hayal etmek zor. Çocukken kendimi başka rollerde hayal ederdim. Normal bir insan olacağımı, bir gün herkesin kolaylıkla yaptığı her şeyi yapabileceğimi düşünürdüm. Zamanla bu hayalim yok oldu. Sınırlarım ortadaydı, değişmezdi, hayatımın dış hatlarının kalın siyah çizgileri vardı. Oynadığım tek rol normallik.</p>

  <p>Tüm kitapların ortak noktası, eksikliğin kalıcı olacağı fikriydi. Erken müdahale belirtileri iyileştirebilirdi ancak ana sorun olduğu gibi kalırdı. O ana sorunu ben günlük olarak yaşadım, sanki içimde yaptığım ya da yapmaya çalıştığım her şeyi etkileyen kocaman, ağır, yuvarlak bir taş vardı.</p>

  <p>Ya o orada olmasaydı?</p>

  <p>Okulu bitirdiğimde engellerimle ilgili şeyleri okumaktan vazgeçtim. Bir kimyager ya biyokimyager ya da genetikçi olarak eğitim almadım... Gerçi bir eczacılık şirketinde çalışıyorum. İlaçları biraz tanıyorum. Sadece bilgisayarımdan akan biçim düzenlerini biliyorum, bulduğum ve çözümlediğim, oluşturmamı istedikleri biçim düzenlerini.</p>

  <p>Diğer insanların yeni şeyleri nasıl öğrendiklerini bilmiyorum ancak benim tarzım işe yarıyor. Yedi yaşımdayken annemler bana bir bisiklet aldılar ve nasıl sürmeye başlayabileceğimi anlatmaya çalıştılar. Onlar bisikleti sabit tutarken önce oturmamı ve pedal çevirmemi, sonra kendi başıma yönümü belirlememi söylediler. Onları umursamadım. Yön belirlemenin önemli ve zor olduğu apaçık ortadaydı, bu yüzden önce onu öğrenmeliydim.</p>

  <p>Bisikletle bahçede yürüdüm, gidonun çimenler ve taşlar üzerinde giderkenki tepkisini hissettim. Sonra üstüne oturdum ve bu şekilde yürüdüm, gidonu kullandım, düşmesine izin verdim ve onu kaldırdım. Sonunda durabilmek için ayaklarımı yerden kaldırmadan, bisikleti sağa sola hareket ettirerek yokuştan aşağı indim. Sonra pedal çevirmeye başladım ve hiç düşmedim.</p>

  <p>Önemli olan nasıl başlayacağını bilmektir. Doğru yerden başlarsan ve tüm adımları izlersen, doğru sonuca varırsın.</p>

  <p>Bay Crenshaw’ı zengin edecek bu tedavinin neler yapabileceğini anlamak istiyorsam, beynin nasıl çalıştığını öğrenmem gerek. İnsanların kullandığı anlaşılması güç sözcükleri değil ancak bir makine gibi gerçekten nasıl çalıştığını öğrenmem gerek. Bu tıpkı bisikletin üzerindeki gidon gibi. İlaçların gerçekten ne olduğunu ve ne işe yaradığını öğrenmem gerek.</p>

  <p>Okuldan hatırladığım kadarıyla beyin gri ve çok fazla glikoz ve oksijen tüketiyor. Okuldayken <i>glikoz</i> sözcüğünü sevmezdim. Bana yapıştırıcıyı çağrıştırırdı ve beynimin yapışkan tükettiğini düşünmek istemezdim. Beynimin kendi kendine güzel çalışan ve hata yapmayan bir bilgisayar gibi olmasını isterdim.</p>

  <p>Kitaplar otizmle ilgili sorunun beyin olduğunu söylüyordu, bu da bana kendimi bozuk çıkmış, geri gönderilmesi ya da hurdaya çıkarılması gereken bir bilgisayar gibi hissettiriyordu. Tüm müdahaleler, eğitimler kötü bilgisayarın doğru çalışmasını sağlamak üzere tasarlanmış birer yazılım gibiydi. Bilgisayar asla iyi çalışmadı, ben de asla iyi olmadım.</p>
</body>
</html>
