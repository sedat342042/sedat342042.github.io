<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h1>YİRMİ</h1>

  <p>BAY ALDRIN ŞİRKETİN ŞU AN İÇİN ÖMÜR BOYU TEDAVİYİ KABUL ETMEDİĞİNİ SÖYLEMEK İÇİN GELİYOR. Gerçi bu tedavi işe yararsa ömür boyu tedaviyi kabul etme olasılıkları varmış, ancak bunu bir olasılık olduğunun altını çiziyor. “Bu iki tedaviyi aynı anda uygulamak çok tehlikeli,” diyor. “Riski arttırıyor ve bir şeyler aksi giderse, aksilik daha uzun sürer.”</p>

  <p>Bence daha basit anlatmalı; eğer tedavi daha büyük hasara neden olursa, biz daha beter oluruz ve şirket de bizi daha uzun süre destek olmak zorunda kalır. Ancak normnal insanların basit bir biçimde konuşamadıklarını biliyorum.</p>

  <p>O gittikten sonra aramızda konuşmak istemiyoruz. Diğerleri bana bakıyorlar, fakat bir şey söylemiyorlar. Umarım Linda da tedaviyi kabul eder. Onunla yıldızlar, yerçekimi, ışığın ve karanlığın hızı hakkında daha fazla konuşmak istiyorum.</p>

  <p>Ofisimden adli yardım bölümünün avukatı Bayan Beasley’yi arıyorum ve ona tedavi görmeyi kabul etmeye karar verdiğimi söylüyorum. Emin olup olmadığımı soruyor. Tam emin değilim ancak yeteri kadar eminim. Sonra Bay Aldrin’i arayıp, ona da söylüyorum. Emin olup olmadığımı soruyor. “Evet,” diyorum ve sonra da, “Kardeşiniz de tedavi görecek mi?” diye soruyorum. Uzun zamandan beri kardeşini merak ediyorum.</p>

  <p>“Jeremy mi?” sormama şaşırmış gibi. Bence bu mantıklı bir soru. “Bilmiyorum, Lou. Bu projenin kapasitesine bağlı. Eğer dışarıdan gelenleri kabul ederlerse, ona sormayı düşünürüm. Eğer yalnız başına yaşayabilecekse, eğer daha mutlu olacaksa...”</p>

  <p>“Mutlu değil mi?” diye soruyorum.</p>

  <p>Bay Aldrin iç geçiriyor. “Ben... bu konuda onunla fazla konuşmuyorum,” diyor. Bekliyorum. Fazla konuşmamak demek, birinin bu konuda konuşmak istemediği anlamına gelmez. Bay Aldrin boğazını temizliyor ve devam ediyor. “Hayır, Lou, mutlu değil. O... bir engelli. O zamanlar doktorlar... ailem... çok fazla ilaç kullanıyordu, bu yüzden doğru düzgün konuşmayı asla öğrenemedi.” Sanırım söylemek istediği şeyi anladım. Kardeşi bizden erken doğmuş olmalı; beni ve diğerlerine yardımcı olan tedaviden önce. Belki de o zamanlar var olan olanaklarla iyi tedavi edilemedi. Kitaplardaki tanımlamaları düşünüyorum; Jeremy’nin ben daha çocukken kaldığım yerlere tıkılıp kalmış olduğunu hayal ediyorum.</p>

  <p>“Umarım yeni tedavi işe yarar,” diyorum. “Umarım onu da iyileştirir.”</p>

  <p>Bay Aldrin anlayamadığım bir ses çıkarıyor; yeniden konuşmaya başladığında sesi boğuk çıkıyor. “Teşekkürler, Lou,” diyor. “Sen -sen iyi bir adamsın.”</p>

  <p>Ben iyi bir adam değilim. Sadece bir adamım, tıpkı onun gibi ancak benim iyi olduğumu düşünmesi hoşuma gidiyor.</p>

  <p>&nbsp;</p>

  <p style="text-align: center;"><img alt="Asiz" src="../Images/Asiz.png" /></p>

  <p>&nbsp;</p>

  <p>ORAYA VARDIĞIMDA TOM, LUCİA VE MARJORY HEP BİRLİKTE SALONDA OTURUYORLAR. Gelecek turnuvadan söz ediyorlar.</p>

  <p>“Lou -karar verdin mi?”</p>

  <p>“Evet,” diyorum. “Kabul ettim.”</p>

  <p>“İyi. O zaman şu giriş formunu doldurmalısın.”</p>

  <p>“Hayır, o değil,” diyorum. Başka bir şeyden söz ettiğimi sandı. “Bu turnuvaya katılmayacağım.” Başka bir turnuvaya katılabilecek miyim? Acaba uzayda eskrim yapılabilir mi? Yerçekimsiz ortamda bunun çok zor olacağını düşünüyorum.</p>

  <p>“Fakat sen demiştin ki,” diyor Lucia; sonra yüzü değişiyor, şaşırıyor. “Oh -yani sen... o tedaviden geçeceğini mi söylüyorsun?”</p>

  <p>“Evet,” diyorum. Marjory’ye bakıyorum. O Lucia’ya bakıyor ve sonra bana bakıp yeniden ona bakıyor. Marjory’yle tedavi hakkında konuşup konuşmadığımı hatırlamıyorum.</p>

  <p>“Ne zaman?” diye soruyor Lucia, Marjory’ye bunu nasıl açıklayacağımı düşünmeme fırsat vermeden.</p>

  <p>“Pazartesi başlayacak,” diyorum. “Yapacak çok işim var. Kliniğe yerleşmem gerekiyor.”</p>

  <p>“Hasta mısın?” diyor Marjory; yüzü soluyor. “Bir şeyin mi var?”</p>

  <p>“Hasta değilim,” diyorum Marjory’ye. “Beni normale dönüştürebilecek yeni deneysel bir tedavi var.”</p>

  <p>“Normal! Ama Lou, bu halinde bir şey yok ki. Ben seni olduğun gibi <i>seviyorum.</i> Herkes gibi olmak zorunda değilsin. Bunu sana kim söyledi?” Sesi öfkeli çıkıyor. Bana mı yoksa, bana değişmem gerektiğini söyleyen kişiye mi öfkelendiğini bilmiyorum. Ona tüm hikayeyi mi yoksa bir bölümünü mü söylemem gerektiğini bilmiyorum. Ona her şeyi anlatacağım.</p>

  <p>“Her şey, Bay Crenshaw’ın bizim bölümü kaldırmak istemesiyle başladı,” diyorum. “Bu tedaviden haberi vardı. Bunun tasarruf sağlayacağını söyledi.”</p>

  <p>“Ancak bu -bu bir baskı. Yanlış bir şey. Yasalara aykırı. Böyle bir şey yapamaz.”</p>

  <p>Şimdi gerçekten öfkelendi, yüzünün rengi değişip duruyor. İçimden onu tutup, sarılmak geliyor. Bu pek uygun olmaz.</p>

  <p>“İşte, böyle başladı,” diyorum. “Ancak sen haklısın; yapmak istediği şeyi yapamaz. Müdürümüz Bay Aldrin onu durdurmanın bir yolunu buldu.” buna hala şaşırıyorum. Bay Aldrin’in fikrini değiştirdiğini ve bize yardım etmekten vazgeçtiğini sanıyordum. Bay Aldrin’in, Bay Crenshaw’ı nasıl engellediğini, eşyaları bir kutunun içinde iki güvenlik görevlisinin eşliğinde işten atılmasını nasıl sağladığını hala anlayamıyorum. Onlara Bay Aldrin ve avukatların toplantıda söylediklerini anlatıyorum. “Ancak ben artık değişmek istiyorum,” diyorum son olarak.</p>

  <p>Derin bir nefes alıyor. Onun derin nefes alışını izlemek hoşuma gidiyor; giysisinin önü geriliyor. “Neden?” diye soruyor daha alçak bir sesle. “Bu bizim yüzümüzden değil, öyle değil mi? Benim yüzümden?”</p>

  <p>“Hayır,” diyorum. “Seninle ilgisi yok. Tamamen benimle ilgili.”</p>

  <p>Omuzları düşüyor. Bu rahatlama mı yoksa üzüntü işareti mi olduğunu bilemiyorum. “O zaman nedeni Don mu? Seni bunu yapmaya o mu zorladı, seni normal olmadığına mı ikna etti?”</p>

  <p>“Don değil... sadece Don değil.” Bu o kadar açık ki, neden anlamadığını bilmiyorum. Havaalanında güvenlik görevlisi beni durdurduğunda o da oradaydı, sözcüklerim birbirine karışmıştı ve bana yardım etmek zorunda kalmıştı. Polis memuruyla konuşmak zorunda kaldığımda da yanımdaydı, sözcüklerim yine birbirine karışmıştı ve Tom bana yardımcı olmak zorunda kalmıştı. Ben sürekli yardıma ihtiyacı olan biri olmak istemiyorum. “Ben... sadece benimle ilgili,” diyorum yine. “Hava- alanlarında ve konuşmakta zorluk çektiğimde insanlarla sorun yaşamak istemiyorum ve insanların bana bu yüzden bakmasını istemiyorum. Ben bir yerlere gitmek ve bir şeyler öğrenmek istiyorum, bir şeyler öğrenebileceğimi bile bilmiyordum...” Yüzü yine değişiyor, rahatlıyor sanki ve sesi o duygusal tonunu yitiriyor. “Bu nasıl bir tedavi, Lou? Neler olacak?”</p>

  <p>Bana verilen paketi açıyorum. Tescilli ve deneysel olduğu için tedaviyi dışarıda konuşmamamız gerekiyor ancak ben bunun iyi bir fikir olmadığını düşünüyorum. Eğer işler yolunda gitmezse, bunu dışarıdan birilerinin bilmesi gerekiyor. Bu paketi dışarı çıkardığımı kimseye söylemedim.</p>

  <p>Okumaya başlıyorum. Neredeyse nefes almadan okumaya devam ederken Lucia beni durduruyor.</p>

  <p>“Lou -tüm bunları anlayabiliyor musun?”</p>

  <p>“Evet. Sanının, Cego ve Clinton’dan sonra netteki tüm makaleleri kolayca okuyabildim.”</p>

  <p>“O zaman şunu benim okumama izin ver. Eğer sözcükleri görürsem ne olduklarını daha iyi anlarım. Sonra üstüne konuşuruz.”</p>

  <p>Konuşacak bir şey yok aslında. Bunu yapacağım. Ancak yine de paketi Lucia’ya veriyorum çünkü Lucia’nın söylediklerini yapmak her zaman daha kolay oluyor. Marjory de ona yaklaşıyor ve birlikte okumaya başlıyorlar. Tom’a bakıyorum. Kaşını kaldırmış, başını sallıyor.</p>

  <p>“Sen cesur bir adamsın, Lou. Bunu zaten biliyordum ancak bu! Ben birilerinin beynimi kurcalamasına izin verecek cesareti gösterir miydim, bilemiyorum.”</p>

  <p>“Bunu yapmana gerek yok,” diyorum. “Sen normalsin. Senin kadrolu bir işin var. Lucia’ya ve bu eve sahipsin.” Düşündüklerimin geri kalanını söyleyemiyorum, içinde rahat ettiği bir beden sahip olduğunu, diğerleri gibi görebildiğini, duyabildiğini, tat ve koku alabildiğini, hissedebildiğini, gerçeklerinin diğerleriyle örtüştüğünü söyleyemiyorum.</p>

  <p>“Sence yine buraya gelir misin?” diye soruyor Tom. Üzgün görünüyor.</p>

  <p>“Bilmiyorum,” diyorum. "Umarım eskrim yapmaktan hoşlanmaya devam ederim çünkü çok eğlenceli ama bilemiyorum.”</p>

  <p>“Bu akşam kalabilecek misin?” diye soruyor.</p>

  <p>“Evet,” diyorum.</p>

  <p>“O zaman hadi dışarı çıkalım.” Ayağa kalkıyor ve malzeme odasına doğru gidiyor. Lucia ve Marjory kalıp, okumaya devam ediyorlar. Malzeme odasına geldiğimizde Tom bana dönüyor. “Lou, bunu Marjory’ye aşık olduğun için yapmadığından emin misin? Onun için normal bir erkek olmak istediğin için? Bu çok asil bir şey olur ancak...”</p>

  <p>Her yerime ateş bastığını hissediyorum. “Bunun onunla ilgisi yok. Ondan hoşlanıyorum. Ona dokunmak ve ona sarılmak istiyorum... tabii bunlar uygun şeyler değil. Ancak bu...” Kılıçlarımın durduğu en üst rafa uzanırken ellerim titriyor. “Hiçbir şey aynı kalmıyor,” diyorum. “Ben de aynı değilim. Ancak hızlı değişemiyorum. Bu sadece hızlı bir değişim olacak. Ve bunu ben seçtim.”</p>

  <p>“Değişiklikten korkarsan seni yok eder. Değişikliği kucaklarsan seni zenginleştirir,’’ diyor Tom, alıntı yaptığı zamanki sesiyle. Kimden alıntı yaptığını bilmiyorum sonra normal sesine dönüp, biraz da şakayla karışık, “Silahını seç o zaman; eğer bir süre buralarda olmayacaksan, ben de bu geceki maçın tadını çıkarayım.”</p>

  <p>Kılıçlarımı ve maskemi alıyorum, ceketimi giyerken esneme hareketlerimi yapmadığımı hatırlıyorum. Bahçenin avlusuna oturuyorum ve esneme hareketlerimi yapmaya başlıyorum. Burası soğuk; altımdaki yassı taşların soğukluğunu hissediyorum.</p>

  <p>Tom benim karşıma oturuyor. “Ben de esneme hareketlerimi yaptım ancak yaş ilerledikçe daha zor geliyor,’’ diyor. Başını dizlerine değdirirken saçlarının seyrelmiş ve aralarına beyazların karışmış olduğunu görmüştüm. Bir kolunu başının üzerine koyuyor ve diğeriyle de onu çekiyor. “Tedavi bittikten sonra ne yapacaksın?”</p>

  <p>“Uzaya gitmek istiyorum,” diyorum.</p>

  <p>“Sen? Lou, sen beni şaşırtmaktan asla vazgeçmiyorsun.” Şimdide diğer kolunu başının üstüne koyuyor ve dirseğinden çekiyor. “Uzaya gitmek istediğini bilmiyordum. Ne zamandan beri?”</p>

  <p>“Çocukluğumdan beri,” diyorum. “Ancak bunu yapamayacağımı biliyordum. Uygun olmadığımı biliyordum.”</p>

  <p>“Boşa harcanan zamanı düşünüyorum da!” diyor Tom, başının diğer dizine uzatırken. “Lou, bu konuda önceden çok endişelenmiştim ancak şimdi sana hak veriyorum. Hayatının sonuna kadar bir teşhisin kıskacında yaşamamayı gerektirecek bir potansiyele sahipsin. Gerçi Marjory’den uzaklaşman onu incitecektir.”</p>

  <p>“Ben onu incitmek istemiyorum,” diyorum. “Ondan uzaklaşacağımı sanmıyorum.” Bu tuhaf bir sözcük; pek gerçekçi olduğunu düşünmüyorum. İki şey birbirine yakınsa birlikte ilerlerler, daha da yakınlaşırlar, uzaklaşmazlar.</p>

  <p>“Bunu biliyorum. Ondan çok hoşlanıyorsun -hayır, onu seviyorsun. Bu daha doğru. Ancak, Lou -o güzel bir kadın ve senin de dediğin gibi büyük bir değişim geçireceksin. Belki de aynı insan olmayacaksın.”</p>

  <p>“Ondan her zaman hoşlanacağım -seveceğim,” diyorum. Normal bir insana dönüşmenin bunu zorlaştıracağını ya da imkansızlaştıracağını düşünmemiştim. Tom’un neden böyle düşündüğünü merak ediyorum. “Emmy’nin dediği gibi, sadece üzerimde araştırma yapmak için benden hoşlanıyormuş gibi yaptığını sanmıyorum.”</p>

  <p>“Aman Tanrım, bunu kim uydurdu? Bu Emmy de kim?” “Merkez’den biri,” diyorum. Emmy’den konuşmak istemediğim için konuyu bir an önce kapatmaya çalışıyorum. “Emmy, Marjory’nin bir araştırmacı olduğunu ve benimle bir arkadaş olarak değil, bir denek olarak konuşmak istediğini söyledi. Marjory bana biyomüsküler bozukluklar üzerinde araştırma yaptığını söylediği için onun doğru söylemediğini biliyorum.” Tom ayağa kalkıyor, ben de debelenerek kalkıyorum. “Ancak bu senin için çok iyi bir fırsat.”</p>

  <p>“Biliyorum,” diyorum. “Bir keresinde ona neredeyse çıkma teklif edecektim ancak bunu nasıl yapacağımı bilemedim.”</p>

  <p>“Sence tedavinin buna yardımı olur mu?”</p>

  <p>“Belki.” Maskemi takıyorum. “Buna yardımı olmasa da başka birçok şeye yardımı olacak sanırım. Ve ben ondan her zaman hoşlanacağım.”</p>

  <p>“Bundan eminim ancak aynı olmayacak. Olamaz. Bu herhangi bir sistem gibi işler, Lou. Bir ayağını kaybedersem, yine eskrim yapabilirim ancak biçim düzenlerim farklı olur, değil mi?”</p>

  <p>Tom’un bir ayağını kaybettiğini düşünmek hoşuma gitmiyor ancak ne demek istediğini anlıyorum. Başımla onaylıyorum.</p>

  <p>“Yani kendinde büyük bir değişiklik yaparsan, sen ve Marjory faklı biçim düzenleri içinde olursunuz. Daha yakın olabilirsiniz ya da birbirinizden iyice ayrılırsınız.”</p>

  <p>Şimdi birkaç dakika önce bilmediği şeyleri biliyorum, Marjory, tedavi ve benle ilgili derin ve gizli düşüncelerim varmış. Ben daha kolay olacağını düşünmüştüm. Normal olursam, birlikte normal yaşarız, belki evleniriz ve çocuklarımız olur ve normal bir hayat yaşarız diye bir umut vardı içimde.</p>

  <p>“Her şey aynı olmayacak, Lou,” diyor Tom yine maskesinin arkasından. Gözlerinin pırıltısını görebiliyorum. “Olamaz.”</p>

  <p>Eskrim bana şu anda hem aynı, hem de farklı geliyor. Tom’la eskrim yaptıkça biçim düzenini daha açık bir biçimde görebiliyorum, ancak benim biçim düzenlerim odaktan kayıyor. Dikkatim dağılıyor. Acaba Marjory dışarı gelecek mi? Eskrim yapacak mı? Paket hakkında Lucia’yla ne konuşuyorlar acaba? Dikkatimi topladığımda ona tuşlar yapabiliyorum ancak sonra onun düzen biçiminin neresinde olduğunu kaybediyorum ve o da bana tuşlar yapıyor. Marjory ve Lucia dışarı çıktıklarında skor üçe karşı beş tuş Tom’un üstünlüğüyle devam ediyor. Soluklanmak için mola alıyorum. Akşam serin olmasına rağmen terliyiz.</p>

  <p>“Şey,” diyor Lucia. Başka bir şey demiyor.</p>

  <p>“Bana tehlikeli göründü,” diyor Marjory. “Nöronların yeniden emilimi ve sonra üretilmesi bence yanlış. Ancak orijinal araştırmayı okumadım.”</p>

  <p>“Birçok yerde işler yolunda gitmeyebilir,” diyor Lucia. “Genetik malzemelerin viral yolla eklenmesi eski bir yöntem, kanıtlanmış bir teknoloji. Nanoteknolojik kıkırdak tedavisi, damar tedavisi ve iltihaplanmanın kontrolü tamam. Omurilik hasarının tedavisi için programlanabilir çipler de tamam. Ancak gen bağlantılarını kurcalamak -bu konuda hala yanıtlanamayan sorular var.”</p>

  <p>Neden söz ettiğini anlamıyorum ancak korkutmak için başka bir neden üretilmesini istemiyorum. “Beni en çok rahatsız eden şey de bunun kurum içinde yapılacak olması. Bir aksilik olursa, senin adına konuşacak hasta avukatın yok. Adli yardım temsilcisini tıp uzmanlığı yok... Ancak yine de senin seçimin.”</p>

  <p>“Evet,” diyorum. Marjory’ye bakıyorum. Elimde değil.</p>

  <p>“Lou...” Sonra başını sallıyor ve söylemek istediği şeyi söylemediğini biliyorum.</p>

  <p>“Eskrime ne dersin?” diye soruyor.</p>

  <p>Eskrim yapmak istemiyorum. Onunla oturmak istiyorum. Ona dokunmak istiyorum. Onunla akşam yemeği yemek ve yatakta birlikte uzanmak istiyorum. Ancak bunlar yapamayacağım şeyler, henüz değil. Ayağa kalkıyorum ve maskemi takıyorum.</p>

  <p>Kılıcı bana dokunduğunda hissettiğim şeyi tarif etmek mümkün değil. Her zamankinden daha güçlü. Bedenimin gerildiğini hissediyorum, uygun olmayan bir biçimde tepki veriyor ancak harika bir şey. Bunun sürmesini ve ona sarılmayı istiyorum. Hemen bir tuş yapmamak için, daha uzun sürmesi için yavaşlıyorum.</p>

  <p>Hala onun benimle yemek yemek isteyip istemediğini sorabilirim. Bunu tedaviden önce ya da sonra yapabilirim. Belki.</p>

  <p>&nbsp;</p>

  <p style="text-align: center;"><img alt="Asiz" src="../Images/Asiz.png" /></p>

  <p>&nbsp;</p>

  <p>PERŞEMBE SABAHI. Hava serin, rüzgarlı, gökyüzünde gri bulutlar dolaşıyor. Rüzgar hızlı esiyor ancak basık ve ağır bir aydınlık var. Dale, Bailey ve Eric gelmişler -en azından arabaları burada. Linda’nın arabası yerinde yok; Chuy’ın da öyle. Park yerinden binaya doğru yürürken, rüzgar pantolonumu bacaklarıma yapıştırıyor; dalgalanan kumaşı tenimde hissedebiliyorum; sanki bacaklarımın üzerinde parmaklar dolaşıyor gibi. Küçükken anneme tişörtlerimin etiketlerini kesmesi için yalvarırdım, büyüyünce kendim kesmeye başladım. Acaba bu anılan daha sonra hatırlayabilecek miyim?</p>

  <p>Arkamdan bir arabanın geldiğini hissediyorum ve dönüyorum. Bu Linda’nın arabası. Her zamanki yerine park ediyor. Bana bakmadan arabasından çıkıyor.</p>

  <p>Kapıda kartımı yerleştiriyorum, ekranın üzerine parmağımı koyuyorum ve kapı sesler çıkararak açılıyor. İterek kapıyı açıyorum ve Linda’yı bekliyorum. Bagaj mı açmış içinden bir kutu çıkarıyor. Bu tıpkı Bay Crenshaw’ın kutusundan ancak yanlarında yazılar yok.</p>

  <p>Eşyalarımı koymak için kutu getirmeyi düşünemedim. Yemek saatinde bir kutu bulup bulamayacağımı merak ediyorum. Acaba Linda’nın kutu getirmesi tedaviyi kabul ettiği anlamına mı geliyor?</p>

  <p>Kutuyu kolunun altına alıyor. Hızla yürürken arkadan esen rüzgar saçlarını öne savuruyor. Genellikle onları bağlar; saçlarının rüzgarda bu biçimde dalgalandığını bilmiyordum. Yüzü gevşemiş ve rahat görünüyor, sanki ne endişe, ne de korku duyuyor.</p>

  <p>Kutuyu tutarak yanımdan geçiyor ve ben de onun arkasından içeri giriyorum. Bailey koridorda duruyor.</p>

  <p>“Kutu getirmişsin,” diyor Linda’ya.</p>

  <p>“Birilerinin ihtiyacı olabileceğini düşündüm,” diyor Linda. “Her ihtimale karşı getirdim.”</p>

  <p>“Yarın bende kutu getireceğim,” diyor Bailey. “Lou sen bugün mü, yarın mı ayrılıyorsun?”</p>

  <p>“Bugün,” diyorum. Linda bana bakarak kutuyu tutuyor. “Kutuyu ben kullanabilirim,” diyorum ve oda bana bakmadan kutuyu bana uzatıyor.</p>

  <p>Ofisime giriyorum. Şimdiden tuhaf görünüyor, sanki başkasının ofisiymiş gibi. Burayı boşaltıp sonra geri döndüğümde de böyle tuhaf görünecek mi acaba? Şimdiden böyle tuhaf göründüğüne göre acaba ileriyi yaşamaya başladım mı acaba?</p>

  <p>Rüzgar güllerinin ve fırıldakların dönmesini sağlayan pervaneyi alıyorum, sonra yeniden yerine koyuyorum. Koltuğuma oturuyorum ve yeniden çevreme bakıyorum. Ofis aynı ancak ben farklıyım.</p>

  <p>Masamın çekmecelerine bakıyorum ve eski kullanım kitapçıkları yığıntısından başka bir şey görmüyorum. En altta -gerçi buraya çok uzun zamandan beri bakmamıştım- <i>Çalışanın El Kitabı</i> var. En üstteyse farklı sistem güncelleme kitapçıkları duruyor. Bunların çıktısının alınmaması gerekiyor, ancak ekran yerine kağıttan okumak benim için daha kolay oluyor. Herkes benim el kitapçıklarımı kullanır. Giderken bu çıktıları burada bırakmam doğru olmaz. Bu yüzden el kitapçıklarından oluşan yığını baş aşağı çevirip en üste yüz olarak <i>Çalışanın El Kitabını</i> koyuyorum. Tüm bunları ne yapacağımı bilmiyorum.</p>

  <p>Diz hizamdaki ortadaki çekmecede renkli kalemlerim ve içecek makinesi için bozuk paraları sakladığım bir kutu var. Kutuyu cebime, renkli kalemleri de masanın üzerine koyuyorum. Raflara bakıyorum. Şirkete ait, projelerin bilgilerini içeren dosyalar var. Rafları temizlememe gerek yok. İlk önce pek sevmediğim sarı, turuncu ve kırmızı renklerdeki fırıldakları aşağı indiriyorum.</p>

  <p>Koridorda Bay Aldrin’in sesinin duyuyorum, biriyle konuşuyor. Benim kapımı açıyor.</p>

  <p>“Lou -hatırlatmayı unuttum; kimse proje dosyalarını kampüsün dışını çıkarmayacak. Projelerle ilgili tutmak istediğiniz şeyler varsa, Üzerlerine güvenli bir yerde saklanmaları gerektiğini belirten etiketler yapıştırın.”</p>

  <p>“Tamam, Bay Aldrin,” diyorum. Kutunun dibindeki sistem güncelleme çıktıları beni huzursuz ediyor ancak onların projelerle bir ilgisi yok.</p>

  <p>“Yarın kampüste olacak mısın?”</p>

  <p>“Hiç sanmıyorum,” diyorum. “Başladığım işi yarım bırakmaktan hoşlanmam, bu yüzden bugün her şeyi toplayacağım.”</p>

  <p>“İyi. Hazırlık öneri listemi aldın mı?”</p>

  <p>“Evet,” diyorum.</p>

  <p>“İyi o zaman. Ben-” Bana bakıyor sonra içeri girip kapıyı kapatıyor. Gerilmeye başladığımı hissediyorum; midem kasılıyor. “Lou-” Duraksıyor, boğazını temizliyor ve başını çeviriyor. “Lou ben-ben tüm bu olanlar yüzünden çok üzgün olduğumu söylemek istiyorum.”</p>

  <p>Ne tür bir yanıt beklediğini bilmiyorum. Hiçbir şey söylemiyorum.</p>

  <p>“Ben asla... eğer bana kalmış olsaydı bazı şeyler değişmezdi.”</p>

  <p>Yanılıyordu. Değişirdi. Bunu neden söylediğini bilmiyorum; insanlar istese de istemese de bazı şeyler değişir. Bir adam biri gelip ona iyileşmek isteyip istemediğini soruncaya kadar bir meleğin geleceğini düşünerek haftalarca ya da aylarca havuzun kenarında yatabilir.</p>

  <p>Bay Aldrin’in yüzündeki ifade bana sıkça hissettiğim bir şeyi hatırlatıyor. Korkuyor, bunu fark edebiliyorum. Uzun zamandan beri korkulu görünüyor. Uzun zaman korku içinde olmak insanı incitir; nasıl incittiğini çok iyi biliyorum. Keşke böyle görünmese çünkü bir şeyler yapmam gerekiyormuş gibi hissediyorum ve ne yapmam gerektiğini bilemiyorum.</p>

  <p>“Bu sizin hatanız değil,” diyorum. Yüzü gevşiyor. Bu söylenecek doğru şeydi. Çok kolay. Bunu kolayca söyleyebilirim ancak bu onu gerçek kılar mı? Sözcükler yanlış olabilir. Fikirler de yanlış olabilir.</p>

  <p>“Ben senin tedavi olmayı gerçekten istediğinden emin olmak istiyorum,” diyor. “Bu konuda şirketin kesinlikle bir baskısı yok, biliyorsun.”</p>

  <p>Yine yanılıyor gerçi şirketin baskısı olmadığı konusunda haklı. Artık bir değişiklik olacağını bildiğimden, bir değişiklik olasılığını bildiğimden içimde giderek artan bir baskı var, tıpkı balonun içine dolan hava ya da boşluğu dolduran ışık gibi. Işık pasif değildir; ışığın kendisi dokunduğu şeye baskı yapar.</p>

  <p>“Bu benim kararım,” diyorum. Yani doğru ya da yanlış, ben buna karar verdim. Ben de yanılabilirim.</p>

  <p>“Teşekkürler, Lou,” diyor. “Sen -hepiniz- benim için çok anlamlısınız.”</p>

  <p>Bu, <i>çok anlamlı</i> ne anlama geliyor, anlamıyorum. Sözcük anlamında bizim çok anlamlar taşıdığımız anlamına geliyor. Ancak ben Bay Aldrin’in bunu demek istediğini sanmıyorum. Yine de sormuyorum. Bizimle konuştuklarını düşündüğümde rahatsız oluyorum. Hiçbir şey söylemiyorum. 9.3 saniye sonra başını sallayıp, gitmek için dönüyor. “Kendine iyi bak,” diyor. “İyi şanslar.”</p>

  <p>Bu, <i>kendine iyi bak</i> demeyi de anlamıyorum. Bana göre <i>Kendine dikkat et</i> daha açık bir ifade. Bunu da söylemiyorum. Tedaviden sonra belki bunu da düşünmeyeceğim. Ben artık sonra neler olacağını düşünmeye başlamalıyım.</p>

  <p>“Umarım iyileşirsin,” demediğini fark ediyorum. Bunu taktik olarak mı yoksa kibarlıktan mı yaptığını bilemiyorum, belki işlerin yolunda gitmeyeceğini düşünüyor. Sormuyorum. Cep telefonu çalıyor ve dışarı çıkıyor. Kapımı kapatmıyor. Başkalarının konuşmalarını dinlemek kabalık olur, özellikle yetkili birinin arkasından kapıyı kapatmak da pek kibar olmaz. Onun söylediklerini duymamam mümkün değil, ama diğer taraftaki kişinin söylediklerini duymuyorum. “Evet, efendim. Hemen geliyorum.”</p>

  <p>Ayak seslerinin uzaklaştığını duyuyorum. Rahatlayıp, derin bir nefes alıyorum. Sevdiğim fırıldakları alıyorum ve rüzgar güllerini kaidelerinden çıkarıyorum. Oda boş görünüyor, fakat masam dağınık. Bunların hepsinin Linda’nın kutusuna sığacağından emin değilim. Belki başka bir kutu daha bulabilirim. Ne kadar çabuk bitirirsem, o kadar iyi. Koridora çıktığımda Chuy’ı görüyorum. Kolunun altındaki kutularla geçmek için kapısını açık tutmaya çalışıyor. Onun için kapıyı tutuyorum.</p>

  <p>“Herkes için bir tane aldım,” diyor. “Bu bize zaman kazandırır.”</p>

  <p>“Ben Linda’nın getirdiği kutuyu kullanıyorum,” diyorum.</p>

  <p>“Belki başkasının iki kutuya ihtiyacı olur,” diyor. Kutuları yere bırakıyor. “Eğer istersen bir tane alabilirsin.”</p>

  <p>“Bir kutuya daha ihtiyacım olacak,” diyorum. “Teşekkürler.”</p>

  <p>Linda’nın kutusundan daha büyük bir kutu alıp, ofisime geri dönüyorum. Ağır oldukları için kitapçıkları kutunun en altına koyuyorum. Renkli kalemler, kitapçıkların arasına ve kenarlarına sığıyor. Rüzgar güllerini ve fırıldakları tepeye koyuyorum ve sonra pervaneyi hatırlıyorum. Onları çıkarıp kitapçıkların üstüne pervaneyi koyuyorum. Diğer şeyler için yer kalmıyor. Kutuya bakıyorum. <i>Çalışanın El Kitabı</i>’na ihtiyacım yok ve onu ofisimde bıraktığım için kimse bana öfkelenmez. Dışarı çıkarıyorum ve masanın üzerinde bırakıyorum. Pervaneyi ve sonra da rüzgar gülleriyle fırıldakları koyuyorum. Zar zor sığıyorlar. Dışarıdaki rüzgarı düşünüyorum. Çok hafif oldukları için uçabilirler.</p>

  <p>Son çekmecemde, yağmurlu günlerde arabadan binaya yürürken, ıslanan saçlarımı kurulamak için bulundurduğum bir havlu var. Havlu rüzgar güllerinin ve fırıldakların üzerine sığar ve onları uçmasını engeller. Kutuyu alıyorum. Şimdi Bay Crenshaw’ın yaptığı gibi eşyalarımı ofisimden bir kutu içinde çıkarıyorum. Beni gören biri beni Bay Crenshaw’a benzetebilir ancak benim yanımda iki güvenlik görevlisi yok. Bu yüzden benzemiyoruz. Bu benim seçimim; onun gidişinin kendi seçimi olduğunu sanmıyorum. Kapıya yaklaşırken Dale ofisinden çıkıyor; bina kapısını benim için açıyor.</p>

  <p>Dışarıda bulutlar yoğunlaşmış, hava daha kararmış ve soğumuş. Kısa bir süre sonra yağmur yağabilir. Soğuğu seviyorum. Şimdi rüzgar benim arkamda ve beni ittirdiğini hissediyorum.</p>

  <p>Kutuyu arabamın önüne koyuyorum ve havlu uçuşmaya başlıyor. Üstüne elimi koyuyorum. Hem havluyu tutup, hem de kapının kilidini açmak zor olacak. Kutuyu arabanın yolcu tarafına götürüyorum ve üstüne ayağımı koyuyorum. Şimdi kapının kilidini açabilirim.</p>

  <p>Buz gibi bir yağmur damlası yanağıma düşüyor. Kutuyu yolcu koltuğuna koyuyorum, kapıyı kapatıyorum ve kilitliyorum. Yeniden içeri girmeyi düşünüyorum ancak sanırım her şeyi aldım. Üzerinde çalıştığım projeyi güvenli bir yerde depolanması için etiketlemek istemiyorum. Bir daha o projeyi görmek istemiyorum.</p>

  <p>Gerçi Dale, Bailey, Chuy, Eric ve Linda’yı da görmek istemiyorum. Başka bir yağmur damlası daha düşüyor. Soğuk rüzgar hoşuma gidiyor. Başımı sallıyorum, kapıya gidiyorum, kartımı sokuyorum ve parmağımı ekrana okutuyorum. Diğerleri koridordalar, kimi kutularıyla, kimi de öylesine ayakta duruyorlar.</p>

  <p>“Bir şeyler yemek ister misin?” diyor Dale. Diğerleri çevrelerine bakınıyorlar.</p>

  <p>“Saat daha on iki,” diyor Chuy. “Henüz yemek saati gelmedi. Ve ben hala çalışıyorum.” Onun kutusu yok. Linda’nın da kutusu yok. Ayrılmayacak olanların kutu getirmiş olması tuhaf. Yoksa bizim gitmemizi mi istiyorlar?</p>

  <p>“Daha sonra pizza yemeğe gidebiliriz,” diyor Dale. Birbirimize bakıyoruz. Onların ne düşündüğünü bilmiyorum, ancak ben bir daha hiçbir şeyin aynı olmayacağını düşünüyorum.</p>

  <p>“Sonra başka bir yerlere gideriz,” diyor Chuy.</p>

  <p>“Pizzacı,” diyor Linda.</p>

  <p>Konuyu orada bırakıyoruz. Sanırım pizzacıya gitmeyeceğim.</p>

  <p>Hafta içinde arabayla dolaşmak çok tuhaf. Eve doğru sürüyorum ve bina kapısına yakın bir yere park ediyorum. Kutuyu yukarı taşıyorum. Apartman oldukça sessiz. Kutuyu dolaba, ayakkabılarımın arkasına koyuyorum.</p>

  <p>Ev de oldukça sessiz. Evden çıkmadan önce kahvaltı bulaşıklarını yıkamıştım; her zaman öyle yaparım. Cebimdeki bozuk para kutusunu çıkarıyorum ve çamaşır sepetinin üstüne koyuyorum.</p>

  <p>Bize üç günlük giysi getirmemizi söylediler. Onları şimdi hazırlayabilirim. Havanın nasıl olacağını ya da dışarıda giymek için de bir şeylere ihtiyacımız olacak mı, bilmiyorum. Dolaptan bavulumu çıkarıyorum, ikinci çekmecemde en üstte duran triko tişörtlerimi de alıyorum. Üç iç çamaşırı. Üç çift çorap. İki ten rengi, bir de mavi pantolon alıyorum. Soğuk olabilir diye, mavi eşofman üstümü de alıyorum.</p>

  <p>Acil durumlar için sakladığım yedek bir diş fırçası, tarak ve fırçam var. Hiç acil durum olmadı. Bu da bir acil durum değil ancak bunları şimdi hazırlarsam bir daha kafa yormak zorunda kalmam. Diş fırçamı, yeni bir diş macununu, tarağı, fırçayı, tıraş makinesini ve tırnak makasını küçük çantamın içine koyup bavula yerleştiriyorum. Bize verdikleri listeye göz atıyorum. Her şeyi almışım. Bavulun kemerlerini sıkıp, fermuarını çektikten sonra bir kenara bırakıyorum.</p>

  <p>Bay Aldrin bankayla, apartman yöneticisiyle ve bizi merak edebilecek arkadaşlarımızla konuşmamızı istedi. Bize, banka ve apartman yöneticisine iletilmek üzere şirket adına görevlendirildiğimizi, maaşlarımızın bankaya yatmaya devam edeceğini ve bankanın tüm otomatik ödeme talimatlarını yerine getireceğini belirten bir yazı verildi.</p>

  <p>Aşağıya indiğimde apartman yöneticisinin kapısını kapalı buluyorum ancak içeride elektrikli süpürgenin çalıştığını duyuyorum. Küçükken ağlarmış gibi ses çıkardığından elektrikli süpürgeden korkardım. Kükrerdi, inlerdi, ağlardı. Şimdi sadece rahatsız ediyor. Zile basıyorum. Süpürgenin sesi kesiliyor. Ayak sesleri duymuyorum, fakat kapı açılıyor.</p>

  <p>“Bay Arrendale!” Apartman yöneticisi şaşırıyor. Beni neredeyse sabah saatlerinde binada görmeyi ummuyor olmalı. “Hasta mısınız? Bir şeye ihtiyacınız var mı?”</p>

  <p>“Çalıştığım şirketin bir projesi için göreve gidiyorum,” diyorum. Bunu düzgün bir biçimde söylemek için önceden çalıştım. Ona yazıyı veriyorum. “Kiramı ödemesi için bankaya talimat verdim. Bir terslik olursa şirketi arayabilirsiniz.”</p>

  <p>“Oh!” Kağıda bakıyor, daha hepsini okuyamadan başını kaldırıp bana bakıyor. “Ne... ne kadar zaman olmayacaksınız?” “Emin değilim,” diyorum. “Ancak geri döneceğim.” Bundan emin değilim ancak onu endişelendirmek istemiyorum.</p>

  <p>“O adam binanın park yerinde lastiklerinizi yardığı için gitmiyorsunuz, değil mi?”</p>

  <p>“Hayır,” diyorum. Neden böyle düşündüğünü merak ediyorum. “Bu özel bir görev.”</p>

  <p>“Sizin için çok endişelendim; gerçekten,” diyor Bayan Tomasz. “Ne kadar üzgün olduğumu söylemek için neredeyse gelecektim ancak biliyorsunuz, siz fazla içe kapanıksınız.”</p>

  <p>“Ben iyiyim,” diyorum.</p>

  <p>“Sizi özleyeceğim,” diyor. Beni fazla görmediği için bunun nasıl gerçek olabileceğini anlamıyorum. “Kendinize dikkat edin,” diyor. Beynim değiştirilirken bu söylediğini nasıl yapabileceğimi bilmiyorum.</p>

  <p>Eve çıktığımda bankanın mesajımın alındığını, müdürün en kısa zamanda yanıt vereceğini ve bana teşekkürlerini sunduklarını belirten otomatik mesajı buluyorum. En altta bir uyarı var; “Evden ayrılırken banka kasanızın anahtarını asla evde bırakmayın.” Banka kasam olmadığı için bu konuda endişelenmeme gerek yok.</p>

  <p>Öğle yemeği için küçük fırına yürümeye karar veriyorum - ekmek alırken sandviç de bulunduğunu belirten bir tabela görmüştüm. Fırın pek kalabalık değil ancak radyoda çalan müzikten hoşlanmıyorum. Çok yüksek ve patırtılı. Jambonlu sandviç siparişi veriyorum. Bir yerlerde durup yemek için hava fazla soğuk, bu yüzden eve gidip, mutfakta yiyorum.</p>

  <p>Marjory’yi arayabilirim. Onun bu akşam ya da yarın ya da Cumartesi akşamı yemeğe çıkarabilirim, tabii gelirse. Hem iş hem de ev telefonunu biliyorum. Bir tanesi asal sayılardan oluşuyor, diğeriyse hoş bir simetri düzeninde. Fırıldaklarımı eski pencerelerden içeri giren hava akımının döndürebileceği yerlere asıyorum. Dönerken duvarlara yansıyan ışık rahatlatıyor ve düşünmeme yardımcı oluyor.</p>

  <p>Onun aradığımda benimle yemeğe çıkarsa bu ne anlama gelir? Belki benden hoşlandığı anlamına belki de benim için endişelendiği ya da üzüldüğü anlamına gelebilir. Benden hoşlandığı için benimle yemeğe geleceğinden emin değilim.</p>

  <p>Neler konuşurduk acaba? Beynin işlevselliğiyle ilgili bilgisi benimkinden farklı değil. Çünkü bu onun alanı değil. Her ikimiz de eskrim yapıyoruz ancak bütün gece bu konuda konuşacak değiliz. Uzayla ilgilendiğini sanmıyorum; anladığım kadarıyla o da Bay Aldrin gibi boşa para olduğunu düşünüyor.</p>

  <p>Eğer geri dönersem -tedavi işe yarar da ben de diğer erkekler gibi bedensel olduğu kadar beyinsel olarak normal olursam- ondan şimdi hoşlandığım gibi hoşlanır mıyım acaba?</p>

  <p>Acaba bu da bir çeşit havuzun kenarında bekleme durumu mu -onu başka seveceğim kimse olmadığı için mi seviyorum?</p>

  <p>Kalkıp Bach’ın <i>Re Minor Toccatta ve Füg</i>’ünü koyuyorum. Müzik kafamda karmaşık manzaralar, dağlar, vadiler ve serin, rüzgarlı hava girdapları oluşturuyor. Geri döndüğümde, geri dönersem acaba hala Bach sevmeye devam edecek miyim?</p>

  <p>Bir an için korku tüm benliğimi sarıyor ve en hızlı ışıktan bile daha hızlı bir biçimde karanlığın içine sürükleniyorum, ancak müzik beni tıpkı bir okyanus dalgası gibi aşağıdan yukarı kaldırıyor, korkudan ve karanlıktan kurtuluyorum.</p>

  <p>&nbsp;</p>

  <p style="text-align: center;"><img alt="Asiz" src="../Images/Asiz.png" /></p>

  <p>&nbsp;</p>

  <p>CUMA SABAHI İŞE GİDEBİLİRİM ANCAK OFİSTE YAPACAK İŞİM YOK. Evde de yapacak işim yok. Bankadan bu sabah onay geldi. Çamaşırlarımı yıkayabilirim, fakat onları Cuma akşamları yıkıyorum. Eğer çamaşırlarımı bu akşam yıkarsam ve bu akşam, Cumartesi akşamı ve Pazar akşamı çarşaflarımda yatarsam, klinikten geri döndüğümde kirli çarşaflarım ve banyoda kirli havlularını olmuş olacak. Bu konuda ne yapmam gerektiğini bilmiyorum. Arkamda kirli şeyler bırakmak istemiyorum, diğer türlü de Pazartesi sabahı erkenden kalkıp çamaşır yıkamam gerekecek.</p>

  <p>Aklımdan diğerlerini aramak geçiyor ancak aramamaya karar veriyorum. Onlarla pek konuşmak istemiyorum. Tatiller dışında böyle bir gün yaşamaya alışkın değilim ve ne yapacağımı bilemiyorum. Sinemaya gidebilirim ya da kitap okuyabilirim ancak ikisini de yapmak istemiyorum. Merkez’e gidebilirim, bunu da yapmak istemiyorum.</p>

  <p>Bulaşıkları yıkayıp, yerlerine koyuyorum. Ev bir anda çok sessiz, çok büyük ve çok boş gelmeye başlıyor. Nereye gideceğimi bilmiyorum ancak bir yerlere gitmeliyim. Cüzdanımı ve anahtarlarımı cebime koyuyorum ve evden çıkıyorum. Evden genelde çıktığımdan beş dakika sonra çıkmış oluyorum.</p>

  <p>Danny de aşağı iniyor. “Merhaba, Lou, nasıl gidiyor?” diyor telaşla. Sanırım bu acelesi olduğu ve konuşmak istemediği anlamına geliyor. Ben de “Merhaba,” diyorum, başka bir şey söylemiyorum.</p>

  <p>Dışarıda hava soğuk ve bulutlu ancak henüz yağmur yağmıyor. Dünkü kadar da rüzgar yok. Arabama doğru yürüyorum ve biniyorum. Motoru çalıştırmıyorum çünkü daha nereye gideceğimi bilmiyorum. Motoru gereksiz yere çalıştırmak israftır. Torpidodan haritayı çıkarıp açıyorum. Nehrin üst tarafındaki parka gidebilirim ve şelaleyi izleyebilirim. Birçok insan yazın orada yürüyüşler yapıyor, oranın kışın da gündüzleri açık olacağını düşünüyorum.</p>

  <p>Pencerede bir gölge beliriyor. Bu Danny. Camı açıyorum.</p>

  <p>“İyi misin?” diye soruyor. “Bir sorun mu var?”</p>

  <p>“Bugün işe gitmiyorum,” diyorum. “Nereye gideceğime karar vermeye çalışıyorum.</p>

  <p>“Tamam,” diyor. Şaşırıyorum; pek ilgilenmiş görünmüyor. ilgilenseydi nereye gitmek istediğimi sorardı.</p>

  <p>“Bir süre burada olmayacağım,” diyorum.</p>

  <p>Yüz ifadesi değişiyor. “Taşınıyor musun? O adam yüzünden mi? Sana yeniden zarar veremez, Lou.”</p>

  <p>Hem Danny’nin hem de apartman yöneticisinin, Don yüzünden taşınacağımı düşünmesi çok ilginç.</p>

  <p>“Hayır,” diyorum. “Taşınmıyorum ancak en azından birkaç hafta burada olmayacağım. Yeni deneysel bir tedavi var; şirketim bu tedaviyi görmemi istiyor.”</p>

  <p>Endişelenmiş görünüyor. “Şirketin mi -sen istiyor musun? Sana baskı yapmıyorlar, değil mi?”</p>

  <p>“Bu benim kararım,” diyorum. “Tedavi görmeye ben karar verdim.”</p>

  <p>“Şey... tamam o zaman. Umarım doğru öneriler almışsındır,” diyor.</p>

  <p>“Evet,” diyorum. Önerileri kimden aldığımı söylemiyorum.</p>

  <p>“Demek -bugün boş günün? Yoksa bugün mü gidiyorsun? Bu tedavi nerede olacak?”</p>

  <p>“Bugün çalışmam gerekmiyor. Dün masamı topladım,” diyorum. “Tedavi çalıştığım şirketin kampüsünde bulunan araştırma kliniğinde olacak. Pazartesi başlıyor. Bugün yapacak işim yok -Harper Şelalesi’ne gitmeyi düşünüyorum.”</p>

  <p>“Ah. Kendine dikkat et, Lou. Umarım her şey yolunda gider.” Arabamın tepesine hafifçe vuruyor ve uzaklaşıyor.</p>

  <p>Ne için işlerin yolunda gideceğini umduğunu bilmiyorum; Harper Şelalesi’ne yolculuğum mu yoksa tedavi mi? Arabamın tepesine neden vurduğunu da bilmiyorum. Ancak artık beni korkutmadığını biliyorum, bu da kendi kendime gerçekleştirdiğim bir değişiklik.</p>

  <p>&nbsp;</p>

  <p style="text-align: center;"><img alt="Asiz" src="../Images/Asiz.png" /></p>

  <p>&nbsp;</p>

  <p>PARKA GELDİĞİMDE GİRİŞ ÜCRETİNİ ÖDÜYORUM VE ARABAMI BOŞ BİR YERE PARK EDİYORUM. Tabelalar iki farklı yolu işaret ediyor: ŞELALE’YE 290.3 METRE, ÇAYIRA 1.7 KM, KÜÇÜK DOĞA YOLU’NA 1.3 KM. Küçük Doğa Yolu ve Geniş Doğa Yolu asfalt yollar, fakat şelale yolu taşlı ve çukurlu bir yol. Bu yolu tercih ediyorum. Ayakkabılarım taşların üzerinde sesler çıkarıyor. Başka kimse yok. Tek ses doğanın sesi. Uzaktan çağlayan şelalenin sesini duyabiliyorum ancak şu anda daha çok park ofisinin elektriğini sağlayan jeneratörün sesi duyuluyor.</p>

  <p>İlerledikçe jeneratörün sesi azalıyor; şu anda otoban trafiğinin sesini engelleyen büyük bir kayanın dibindeyim. Ağaçların çoğu yapraklarını dökmüş ve dünkü yağmurdan dolayı yapraklar ıslak. Bu puslu havada bile aşağı taraftaki henüz sonbahardan fazla etkilenmemiş olan akça ağaçların kırmızı yapraklarının ışıltısını görebiliyorum.</p>

  <p>Rahatladığımı hissediyorum. Benim normal olup olmadığım, ağaçların umurunda değil. Kayalar ve yosunlarda umursamıyor. Onlar insanlar arasındaki farklılıkları anlayamazlar. Bu çok rahatlatıcı bir şey. Kendimle ilgili kafama takacağım bir şey yok burada.</p>

  <p>Bir kayanın üzerine oturup ayaklarımı sallandırmak için duruyorum. Küçükken ailem, beni oturduğumuz eve yakın bir parka götürürdü. Bundan daha küçük bir şelalesi vardı. Oradaki kayalar daha koyu renkliydi ve incelerek çıkıntı yaparlardı. Yola devrilmiş, tepesi düz olan bir kaya vardı ve ben bu kayanın üzerine çıkar otururdum ya da ayakta dururdum. Bu kaya bana bir dost gibi gelirdi çünkü bana bir şey yapmazdı. Ancak ailem bunu anlamazdı.</p>

  <p>Birileri bu akça ağaçlara daha sıcak bir iklimde değişebileceklerini ve daha mutlu yaşayacaklarını söylese acaba ağaçlar bu tercihi yapar mıydı? Peki, bu onların her yıl renk değiştiren parlak yapraklarım kaybedecekleri anlamına gelseydi?</p>

  <p>Derin bir nefes alıyorum, ıslak yaprakların, kayaların, kayaların üzerindeki yosunların ve toprağın kokusunu duyuyorum. Bir makalede otizmli insanların kokulara aşırı hassas olduklarını okumuştum, ancak insanlar, kedilerin ve köpeklerin bu konudaki hassasiyetine pek aldırmıyorlar.</p>

  <p>Ağaçların çıkardığı sesleri dinliyorum. Hafif rüzgarla bazılarının dalları birbirine çarpıyor. Sincapların zıplayarak yaprakların üzerinde çıkardığı sesleri duyabiliyorum. Göremediğim bir kuşun önce vırıltısını sonra da <i>ziiiit ziiiit</i> diye bir ses çıkardığını duyuyorum.</p>

  <p>Bir makalede otizmli insanların en ufak seslere bile aşırı duyarlı olduklarını okumuştum ancak kimse hayvanların bu özelliğini umursamıyor.</p>

  <p>Burada bir şeyleri umursayacak kimse yok. Önümüzdeki hafta bugün kaybedebileceğim olasılığına karşı bugün özel ve sıra dışı algılarımın keyfini çıkarabilirim. Umarım o zaman sahip olacağım algılarımdan da hoşlanırım.</p>

  <p>Uzanıp kayanın ve yosunun tadına bakıyorum, dilimi kayadan aşağı doğru gezdirerek altındaki ıslak yaprakların da tadına bakıyorum. Meşe ağacının kabuğu acı ve kekremsi; kavak ağacının kabuğu önce tatsız, sonra hafif şekerli. Kollarımı açıyorum, patikanın üzerinde dönüyorum, ayakkabıların küçük taş parçalarının üzerinde sesler çıkarıyor (burada beni fark edecek, öfkelenecek, azarlayacak ya da uyarırcasına başını sallayacak kimse yok). Benimle birlikte çevremdeki renkler de dönüyor; ben durduğumda onlar dönmeye devam ediyor ancak daha sonra yavaş yavaş duruyorlar. Daha aşağılara indikçe dilimle dokunabileceğim ve sadece tek yaprağı hala yeşil olan bir eğrelti otu buluyorum. Hiç tadı yok. Diğer ağaçların da kabuklarına dilimle dokunuyorum, çoğunun adını bilmiyorum ancak birbirlerinden farklı olduklarını biçim düzenlerinden anlıyorum. Hemen hepsinin farklı, tanımlanamaz tadı var. Kiminin kabukları çok sert, kiminin pürüzsüz. Şelalenin sesi ilk önce bir kükreme gibi geliyor, sonra farklı seslere bölünüyor: ana şelalenin akarken çıkardığı kükreme, kükremenin yankısı, aşağıdaki kayalara çarpan sesi, damlacıkların bitkilerin üzerine düşerken çıkardığı sesler.</p>

  <p>Suyun akışını izliyorum, farklı seslere bölündüğü anları yakalamaya çalışıyorum... acaba bir su damlası en sondaki kayanın üzerinden kayarken ne hissediyordur? Su, düşünemez, hissedemez ancak insanlar -normal insanlar- kızgın nehirler ve öfkeli sel taşkınları konusunda yazılar yazıyorlar ve sanki onların böyle şeyler yapmış olmasına şaşırıyorlar.</p>

  <p>Rüzgar döndürüp dolaştırıp su taneciklerini yüzüme savuruyor; bazı damlacıklar yerçekimine kafa tutmuş şekilde buraya kadar gelmişler, ama geldikleri yere geri dönemeyecekler. Hissedebileceğim her şeyi hissetmek ve bunları hatırlamak istiyorum tabii bunları hatırlayacak bir geleceğim olursa. Suya odaklanıyorum, biçim düzenini, karmaşanın düzenini, düzenin karmaşasını görmeye çalışıyorum.</p>

  <p>&nbsp;</p>

  <p style="text-align: center;"><img alt="Asiz" src="../Images/Asiz.png" /></p>

  <p>&nbsp;</p>

  <p>PAZARTESİ. SABAH SAAT DOKUZ YİRMİ DOKUZ. A Bölümü kampüsünün oldukça uzağında bulunan araştırma kliniğindeyim. Dale ve Bailey’nin arasında sıra halindeki duvarda sandalyelerden birinde oturuyorum.</p>

  <p>Sandalyeler mavi, yeşil ve pembe minderleri olan pastel gri rengi plastikten yapılmış. Odanın karşısında sıra halinde başka sandalyeler var; bazılarında oturulmaktan girinti ve çıkıntılar oluşmuş. Karşı duvarda bir çevresi yeşil tarlalarla çevrili bir dağ manzaralı; diğeriyse bakır bir kovanın içindeki kızıl köpek yavrular olan iki resim var. Odanın sonunda bir kapı bulunuyor. Kapının ardında ne olduğunu bilmiyorum. Onun bizim gireceğimiz kapı olup olmadığını bilmiyorum. Bizim önümüzde üzerinde dergiler ve Üzerlerinde etiketler olan diskler var: “Hasta için Bilgiler: Projenizi tanıyın.” Okuyabildiğim başka bir etikette ise “Midenizi tanıyın” yazıyor.</p>

  <p>Benim midem şu anda derin bir boşlukta duran soğuk bir yumrudan farksız. Sanki birisi tenimi çekiştiriyormuş gibi hissediyorum. Etiketlerin arasında “Beyninizi tanıyın” yazan bir etiket var mıdır acaba? Eğer varsa bu diskin içindekileri öğrenmek istemem.</p>

  <p>Geleceği hayal etmeye çalıştığımda -bugünün geri kalanını, yarını, gelecek haftayı, hayatımın geri kalanını- tıpkı kendi göz bebeğimi görüyormuş gibiyim ve bana bakan sadece iki siyah yuvarlak var. Işık halihazırda orada olan bilinmeyene, bilinemeyen karanlığa ışık yetişmeye çalışıyor.</p>

  <p>Cehalet bilgiden önce geliyor; gelecek şimdiki zamandan önce geliyor. Şu andan itibaren geçmişle gelecek farklı yönlerdeki aynı şeyler ancak bir yönü seçiyorum.</p>

  <p>Oraya vardığımda ışığın hızıyla karanlığın hızı aynı olacak.</p>
</body>
</html>
