<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h1>İKİ</h1>

  <p><i>BAY CRENSHAW BİZİM YENİ GENEL MÜDÜRÜMÜZ.</i> Müdürümüz Aldrin ilk gününde ona çevreyi gezdiriyor. Ondan pek hoşlanmadım -şu Crenshaw’dan- çünkü lisede futbol koçu olmak isteyen öğretmenim gibi yapmacık bir ses tonu var. Ona kendi aramızda Koç Jerry derdik. Özel ihtiyaçları olan sınıfların aptallardan oluştuğunu düşünürdü ve biz de ondan nefret ederdik. Bay Crenshaw’dan nefret etmiyorum ancak ondan hoşlanmıyorum.</p>

  <p>Bugün işe giderken caddenin otoyolu kestiği yerde kırmızı ışıkta duruyorum. Önümde duran gece mavisi renginde araba Georgia plakalı, bir kamyonet. Arka camında vakumlu askıyla asılmış tüylü bir ayı var. Ayı aptalca bir ifadeyle bana sırıtıyor. Neyse ki oyuncak; arabaların arkasından bana bakan köpeklerden nefret ederim. Genellikle bana havlarlar.</p>

  <p>Işık değişiyor ve önümdeki kamyonet bir anda öne fırlıyor. Daha ben <i>Hayır, yapma!</i> demeye kalmadan kırmızı ışıkta hızlarını kesmeden geçen, biri arkasında turuncu renkte su soğutucusu bulunan kahverengi çizgili bej bir pikap ve diğeri kahverengi bir sedan, kamyonete çarpıyorlar. Acı fren, çarpma ve kırılmadan dolayı çıkan ses yeterince korkutucu değilmiş gibi, cam kırıkları saçarak dönen kamyonetin görüntüsü cabası. Tuhaf biçimli parçalar havada uçuşurken ortadan kaybolmak istiyorum. Gözlerimi kapatıyorum.</p>

  <p>Sessizlik çok yavaş geliyor ancak trafiğin neden durduğunu anlamayan sürücülerin çaldığı kornalarla yeniden kayboluyor. Gözlerimi açıyorum. Yeşil ışık yanıyor. İnsanlar arabalarından çıkmışlar; kazaya karışmış sürücüler çevrede dolaşıp, konuşuyorlar.</p>

  <p>Trafik kuralı kazaya karışanların olay yerini terk etmemesi gerektiğini söylüyor. Trafik kuralı durup, yardım sağlamak gerektiğini söylüyor. Ancak ben kazaya karışmadım çünkü arabama sadece birkaç cam parçası dokundu. Ve onlara yardım sağlayabilecek bir sürü insan var. Ben yardım sağlamak için herhangi bir eğitim almadım.</p>

  <p>Dikkatle arkama bakıyorum ve yine dikkatle ve yavaş bir biçimde enkaza dönmüş arabaların yanından geçiyorum. İnsanlar bana kızgın bir biçimde bakıyorlar. Ama ben yanlış bir şey yapmadım; ben kazaya karışmadım. Eğer kalırsam, işe geç kalacağım. Ve polislerle konuşmak zorunda kalacağım. Ben polislerden korkarım.</p>

  <p>İşe vardığımda hala titriyorum, bu nedenle ofisime gitmek yerine önce spor salonuna gidiyorum. Gaydacı Schwanda operasından Polka ve Füg’ü koyuyorum; çünkü büyük sıçrayışlar ve dönüşler yapmam gerekiyor. Parlayan ve kırmızıya çalan suratıyla Bay Crenshaw belirene kadar biraz rahatlamış oluyorum.</p>

  <p>“Evet, Lou,” diyor. Sesi sanki öfkeliymiş de keyifli görünmeye çalışıyormuş gibi çıkıyor. Koç Jerry’nin sesi de böyle çıkardı. “Demek spor salonunu çok seviyorsun?”</p>

  <p>Uzun yanıtlar her zaman kısa yanıtlardan daha ilginçtir. Ben çoğu insanın ilginç uzun yanıtlardan çok ilginç olmayan kısa yanıtlardan hoşlandığını biliyorum, bu nedenle bana yanıtları uzun olabilecek sorular sorduklarında, eğer anlayabileceklerse, bunu hatırlamaya çalışıyorum. Bay Crenshaw sadece spor salonunu sevip sevmediğimi öğrenmek istiyor.</p>

  <p>“Seviyorum,” diyorum.</p>

  <p>“Burada olmayan bir ihtiyacın var mı?”</p>

  <p>“Hayır.” Burada olmayan birçok şeye ihtiyacım var, buna yiyecek, su ve yatacak bir yer de dahil ancak o, amacına uygun olarak tasarlanmış bu salonda bulunmayan bir şeye ihtiyacım olup olmadığını soruyor.</p>

  <p>“Şu müziğe ihtiyacın var mı?”</p>

  <p>Şu müzik. Laura bana insanlar ismin önüne “şu” zamirini koyduklarında ismin kapsadığı yaklaşımı işaret ettiklerini öğretmişti. İnsanların sıklıkla yaptıkları gibi, yanıtlamama izin vermeden sözlerine devam ederken Bay Crenshaw’ın yaklaşımının ne olduğunu merak ediyorum.</p>

  <p>“Bu kadar çok müziği elde tutmak zor,” diyor. Kayıtlar yıpranıyor... Sadece radyoyu açsak daha iyi olacak.”</p>

  <p>Buradaki radyonun çok kötü bir sesi var, üstelik çalınan parçalar da ağlamaklı. Ve daha da beteri, birkaç dakikada bir yayınlanan reklamlar. Rahatlamak için radyoyla hiçbir biçimde bir ritim yakalayamıyorum.</p>

  <p>“Radyo işe yaramaz,” diyorum. Yüzünün gerilmesinden anladığım kadarıyla bu çok ani bir yanıt oldu. Bir şeyler daha söylemem gerek; kısa değil, uzun bir yanıt vermem gerek. “Müzik bana geçmeli,” diyorum. “Doğru etkiyi sağlamak için doğru müzik gerekir ve bunun şarkı söyleme ya da konuşma değil sadece müzik olması gerekir. Bu her birimiz için geçerli. Bizim kendi müziğimize, bizim için işe yarayacak müziğe ihtiyacımız var.”</p>

  <p>“Hepimiz istediğimiz müziği dinleyebilseydik,” diyor Bay Crenshaw, öfkenin daha belirgin olduğu bir ses tonuyla, “çok güzel olurdu. Ancak çoğu insan-” ‘çoğu insan’ derken ‘gerçek insanları, normal insanları’ kastediyor. “Çoğu insan elde ne varsa onu dinlemek zorunda.”</p>

  <p>“Anlıyorum,” diyorum, gerçekten anlamasam da. Herkes, bizim de yaptığımız gibi, istediği müziği dinleyebileceği bir alet getirip, çalışırken kulaklıkla dinleyebilir. “Ama bizim için-” Bizim için derken otizmli insanları, eksik insanları kastediyorum. “Doğru müziğin olması şart.”</p>

  <p>Şimdi artık gerçekten öfkeli görünüyor; yanak kasları bir araya toplanıyor ve yüzü daha da kızararak, parlamaya başlıyor. Omuzlarındaki gerginliği, gerilen gömleğinden hissedebiliyorum.</p>

  <p>“Çok iyi,” diyor. Gerçekten bunu kastetmiyor. Demek istediği şey, istediğimiz müziği dinlememize izin vermek zorunda olduğu; ama elinden gelse bunu değiştirecek. Kontratımızda onun bu değişikliği yapmasını engelleyecek bir madde olup olmadığını merak ediyorum. Bunu Bay Aldrin’e sormayı düşünüyorum.</p>

  <p>Ofisime gitmeye yetecek kadar rahatlamak bir on beş dakikamı daha alıyor. Ter içinde kalıyorum. Kötü kokuyorum. Yedek giysilerimi alıp duşa gidiyorum. Sonunda çalışmak için yerime oturduğumda saat işe başlama zamanını bir saat kırk yedi dakika geçmiş oluyor; bu akşam bunu kapatmak için çalışacağım.</p>

  <p>Bay Crenshaw paydos saatinde, ben hala çalışırken yeniden geliyor. Kapıyı çalmadan içeri giriyor. Ben onu fark edene kadar ne zamandır orada olduğunu bilmiyorum ancak kapıyı çalmadığından eminim. Bana “Lou,” diye seslendiğinde yerimden sıçrayarak ona dönüyorum.</p>

  <p>“Ne yapıyorsun?” diye soruyor.</p>

  <p>“Çalışıyorum,” diyorum. Ne sanıyordu ki? Ofisimde, bilgisayarımın başında başka ne yapıyor olabilirim?</p>

  <p>“Bakayım,” diyor ve bilgisayarıma yaklaşıyor. Tam arkamda duruyor; derimin altında bir şeylerin büzüştüğünü hissediyorum. Birinin arkamda durmasından nefret ediyorum. “Bu nedir?” Yukarıdaki kümeden ve aşağıdaki boş çizgiden ayrı duran sembol dizisini işaret ediyor. İstediğim etkiyi yaratmasını sağlamak için bütün gün bununla uğraştım.</p>

  <p>“Bununla” -yukarıdaki blokları gösteriyorum-“bunun arasında bağlantı olacak.” Aşağıdakileri gösteriyorum.</p>

  <p>“Peki, bunlar nedir?” diye soruyor.</p>

  <p>Gerçekten bilmiyor mu? Yoksa bu tıpkı öğretmenlerin yanıtlarını bildiği halde, bilip bilmediklerini öğrenmek için öğrencilere soru sormaları gibi bir yöntem mi? Eğer gerçekten bilmiyorsa, ne desem anlamı olmayacak. Eğer gerçekten biliyorsa, bilmediğini düşündüğümü öğrendiğinde gerçekten çok kızacak.</p>

  <p>İnsanlar ne demek istediklerini doğrudan söyleseler her şey çok basit olacak.</p>

  <p>“Sentez için aşama-üç sistemi,” diyorum. Kısa olsa da doğru bir yanıt.</p>

  <p>“Oh, anladım,” diyor. Sesinde yapmacık bir hava var. Yalan söylediğimi mi düşünüyor? Masamın üzerinde duran parlak topa yüzünün bulanık, karmaşık ifadesi yansıyor. Ne düşündüğünü anlamak zor.</p>

  <p>“Aşama-üç sistemi üretim kodlarının içine yerleştirilecek,” diyorum, sakin kalmaya çalışarak. Bu, son kullanıcıların üretim parametrelerini tanımlamasını ancak zarar verecek bir şeye dönüştürememesini sağlıyor.”</p>

  <p>“Ve sen bunlardan anlıyorsun?” diyor.</p>

  <p>Bunlar derken? Ben ne yaptığımı anlıyorum. Sadece, bazen neden yapılması gerektiğini anlamıyorum. Kısa yanıtı tercih ediyorum.</p>

  <p>“Evet,” diyorum.</p>

  <p>“İyi,” diyor. Bu da kulağa en az sabahki kadar yapay geliyor. “Bugün işe geç başladın,” diyor.</p>

  <p>“Geç çıkacağım,” diyorum. “Bir saat kırk yedi dakika geç kaldım. Öğle yemeği boyunca çalıştım; bu da otuz dakika demektir. Bir saat on yedi dakika geç çıkacağım.”</p>

  <p>“Dürüstsün,” diyor, apaçık şaşkın bir biçimde.</p>

  <p>“Evet,” diyorum. Dönüp yüzüne bakmıyorum. Yüzünü görmek istemiyorum. Yedi saniye sonra çıkmak için arkasını dönüyor. Kapıdan son bir söyleyeceği daha var.</p>

  <p>“İşler böyle devam edemez Lou. Değişiklik gerek.”</p>

  <p>Yedi sözcük. Kapı kapandıktan sonra tüylerimi diken diken eden yedi sözcük.</p>

  <p>Vantilatörü açıyorum ve ofisim dönen ve göz kırpan efektlerle doluyor. Bir saat on yedi dakika daha çalışmaya devam ediyorum. Bu akşam bundan fazla çalışmaya niyetim yok. Çarşamba akşamı ve benim yapacak işlerim var.</p>

  <p>Dışarıda nemli ama ılıman bir hava var. Üzerime bir tişört ve şort giyip, soğuk bir dilim pizza yiyeceğim evime doğru dikkatle arabamı sürüyorum.</p>

  <p>&nbsp;</p>

  <p style="text-align: center;"><img alt="Asiz" src="../Images/Asiz.png" /></p>

  <p>&nbsp;</p>

  <p>DR. FORNUM’LA ASLA KONUŞMAYACAĞIM ŞEYLER ARASINDA CİNSEL HAYATIM DA VAR. Benim bir cinsel hayatım olduğunu düşünmüyor çünkü ne zaman bana seks yaptığım birinin olup olmadığını sorsa -bir kız ya da erkek arkadaş- yok diyorum. Daha fazla bir şey sormuyor. Benim için sakıncası yok çünkü bu konuyu onunla konuşmak istemiyorum. Bana çekici gelmiyor; ailem de bana seksin, ancak karşındaki insanı nasıl memnun edeceğini ve karşındaki tarafından nasıl memnun edileceğini anlamak için konuşulacağını söylemişti. Eğer bir şeyler yolunda gitmezse doktorla konuşurdun.</p>

  <p>Benimle ilgili yolunda gitmeyen bir şey yok. İşler yolunda gitmemeye daha en başından başlamış ancak bu ayn bir konu. Pizzamı yerken Marjory’yi düşünüyorum. Marjory benim seks yaptığım biri değil ancak kız arkadaşım olmasını isterdim. Marjory ile Dr. Fornum’un katılmam gerektiğini söylediği engelliler için düzenlenen sosyal faaliyetlerden birinde değil, eskrim kursunda tanıştım. Dr. Fornum’a eskrimden hiç söz etmiyorum çünkü şiddet eğilimi konusunda endişelenebilir. Eğer lazer oyunları onu rahatsız ediyorsa, uzun ve sivri uçlu eskrim kılıçları onu paniğe sürükleyebilir. Dr. Fornum’a Marjory’den de söz etmiyorum çünkü yanıtlamak istemeyeceğim sorular soracaktır. Bu da iki sır eder: kılıçlar ve Marjory.</p>

  <p>Yemeğimi yedikten sonra arabayla eskrim kursu için Tom ve Lucia’nın evine gidiyorum. Marjory de orada olacak. Gözlerimi kapatıp, Marjory’yi düşünmek istiyorum ancak şu anda araba kullandığım için bu pek güvenli olmaz. Bunun yerine müziği, Bach’ın 39 numaralı kantatını düşünüyorum.</p>

  <p>Tom ve Lucia’nın parmaklıklı büyük bir arka bahçesi olan geniş bir evleri var. Benden daha büyük olmalarına rağmen çocukları yok. Başlarda bunun, Lucia’nın müşterileriyle çalışmaktan çok zevk aldığı için çocuk yapıp evde oturmak istememesinden kaynaklandığını sanmıştım ancak sonra birilerine Tom’la çocuklarının olmadığını söylediğini duydum. Birçok arkadaşları var ve sekiz ya da dokuzu eskrim alıştırması yapmak için buraya geliyorlar. Lucia’nın hastanedekilere eskrim yaptığını ya da bazen hastalan eskrim yapmaya davet ettiğini söyleyip söylemediğinden emin değilim. Hastanenin bunu onaylayacağını sanmıyorum. Psikiyatrik gözetimde olup da buraya kılıçlarla savaşmayı öğrenmeye gelen tek kişi ben değilim. Bir keresinde Lucia’ya bu konudan söz ettiğimde güldü ve “İnsanların bilmediği şey onları korkutmaz,” dedi.</p>

  <p>Burada beş yıldır eskrim yapıyorum. Tom’a eskrim yaptığımız alanın zeminini yerleştirmesinde yardım ettim, bu tenis kortlarında kullanılana benzer bir malzemeydi. Kılıçlarımızı koyduğumuz arka odanın raflarını yapmasına da yardım ettim. Kılıçlarımın arabada ya da dairemde durmasını istemiyorum çünkü bunun insanları korkutacağını biliyorum. Tom bu konuda beni uyardı. İnsanları korkutmamak önemlidir. Bu yüzden eskrim donanımımı Tom ve Lucia’nın evinde bırakıyorum ve insanlar duvarın önündeki rafta duran sol el için yapılmış iki yastıklı kılıcın benim olduğunu biliyorlar. Maskem için depoda da ayn bir raf gözü var.</p>

  <p>Önce esnemelerimi yapıyorum. Esnemelerin hepsini yapmak konusunda dikkatliyim; Lucia benim bu konuda diğerlerine örnek olduğumu söylüyor. Örneğin Don, tüm esnemeleri nadiren yapıyor ve her zaman sırtını ya da bir kasını incitiyor. Sonra da bir kenara oturup, şikayet ediyor. Ben onun kadar iyi değilim ancak kurallara uyduğum için kendimi sakatlamıyorum. Keşke o da kurallara uysa çünkü bir arkadaşım kendini incittiğinde üzülüyorum.</p>

  <p>Kollarımı, omuzlarımı, sırtımı, bacaklarımı, ayaklarımı esnettikten sonra arka odaya giderek dirseğe kadar kolları olan deri ceketimi giyip, çelik boyunluğumu takıyorum. Boynumun çevresindeki ağırlık güzel bir his veriyor. İçinde eldivenlerim olan maskemi alıyorum ve eldivenlerimi şimdilik cebime koyuyorum. Kılıçlarım rafta duruyor; maskemi bir kolumun altına koyup dikkatlice kılıçlarımı alıyorum.</p>

  <p>Don her zaman olduğu gibi terlemiş ve yüzü kızarmış bir halde içeri giriyor. “Merhaba Lou,” diyor. Ben de ona selam verdikten sonra kılıcını raftan alabilmesi için geri çekiliyorum. O normal bir insan ve isterse insanları korkutmadan kılıcını arabasında taşıyabilir; ancak o unutkan biri. Sürekli insanların gereçlerini kullanmak zorunda kalıyor, bu yüzden Tom da ona eşyalarını burada bırakmasını söyledi.</p>

  <p>Dışarı çıkıyorum. Marjory henüz gelmemiş. Cindy ve Lucia epeleriyle sıraya dizilmişler; Max çelik kaskını takıyor. Ben çelik kasktan hoşlanacağımı sanmıyorum; eğer birisi ona vurursa yüksek bir ses çıkar. Bunu söylediğimde Max gülmüş ve bana kulak tıkacı kullanabileceğimi söylemişti ama ben kulak tıkaçlarından nefret ederim. Bana fena halde soğuk algınlığına yakalanmışım hissi veriyorlar. Bu tuhaf, çünkü göz bağı kullanmaktan hoşlanıyorum. Daha küçükken sürekli takardım; körmüşüm gibi yapardım. Bu biçimde sesleri daha iyi algılayabiliyordum. Ancak kulaklarımı tıkamak daha iyi görmeme yardımcı olmuyor.</p>

  <p>Don, epesi kolunun altında kasıla kasıla yürürken, çift taraflı şık deri ceketini ilikliyor. Bazen keşke benim de böyle bir deri ceketim olsaydı diyorum ancak sanırım sade şeyler benim için daha uygun.</p>

  <p>“Esneme yaptın mı?” diye soruyor Lucia.</p>

  <p>Don omuz silkiyor. “Yeterince.”</p>

  <p>Lucia da omuz silkiyor. “Canı yanacak olan sensin,” diyor. Ve Cindy ile birlikte eskrim yapmaya başlıyorlar. Onları izlemeyi ve ne yaptıklarını çözmeye çalışmayı seviyorum. O kadar hızlılar ki, izlemekte sorun yaşıyorum ancak normal insanlar da aynı sorunu yaşıyorlar.</p>

  <p>“Merhaba, Lou,” diyor Majory arkamdan. Sanki yer çekimi azalmış gibi kendimi hafif hissediyorum. Bir an için gözlerimi sımsıkı kapatıyorum. O çok güzel bir kız ancak ona bakmak zor.</p>

  <p>“Merhaba Marjory,” diyorum ona dönerek. Bana gülümsüyor. Yüzü parlıyor. İnsanların mutlu olup da yüzlerinin parlaması eskiden beni rahatsız ederdi; çünkü kızdıklarında da insanların yüzü parlıyor, bu yüzden hangi ruh halinde olduklarını anlayamıyordum. Ailem bana kaşların, gözlerin aldığı biçimlerle arasındaki farkı anlatmaya çalıştı ancak sonunda ben bunu anlamanın en iyi yolunun göz kenarlarının dışı olduğunu keşfettim. Marjory’nin yüzü mutluluktan parlıyor. Beni gördüğüne sevindi, ben de onu gördüğüme sevindim.</p>

  <p>Marjory’yi düşündüğümde birçok konuda endişeleniyorum. Otizm bulaşıcı mıdır? Benden kapabilir mi? Eğer kaparsa bundan hoşlanmaz. Aslında bulaşıcı olmadığını biliyorum ancak insanlar <i>kimlerle takılırsan, onlar gibi düşünmeye başlarsın,</i> derler. Eğer Marjory benimle takılırsa, benim gibi mi düşünür? Bunun onun başına gelmesini istemem. Eğer benim gibi doğmuş olsaydı sorun olmazdı ancak onun gibi biri, benim gibi birine dönüşmemeli. Bu bazen ondan uzak durmayı istememe neden oluyor ancak çoğunlukla onunla birlikte olmak istiyorum.</p>

  <p>“Merhaba Marj,” diyor Don. Yüzü her zamankinden daha da fazla parlıyor. O da Marjory’nin güzel olduğunu düşünüyor. Şu anda hissettiğim şeyin adına kıskançlık dendiğini biliyorum; bir kitapta okudum. Bu kötü bir duygu ve fazla kontrolcü olduğum anlamına geliyor. Geri çekiliyorum, fazla kontrolcü olmamaya çalışıyorum. Sonra Don bir adım öne çıkıyor. Marjory, Don’a değil bana bakıyor.</p>

  <p>“Oynamak ister misin?” diyor Don, dirseğiyle beni dürterken. Onunla eskrim yapmak isteyip istemediğimi soruyor. Başta bunu anlamamıştım. Artık anlıyorum. Başımı sallayarak istediğimi ifade ediyorum ve gidip kendimize sıralanabileceğimiz bir yer buluyoruz.</p>

  <p>Don her maça başlarken yaptığı gibi bir bilek hareketiyle kılıcını şaklatıyor, ben de aynı biçimde karşılık veriyorum. Birbirimizi çembere alıyoruz, sahte saldırılar yapıyor ve bunları savuşturuyorum, sonra kolunu omzundan aşağı sarktığını görüyorum. Bu da başka bir numara mı? En azından onu dürtmüş oluyorum ve öne atılarak onu göğsünden yakalıyorum.</p>

  <p>“Beni yakaladın,” diyor. “Kolum gerçekten acıyor.”</p>

  <p>“Özür dilerim,” diyorum. Omzumu ovalıyor, sonra aniden öne sıçrıyor ve ayağıma saldırıyor. Bunu daha önce de yapmıştı; hemen geri çekiliyorum ve beni yakalayamıyor. Bundan sonra onu üç kere daha yakalıyorum, derin bir nefes alıyor ve yorulduğunu söylüyor. Benim için sorun değil; ben Marjory ile konuşmayı tercih ederim. Tom ve Max bizim yerimizi alıyorlar. Lucia dinlenmek için ara vermiş; Cindy de Susan’la maç yapmak için sıraya girmiş.</p>

  <p>Marjory, Lucia’nın yanında oturuyor; Lucia ona bazı fotoğraflar gösteriyor. Fotoğrafçılık Lucia’nın hobilerinden bir tanesi. Maskemi çıkarıyorum ve onları izliyorum. Marjory’nin yüzü Lucia’nınkinden daha geniş. Don benimle Marjory arasında durup konuşmaya başlıyor.</p>

  <p>“Bizi bölüyorsun,” diyor Lucia.</p>

  <p>“Oh, üzgünüm,” diyor Don ancak yine aynı yerde durup görüntümü engelliyor.</p>

  <p>“Ve şimdi de tam ortada duruyorsun,” diyor Lucia. “Lütfen insanların ortasında durma.” Bana da küçük bir bakış atıyor. Ben yanlış bir şey yapmıyorum yoksa bana da söylerdi. Bana benzemeyen birçok insana göre Lucia ne istediğini çok açık anlatabilen biri.</p>

  <p>Don dönüp ona bakıyor, ofluyor ve kenara çekiliyor. “Lou’yu görmemiştim,” diyor.</p>

  <p>“Ben gördüm,” diyor Lucia. Sonra Marjory’ye dönüyor. “İşte bu da dördüncü gece kaldığımız yer. Bunu içeriden çektim -şu manzaraya bak!”</p>

  <p>“Çok güzel,” diyor Marjory. Baktığı resmi ben göremiyorum ancak yüzündeki mutluluğu görebiliyorum. Kalan resimler hakkında konuşan Lucia’yı dinlemek yerine Marjory’yi izliyorum. Don zaman zaman yorumlar yaparak araya giriyor. Resimlerin hepsine baktıklarında Lucia görüntüleyiciyi kutusuna koyduktan sonra sandalyesinin altına bırakıyor.</p>

  <p>“Hadi bakalım, Don,” diyor. “Bana karşı neler yapacağını görelim.” Eldivenlerini ve maskesini takıyor ve epesini alıyor. Don omuz silkeleyerek onun peşinden gidiyor.</p>

  <p>“Otursana,” diyor Marjory. Oturduğumda, az önce kalkan Lucia’nın sandalyede bıraktığı sıcaklığı hissediyorum. “Günün nasıl geçti?” diye soruyor Marjory.</p>

  <p>“Neredeyse bir kazaya karışıyordum,” diyorum ona. Soru sormuyor, sadece konuşmama izin veriyor. Her şeyi anlatmak zor; kaza yerinden ayrılmış olmam daha az kabul edilebilir gibi geliyor şu anda ancak işe geç kalmak ve polis konusunda endişelenmiştim.</p>

  <p>“Bu kulağa korkunç geliyor,” diyor. Sesi sıcak ve yatıştırıcı. Ancak profesyonel yatıştırıcılar gibi değil, sadece kulağıma hoş geliyor.</p>

  <p>Ona Bay Crenshaw’dan söz etmek istiyorum ancak Tom geliyor ve onunla bir maç yapmak isteyip istemediğimi soruyor. Tom’la maç yapmaktan hoşlanıyorum. Tom neredeyse benimle aynı boyda ve benden daha büyük olmasına rağmen formu yerinde. Ve gruptaki en iyi eskrimci.</p>

  <p>“Seni Don’la maç yaparken gördüm,” diyor. “Hamlelerine iyi karşılık veriyorsun. Ama o bir gelişme göstermiyor -hatta bazı kursları kaçırıyor- bu yüzden sen her hafta daha iyi eskrimcilerle maç yapmaya çalış. Benimle, Lucia’yla, Cindy ya da Max’la. Bizlerden en az iki kişiyle, tamam mı?”</p>

  <p>En <i>az</i> demek ikiden az olmamak demek. “Tamam,” diyorum. Her ikimizin de iki uzun kılıcı var. İlk kez ikinciyi kullanmaya çalıştığımda ikisi de birbirine çarpıyordu. Sonra onları birbirine paralel tutmaya çalıştım. Böylelikle birbirlerine çarpmadılar ancak Tom her ikisini de yanlarda sallayabiliyor. Ben de artık her ikisini farklı yükseklikte ve açıda tutabiliyorum.</p>

  <p>Önce bir yandan sonra da diğer yandan birbirimizi çembere alıyoruz. Tom’un bana öğrettiği her şeyi hatırlamaya çalışıyorum; ayağımı nasıl yerleştireceğimi, kılıçları nasıl tutacağımı. Bana hamle yapıyor; sol kılıcımla onu savmak için kolumu kaldırıyorum; aynı anda hamle yapıyorum ve o da bana karşılık veriyor. Bu dans etmek gibi; adım-adım-dürt-savuştur-adım. Tom her zaman bu biçim düzenini çeşitlendirmekten, tahmin edilemez hale getirmekten söz eder ancak onu en son maç yaparken izlediğimde sadece bir biçim düzeni kurduğunu sanmıştım. Onu yeterince oyalarsam belki bunu çözebilirim.</p>

  <p>Aniden Prokofiev’in görkemli <i>Romeo ve Juliet</i> dans gösterisinin müziğini duyuyorum. Kafamın içine doluyor ve daha hızlı hareketlerden daha yavaş hareketlere geçerek bu ritme uyuyorum. Ben yavaşladığımda Tom da yavaşlıyor. Şimdi onun planladığı uzun biçim düzenini kavrayabiliyorum çünkü kimse tamamen rastgele davranamaz. Kendi içimdeki müzikle hareket ederek Tom’a uyum sağlayabiliyorum, her dürtüşünü engelliyorum, hamlelerini kontrol ediyorum. Ve sonra artık ne yapacağını biliyorum ve kolumu nasıl sallayacağımı hiç düşünmeden, başının yan tarafına bir <i>punta riversa</i> hamlesi yapıyorum. Hareketin rüzgarını sanki kolumda ve elimde hissediyorum.</p>

  <p>“İyi!” diyor. Müzik duruyor. “Vay!” diyor, başını sallayarak.</p>

  <p>“Çok sertti, üzgünüm,” diyorum.</p>

  <p>“Hayır, hayır, iyiydi. Gardımı delen güzel ve temiz bir hamleydi. Savmak için yaklaşamadım bile.” Maskesinin içinden sırıttığını görebiliyorum. “Sana iyiye gittiğini söylemiştim. Hadi, bir daha.”</p>

  <p>Kimseyi incitmek istemiyorum. İlk başladığımda, kılıçla birine dokunmamı sağlayamamışlardı, bunun nedeni kılıcın hissetmek için yeteri kadar sert olmamasıydı. Bu hareketi hala sevmem. Ben bazı biçim düzenlerini öğrenmek ve sonra da biçim düzeninin içinde yer alabilmek için onları yinelemek istiyorum.</p>

  <p>Işık Tom’un selamlamak için kaldırdığı kılıçlarının üzerine yansıyor. Parlaklıktan, ışığın dansının hızından gözlerim kamaşıyor bir an için.</p>

  <p>Sonra ışığın ötesindeki karanlıkla hareketleniyorum. Karanlık ne kadar hızlıdır? Gölge, üzerine dökülen karanlıktan daha hızlı olmaz; ancak karanlıklar da gölge değildir. Öyle midir? Bu defa müzik duymuyorum ancak karanlığın arka planında yer değiştiren, göz kırpan ve kavisler çizen bir ışık ve gölge biçim düzeni görüyorum.</p>

  <p>Işığın ucunda, biraz ötesinde dans ediyorum ve birdenbire elimin üzerinde karşı hamlenin baskısını hissediyorum. Bu defa Tom’un kılıcını göğsüme sert bir biçimde bastırdığını da hissediyorum. “İyi!” diyorum, tıpkı onun dediği gibi ve her ikimiz de çifte ölümün farkında olduğumuz için geri çekiliyoruz.</p>

  <p>“Ooooo!” Gözlerimi Tom’dan çekiyorum ve Don’un bir eliyle belini tutarak eğildiğini görüyorum. Sandalyelere doğru aksayarak yürüyor ancak Lucia ondan önce davranarak gidip Marjory’nin yanına oturuyor. Tuhaf bir şey hissediyorum: fark ettiğim ve önem verdiğim bir şey. Don beli bükülmüş halde duruyor. Diğer eskrimciler de geldiği için başka boş sandalye yok. Don söylenerek iyice aşağı doğru eğiliyor ve kendisini düz taşların üzerine bırakıyor.</p>

  <p>“Bu işi bırakmam gerek,” diyor. “Yaşlanıyorum.”</p>

  <p>“Yaşlanmıyorsun,” diyor Lucia. “Tembelsin.” Lucia’nın ona neden bu kadar katı davrandığını anlayamıyorum. O bir arkadaş; dalga geçmiyorsanız arkadaşlarınıza böyle şeyler söylemeniz güzel bir şey değildir. Don esneme hareketlerini yapmıyor ve sürekli şikayet ediyor ama bu ona arkadaşça davranmamayı gerektirmez.</p>

  <p>“Hadi, Lou,” diyor Tom. “Beni öldürdün, birbirimizi öldürdük; seni öldürmek için bir fırsat istiyorum.” Bunlar öfkeli sözcükler olabilir ancak Tom’un sesi dostça ve gülümsüyor. Kılıçlarımı yeniden kaldırıyorum.</p>

  <p>Bu defa Tom şimdiye kadar hiç yapmadığı bir şey yapıyor ve bir anda hücum ediyor. Birisi hücuma geçtiğinde ne yapılması gerektiği konusunda söylediklerini hatırlamak için zamanım yok; geri adım atıp, çark ediyorum ve boşta duran kılıcını benimkiyle iterek kenara çekiliyorum ve sonra da diğer kılıcımla başını dürtmeye çalışıyorum. Ancak çok hızlı hareket ediyor; isabet ettiremiyorum ve o da diğer kılıcını başının üzerinden savuruyor ve başıma vuruyor.</p>

  <p>“Seni yendim!” diyor.</p>

  <p>“Sen yaptın bunu nasıl?” diye soruyorum, sonra hemen sözcüklerini yeniden sıralıyorum. “Sen bunu nasıl yaptın?”</p>

  <p>“Bu benim turnuva sırrım,” diyor Tom, maskesini geriye iterek. “Birisi bunu bana on iki yıl önce yapmıştı, ben de eve dönüp hareketi tam olarak çıkarana kadar çalıştım... normalde bunu sadece yarışmalarda yaparım. Ama sen bunu öğrenmeye hazırsın.” Yüzü ter içinde kalıyor ve sırıtıyor.</p>

  <p>“Hey!” diye bağırıyor Don, bahçenin diğer tarafından. “Ben görmedim. Bir daha yapar mısın, ha?”</p>

  <p>“Bunun sırrı ne?” diye soruyorum.</p>

  <p>“Bunu kendin deneyerek çözmelisin. Sonra seni maça beklerim ama görmen gereken her şeyi gördün. Şunu da ekleyeyim, eğer hareketi doğru yapamazsan çabuk paniklemeyen bir rakibin kolayca yemi olabilirsin. Boşta kalan eldeki silahı savmanın ne kadar kolay olduğunu gördün.”</p>

  <p>“Tom, bu hareketi bana göstermedin -yeniden yap,” diyor Don.</p>

  <p>“Sen hazır değilsin, “diyor Tom. “Bunu hak etmen gerek.” Şimdi sesi kızgın çıkıyor, tıpkı Lucia’nın sesi gibi. Don onları kızdıracak ne yapmış olabilir? Esnemelerin çoğunu yapıyor ve gerçekten çabuk yoruluyor ancak bu iyi bir neden mi? Şimdi bunu soramam ama sonra soracağım.</p>

  <p>Maskemi çıkarıyorum ve Marjory’nin yanında duruyorum. Işığın yukarıdan koyu, parlak saçlarına yansıdığını görebiliyorum. İleri, geri hareket edersem, ışığın tıpkı Tom’un kılıcında olduğu gibi, aşağı yukarı gidişini görebilirim. Acaba saçlarına dokunmak nasıl bir histir?</p>

  <p>“Yerime otur,” diyor Lucia, ayağa kalkarken. “Ben bir maç daha yapacağım.”</p>

  <p>Majory yanımda olacağı için dikkatle oturuyorum. “Bu akşam eskrim yapamayacak mısın?” diye soruyorum.</p>

  <p>“Hayır. Erken gitmem gerekiyor. Arkadaşım Karen geliyor ve onu havaalanından alacağıma söz verdim. Sadece gelip biraz...sizleri izlemek istedim.”</p>

  <p>İyi yaptığını söylemek istiyorum ancak sözcükler ağzımdan çıkamıyor. Kendimi kaskatı ve sersem gibi hissediyorum. “Karen nereden geliyor?” diyebiliyorum sonunda.</p>

  <p>“Chicago’dan. Ailesini ziyarete gitmişti.” Marjory bacaklarını esnetiyor. “Aslında kendi arabasıyla gidip sonra da onu havaalanında bırakacaktı ama gideceği sabah lastiği inmişti. Bu yüzden onu benim almam gerekiyor.” Bana bakmak için dönüyor; ben bakışlarının sıcaklığını kaldıramayacağımdan, başımı eğiyorum. “Bu akşam geç saatlere kadar kalacak mısın?”</p>

  <p>“O kadar uzun kalmam,” diyorum. Eğer Marjory gidip, Don kalıyorsa ben de eve giderim.</p>

  <p>“Benimle havaalanına gelmek ister misin? Arabanı alman için seni yine buraya bırakırım. Tabii, bu durumda eve geç gitmek zorunda kalırsın; uçak on çeyrekten önce inmeyecek.”</p>

  <p>Marjory ile araba yolculuğu mu? Öylesine şaşırıyorum, mutlu oluyorum ki uzun süre kıpırdayamıyorum bile. “Evet,” diyorum. “Evet.” Yüzümün kızarmaya başladığını hissediyorum.</p>

  <p>&nbsp;</p>

  <p style="text-align: center;"><img alt="Asiz" src="../Images/Asiz.png" /></p>

  <p>&nbsp;</p>

  <p><i>HAVAALANI YOLUNDA PENCEREDEN DIŞARI BAKIYORUM.</i> Kendimi havada asılı kalabilecek kadar hafif hissediyorum. “Mutlu olmak yerçekimini azaltıyor sanki,” diyorum.</p>

  <p>Marjory’nin bakışını hissediyorum. “Tüy kadar hafif,” diyor. “Demek istediğin bu mu?”</p>

  <p>“Belki tüy değil. Kendimi daha çok balon gibi hissediyorum,” diyorum.</p>

  <p>“Bu duyguyu biliyorum,” diyor Marjory. Şu anda böyle hissettiğini söylemiyor. Nasıl hissettiğini bilmiyorum. Normal insanlar onun nasıl hissettiğini anlayabilirdi ama ben anlayamıyorum. Onu tanıdıkça, tanımadığım yönleri çıkacak. Tom ve Lucia’nın Don’a neden acımasız davrandıklarını da anlayamıyorum.</p>

  <p>“Tom ve Lucia Don’la konuşurken oldukça kızgındılar,” diyorum. Göz ucuyla bana bakıyor. Sanırım bunun ne demek olduğunu anlamam gerek ancak ben anlamıyorum. İçimden sadece bakışlarımı kaçırmak gerekiyor; tuhaf şeyler hissediyorum.</p>

  <p>“Don bazen gerçek bir alçak olabiliyor,” diyor.</p>

  <p>Don alçak biri değil; o normal boyda bir insan. Normal insanlar bunun gibi, hiçbir uyarıda bulunmadan sözcükleri farklı anlamlarda kullanabiliyorlar ve birbirlerini anlayabiliyorlar. “Alçak” sözcüğünün “kötü insanlar” için kullanılan bir sözcük olduğunu yıllar önce biri bana söylediği için biliyorum. Ancak bunun nedenini söyleyememişti ve ben hala merak ediyorum. Eğer biri kötü bir insansa ve siz onun kötü olduğunu söylemek istiyorsanız, neden sadece söylemiyorsunuz? “Neden “alçak” ya da “pislik” ya da bunun gibi şeyler söylüyorsunuz?”</p>

  <p>Marjory’ye, Don’un gerçek bir alçak olduğunu söylemenin yanlış olduğunu açıklamaktan çok Tom ve Lucia’nın neden Don’a kızdığını bilmek istiyorum. “Bunun nedeni gereken esnemeleri yapmaması mı?”</p>

  <p>“Hayır,” derken Marjory’nin de sesi kızgın çıkıyor ve ben midemin kasıldığını hissediyorum. Ben ne yaptım? “O sadece ... bazen ... çok acımasız olabiliyor, Lou. Komik olmayan insanlarla ilgili espriler yapıyor.”</p>

  <p>İnsanların mı yoksa esprilerin mi komik olmadığını merak ediyorum. Çoğu insanın komik olmadığını düşündüğü espriler olduğunu biliyorum çünkü bunlardan bazılarını ben de yaptım. Ancak hala neden bazı esprilerin komik olduğunu ve benim esprilerimin komik olmadığını anlamıyorum. Bir yandan da bunun doğru olduğunu biliyorum.</p>

  <p>“Seninle ilgili espriler yaptı,” diyor Marjory alçak bir sesle. “Ve biz de bunlardan hoşlanmadık.”</p>

  <p>Ne diyeceğimi bilmiyorum. Don herkesle, hatta Marjory ile ilgili bile espriler yapar. Ben de bu esprileri sevmem ama bir şey de yapmam. Yapmalı mıydım? Marjory yeniden bana bakıyor. Sanının bu defa bir şey söylememi istiyor. Hiçbir şey düşünemiyorum. Sonunda bir şey buluyorum.</p>

  <p>“Ailem insanlara öfkeli davranmanın onların daha iyi davranmasını sağlamayacağını söyledi.”</p>

  <p>Marjory komik bir ses çıkarıyor. Ne anlama geldiğini bilmiyorum. “Lou, bazen senin bir filozof olduğunu düşünüyorum.” “Hayır,” diyorum. “Ben filozof olacak kadar akıllı değilim. ”Marjory aynı sesi yeniden çıkarıyor. Ben pencereden dışarı bakıyorum; havaalanına varmak üzereyiz. Havaalanının geçitler ve taksi yolları boyunca dizilmiş farklı renkte bir ışıklandırması var. Kehribar, mavi, yeşil, kırmızı. Keşke mor ışıklar da koysalardı. Marjory, parkın kısa süreli bölümüne park ediyor ve terminale girmek için otobüs şeritlerinin arasından geçiyoruz.</p>

  <p>Yalnız yolculuk ederken otomatik kapıların açılıp kapanmasını izlerim. Bu gece, Marjory’nin yanında kapıları umursamıyormuş gibi yürüyorum. Durup, varış ve kalkış panosuna bakıyor. Olması gerektiğini düşündüğüm uçuşu hemen görüyorum; Chicago’dan gelen havayolları, 1O:15’te iniyor, rötar yok, 17 numaralı kapı. Onun görmesi biraz daha sürüyor; normal insanların görmesi her zaman daha fazla sürüyor.</p>

  <p>“Geliş” güvenlik kapısında midem bir kez daha kasılıyor. Bunu nasıl yapacağımı biliyorum; ailem bana öğretmişti ve ben de daha önce yapmıştım. Cebindeki tüm metalik şeyleri çıkar ve küçük sepetin içine koy. Sıranın gelmesini bekle. Kemerin altından geç. Kimse soru sormazsa iş kolay. Ama sorduklarında onları her zaman tam olarak duyamıyorum: hoparlörlerden gelen sert sesler yüzünden çok gürültü oluyor. Giderek gerildiğimi hissediyorum.</p>

  <p>Marjory önce geçiyor: çantası yürüyen bandın üzerinde, anahtarları da küçük sepetin içinde. Onun geçip gidişini izliyorum: kimse ona bir şey sormuyor. Anahtarlarımı, cüzdanımı, bozukluklarımı küçük sepetin içine koyuyorum ve yürüyorum. Öten bir şey yok. Görevli adam ben anahtarlarımı, cüzdanımı ve bozukluklarımı alıp cebime koyarken gözünü bana dikiyor. Birkaç metre ileride bekleyen Marjory’ye dönüyorum. Sonra adam konuşuyor.</p>

  <p>“Biletinizi ve kimliğinizi görebilir miyim?</p>

  <p>Her yanım buz kesiyor. Bunu başka kimseye sormadı -ne çantasını yürüyen bandın üzerinden almak için beni ittiren uzun, örgülü saçlı adama ne de Marjory’ye - ben de yanlış bir şey yapmadım. Geliş bölümüne girmek için güvenlikten geçerken biletli olmanıza gerek yok; sadece karşılayacağınız kişinin uçuş numarasını bilmeniz yeterli. İnsanları karşılamaya gelen insanların bilete ihtiyacı yoktur, çünkü onlar yolculuk etmeyeceklerdir. Bilet, uçağa binmek için güvenlik kapılarından geçerken gerekir.</p>

  <p>“Benim biletim yok,” diyorum. Onun arkasından Marjory’nin kıpırdandığını görüyorum ancak yakına gelmiyor. Adamın ne dediğini duyduğunu sanmıyorum ve ben de toplu alanda bağırmak istemiyorum.</p>

  <p>“Kimlik?” diyor. Gözleri bana odaklanmış, yüzü parlamaya başlıyor. Cüzdanımı çıkarıyorum ve kimliğimi gösteriyorum. Önce kimliğime sonra da bana bakıyor. “Eğer biletin yoksa burada ne işin var?” diye soruyor.</p>

  <p>Kalbimin deli gibi atmaya, ensemin de terlemeye başladığını hissediyorum. “Ben... ben... ben...”</p>

  <p>“Çıkar artık ağzındakini,” diyor kaşlarını çatarak. “Yoksa sen her zaman böyle kekeler misin?”</p>

  <p>Başımı sallayarak onu onaylıyorum. Birkaç dakika içinde hiçbir şey söyleyemeyeceğimi biliyorum. Elimi gömlek cebime uzatıyorum ve her zaman yanımda bulundurduğum küçük kartı çıkarıyorum. Ona uzatıyorum; gözlerini karta dikiyor.</p>

  <p>“Otizm hastasısın, ha? Ama konuşabiliyordun; birkaç saniye önce bana yanıt verdin. Kimi karşılayacaksın?”</p>

  <p>Marjory yürüyor ve adamın arkasına geliyor. “Bir sorun mu var, Lou?”</p>

  <p>“Uzak durun, bayan,” diyor adam. Ona bakmıyor bile.</p>

  <p>“O benim arkadaşım,” diyor Majory. 382 uçuş numarasıyla gelen arkadaşımı karşılamaya geldik, 17. kapı. Dedektörün öttüğünü duymadım ...” Sesinde hafif bir kızgınlık var.</p>

  <p>Şimdi adam onu görecek kadar dönüyor. Biraz rahatlıyor. “Sizinle mi?”</p>

  <p>“Evet. Bir sorun mu var?”</p>

  <p>“Hayır, efendim. Sadece bana biraz tuhaf göründü. Sanının bu” -elinde hala kartım var- “her şeyi açıklıyor. Sizin yanınızda olduğu sürece...”</p>

  <p>“Ben onun bakıcısı değilim,” diyor Majory, Don’un alçak olduğunu söylediği ses tonuyla. “Lou, benim arkadaşım.”</p>

  <p>Adamın kaşları kalkıyor, sonra iniyor. Bana kartımı geri veriyor ve sonra arkasını dönüyor. Ben de hızla yürüyen Marjory’nin yanında oradan uzaklaşıyorum, bu biçimde yürümek bacaklarını esnetiyor olmalı. On yedinci kapı için güvenli bekleme bölümüne gelene kadar hiç konuşmuyoruz. Cam duvarın diğer yanında, gidiş tarafında biletli insanlar sıra halinde oturuyorlar; sandalyelerin çerçeveleri parlak metalden ve oturakları da koyu mavi renkte. Geliş bölümünde oturmak için yer yok çünkü belirlenen varış saatine on dakika kala gelmemize izin veriliyor.</p>

  <p>Bu daha önce böyle değildi. Elbette ben hatırlamıyorum; ben yüzyıl dönümünde doğmuşum -ancak ailem eskiden insanları karşılamak için kapılara kadar gidilebildiğini söylemişti. 2001 yılındaki felaketten sonra sadece giden yolcular kapılara kadar gidebiliyorlar. Yardıma ihtiyacı olan insanlar için bu sıkıntılı bir durum olmuş ve birçok insan özel geçit isteğinde bulunmuştu, bu yüzden hükümet de ayn güvenlikli sıraları olan bekleme salonları tasarlamıştı. Dokuz yaşımdayken, ailem beni ilk kez uçağa bindirdiği dönemde bütün büyük havaalanları gelen ve giden yolcu bölümlerini ayırmıştı.</p>

  <p>Büyük pencerelerden dışarı bakıyorum. Her yerde ışıklar var. Uçakların kanatlarının ucundaki kırmızı ve yeşil ışıklar. Pencerelerin bulunduğu yerleri gösteren loş kare ışıklar. Bagajları taşıyan araçların farları. Sabit ışıklar ve göz kırpan ışıklar. “Artık konuşabilir misin?” diye soruyor Marjory, ben ışıklara bakarken.</p>

  <p>“Evet.” Onun sıcaklığını hissedebiliyorum; çok yakınımda ayakta duruyor. Bir an için gözlerimi kapatıyorum. “Ben sadece... bazen kafam karışabiliyor.” Kapıya doğru yaklaşan uçağı gösteriyorum. “Şu gelen o mu?”</p>

  <p>“Sanırım.” Bana doğru dönüyor ve yüz yüze geliyoruz. “Sen iyi misin?”</p>

  <p>“Evet. Sadece... bazen böyle olabiliyor.” Bu akşam, Marjory ile ilk kez yalnız kaldığımda, böyle olduğu için utanıyorum. Lisede benimle konuşmak istemeyen kızlarla konuşmak istediğimi hatırlıyorum. O da onlar gibi gider mi acaba? Tom ve Lucia’nın evine gitmek için taksiye binebilirim ancak yanımda fazla para yok.</p>

  <p>“İyi olduğuna sevindim,” diyor Marjory. Kapı açılıyor ve uçaktan inen insanlar gelmeye başlıyorlar. Karen’e bakınıyor ve ben de onu izliyorum. Karen, saçları beyazlamış, yaşlı bir kadın çıkıyor. Kısa bir süre sonra hep birlikte dışarı çıkıyoruz ve sonra da Karen’ın evine doğru yola koyuluyoruz. Ben arka koltukta sessizce oturup Marjory ve Karen’ın konuşmalarını dinliyorum. Sesleri tıpkı kayalara vuran sular gibi dalgalanıp yükseliyor. Ne hakkında konuştuklarını takip edemiyorum. Benim için fazla hızlı konuşuyorlar ve sözünü ettikleri yerleri ya da insanları bilmiyorum. Gerçi benim için sorun değil; çünkü ben Marjory’yi izliyorum, hem de aynı zamanda konuşmak zorunda kalmadan.</p>

  <p>Arabamın bulunduğu Tom ve Lucia’nın evine vardığımızda Don’un gittiğini, kalan diğer eskrimcilerin de eşyalarını arabalarına yerleştirmekte olduklarını görüyorum. Kılıçlarımı ve maskemi yerine kaldırmadığımı hatırlayarak onları almak için bahçeye çıkıyorum ancak Tom onları topladığını söylüyor. Ne zaman döneceğimizden emin olamamış; onları karanlıkta dışarıda bırakmak istememiş.</p>

  <p>Tom, Lucia ve Marjory’ye veda edip, arabamla karanlığın içinden evime gidiyorum.</p>
</body>
</html>
