<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h1>ON ÜÇ</h1>

  <p>“MERHABA, BAY ARRENDALE,” DİYOR VE ELİNİ UZATIYOR. Ben de elimi uzatıyorum, gerçi tokalaşmaktan hiç hoşlanmam. Uygun olanın bu olduğunu biliyorum. “Konuşabileceğimiz bir yer var mı?” diye soruyor.</p>

  <p>“Ofisim,” diyorum. Önden gidiyorum. Benim ziyaretçim olmaz, bu yüzden ofisimde fazladan koltuk yok. Bay Stacy’nin rüzgar güllerine, fırıldaklara ve diğer süslemelere baktığını görüyorum. Ne düşündüğünü bilmiyorum. Bay Aldrin, Bay Stacy’ye usulca bir şey söylüyor ve dışarı çıkıyor. Ben de oturmuyorum çünkü başkaları ayakta durmak zorundayken oturmak kabalık olur, tabii patronu değilseniz. Bay Aldrin mutfakta gördüğüm bir sandalyeyle geri dönüyor. Onu dosyalarla masamın arasında bir yere koyuyor. Sonra da kapının yanında duruyor.</p>

  <p>“Ve siz de...” diyor Bay Stacy ona dönerek.</p>

  <p>“Pete Aldrin; Lou’nun en yakın amiriyim. Bunu anlayıp anlamadığınızı bilemiyorum,” diyor ve bana bakıyor. Bay Stacy anladığını belli etmek için başını sallıyor.</p>

  <p>“Daha önce de Bay Arrendale ile konuşmuştum,” diyor. Tek bir söz etmeden birbirlerini anlamaları beni yine şaşırtıyor. “Sizi tutmayayım.”</p>

  <p>“Ancak... bana ihtiyacı-”</p>

  <p>“Bay Aldrin, Bay Arrendale bir şey yapmadı. Peşindeki kaçığın ona zarar vermemesi için yardım etmeye çalışıyoruz. Bu kişiyi bulana kadar onun kalabileceği güvenli bir yer bulabilirseniz, yardımı olur ancak ben onunla konuşurken, onun koruyacak birine ihtiyacı yok. Gerçi bu onun kararı...” Polis memuru bana bakıyor. Yüzünde gülümsüyormuş gibi bir ifade var ancak emin değilim. Çok belirsiz.</p>

  <p>“Lou oldukça becerikli biridir,” diyor Bay Aldrin. “Ona çok değer veriyoruz. Ben sadece-”</p>

  <p>“Onun adil bir biçimde muamele görmesini istiyorsunuz. Anlıyorum. Bu onun kararı.”</p>

  <p>İkisi de bana bakıyorlar; Müzede sergilenen heykeller gibi yüzümün renginin kaçtığını hissedebiliyorum. Bay Aldrin’in kalması gerektiğini söylememi istediğini biliyorum ancak bunu yanlış bir nedenle istiyor ve ben onun kalmasını istemiyorum. “Sorun yok,” diyorum. “Bir şey olursa ben sizi ararım.”</p>

  <p>“Kesinlikle aramalısın,” diyor. Bay Stacy’ye uzun uzun bakıyor ve sonra çıkıyor. Koridordan aşağı ilerleyen adımlarının sesini, mutfaktaki diğer sandalyenin çekilirken yerde çıkardığı sesi, içecek makinesine atılan madeni paranın ve aşağı inen içecek kutusunun sesini duyabiliyorum. Hangisini aldığını merak ediyorum. Ona ihtiyaç duyarsam diye mi orada beklediğini merak ediyorum.</p>

  <p>Polis memuru ofisimin kapısını kapatıyor ve sonra Bay Aldrin’in onun için getirdiği sandalyeye oturuyor. Odaya göz gezdiriyor.</p>

  <p>“Size biraz zarar vermekten hoşlanan insanlardan söz edeyim,” diyor. “Bunların birkaç türü vardır. Sadece küçük sorunlar çıkarmaktan hoşlanan kişiler -bunlar genellikle çocuklardır. Genellikle lastik yararlar, araba camları kırarlar ya da trafik işaretlerini çalarlar - bunu daha çok heyecan için yaparlar, kime zarar verdiklerini bilmezler ya da umursamazlar. Bir de bizim kabadayı diye tanımladığımız tipler vardır. Barda bir kavga çıkar ve dışarıda devam eder, parktaki arabaların camları kırılır. Kalabalık bir sokakta biri kavga çıkarır, sonra dükkan camları kırılmaya başlar. Bu insanlardan çoğu aslında pek şiddet yanlısı değildir.” Durup bana bakıyor ve ben de başımla onaylıyorum. Benden bir karşılık beklediğini biliyorum.</p>

  <p>“Bu insanların, özellikle bazı insanların canını yakmak istemediklerini söylüyorsunuz.”</p>

  <p>“Kesinlikle. Kime zarar verdiğini bilmeden ortalığı karıştıran kişiler vardır. Lastikleriniz yarıldığında bunun sıradan bir vandalizm olduğunu düşündük. Eğer aynı park yerinde ya da aynı güzergahta başka arabaların da lastikleri yarılmış olsaydı, bunu polisle başını derde sokmaya niyetli bir çocuk olduğunu varsayabilirdik. Rahatsız edici ancak tehlikesiz.”</p>

  <p>“Pahalı,” diyorum. “En azından arabası olan insanlar için.”</p>

  <p>“Doğru, zaten bu yüzden bir suç. Ancak üçüncü türde bir vandal vardır ve bu tehlikeli olandır. Özellikle birini hedef seçer. Tipik olarak bu kişi önce rahatsız edici ancak tehlikeli olmayan bir şeyle başlar -lastik yarmak gibi. İstediği her neyse yaptığı bir şeyle öcünü alır ve tatmin olur. Eğer durum böyleyse, onlar da tehlikesizdir. Ancak bazıları öyle değildir ve biz en çok insan güvenliği için endişeleniriz. Sizin durumunuzda, fazla şiddet içermeyen lastik yarmakla başlanmış, görece şiddet içeren cam kırmayla ve size zarar verebilecek bir patlayıcıyı arabanıza yerleştirerek, daha fazla şiddet içeren bir olayla devam ediyor. Her bir olayda şiddet giderek artıyor. İşte bu yüzden sizin güvenliğinizle ilgili endişe duyuyoruz.”</p>

  <p>Dışarıdan hiçbir şeye bağlı olmayan, kristal bir kürenin içinde havaya yükseliyormuş gibi hissediyorum. Kendimi tehlikede hissetmiyorum.</p>

  <p>“Kendinizi güvende hissedebilirsiniz,” diyor Bay Stacy, yine aklımı okuyarak. “Ancak bu güvende olduğunuz anlamına gelmiyor. Sizin güvende olmanızın tek yolu o kaçığın parmaklıklar arkasına gönderilmesidir.”</p>

  <p>“Kaçık” sözcüğünü kolayca söyleyebiliyor; bunu benim için de düşünüp düşünmediğini merak ediyorum.</p>

  <p>Yine aklımı okuyor. “Affedersiniz -kaçık dememeliydim... bu tür şeyleri duymaktan bıkmış olmalısınız. Bu beni sinirlendiriyor: bakın siz, çalışan, düzgün bir insansınız ve o -o kişi sizin peşinizde. Derdi ne acaba?”</p>

  <p>“Otizm değil,” demek istiyorum ancak demiyorum. Otizmli bir insanın bir başkasının peşine düşeceğini sanmıyorum ancak hepsini tanımıyorum ve yanılıyor olabilirim.</p>

  <p>“Ben sadece bu tehlikeyi ciddiye aldığımızı bilmenizi istiyorum,” diyor. “Başta hızlı hareket etmemiş olsak da. Pekala, şimdi ciddi konuşalım. Hedefinde siz olmalısınız -üç aşamalı düşman hareketinin ne olduğunu bilir misiniz?”</p>

  <p>“Hayır,” diyorum.</p>

  <p>“İlki kazadır, ikincisi rastlantı ve üçüncüsü düşman hareketi. Size yönelik bir saldırı üç kez yapılıyorsa birisi gerçekten sizin peşinize düşmüş demektir.”</p>

  <p>Bir süre bunun üzerinde düşünüyorum. “Ama... bu bir düşman hareketiyse ilk hareket de düşman hareketi sayılır, değil mi? Kesinlikle kaza değildir.”</p>

  <p>Kaldırdığı kaşları ve yuvarladığı dudaklarıyla şaşırmış görünüyor. “Aslında -evet- haklısınız, ancak diğerleri gerçekleşmeden ilkinin ne olduğunu bilemezsiniz, bunu daha sonra aynı kategoriye koyabilirsiniz.”</p>

  <p>“Eğer üç tane gerçek kaza olursa, bunların düşman hareketi olduğunu düşünebilirsiniz ve yine yanılıyor olabilirsiniz,” diyorum.</p>

  <p>Gözlerini bana dikiyor, başını sallıyor ve “Yani yanılma payı yüksek, yanılmama payı düşük müdür?”</p>

  <p>Hemen kafamda hesaplamaya başlıyorum, kazalara turuncu, rastlantılara yeşil ve düşman hareketlerine kırmızı vererek, sonuç halısının biçim düzenini dokuyorum. Her biri üç değerden, gerçeğin üç teorisinden biri olabilir, her biri her hareketi belirleyen değerler tarafından doğru ya da yanlış olabilir. Yaşadığı olaylar bir araştırmaya tabii tutulan kişinin düşmanı olabilecek kişi tarafından kullanmayacağı için reddedilen olayların üzerinde bir süzgeç olmalı.</p>

  <p>Bu her gün uğraştığım problemlerden biri, sadece daha karmaşık.</p>

  <p>“Yirmi yedi olasılık var,” diyorum. “ Doğruluğu, açıklamanızın tamamen gerçek olduğunu varsayarsanız, bunlardan sadece bir tanesi doğru olur -yani ilk olayı gerçek kaza, ikinci olayı gerçek rastlantı, üçüncü olayı gerçek düşman hareketi olduğunu varsayarsanız. Yine sadece bir tanesi doğru olur -ancak farklı olan bir tanesi- eğer doğruluğu üç olayın da gerçek düşman hareketi olduğunu varsayarsanız. İlk iki olayın gerçekliğine aldırmadan, üçüncü olayın her durumda düşman hareketi olduğunu varsayarsanız o zaman açıklamanız sizi düşman hareketinin tüm olasılıklarda dokuz kez gerçekleşebileceği sonucuna vardırır. Bir şekilde ilk iki olay düşman hareketi değil ancak üçüncü düşman hareketiyse o zaman durum iyice kritik bir hal alır.”</p>

  <p>Şimdi ağzı biraz açık bir şekilde gözlerini dikip bana bakıyor. “Siz ... bunu hesapladınız mı? Kafanızdan mı hesapladınız?”</p>

  <p>“Zor değil,” diyorum. “Bu basit bir permütasyon problemi ve permütasyon hesaplama formülü lisede öğretiliyor.”</p>

  <p>“Yani yanılmama payı yirmi yedide bir mi?” diye soruyor “Bu çılgınlık. İnanamıyorum yani sadece yüzde dört mü?”</p>

  <p>Matematik ve mantık konusunda ne kadar yetersiz olduğu apaçık anlaşılıyordu. “Aslında gerçek sizin temel amacınıza bağlıdır,” diyorum. “Açıklamanızın üç bölümümün doğru olma olasılığı yirmi yedide bir: yani ilk olay kaza, İkincisi rastlantı, üçüncüsü düşman hareketi. Açıklamanızın gerçeklik değeri üzerinden yüzde doksan altı nokta üç hata payıyla, yüzde üç nokta yedi demektir. Ancak son olayın düşman hareketi olabileceği dokuz durum var - toplamın üçte biri- bu da son olayın yanılma payını yüzde altmış yediye düşürür. Ve düşman hareketi her türlü olasılıkta on dokuz kez gerçekleşebilir -ilk, ikinci ya da üçüncü ya da hepsinin kombinasyonu olarak. Yirmi yedide on dokuz: bu düşman hareketinin üç olaydan en az birinde gerçekleştiği anlamına geliyor. Düşman hareketi varsayımınız yine de yüzde yirmi dokuz nokta altmış üç oranında yanlıştır, bu da üçte birinden daha azdır. Böylece düşman hareketine karşı tedbirli davranmak istiyorsanız, birbirine bağlı üç olay gerçekleştiğinde bunun bir düşman hareketi olduğunu tahmin etmeniz daha yararlı olacaktır.”</p>

  <p>“Aman Tanrım,” diyor.” Başını sallıyor. “Affedersiniz. Ben -sizin bir matematik dahisi olduğunuzu bilmiyordum.”</p>

  <p>“Ben bir matematik dahisi değilim,” diyorum. Bu hesaplamaların basit olduğunu ve lise öğrencilerinin becerileri arasında olduğunu yeniden söylemek istiyorum ancak bu uygun olmaz. Bu hesapları yapamıyorsa kendisini kötü hissedebilir.</p>

  <p>“Ancak... sizin söylediklerinize göre ben çoğunlukla yanılıyorum, değil mi?”</p>

  <p>“Matematiksel olarak bir şey söylemek onun doğru olduğu anlamına gelmez. Bu sadece bir söylemdir, matematik formülü değil, sadece formüller matematiksel olarak doğruyu belirler. Gerçek hayatta bu sizin olayları birbirine bağlama seçiminize bağlıdır.” Bunu nasıl açıklayacağımı düşünüyorum. “Trenle işe gittiğimi farz edelim, elimi daha yeni boyanmış bir şeyin üstüne koyuyorum. BOYALI işaretini görmemişim ya da işaret kazayla yerinden düşmüş. Ele boya bulaşma kazasını, yere yumurta düşürme kazasına sonra yoldaki bir çukura ayağım takılıp düşme kazasına bağlarsam-”</p>

  <p>“Bunlar sizin dikkatsizliğiniz. Anladım. Söyleyin bana, birbirine bağlı olayların sayısı arttıkça hata oranı düşer mi?”</p>

  <p>“Elbette, tabii eğer doğru olayları seçerseniz.”</p>

  <p>Yine başını sallıyor. “Hadi, size geri dönelim ve doğru olayları ele alalım. Birisi iki hafta önce Çarşamba günü lastiklerinizi yarıyor. Çarşamba akşamları arkadaşınızın evine gidiyorsunuz... eskrim çalışmak için. Bu bir çeşit kılıç sporu değil mi?”</p>

  <p>“Onlar gerçek kılıçlar değil,” diyorum. “Sadece spor kılıçları.”</p>

  <p>“Tamam. Onları arabanızda mı tutuyorsunuz?”</p>

  <p>“Hayır,” diyorum. “Malzemelerimi Tom’un evinde tutuyorum. Diğer birkaç kişi gibi.”</p>

  <p>“Demek amaç öncelikle hırsızlık değil. Ve ertesi hafta eskrime gittiğinizde arabanızı park ettiğiniz yerde ön camınız kırılıyor. Yine saldırı arabanıza ve bu defa bulunduğunuz konum itibariyle saldırganın Çarşamba akşamları eskrime gittiğinizi bildiği anlaşılıyor. Ve üçüncü saldırı Çarşamba akşamı gerçekleştiriliyor, eskrimden eve dönüşünüzle sabah kalktığınız saat arasında. Zamanlama bana bunun eskrim grubunuzla bir ilgisi olduğunu düşündürüyor.”</p>

  <p>“Ya da bu tür şeyleri sadece Çarşamba akşamları yapabilecek birini.”</p>

  <p>Bana uzun süre bakıyor. “Bana öyle geliyor ki eskrim grubunuzdan birinin -ya da daha önce eskrim grubunuzda olan birinin- size kin duyduğu olasılığıyla yüzleşmek istemiyorsunuz.”</p>

  <p>Haklı. Yıllardır her hafta buluştuğum insanların benden hoşlanmadığını düşünmek istemiyorum. Hatta bir tanesinin bile benden hoşlanmadığını düşünmek istemiyorum. Onlar benim arkadaşım. Bay Stacy’nin bana göstermek istediği biçim düzenini görebiliyorum -çok açık, basit bir zamanlama bağdaştırması ve ben bunu daha önce gördüm- ancak imkansız. Arkadaşlar senin için iyi şeyler isteyen insanlardır, kötü şeyler değil.</p>

  <p>“Ben...”Boğazım kuruyor. Başımda bir süre konuşmama izin vermeyecek bir baskı hissediyorum. “Doğru... olduğundan... emin olmadığınız... bir şey... söylemek. .. doğru... değildir.” Keşke Don’la ilgili bir şey söylememiş olsaydım. Şimdi kendimi kötü hissediyorum.</p>

  <p>“Yanlış suçlamada bulunmak istemiyorsunuz,” diyor.</p>

  <p>Sessizce başımı sallayarak onaylıyorum.</p>

  <p>İç geçiriyor. “Bay Arrendale, herkesin çevresinde ondan hoşlanmayan insanlar vardır. İnsanların bazıları sizden hoşlanmıyor diye, kötü bir insan olmanız gerekmiyor. Diğer insanların size zarar vermemeleri için gerekli tedbirleri almanız da sizi kötü bir insan yapmaz. Eğer o grupta size kin duyan biri varsa, haklı ya da haksız, o kişi yinede bunları yapan kişi olmayabilir. Bunu biliyorum. Sırf sizden hoşlanmıyor diye, birilerini içeri atacak değilim. Ancak bu işi ciddiye almadığımız için sizin de öldürülmenizi istemiyorum.”</p>

  <p>Birinin -Don- beni öldürmeye çalıştığını hayal edemiyorum. Bildiğim kadarıyla kimseye zarar vermedim. İnsanlar önemsiz nedenlerle birbirlerini öldürmezler.</p>

  <p>“Demek istediğim,” diyor Bay Stacy, “insanlar bir sürü aptalca nedenden ötürü birbirlerini öldürüyorlar. Önemsiz nedenlerden.”</p>

  <p>“Hayır,” diye mırıldanıyorum, normal insanların yaptıkları şeyler için nedenleri vardır, büyük şeyler için büyük nedenler ve küçük şeyler için küçük nedenler.</p>

  <p>“Evet,” diyor. Sesi kararlı çıkıyor; söylediği şeye inanıyor. “Herkes değil elbette. Ancak sizin arabanıza patlayıcısı olan bir oyuncak yerleştiren bir kişi normal olarak akıllı değildir, bana göre Bay Arrendale. Profesyonel olarak katillere aşinayım. izinsiz ekmek aldı diye, çocuğunun kafasını duvara vuran babalar var. Market alışverişinde unutulan bir şey yüzünden yaptıkları tartışma sırasında silaha davranan karı kocalar var. Sizin bir başkasını boş yere suçlayacak adamlardan biri olduğunuzu düşünmüyorum. Bize anlatacaklarınızı özenle araştıracağımız konusunda bize güvenin ve üzerinde çalışabileceğimiz bilgiler verin. Şu anda sizin peşinizdeki adam daha sonra bir başkasının da peşine düşecektir.”</p>

  <p>Konuşmak istemiyorum; boğazım öyle kurudu ki, yanıyor. Ancak bu bir başkasının da başına gelebilir...</p>

  <p>Ben neyi, nasıl söyleyeceğimi düşünürken, “Bana bu eskrim grubundan söz edin. Oraya ne zaman gitmeye başladınız?” diyor.</p>

  <p>Bu yanıtlayabileceğim bir şey ve yanıtlıyorum. Ona bunun nasıl bir eğitim olduğunu, insanların ne zaman geldiklerini, ne yaptıklarını ve ne zaman oradan ayrıldıklarını anlatmamı istiyor.</p>

  <p>Evi, bahçeyi, malzeme odasını anlatıyorum. “Benim malzemelerim her zaman aynı yerde durur,” diyorum.</p>

  <p>“Getirip götürmek yerine kaç kişi malzemelerini Tom’un evinde bırakıyor?” diye soruyor.</p>

  <p>“Benim dışında mı? İki kişi,” diyorum. “Eğer turnuvaya katılacaklarsa, diğerleri de bırakabiliyor. Ancak biz üçümüz sürekli bırakıyoruz. Diğerleri ise Don ve Sheraton.” İşte Don’un adını boğazım kurumadan söyleyebildim.</p>

  <p>“Neden?” diye soruyor.</p>

  <p>“Sheraton sık sık iş gezilerine gidiyor,” diyorum. “Deniz aşırı ülkelerden birine gittiğinde bir kez evi soyulmuş ve kılıç takımı çalınmıştı. Don-” Boğazım yine beni tehdit ediyor ancak zorluyorum. “Don malzemelerini unutup, başkalarından ödünç istiyordu ve sonunda Tom ona onları orada bırakmasını söyledi.”</p>

  <p>“Don. Bu bana telefonda sözünü ettiğiniz Don, değil mi?”</p>

  <p>“Evet,” diyorum. Tüm kaslarım geriliyor. Ofisimde bana bakarken onunla konuşmak daha zor geliyor.</p>

  <p>“Gruba katıldığınızda o var mıydı?”</p>

  <p>“Evet.”</p>

  <p>“Gruptaki arkadaşlarınız kimler?”</p>

  <p>Hepsinin arkadaşım olduğunu sanıyordum. Emmy onların benim arkadaşlarım olmasının imkansız olduğunu söyledi; onlar normal ancak ben değilim. Ancak ben öyle olduklarını sanıyordum. “Tom,” diyorum. “Lucia. Brain. M-Marjory...”</p>

  <p>“Lucia, Tom’un eşi, değil mi? Bu Marjory kim?”</p>

  <p>Yüzümün kızardığını hissedebiliyorum. “O... benim... arkadaşlarımdan biri.”</p>

  <p>“Kız arkadaş mı? Sevgili mi?”</p>

  <p>Sözcükler aklımdan ışık hızından daha hızlı bir şekilde uçup gidiyor. Hiç konuşmadan sadece kafamı sallayabiliyorum.</p>

  <p>“Kız arkadaşınız olmasını istediğiniz biri mi?”</p>

  <p>Kaskatı kesiliyorum. İstediği mi? Elbette istiyorum. Diliyorum. Hayır. Başımı ne onaylamak ne de itiraz etmek için sallayamıyorum; konuşamıyorum. Bay Stacy’nin yüzündeki ifadeyi görmek istemiyorum; ne düşündüğünü bilmek istemiyorum. Beni kimsenin tanımadığı ve soru sormayacağı bir yere kaçmak istiyorum.</p>

  <p>“Burada bir tahminde bulunmama izin verin, Bay Arrendale,” diyor Bay Stacy. Sesi öyle keskin çıkıyor ki, kulaklarımı tırmalıyor, anlamamı engelliyor. “Bu kadından hoşlandığınızı varsayalım -Şu Marjory’den-”</p>

  <p>Şu <i>Marjoty,</i> sanki insan değil bir türmüş gibi söz ediyor. Onun yüzünü, saçlarını, sesini düşünmek içimi ısıtıyor.</p>

  <p>“Ve siz biraz utangaçsınız -tamam, fazla ilişkisi olmamış biri için bu normaldir ki ben sizin fazla ilişkiniz olmamıştır diye düşünüyorum. Ve belki o da sizden hoşlanıyordur ve belki uzaktan hayranlık duyulması onun hoşuna gidiyordur. Ve şu diğer kişi -belki Don, belki başkası-onun sizden hoşlanmasından hoşlanmıyordun. Belki kendisi ondan hoşlanıyordur. Belki sadece sizden hoşlanmıyordun. İkinizin arasında her ne varsa, belki bundan hoşlanmıyordun. Kıskançlık, şiddet içeren davranış biçiminin oldukça yaygın bir nedenidir.”</p>

  <p>“Ben... bunu... onun... yapabileceğini...” Don’un üzerinde karanlığını dolaştığını hissedebiliyorum, tıpkı güneşli bir manzaranın üzerindeki kara bulutlar gibi. Bunları dağıtmak istiyorum, fakat nasıl yapacağımı bilmiyorum.</p>

  <p>“İşten ne zaman çıkıyorsunuz?” diye soruyor Bay Stacy. “Genellikle beş buçukta çıkıyorum,” diyorum. “Ancak bugün arabama olanlar yüzünden çok zaman kaybettim. Bu arayı kapatmam gerek.</p>

  <p>Kaşları yeniden kalkıyor. “Benimle konuştuğunuz için mi arayı kapatmanız gerekecek?”</p>

  <p>“Elbette,” diyorum.</p>

  <p>“Patronunuz öyle titiz birine benzemiyordu,” diyor Bay Stacy.</p>

  <p>“Bay Aldrin değil,” diyorum. “Zaten bu arayı kapamalıyım, ancak çok çalışmadığımız düşündüğünde öfkelenen Bay Crenshaw’dır.”</p>

  <p>“Aa, anladım,” diyor. Yüzü kızarıyor; parlamaya başlıyor. “Şu sizin Bay Crenshaw’dan hoşlanacağımı pek sanmıyorum.”</p>

  <p>“Bende Bay Crenshaw’dan pek hoşlanmıyorum,” diyorum. “Ancak yine de elimden gelenin en iyisini yapmalıyım. Öfkelenmese de kaybettiğim zamanı telafi ederdim.”</p>

  <p>“Eminim, ederdiniz,” diyor. “Peki, bu akşam kaçta çıkabileceğinizi düşünüyorsunuz, Bay Arrendale?”</p>

  <p>Saate bakıyorum ve kapatmam gereken süreyi hesaplıyorum. “Eğer şimdi işimin başına dönersem, saat altı elli üçte çıkabilirim,” diyorum. “Kampüs durağında 07:04’te kalkan bir tren var ve eğer acele edersem ona yetişebilirim.”</p>

  <p>“Trenle gitmeyeceksiniz,” diyor. "Toplu taşıma kullanabildiğinizi biliyoruz. Ama güvenliğiniz konusunda endişelendiğimizi söylediğimi duymadınız mı? Birkaç gün için evinde kalabileceğiniz biri var mı? Evinizde kalmamanız sizin için daha güvenli olur.”</p>

  <p>Başımı sallıyorum. “Böyle biri yok,” diyorum.” Ailemin evinden ayrıldığımdan beri kimsenin evinde kalmadım; her zaman kendi dairemde ya da otel odasında kaldım. Şimdi bir otel odasına gitmek istemiyorum.</p>

  <p>“Şu anda Don denen adamı arıyoruz, ancak kolay bulunabilir biri değil. Patronu birkaç gündür işe gelmediğini söyledi ve evinde de yok. Burada birkaç saat güvende olursunuz sanıyorum ancak bize haber vermeden sakın buradan ayrılmayın, tamam mı?”</p>

  <p>Başımla onaylıyorum. Bu tartışmaktan daha kolay. Tüm bunlar gerçek hayatta değil, bir filmde ya da bir televizyon programında gerçekleşiyonnuş gibi geliyor.</p>

  <p>Bir anda kapı açılıyor; şaşırıyorum ve yerimden sıçrıyorum. Bu Bay Crenshaw. Yine öfkeli görünüyor.</p>

  <p>“Lou! Başını polisle derde sokmanla ilgili duyduğum şeyler de neyin nesi?” Ofise göz gezdiriyor ve Bay Stacy’yi görünce toparlanıyor.</p>

  <p>“Ben Dedektif Stacy,” diyor polis memuru. “Bay Arrendale başını derde sokmuş değil. Onun kurban olduğu bir olayı araştırıyorum. Size yarılan lastiklerinden söz etti, değil mi?”</p>

  <p>“Evet.” Bay Crenshaw’ın yüzü renkten renge giriyor. “Söyledi. Ancak buraya polisin gelmesi için yeterli bir neden mi?”</p>

  <p>“Hayır, değil,” dedi Bay Stacy. “Arabasına patlayıcı yerleştirilmesi de dahil iki olay daha yaşanınca yeterli bir neden oldu.”</p>

  <p>“Patlayıcı mı?” Crenshaw’ın yine rengi atıyor. “Birisi sana zarar vermeye mi çalışıyor, Lou?”</p>

  <p>“Öyle olduğunu düşünüyoruz, evet,” diyor Bay Stacy. “Bay Arrendale’in güvenliğinden endişe ediyoruz.”</p>

  <p>“Ne olduğunu düşünüyorsunuz?” diye soruyor Bay Crenshaw. Yanıt beklemeden konuşmaya devam ediyor. “Bizim adımıza bazı hassas projeler üzerinde çalışıyor; bunları sabote etmek isteyen bir rakip olabilir.”</p>

  <p>“Sanmıyorum,” diyor Bay Stacy. “İş yeriyle ilgili olmadığını gösteren kanıt var. Değerli bir çalışanınızı korumak adına eminim endişelendiniz -Bay Arrendale’in birkaç gün kalabileceği şirketinize ait bir konuk evi ya da benzer bir şey var mı?”</p>

  <p>“Hayır... yani, bunun ciddi bir tehdit olduğunu mu düşünüyorsunuz?”</p>

  <p>Polis memurunun hafifçe göz kapakları iniyor. “Bay Crenshaw değil mi? Sizi tanıdım. Eğer biri akünüzü çalıp, onun yerine kaportayı açtığınızda patlayacak bir bomba koysaydı, bunun ciddi bir tehdit olduğunu düşünmez miydiniz?”</p>

  <p>“Tanrım,” diyor Crenshaw. Ancak Bay Stacy’ye <i>Tanrım</i> diye seslendiğini sanmıyorum. Sert bir ifadeyle bana bakıyor. “Ne yaptın da biri seni öldürmek istiyor, Lou? Şirket politikasını biliyorsun; yasadışı işlere karıştığını öğrenirsem-”</p>

  <p>“Yanlış çıkışlar yapıyorsunuz, Bay Crenshaw,” diyor Bay Stacy. "Bay Arrendale’in yanlış bir şey yaptığına dair herhangi bir kanıt yok. Failin Bay Arrendale’in başarılarını kıskanan biri olduğundan kuşkulanıyoruz.”</p>

  <p>“Ayrıcalıkları olmayan birinden mi?” diyor Bay Crenshaw. “İşte, bu mantıklı. Ben her zaman bu insanlara ayrıcalıklar tanımanın getirdiği sonuçlar yüzünden, diğer insanların sıkıntı yaşayabileceğini söyledim. Bu bölümdeki insanların neden kendilerine ait park yerine, spor salonuna ve yemekhaneye sahip olduklarına anlam veremeyen çalışanlarımız var.”</p>

  <p>Yüzü kaskatı kesilmiş Bay Stacy’ye bakıyorum. Bay Crenshaw’ın söylediği bir şey onu öfkelendirdi ama ne?</p>

  <p>“Ah evet... Bay Arrendale bana buradaki destekleyici çevre ortamını onaylamadığınızı söylemişti,” diyor.</p>

  <p>“Bu şekilde yorumlamazdım,” diyor Bay Crenshaw. “Bunların gerçekten gerekli olup olmadığına bağlı. Tekerlekli sandalye rampaları gibi şeyler olabilir ancak sözde destek ortamı gibi şeyler tamamen şımarıklık.”</p>

  <p>“Ve siz, bir uzman olarak, neyin ne olduğunu iyi biliyorsunuz, değil mi?” diye soruyor Bay Stacy. Bay Crenshaw’ın yüzü yine kızarıyor. Bay Stacy’ye bakıyorum. Hiç korkmuş gibi değil.</p>

  <p>“Ben bilançoya bakarım,” diyor Bay Crenshaw. “Hiçbir yasa bizi böyle süslü püslü şeyler isteyen insanların üzerine titremek için iflasa zorlayamaz.” Masamın üzerinden sarkan rüzgar güllerini gösteriyor.</p>

  <p>“Bir dolar otuz sekiz sent değerinde,” diyor Bay Stacy. “Tabii onları bir savunma şirketinden almadıysanız.” Bu anlamsız. Savunma şirketleri rüzgar gülleri satmaz; füzeler, mayınlar ve uçaklar satarlar. Bay Crenshaw bir şey söylüyor ancak permütasyonlar dışında oldukça bilgili gibi görünen Bay Stacy’nin rüzgar güllerinin neden bir savunma şirketinden alındığını merak ederken ne dediğini anlamıyorum. Bu çok aptalca. Acaba şaka olabilir mi?”</p>

  <p>“Zaten konu bu,” diyor Bay Stacy konuşmayı yeniden yakaladığımda. “Şu spor salonunu ele alalım; zaten çok az bir maliyetle inşa edilmiştir, değil mi? Şimdi kalkıp bu bölümü kapatın on altı ya da yirmi kişiyi belki, işten atın -ve o spor salonunu başka bir şeye çevirin, diyorsunuz. İşsiz bıraktığınız insanlara ödeyeceğiniz tazminattan size daha az maliyet getirecek ne yapabilirsiniz, bilemiyorum. Üstelik engelli insan çalıştırma sertifikanız da iptal edilir ve eminim bu yolla vergiden de muafsınızdır.”</p>

  <p>“Bu konuda siz ne bilirsiniz?” diye soruyor Bay Crenshaw.</p>

  <p>“Benim bölümümde de engelli çalışanlar var,” dedi Bay Stacy. “Kimisi görevde geçirdiği kazalardan dolayı engelli, kimisi de dışarıdan işe alınan insanlardı. Birkaç yıl önce onlara beleşçi adını veren işe yaramaz bir valimiz vardı ve onlardan kurtularak maliyeti düşürmek istiyordu. Onlar olmazsa zaman ve para kaybı yaşayacağımızı kanıtlamak için saatlerce mesai harcadım.”</p>

  <p>“Vergiyi savunuyorsunuz,” diyor Bay Crenshaw. Kıpkırmızı ve parlak alnındaki damarlardan birinin nasıl attığını görebiliyorum. “Bizim karımızı düşünmenize gerek yok. Maaşınızı ödeyecek kadar para kazanırız.”</p>

  <p>“Eminim sizin harcamanız bile değildir,” diyor Bay Stacy. Onun da damarı hızla atıyor. “Şimdi izin verirseniz, Bay Arrendale ile konuşmam gerek.”</p>

  <p>“Bu boşa harcadığın zamanı telafi etmen gerektiğini biliyorsun,” diyor Bay Crenshaw ve kapıyı çarparak çıkıyor.</p>

  <p>Bay Stacy’ye bakıyorum. “Gerçekten beş para etmez bir patron. Yıllar önce devriye polisiyken benim de buna benzer bir müdürüm vardı, şükürler olsun, Chicago’ya tayin oldu. Belki de başka bir iş aramalısınız, Bay Arrendale. Bu adam sizlerden kurtulmak istiyor.”</p>

  <p>“Bunu anlayamıyorum,” diyorum. “Çalışıyorum -hepimiz çalışıyoruz- hem de çok. Neden bizden kurtulmak istiyor? Ya da bizi başka biri yapmak istiyor?” Bay Stacy’ye deneysel araştırmadan söz etmeli miyim, bilemiyorum.</p>

  <p>“Güç manyağının teki,” diyor Bay Stacy. “Bu tür insanlar her zaman kendilerini iyi, başkalarını kötü göstermeye çalışırlar. Ancak onun kibiri polise sökmez.</p>

  <p>Buna inanmıyorum. Bay Crenshaw sadece Bay Crenshaw değil; o aynı zamanda bir şirket ve şirketin şehir polisi üzerinde büyük etkisi var.</p>

  <p>“Bakın ne diyeceğim,” diyor Bay Stacy. “Şu olaylara geri dönelim, böylece ben de fazla zamanınızı almam ve siz de daha geç çıkmak zorunda kalmazsınız. Don’la aranızda onu kızdıracak bir şey geçti mi, önemsiz de olabilir?”</p>

  <p>Saçma geliyor ancak ona eskrim antrenmanında Don’un Marjory’yle aramıza girdiğini ve Marjory’nin onun için gerçek bir alçak dediğini anlatıyorum.</p>

  <p>“Tüm bunlardan diğer arkadaşlarınızın sizi Don’a karşı koruduğunu, onun size olan davranışlarından hoşlanmadığını anlıyorum, doğru mu?”</p>

  <p>Hiç böyle düşünmemiştim. O söylediğinde tıpkı bilgisayarımda ya da eskrimde olduğu gibi biçim düzenini net olarak görebiliyorum ve daha önce neden göremediğimi merak ediyorum. “Mutsuz oluyor,” diyorum.” Bana ondan farklı davranıldığını görmek onu mutsuz ediyor ve-” duruyorum ve yine daha önce göremediğim bir biçim düzenini fark edince şaşırıyorum. “Tıpkı Bay Crenshaw gibi,” diyorum. Sesim yükseliyor; sesimdeki gerginliği duyabiliyorum ancak bu çok heyecan verici. “O da aynı nedenle benden hoşlanmıyor.” Yine duruyorum, düşünmeye çalışıyorum. Uzanıp pervanemi açıyorum; pervanenin hareketi heyecanlandığım zaman düşünmeme yardımcı oluyor.</p>

  <p>“Bizim gerçekten desteğe ihtiyacımız olmadığını düşünen ve bu desteğe öfkelenen insanların biçim düzeni bu. Eğer ben -biz- daha kötü işler yapsaydık, bize daha iyi davranacaklardı. İyi şeyler yapmanın ve destek almanın birleşimi onları öfkelendiren şey. Ben çok normalim.” Bay Stacy’ye bakıyorum; başıyla onaylayıp, gülümsüyor. “Bu saçma,” diyorum. “Ben normal değilim. Hiçbir zaman olmadım, olmayacağım.”</p>

  <p>“Size öyle görünebilir,” diyor. “O kaza, rastlantı ve düşman</p>

  <p>hareketi hesabı yaptığınızda apaçık ortalama birisi olmadığınızı gösterdiniz... ancak çoğu zaman normal görünüyor ve normal davranıyorsunuz. Okuldayken bize otizm hastalarının konuşamayan ve toplumdan uzak yaşayan insanlar olduğu öğretilmişti.” Gülümsüyor. Bizimle ilgili kötü şeyler söyledikten sonra bu gülümsemenin ne anlama geldiğini anlamıyorum. “Ve ben sizi araba kullanan, bir işte çalışan, aşık olan ve eskrim yapan biri olarak tanıyorum.”</p>

  <p>“Şimdiye kadar sadece biriyle tanıştınız,” diyorum.</p>

  <p>“Pekala, şimdiye kadar sadece biriyle tanışmış olabilirim. Ancak pek çok insan tanıyorum, Bay Arrendale, sizden daha az iş yapan ya da aynı seviyede iş yapabilmeyi isteyen. Şimdi bu desteğin önemini daha iyi anlıyorum. Masanın kısa bacağının altına takoz koymak gibi bir şey bu -insanlar neden dört bacağı sağlam bir masa almıyorum, diyorlar. Küçük bir takoz dengesiz bir masanın dengeli bir şekilde durmasını sağlıyor. Ancak insanlar mobilya değildir ve diğer insanlar o takozu kendileri için bir tehdit olarak görürlerse... o zaman bundan hoşlanmıyorlar.”</p>

  <p>“Don ya da Bay Crenshaw için nasıl bir tehdit olduğumu anlamıyorum,” diyorum.</p>

  <p>“Kişisel olarak tehdit olmayabiliriniz, desteklerinizin de olduğunu düşünmüyorum. Ancak bazı insanlar doğru düzgün düşünemiyorlar ve hayatlarında yolunda gitmeyen şeyler için başkalarını suçlamak, daha kolay oluyor. Don büyük olasılıkla size ayrıcalıklı davranılmasa o kadını elde edebileceğini düşünüyordur.”</p>

  <p>Keşke onun ismini kullansa. "O kadın” demek sanki onu suçlu biri gibi gösteriyor.</p>

  <p>“Kadın büyük olasılıkla ondan hoşlanmıyordur ancak Don bununla yüzleşmek istemiyor-bunun yerine sizi suçlamayı tercih ediyor. Eğer aradığımız kişi oysa tüm bunları yapmasının nedeni budur.” Elindeki notlara bakıyor. “Onunla ilgili topladığımız bilgiler göre kısa süreli işlerde çalışmış, bazen kendisi ayrılmış, bazen de işten çıkarılmış... pek güvenilir biri değil... kendini başarısız biri olarak görüyor ve bu yüzden başkalarını suçluyor olabilir.”</p>

  <p>Normal insanların başarısızlıklarını açıklama ihtiyacı duyduklarını bilmiyordum. Onları asla başarısız olarak düşünmemiştim.</p>

  <p>“Sizi alması için birini göndereceğiz, Bay Arrendale,” diyor. “Eve gitmek için hazır olduğunuzda bu numarayı arayın.” Bana bir kart veriyor. “Burada bir koruma bırakmayacağız, şirketinizin güvenliği yeterince iyi ancak bana inanın -dikkatli olmanız gerekiyor.”</p>

  <p>O gittikten sonra işin başına dönmem zor oluyor ancak projeme yoğunlaşıyorum ve çıkmadan önce bir şeyler yapmayı becerebiliyorum ve beni alması için birilerini arıyorum.</p>

  <p>&nbsp;</p>

  <p style="text-align: center;"><img alt="Asiz" src="../Images/Asiz.png" /></p>

  <p>&nbsp;</p>

  <p>PETE ALDRIN, LOU ARRENDALE’LE KONUŞMAYA GELEN POLİSE ÖFKELENEN CRENSHAW’IN OFİSİNDEN ÇIKMASIYLA DERİN BİR NEFES ALIYOR. İnsan Kaynakları’nı aramak için telefonu alıyor. “Bart-” Paul’ün İnsan Kaynakları’ndan konuşabileceğini önerdiği isim, çevresi tarafından yönlendirilmeyi ve yardım edilmeyi bekleyen genç ve deneyimsiz eleman. “Bart, Bölüm A’da çalışanlarımın izinlerinin ayarlanmasını istiyorum; bir araştırma projesine katılacaklar.</p>

  <p>“Kimin projesi?”</p>

  <p>“Bizim -Yetişkin otizm hastalarını hedefleyen yeni bir ürünün ilk denemesi. Bu Bay Crenshaw’ın öncelik verdiği bir konu, bu yüzden sınırsız izinlerin çıkarılması için ayarlamaları hızla yaparsan sevinirim. En iyisinin bu olacağını düşünüyorum; ne kadar süreceğini bilmiyoruz.”</p>

  <p>“Hepsi için mi? Aynı anda?”</p>

  <p>“Aşamalı olarak protokolden geçebilirler; henüz emin değilim. Onay formları imzalanır, imzalanmaz sana haber veririm. Ancak en az otuz gün sürecek.”</p>

  <p>“Ben nasıl-”</p>

  <p>“Sana yetki kodunu veriyorum. Eğer Bay Crenshaw’ın imzasına ihtiyacın varsa-”</p>

  <p>“Şey sadece-”</p>

  <p>“Teşekkürler,” dedi Aldrin ve kapattı. Bart’ın hem şaşkınlık, hem de telaş içinde ne yapması gerektiğini sormak için, koşarak amirinin yanına gidişini hayal etti. Aldrin derin bir nefes aldı ve sonra da Muhasebeden Shirley'yi aradı.</p>

  <p>“Sınırsız izindeyken Bölüm A’nın maaşlarının doğruca banka hesaplarına yatırılması için gerekli düzenlemelerin yapılmasını sağlamalıyım.”</p>

  <p>“Pete, sana işlerin böyle yürümediğini söylemiştim. Bunun için izin-”</p>

  <p>“Bay Crenshaw bu projeye çok önem veriyor. Proje için yetki kodum var ve imzasını da alabilirim.”</p>

  <p>“Peki, ben nasıl-”</p>

  <p>“Sadece başka ikinci bir yerde çalıştıklarını söyleyemez misin? Böylece bölüm bütçelerinde herhangi bir değişiklik gerektirmez.”</p>

  <p>Kadının dişlerini sıkarak konuştuğunu fark etti. “Söyleyebilirim, sanırım, tabii bana bu ikinci yerin neresi olduğunu söylersen.”</p>

  <p>“Kırk ikinci bina, ana kampüs.”</p>

  <p>Bir an için bir sessizlik oldu. “Ancak orası klinik, Pete. Ne tür bir iş çevirmeye çalışıyorsun? Şirket çalışanlarını araştırma deneği olarak istismar edemezsin.”</p>

  <p>“Bir iş çevirmeye çalışmıyorum,” dedi Aldrin sinirli bir biçimde. “Bay Crenshaw’ın büyük önem verdiği bir projeyi hızlandırmaya çalışıyorum. Üstelik maaşları yattığı sürece istismar edilmiş olmazlar.”</p>

  <p>“Bazı endişelerim var,” dedi Shirley. “Ne yapabileceğime bir bakarım.”</p>

  <p>“Teşekkürler,” dedi Aldrin ve telefonu kapattı. Terliyordu; kaburgalarının üzerinden akan damlaları hissediyordu. Shirley toy biri değildi; bunun imkansız bir istek olduğunu biliyordu ve kesin birilerine söz edecekti.</p>

  <p>İnsan Kaynakları, Muhasebeden sonra sırada Hukuk ve Araştırma bölümleri vardı. Crenshaw’ın bıraktığı kağıtları karışırdı ve protokolde adı olan bilim insanının adını buldu.</p>

  <p>Liselle Hendricks... bu gönüllülerle konuşmaya gönderilen adam değildi.</p>

  <p>“Dr. Hendricks,” dedi Aldrin birkaç dakika sonra. “Ben Pete Aldrin, Analiz Bölümü’nden. Gönüllülerinizin geleceği Bölüm A’nın başındayım. Onay formlarınızı hazırladınız mı?”</p>

  <p>“Siz neden söz ediyorsunuz?” diye sordu Dr. Hendricks. “Gönüllülerle ilgili üç-üç-yediyi aramalısınız. Benim bunlarla ilgim yok.”</p>

  <p>“Siz projenin şefi değil misiniz?”</p>

  <p>“Evet...” Aldrin kadının yüzündeki şaşkınlığı tahmin edebiliyordu.</p>

  <p>“Gönüllüler için onay formunu ne zaman göndereceğinizi merak ettim.”</p>

  <p>“Onları neden size göndereyim?” diye sordu Hendricks. “Bunlarla Dr. Ransom’un ilgilenmesi gerekiyor.”</p>

  <p>“Hepsi burada çalışıyor,” dedi Aldrin. “Daha kolay olabilir.”</p>

  <p>“Hepsi aynı bölümde mi?” Hendricks, Aldrin’in tahmin ettiğinden fazla şaşırmıştı. “Bunu bilmiyordum. Bu sizin için sorun olmayacak mı?”</p>

  <p>“Ben idare ederim,” dedi Aldrin, gülmeye çalışarak. “Ne de olsa idareciyim.” Kadın esprisine karşılık vermeyince devam etti. “Şimdi, sorun şu ki, daha hepsi kararını vermedi. Ancak vereceklerine eminim... öyle ya da böyle, her neyse-”</p>

  <p>Hendricks’in ses tonu sertleşti. “Öyle ya da böyle derken, ne demek istiyorsunuz? Onlara baskı yapmıyorsunuz, değil mi? Bu etik olmaz.”</p>

  <p>“Ben bu konuda endişelenmezdim,” dedi Aldrin. “Elbette kimse işbirliği yapmaya zorlanamaz, ancak Bay Crenshaw bunun bir zorlama olmadığını, zor günler geçirdiğimi söylüyor ve ekonomik olarak-”</p>

  <p>“Ama...ama-”</p>

  <p>“Demek istediğim o formları bana en kısa zamanda ulaştırırsanız çok sevinirim,” dedi Aldrin ve kapattı. Sonra hemen Bart’ı aradı, bu Crenshaw’ın konuşmasını istediği adamdı.</p>

  <p>“Onay formlarını ne zaman alacaksın?” dedi. “Nasıl bir programdan söz ediyoruz? Maaş ödemesi konusunda Muhasebe’yle konuştun mu? İnsan Kaynakları’yla konuştun mu?”</p>

  <p>“İn... hayır.” Bart’ın sesi önemli biri olamayacak kadar genç geliyordu ancak Crenshaw’ın göreve aldığı insanlardan olmalıydı. “Ben, Bay Crenshaw’ın -kendi bölümünün- bu işleri halledeceğini sanıyordum. Ben sadece gönüllülerin protokol için uygun olup olmadığını kontrol edecektim. Onay formlarına gelince, onların hazırlanıp, hazırlanmadığını bilmiyorum.”</p>

  <p>Aldrin kendi kendine gülümsedi. Bart’ın şaşkınlığı sürpriz olmuştu. Plan yapmaktan aciz bu şapşalın amirini aramak her müdürün hakkıydı. Artık Hendricks’i aramak için bir bahanesi vardı; şansı varsa -kendisini şanslı hissediyordu, kimse hangisini önce aradığını fark etmeyecekti.</p>

  <p>Şimdi sorun ne zaman daha üst makamlara çıkması gerektiğiydi. Hikayeyi üst düzeye taşımak için dedikoduların başını alıp gitmiş olmasını beklemeyi tercih ederdi ancak bunun ne kadar zaman alacağını bilmiyordu. Bir şeyler yapmadan önce Shirley ya da Hendricks kendisinin verdiği bilgilerin üstünde ne kadar oturacaklardı acaba? Önce ne yaparlardı? Eğer doğrudan en tepeye çıkarlarsa, üst düzey yöneticiler olayı birkaç saat içinde öğrenirlerdi ancak bir ya da birkaç gün beklerlerse bu bir hafta bile sürebilirdi.</p>

  <p>Midesi ekşidi; iki tane asit giderici hap çiğnedi.</p>
</body>
</html>
