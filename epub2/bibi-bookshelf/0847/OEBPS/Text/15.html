<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h1>ON BEŞ</h1>

  <p>IŞIK. SABAH IŞIĞI. TUHAF RÜYALAR GÖRDÜĞÜMÜ HATIRLIYORUM. Parlak, serin bir sabah; cama dokunduğumda soğukluğunu hissediyorum.</p>

  <p>Serin havalarda kendimi daha canlı hissediyorum, zıplamak istiyorum. Kasenin içindeki tahıl tanelerinin dalgalı ve gevrek bir yapısı var; ağzımın içinde gevrekliklerini hissediyorum sonra yumuşuyorlar.</p>

  <p>Dışarı çıktığımda güneş kaldırım taşları üzerinde parlıyor. Canlı ve enerjik bir müzik için uygun bir gün. Olasılıklar kafamdan bir bir geçiyor; Bizet’ye karar veriyorum. Dikkatle arabama dokunuyorum, Don’un hapiste olduğunu bilmeme rağmen bedenim yine de endişe yaşıyor. Hiçbir şey olmuyor. Dört lastik hala yepyeni kokuyor. Motor çalışıyor. İşe giderken kafamdaki müzik, tıpkı güneş ışığı gibi canlı bir biçimde açılıyor. Bu akşam şehrin dışına çıkıp, yıldızları izlemeyi düşünüyorum; uzay üslerini de görebilirim. Sonra Çarşamba günü olduğunu ve eskrime gideceğimi hatırlıyorum. Bunu unutmayalı uzun zaman olmuştu. Acaba bu sabah takvime işaret koydum mu? Emin değilim.</p>

  <p>İş yerine geldiğimde arabamı her zamanki yerine park ediyorum. Bay Aldrin sanki beni bekliyormuş gibi kapının iç tarafında duruyor.</p>

  <p>“Lou, haberlerde gördüm -sen iyi misin?"</p>

  <p>“Evet," diyorum. Bana bakıldığında iyi olduğumun belli olduğunu düşünüyorum.</p>

  <p>“Eğer kendini iyi hissetmiyorsan, bugün izin yapabilirsin," diyor.</p>

  <p>“Ben iyiyim," diyorum. “Çalışabilirim."</p>

  <p>“Şey... eğer bundan eminsen." Bir şey söylememi bekliyormuş gibi duraksıyor ancak ne söyleyeceğimi bilmiyorum.</p>

  <p>“Haberlerde onu etkisiz hale getirdiğin söylendi, Lou -bunu yapmayı bildiğini sanmıyordum.”</p>

  <p>“Tıpkı eskrimde yaptığım şeyi yaptım,” diyorum. “Gerçi kılıcım yoktu.”</p>

  <p>“Eskrim!” Gözleri açılıyor; kaşları kalkıyor. “Eskrim mi yapıyorsun? Şu kılıçlarla yapılan?</p>

  <p>“Evet. Haftada bir eskrime gidiyorum,” diyorum. Ona ne kadarını anlatmam gerektiğini bilmiyorum.</p>

  <p>“Bunu bilmiyordum,” diyor. “Beyaz kostümleri ve şu arkaya takılan teller dışında eskrimle ilgili bir şey bilmiyorum.”</p>

  <p>Biz skor için tel kullanmıyoruz ya da beyaz kostüm giymiyoruz ancak bunu Bay Aldrin’e açıklamak içimden gelmiyor. Projem üzerinde çalışmak istiyorum üstelik öğleden sonra sağlık ekipleriyle yeni bir toplantı yapacağız. Sonra Bay Aldrin’in söylediği şeyi hatırlıyorum.</p>

  <p>“Polis merkezine gidip, ifademi imzalamam gerekebilir,” diyorum.</p>

  <p>“İyi,” diyor Bay Aldrin. “Ne zaman istersen gidebilirsin. Bu kesinlikle senin için berbat bir şok olmalı.”</p>

  <p>Telefonum çalıyor. Bu Bay Crenshaw olmalı bu yüzden acele etmiyorum ancak yanıt veriyorum.</p>

  <p>“Bay Arrendale?... Ben Dedektif Stacy. Bakın, bu sabah polis merkezine gelebilir misiniz?”</p>

  <p>Bunun gerçekten bir soru olduğunu sanmıyorum. Sanırım, bu tıpkı babamın, “Sen şu uçtan tut, tamam mı?” diye sorup, “Sen şu ucu tut,” demek istemesi gibi bir şey.</p>

  <p>Sanırım soru şeklinde emir vermek daha kibar oluyor, ancak bir yandan da kafa karıştırıyor çünkü bazen bunlar gerçek sorular olabiliyor. “Patronuma sormam gerekecek.”</p>

  <p>“Polis işleri bunlar,” diyor Bay Stacy. “İfadenizi ve bazı evrakları imzalamanız gerekiyor. Ona aynen böyle söyleyin.”</p>

  <p>“O zaman Bay Aldrin’i ararım,” diyorum. “Sizi yine aramam gerekiyor mu?”</p>

  <p>“Hayır, doğruca merkeze gelin. Öğlene kadar burada olacağım.” Bir başka deyimle, Bay Aldrin ne derse desin, gelmemi beklediğini söylüyor. Demek gerçekten de soru değilmiş.</p>

  <p>Bay Aldrin’in ofisini arıyorum.</p>

  <p>“Evet, Lou,” diyor. “Nasılsın?” Bu saçma; bunu zaten sabah sormuştu.</p>

  <p>“Polis, merkeze gidip ifademi ve bazı başka evrakları imzalamamı istiyor,” diyorum. “Hemen gel, dediler.”</p>

  <p>“Peki, sen iyi misin? Birini seninle gelmesini ister misin?”</p>

  <p>“İyiyim,” diyorum. “Ancak polis merkezine gitmem gerekiyor.</p>

  <p>“Elbette. Bütün gün gelmeyebilirsin.”</p>

  <p>Dışarıya çıktığımda, görevlinin kısa bir süre önce gelip, sonra ayrılmamla ilgili ne düşündüğünü merak ediyorum. Yüzünden ne düşündüğünü anlamıyorum.</p>

  <p>&nbsp;</p>

  <p style="text-align: center;"><img alt="Asiz" src="../Images/Asiz.png" /></p>

  <p>&nbsp;</p>

  <p>POLİS MERKEZİ GÜRÜLTÜLÜ. İnsanlar uzun, yüksek bankoların önünde sıra bekliyorlar. Ben de sıraya giriyorum ancak Bay Stacy ofisinden çıktığında beni görüyor. “içeri gel,” diyor. Beni beş masanın bulunduğu başka gürültülü bir odaya götürüyor. Masasında - onun masası olduğunu düşünüyorum -el bilgisayarı için bir tutucu ve geniş bir ekran var.</p>

  <p>“Rahatına bak,” diyor, masanın yanındaki bir sandalyeyi göstererek.</p>

  <p>Bu, gri naylon bir minderi olan metal bir sandalye. Bayat kahve, ucuz şekerleme, cips, kağıt ve yazıcının ve fotokopi makinelerinin mürekkep kokusunu alıyorum.</p>

  <p>“Burada dün akşam aldığım ifadenin çıktısı var,” diyor. “Baştan sona oku, bir hata olup olmadığını kontrol et, eğer yoksa imzala.”</p>

  <p>İfademi çabucak okuyorum gerçi “Şikayetçi” olanın ben, “saldırgan” olanın da Don olduğunu anlamakta zorlanıyorum. Bizden erkek, Marjory’den ise “toplumsal anlamda her iki erkeğin tanıdığı dişi” olarak söz ediliyor. Bunun kabalık olduğunu düşünüyorum. Gerçek anlamda bir hata göremiyorum bu yüzden imzalıyorum.</p>

  <p>“Suçlu bulunursa Don’a ne olacak?” diye soruyorum.</p>

  <p>“Ölçüsü giderek artan ve şiddet içeren saldırıyla sonuçlanan seri vandalizm olayları. Gözaltında rehabilitasyondan kurtulamayacaktır,” diyor Bay Stacy. “PPD uygulanacak - Programlanabilir Kişilik Belirleyici beyin çipi takılacak. Bir çeşit kontrol çipi-”</p>

  <p>“Biliyorum,” diyorum. Midem kasılıyor, benim en azından beynimin içine bir çip takılacağı konusunda bir kaygım yok.</p>

  <p>“Televizyonda gösterilenler gibi değil," diyor Bay Stacy. “Kıvılcımlar, ışık çakmaları olmayacak -sadece bazı şeyleri yapamayacak.”</p>

  <p>Benim duyduğum -bizim duyduğumuz- PPD’de esas kişilik hükümsüz bırakılıyor ve kişinin programı uygulayanların söylediklerinden başka bir şey yapmamasını sağlayarak sözüm ona onu koruyorlar.</p>

  <p>“Sadece lastiklerin ve ön camın faturasını ödese olmaz mı?” diye soruyorum.</p>

  <p>“Yeniden yapar,” diyor Bay Stacy, bir tomar kağıdı karıştırırken. “Yeniden yapıyorlar. Bu kanıtlandı. Tıpkı senin otizmli biri olmaktan vazgeçemeyeceğin gibi, o da kıskanç ve şiddet eğilimli bir olmaktan vazgeçemez. Bunu çocukken fark edebilselerdi belki o zaman... Hah, işte.” Bir form çıkarıyor. “Form bu. Dikkatle oku, X ile işaretli olan yeri imzala ve tarih at.”</p>

  <p>Antetli formu okuyorum. Formda Lou Arrendale olarak, daha önce hiç aklıma bile gelmeyen şeylerden şikayetçiyim. Sadece Don beni korkuttu ve canımı yakmaya çalıştı diye şikayetçi olsam, olmaz mı? Kasıtlı bir biçimde mala zarar vermekten, 250$ değerinde hırsızlıktan, patlayıcı üretilmesinden, patlayıcı yerleştirilmesinden, öldürmek amacıyla patlayıcı bir silahla saldırıdan şikayetçi görünüyorum- “Bu beni öldürebilir miydi?” diye soruyorum. “Burada ‘öldürmek amacıyla patlayıcı silah’ diyor.”</p>

  <p>“Patlayıcılar öldürücü silahlardır. Aslında bağlama şekli yüzünde zamanında patlamamış ve kullandığı patlayıcı miktarı fazla değil, ancak yine de ellerinin ve yüzünün bir bölümünü kaybedebilirdiniz. Bu da yasalara göre öldürücü sayılıyor.”</p>

  <p>“Bir aküyü alıp onun yerine patlayıcı koymanın birden fazla yasayı ihlal ettiğini bilmiyordum,” diyorum.</p>

  <p>“Çoğu suçlu da bilmez,” diyor Bay Stacy. “Ancak bu çok yaygındır. Diyelim ki, suçlu ev sahipleri yokken eve girdi ve eşyaları çaldı. Eve izinsiz girmekle ilgili başka, çalmakla ilgili başka bir yasa var.”</p>

  <p>Benim aslında Don’un patlayıcı üretmesiyle ilgili bir şikayetim yok çünkü bunu yaptığını bilmiyordum. Bay Stacy’ye bakıyorum; her şeye vereceği bir yanıtı olduğu çok açık ve onunla tartışmanın bir yararı olmayacak. Bir davranış biçiminden bu kadar çok şikayet çıkarılması pek adil değil, ancak insanlardan bu türde şeyler duymuştum.</p>

  <p>Form, Don’un yaptığı şeyleri daha az resmi olarak listelemeye devam ediyor: lastikler, ön cam, 262.37$ değerinde bir aküyü çalmak, kaportanın altına patlayıcı bir aygıt yerleştirmek ve park yerinde saldırı. Bu sırayla yazıldığında tüm bunları Don’un yaptığı, ciddi bir biçimde canımı yakmaya çalıştığı ve ilk olayın da bir uyarı olduğu açıkça anlaşılıyor.</p>

  <p>Yine de kavramak zor. Ne söylediğini, kullandığı sözcükleri biliyorum ancak bunlar anlamsız şeyler. O normal bir adam. Marjory’yle istediği gibi konuşabilirdi, konuştu da. Kendisinden başka hiçbir şey onun Marjory’yle arkadaş olmaktan alıkoymadı. Onun benden hoşlanması benim hatam değil. Marjory’nin benimle eskrim grubunda tanışmış olması da benim suçum değil; ben ondan önce gruba katılmıştım ve o gruba katılana kadar onu tanımıyordum.</p>

  <p>“Neden olduğunu bilmiyorum,” diyorum.</p>

  <p>“Ne?”</p>

  <p>"Bana neden bu kadar öfkelendiğini bilmiyorum,” diyorum.</p>

  <p>Başını bir tarafa doğru eğiyor. “Sana söylemiş,” diyor. “Ve sen de onun söylediklerini bana anlattın.”</p>

  <p>“Evet, ancak bunların bir anlamı yok,” diyorum. “Ben Marjory’den çok hoşlanıyorum ancak o benim kız arkadaşım değil. Onu hiç dışarı çıkarmadım. O da beni hiç dışarı çıkarmadı. Ben Don’un canını yakacak bir şey yapmadım.” Bay Stacy’yi, Marjory’yi yemeğe davet etmek istediğimi söylemek istemiyorum çünkü şimdiye kadar bunu neden yapmadığımı sorabilir ve ben buna yanıt vermek istemiyorum.</p>

  <p>“Belki senin için anlamı yok,” diyor, “ancak benim için var. Biz sürekli kıskançlığın öfkeye dönüştüğü birçok olay görüyoruz. Senin bir şey yapmana gerek yoktu; bu tamamen onunla ilgiliydi, tamamen içindekilerle ilgili.”</p>

  <p>“O normal biri,” diyorum.</p>

  <p>“Resmi olarak engelli olmayabilir, Lou ancak o normal değil. Normal insanlar başkalarının arabalarına patlayıcı bağlamaz.”</p>

  <p>“Onun deli olduğunu mu söylüyorsunuz?”</p>

  <p>“Buna mahkeme karar verecek,” diyor Bay Stacy. Başını sallıyor. “Lou, neden onun yaptıklarına bahane bulmaya çalışıyorsun?”</p>

  <p>“Çalışmıyorum... Yaptığının yanlış olduğuna katılıyorum ancak onu başka biri haline getirmek için beynine bir çip takılması...”</p>

  <p>Gözlerini deviriyor. “Lou, sizin gibi insanlar keşke -yani suçsuz insanlar- PPD’nin ne olduğunu gerçekten anlasalar. Bu onu bir başkası haline getirmiyor. Onu bir biçimde rahatsız eden insanlara zarar vermemesi için bu dürtülere sahip olmayan bir Don haline getiriyorlar. Bunu yeniden yapacaklarını bildiğimiz için bu yolla onları yıllarca kilit altında tutmak zorunda kalmıyoruz -onlar da yeniden yapmıyorlar. Bu daha önce yaptığımız şeyden çok daha insani bir yöntem yani onları daha beter bir hale getirecek bir ortamda onlardan daha beter adamların içinde kilit altında tutmuyoruz. Bu onun canını yakmaz, onu bir robota çevirmez; normal yaşantısını sürdürebilir... Sadece şiddet içeren suçlar işleyemez. Bu ölüm cezasının dışında bulabildiğimiz en iyi çözüm. Tabii Don’un sana yaptıkları ölüm cezasını gerektirmiyor.”</p>

  <p>“Yine de hoşuma gitmiyor,” diyorum. “Ben kimsenin beynime bir çip yerleştirmesini istemezdim.”</p>

  <p>“Bunlar yasal tedavi biçimleri,” diyor. Bunu biliyorum; ilaca dirençli nöbetleri, ya da Parkinson hastalığı ya da omurilik hasarları olan insanlar biliyorum: onlar için özel çipler ve bypass tedavileri geliştiriliyor ve bu iyi bir şey. Ancak PPD’den emin değilim.</p>

  <p>Yine de yasa yasadır. Formda bunun yanlış olduğuna dair bir şey yok. Don bütün bunları yaptı. Bunlar yüzünden polisi aradım, sonuncu olayda aramadım ancak kendileri zaten tanık oldu. Formun alt tarafında bir bölüm var, verdiğim ifadede doğruyu söylediğime yemin ettiğime dair bir bölüm. Orayı imzalıyorum, tarih atıyorum ve polis memuruna veriyorum.</p>

  <p>“Teşekkürler, Lou,” diyor. "Şimdi bölge savcısı seni görmek istiyor, sana bundan sonra olacakları anlatacak.”</p>

  <p>Bölge savcısı beyazlarla karışık siyah kıvırcık saçları olan orta yaşlı bir kadın. Masasının üzerindeki isim tabelasında, ASS’T BEATRICE HUNSTON yazıyor. Teni zencefilli çörek renginde. Ofisi benim işyerimdeki ofisimden büyük ve her tarafı kitaplarla dolu. Sırtlarında siyah ve kırmızı kareler olan eski kitaplar. Sanki kimse tarafından okunmamış gibi görünüyorlar; onların gerçek olup olmadıklarını merak ediyorum. Masaüstünde bir veri levhası var ve benim tarafımdan bakıldığında siyah görünmesine rağmen ondan yansıyan ışık çenesinin alt bölgesinin rengini komik bir biçimde değiştiriyor.</p>

  <p>“Hayatta olmanıza sevindim, Bay Arrendale,” diyor. “Şanslıymışsınız. By Donald Poiteau hakkındaki şikayetinizi imzaladığınızı duydum, doğru mu?”</p>

  <p>“Evet,” diyorum.</p>

  <p>“Şimdi bundan sonra olacakları anlatmama izin verin. Yasaya göre Bay Poiteau eğer isterse bir jüri mahkemesince yargılanabilir. Elimizde bütün bu olayları onun gerçekleştirdiğine dair yeterli kanıtımız var ve bunlar mahkemeye sunulacaklar. Avukatı büyük olasılıkla ona suçlamaları kabul etmesini tavsiye edecektir. Bunun ne demek olduğunu biliyor musunuz?”</p>

  <p>““Hayır,” diyorum. Bana anlatmak istediğini biliyorum. “Eğer mahkeme talep ederek mahkemeyi meşgul etmezse, ceza süresi iner PPD yani çipin yerleştirilmesi ve uyum sağlaması için gereken süre kadar azalır. Eğer mahkum edilirse en az beş yıl hapis cezası alır. Bu arada hapis cezasının ne anlama geleceğini öğreneceğinden bence suçunu kabul edecektir.”</p>

  <p>““Ancak mahkûm edilmeyebilir,” diyorum.</p>

  <p>Bölge savcısı bana gülümsüyor. “Artık böyle şeyler olmuyor,” diyor. “En azından elimizdeki kanıtlarla olmaz. Endişelenmenize gerek yok, artık size zarar veremeyecek.”</p>

  <p>Endişelenmiyorum. Bunu söyleyene kadar da endişelenmiyordum. Don, gözaltına alındığından beri onunla ilgili endişelenmiyorum. Eğer kaçarsa, endişelenirim. Ancak şu anda endişelenmiyorum.</p>

  <p>“Eğer mahkemeye gelmezse ve eğer avukatı suçu kabullenme pazarlığı yaparsa, o zaman sizi çağırmamıza gerek kalmayacak,” diyor. “Bunu birkaç gün içinde öğreniriz. Eğer mahkeme talebinde bulunursa tanık olarak çıkacaksınız. Bu da, ifadenizin hazırlanması ve daha sonra da mahkemede benimle ya da ofisimden birileriyle zaman geçirmek zorunda kalacağınız anlamına geliyor. Bunu anlıyor musunuz?”</p>

  <p>Ne dediğini anlıyorum. Söylemediği ya da bilmediği bir şey varsa o da işe gitmediğimde Bay Crenshaw’ın bana ne kadar öfkeleneceği. Umarım Don ve avukatı mahkeme konusunda ısrarcı olmazlar. “Evet,” diyorum.</p>

  <p>“İyi. PPD çipinin ortaya çıkmasıyla son on yılda tüm süreç değişti; her şey dosdoğru işliyor. Sadece birkaç olay mahkemeye taşınıyor. Kurbanlarla ve tanıklarla fazla zaman kaybedilmiyor. Bağlantıda olacağız, Bay Arrendale.”</p>

  <p>Sonunda savcılık binasından çıktığımda saat öğlene geliyor. Bay Aldrin bütün gün işe gitmeyebileceğimi söylemişti ancak Bay Crenshaw’ın bana öfkelenmek için bir neden bulmasını istemiyorum ve bu yüzden öğleden sonra çalışmak üzere ofise gidiyorum. Bilgisayar ekranında biçim düzenlerini eşleştirme konusunda bir test oluyoruz. Hepimiz bu konuda çok hızlıyız ve çabucak bitiriyoruz. Diğer testler de kolay ancak sıkıcı. Sabah çalışmadığım süreyi kapatmıyorum çünkü bu benim suçum değildi.</p>

  <p>&nbsp;</p>

  <p style="text-align: center;"><img alt="Asiz" src="../Images/Asiz.png" /></p>

  <p>&nbsp;</p>

  <p>ESKRİME GİTMEDEN ÖNCE TELEVİZYONDAKİ BİLİM PROGRAMINI İZLİYORUM ÇÜNKÜ BU UZAY ÜZERİNE BİR PROGRAM. Bir konsorsiyum, yeni bir uzay üssü inşa ediyorlar. Tanıdığım bir logo görüyorum; çalıştığım şirketin uzay merkezli faaliyetlerde bulunduğunu bilmiyordum. Sunucu bunun milyarlarca dolara mal olacağını ve diğer yüklenici şirketleri açıklıyor.</p>

  <p>Belki de Bay Crenshaw’ın giderleri kısmak için ısrar etmesinin nedeni budur. Şirketin uzayda yatının yapması bence iyi bir şey, keşke benim de uzaya gitme fırsatım olsaydı. Otizmli olmasaydım, belki astronot ya da uzay bilimcisi olabilirdim. Ancak şimdi tedaviyle değişsem bile yeniden eğitim almam için artık çok geç.</p>

  <p>Belki de insanlar daha önce alamadıkları eğitimleri alabilmek için hayatlarını uzatmak anlamında ömür boyu süren tedaviler alıyorlar. Gerçi bu çok pahalı bir tedavi. Çoğu insan karşılayamaz.</p>

  <p>&nbsp;</p>

  <p style="text-align: center;"><img alt="Asiz" src="../Images/Asiz.png" /></p>

  <p>&nbsp;</p>

  <p>VARDIĞIMDA TOM VE LUCIA’NIN EVİNİN ÖNÜNDE PARK ETMİŞ BİR ARABA GÖRÜYORUM. Marjory’nin arabası da orada. Koşmamış olmama rağmen kalbim daha hızlı atmaya başlıyor.</p>

  <p>Serin bir rüzgar esiyor. Serinlikte eskrim yapmak daha kolay ancak arka bahçede oturup sohbet etmek zor.</p>

  <p>İçeride Lucia, Marjory ve Susan konuşuyorlar. Ben girince susuyorlar.</p>

  <p>“Nasılsın, Lou?” diye soruyor Lucia.</p>

  <p>“İyiyim,” diyorum. Sanki dilim ağzımda şişiyor.</p>

  <p>“Don’un sana yaptıkları için üzgünüm,” diyor Marjory.</p>

  <p>“Bunları yapmasını ona sen söylemedin ki,” diyorum. “Senin suçun değil.” Bunu biliyor olmalı.</p>

  <p>“Onu demek istemedim,” diyor. “Sadece senin adına üzüldüm.”</p>

  <p>“Ben iyiyim,” diyorum yine. “Buradayım, şey değilim-” Söylemesi zor. “Nezarette değilim,” diyorum, <i>ölü değilim,</i> demekten kaçınarak. “Bu zor bir şey -beynine bir çip takılacağını söylüyorlar.”</p>

  <p>“Umarım takarlar,” diyor Lucia. Kaşlarını çatarak yüzünü asıyor. Susan da başını sallıyor ve duyamadığım bir şeyler söyleniyor.</p>

  <p>“Lou, bunun olmasını istemiyor gibi görünüyorsun,” diyor Marjory.</p>

  <p>“Bence bu korkunç bir şey,” diyorum. “Bir hata yaptı ancak onu bir başkasına dönüştürmeleri bence çok korkunç.</p>

  <p>“Senin düşündüğün gibi değil,” diyor Lucia. Gözlerini bana dikiyor. Onun herkesten daha iyi anlaması gerek; deneysel tedavi konusunu biliyor; Don’un başka birine dönüştürülmesinin beni neden rahatsız ettiğini biliyor. “Bir hata yaptı -hem de büyük bir hata. Seni öldürebilirdi, Lou. Seni öldürmüş olabilirdi, engellenmiş olmasaydı. Onu bir kase pudinge dönüştürseler yeridir, ancak o çipin tek yaptığı şey onun bir daha başka birine zarar vermesini engellemek.”</p>

  <p>Bu o kadar basit değil. Tıpkı bir sözcüğün bir cümlede farklı, bir başkasında daha farklı bir anlam ifade edeceği gibi ya da tonlamayla anlamının değiştirilebileceği gibi bir şey. Bu yüzden bir hareket koşullara göre yararlı ya da zararlı olabilir. PPD çipi, insanlara neyin zararlı ya da neyin yararlı olacağı konusunda karar verme becerisi vermiyor; isteği ya da girişimi ortadan kaldırarak zararlı hareketler yapmasını engelliyor. Bu aynı zamanda Don’un zaman zaman iyi şeyler yapmasını da engelleyecek. Bunu ben bile biliyorum ve Lucia’nın da bildiğinden eminim ancak bir nedenle bunu göz ardı ediyor.</p>

  <p>“Bu grupta ona bu kadar güvenmiş olmama şaşırıyorum.” diyor. "Böyle bir şey yapabileceğini asla düşünmemiştim. Adi bir hainmiş; onun kafasını kendi ellerimle koparabilirim.”</p>

  <p>İçimden bir ses, Lucia’nın şu anda benim hislerimden çok kendisininkileri düşündüğünü söylüyor. Don, onu kandırdığı için kalbi kırk; onu aptal yerine koyduğunu düşünüyor ve aptal yerine konmak istemiyor. Akıllı olmakla gurur duyuyor. Ona zarar verdiği için Don’un cezalandırılmasını istiyor.</p>

  <p>Bu hoş bir tutum değil ve Lucia’nın böyle yapabileceğini düşünmezdim. Onun Don’u tanımış olması gerektiğini düşündüğü gibi ben de onu mu tanımalıydım? Eğer normal insanlar diğerleriyle ilgili her şeyi, tüm sırları bilmeyi bekliyorlarsa buna nasıl katlanacaklarını düşünüyorlar?</p>

  <p>"İnsanların aklını okuyamazsın, Lucia,” diyor Marjory.</p>

  <p>“Bunu biliyorum!” Lucia tuhaf hareketler yapıyor, parmaklarıyla fiske atarak saçlarını savuruyor. “Lanet olsun -aptal yerine konmaktan nefret ediyorum ve o bana bunu yaptı.” Bana bakıyor. “Özür dilerim, Lou, bencilce davranıyorum. Önemli olan sensin ve senin nasıl olduğun.”</p>

  <p>Birkaç dakika önceki öfkeli bir kişiliğinden normal kişiliğine -genel kişiliğine- geçişini izlemek aşırı doymuş çözeltide oluşan bir kristal küreyi izlemek gibi bir şey. Ne yaptığını anlamış olmasına seviniyorum ve bir daha yapmamasını umuyorum. Kendini çözülmesi başkalarını çözümlemesinden daha yavaş oluyor. Acaba normal insanlarının kendi içlerine bakması otizmli insanlarınkinden daha mı uzun sürüyor yoksa beyinlerimiz bu konuda aynı hız da mı çalışıyor? Acaba kendi kişilik analizini yapması için Marjory’nin söylediklerine mi ihtiyacı vardı?</p>

  <p>Marjory’nin benimle ilgili gerçekten ne düşündüğünü merak ediyorum. Şu anda Lucia’ya bakıyor, ara sıra da bana da kaçamak bakışlar atıyor. Saçları o kadar güzel ki... kendimi onun saçlarının rengini, saçlarındaki farklı renklerin oranını ve hareket ettikçe ışığın saçları üzerinde yer değiştirişini analiz ederken buluyorum.</p>

  <p>Yere oturuyorum ve esneme hareketlerimi yapmaya başlıyorum. Bir süre sonra kadınlar da esneme hareketlerine başlıyorlar. Kaslarım gergin; ancak birkaç defada alnımı dizlerime değdirebiliyorum. Marjory hala yapamıyor; saçları aşağı düşüyor, dizlerine dokunuyor ancak alnı dizlerine on santim bile yaklaşmıyor.</p>

  <p>Esneme hareketlerimi bitirdiğimde ayağa kalkıyorum ve malzemeleri almak için odaya gidiyorum. Tom, Max ve turnuvadaki hakemle birlikte, Simon’la birlikte dışarıda. Işık halkaları bahçenin tam ortasında geniş bir aydınlık ve diğer yerlerde de gölgeler oluşturuyor.</p>

  <p>“Merhaba, dostum,” diyor Max. Bahçeye gelen her erkeğe dostum diye hitap eder. Bu saçma bir şey ancak o böyle biri. “Nasılsın?”</p>

  <p>‘İyiyim,” diyorum.</p>

  <p>“Onu püskürtmek için eskrim tekniğini kullanmışsın,” diyor. “Keşke görebilseydim.”</p>

  <p>Şu anda ne düşünürse düşünsün, gerçek hayatta bence Max orada olmak istemezdi.</p>

  <p>“Lou, Simon seninle maç yapmak istiyor,” diyor Tom. Neyse o bana nasıl olduğumu sormuyor.</p>

  <p>“Tabii,” diyorum. “Maskemi takayım.”</p>

  <p>Simon, Tom kadar uzun boylu ve zayıf değil. Kapitoneden eski bir eskrim ceketi var, tıpkı geleneksel turnuva ceketlerine benziyor ancak yer yer yeşil benekleri var. “Teşekkürler,” diyor. Ve sonra sanki ceketinin rengine baktığımı anlamış gibi, “Kız kardeşim bir zamanlar kostüm niyetine yeşil bir ceket istemişti -ancak sonradan eskrimde, giysi boyamaktan daha başarılı olduğu anlaşıldı. İlk boyandığında daha berbat görünüyordu; neyse ki rengi soldu.”</p>

  <p>“Daha önce hiç yeşil eskrim ceketi görmemiştim,” diyorum.</p>

  <p>“Kimse görmemiştir,” diyor. Maskesi de kullanmaktan, eskimişlikten sararmış sıradan bir maske. Eldivenleri kahverengi. Maskemi takıyorum.</p>

  <p>“Hangi silahları tercih edersiniz?” diye soruyorum.</p>

  <p>“Senin favorin hangisi?” diye soruyor.</p>

  <p>Benim favorim yok; her silahın ve kombinasyonun kendisine göre beceri biçim düzeni var.</p>

  <p>“Epe ve kılıç dene,” diyor Tom. “Bunu izlemek keyifli olacak.”</p>

  <p>Epemi ve kılıcımı alıyorum ve en rahat biçimde tutana kadar onları elimde çeviriyorum -onları güçlükle elimde hissedebiliyorum, zaten doğrusu da bu. Simon’ın epesinin çan şeklinde bir koruması var, ancak kılıcının koruması daha basit bir halka. Eğer savuşturmaları iyi değilse, onun eline kolaylıkla tuş yapabilirim. Tuşlarımı sayıp saymayacağını merak ediyorum. O bir hakem: elbette dürüst olacaktır.</p>

  <p>Dizlerini kırmış, rahat görünüyor, tıpkı uzun zamandır eskrim yapan biri gibi. Selam veriyoruz; selamın ardından kılıcı vızıldayarak aşağı iniyor. Midemin kasıldığını hissediyorum. Bundan sonraki hareketini merak ediyorum. Daha başka bir şey düşünmeme fırsat vermeden kolunu tamamen uzanmış, arkada kalan bacağı düz bir biçimde bana doğru hamle yapıyor; bu, bizim bu bahçede hiç yapmadığımız bir şey. Arkaya doğru eğilerek kılıcımı aşağı indirip, yukarı kaldırarak onu savuşturmaya ve onun kılıcının üstüne dayamaya çalışıyorum -ancak çok hızlı, en az Tom kadar hızlı ve hemen kılıcını havaya kaldırarak beni savuşturuyor. Hamleden çok çabuk kurtuluyor ve ben onun bir anlık hareketsizliğinden yararlanamıyorum. Hemen gard pozisyonuna geçiyor.</p>

  <p>“İyi savuşturmaydı, ha? “diyor.</p>

  <p>Midem iyice kasılıyor ve bunun korku değil de heyecan olduğunu fark ediyorum. Tom’dan daha iyi olabilir. Kazanabilir ancak ben de bir şeyler öğrenirim. Yanlardan hamle yapıyor, ben de onu izliyorum. Birkaç hamle daha yapıyor, hepsi çok hızlı ve hepsini savuşturmayı beceriyorum, ancak hamle yapmıyorum. Biçim düzenini görmek istiyorum, çok farklı bir biçim düzeni var. Sürekli onu izliyorum. Alçak yüksek, yüksek alçak, alçak yüksek, alçak alçak, alçak yüksek, yüksek: diğerini bekliyorum, yeniden alçaldığında hamle yapıyorum ve bu defa beni savuşturamıyor, omzuna hafif bir tuş yapıyorum.</p>

  <p>“Güzel,” diyor geri çekilerek. “Mükemmel.” Tom’a bakıyorum, başını sallayarak sırıtıyor. Max ellerini başını üzerinde kenetlemiş; o da sırıtıyor. Biraz midem bulanıyor. Don’la park yerinde karşılaştığımızda onun yüzünü görmüştüm, ciğerlerinden çıkan havayı hissetmiş ve ona vurduğumda iki büklüm olduğunu görmüştüm. Başımı sallıyorum.</p>

  <p>“Sen iyi misin?” diye soruyor Tom. Bir şey söylemek istemiyorum. Devam etmek isteyip istemediğimi bilmiyorum.</p>

  <p>“Bir mola alabilirim," diyor Simon, gerçi daha karşılaşmaya başlayalı birkaç dakika oldu. Kendimi aptal gibi hissediyorum; bunu benim için yaptığını ve üzülmemen gerektiğini biliyorum ancak üzgünüm. Don’un ciğerlerinden boşalan nefesi, çıkardığı sesi, görüntüsünü ve hissettiklerin aklımdan çıkmıyor. Kafamın bir bölümünde kitapta hafıza, stres ve travma ile anlatılan şeyler var ancak daha büyük bir bölümünde sefillik, derin bir üzüntü, korku ve öfke birbirine sıkıca sarılmış durumda.</p>

  <p>Gözlerimi kırpıştırıp kafamda dalgalanan müziği duymaya çalışarak mücadele ediyorum. O karmaşık duygular dağılıyor ve kafamdan uçup gidiyorlar. “Ben... iyiyim..." diyorum. Konuşmak hala çok zor ancak kendimi daha iyi hissediyorum. Kılıcımı kaldırıyorum; Simon geriliyor ve o da kılıcını kaldırıyor.</p>

  <p>Yeniden selam veriyoruz. Bu defaki hamlesi yine çok hızlı ancak farklı; biçim düzenini kesinlikle anlayamıyorum ve buna rağmen hamle yapıyorum. Kılıcı, savunmamı aşıyor ve karnımın sol tarafına dokunuyor. “Güzel," diyorum.</p>

  <p>“Beni çok zorluyorsun," diyor. Selam veriyor ve bu defa ilk hamle yapan ben oluyorum. Tuş yapamıyorum, onun hamleleri benimkilerden daha hızlı; bir açıklık yakalamadan önce birkaç kez onu savuşturmak zorunda kalıyorum. Ben tuş yapamadan o benim sağ omzuma dokunuyor.</p>

  <p>“Kesinlikle çok zorluyorsun," diyor. “Lou, gerçekten iyi bir eskrimcisin. Bunu turnuvada da anlamıştım; turnuvaya ilk katılanlar kazanamaz, senin de ilk katılımında bazı sorunların oldu ancak ne yaptığını bildiğin anlaşılıyordu. Hiç klasik eskrim yapmayı düşündün mü?"</p>

  <p>“Hayır," diyorum. “Ben sadece Tom ve Lucia’yı tanıyorum-"</p>

  <p>“Düşünmelisin. Tom ve Lucia’nın arka bahçesinde eğitim vermeleri çoğundan daha iyidir-" Simon arkasında ona surat yapan Tom’a bakıp sırıtıyor. “Ancak bazı klasik teknikler ayak hareketlerini geliştirebilir. Sana son tuş yapmamın nedeni hızlı olmamla ilgili değildi, ayağımı doğru yere koyarak en iyi mesafeyi yakalamayı bilmemle ilgiliydi." Simon maskesini çıkarıyor, epesinin dış kapı askısına asıyor ve elini bana uzatıyor. “Bu keyifli karşılaşma için teşekkürler, Lou. Nefesimi toparladığımda belki bir maç daha yaparız.“</p>

  <p>“Teşekkür ederim," diyorum ve elini sıkıyorum. Simon insanın elini Tom’dan daha güçlü sıkıyor. Ben de nefessiz kalıyorum; kılıcımı asıyorum ve maskemi boş sandalyelerden birinin altına koyup oturuyorum. Simon’un benden gerçekten hoşlanıp hoşlanmadığı merak ediyorum. Yoksa o da Don gibi daha sonra benden nefret mi edecek? Acaba Tom ona otizmli olduğumu söyledi mi?</p>
</body>
</html>
