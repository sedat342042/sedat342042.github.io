<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h1>ALTI</h1>

  <p>BU HİSSETTİKLERİMİN NORMAL İNSANLARIN ÂŞIK OLDUĞUNDA HİSSETTİKLERİYLE AYNI OLUP OLMADIĞINI MERAK EDİYORUM. Okulda İngilizce derslerinde aşık insanlarla ilgili birkaç hikaye duymuştuk ancak öğretmenlerimiz bunların gerçekçi olmadığını söylemişti. O zaman sormamıştım çünkü umursamıyordum. Aptalca olduğunu düşünüyordum. Sağlık dersindeki Bay Neilson, bunun aptalca şeylerle değil, hormonlarla ilgili olduğunu söylemişti. Cinsel ilişkiyi anlatma tarzı, keşke alt tarafımda hiçbir şey olmasa dememe neden olmuştu, tıpkı oyuncak bir bebek gibi. <i>Şunu, şuraya</i> soktuğumu hayal edemiyorum. Ve insan bedeninin bölümleriyle ilgili sözcükler çok çirkin. Delinmek sözcüğü insanı incitiyor; kim delinmek ister ki? Sürekli dikenleri düşünüyorum. Diğer sözcüklerden ve resmi tıp sözcüğü, penisten daha iyi. İlişkinin adı da çirkin; bana acıyı hatırlatıyor. Bu kadar yakın olmayı düşünmek, bir başkasını nefesini solumak, bedeninin kokusunu almak... Mide bulandırıcı. Soyunma odasının kokusu bile iğrenç geliyordu, sürekli kusmak istiyordum.</p>

  <p>O zamanlar iğrençti. Şimdi... Marjory’nin eskrim yaparken bana gelen saçının kokusu ona daha yakın olma isteği uyandırıyor. Giysileri için kokulu sabun, deodorant olarak pudralı bir koku kullansa da, bir şey var... Ancak bu yine de berbat bir fikir. Bazı resimler gördüm; bir kadın bedeninin neye benzediğini biliyorum. Okuldayken oğlanların arasında çıplak dans eden ve erkeklerle seks yapan kadınların videoları dolaşırdı. Kadınlar bunu yaparken fazla ısınırlar ve terlerlerdi ve tıpkı doğa belgesellerindeki şempanzeler gibi farklı sesler çıkarırlardı. Önceleri bakmak isterdim çünkü bu konuda bir şey bilmiyordum -ailem evde böyle şeyler yapmazdı- ancak çok sıkıcıydı ve kadınların hepsi biraz kokmuş ya da öfkelenmiş gibi görünürlerdi. <i>Keyif alsalar mutlu görünürler,</i> diye düşünürdüm.</p>

  <p>Ben asla kimseyi korkutmak ya da öfkelendirmek istemem. Korkmuş insanlar hata yaparlar. Öfkelenmiş insanlar hata yaparlar. Bay Neilson cinsel duygulara sahip olmanın normal olduğunu söylemişti ancak bunların nasıl duygular olduğunu açıklamamıştı, en azından benim anlayacağım biçimde. Benim bedenim de diğer oğlanlarınki gibi gelişti; kasıklarımda büyümeye başlayan koyu renkli tüyleri gördüğümde ne kadar şaşırdığımı hatırlıyorum. Öğretmenimiz spermler ve yumurtalarla bir tohumdan neler olabileceği hakkında bilgi vermişti. O tüyleri gördüğümde birilerinin bu tüylerin çıkması için oraya tohum ektiğini düşünmüştüm ve bunun nasıl olduğunu anlayamamıştım. Annem bana bunu ergenlik olarak açıklamış ve aptalca bir şey yapmamamı söylemişti.</p>

  <p>Bunların ne tür duygular olduğunu asla anlayamadım, sıcağı ya da soğuğu hisseden bedensel duygular mı yoksa mutluluğu ya da üzüntüyü hisseden beyinsel duygular mı? Çıplak kızların resimlerini gördüğümde bazen bedensel duygularım oldu ancak beyinsel olarak hissettiğim tek şey iğrençlikti.</p>

  <p>Marjory’yi eskrim yaparken gördüm ve bundan zevk aldığını biliyorum ancak çoğunlukla gülümsemiyor. Gülen bir yüzün mutlu bir yüz olduğunu söylerler. Yoksa yanılıyorlar mı? Belki de zevk alıyordur?</p>

  <p>Tom ve Lucia’nın evine gittiğimde Lucia bana dışarıda bekleyebileceğimi söylüyor. Mutfakta bir şeyler yapıyor; tavaların sesini duyabiliyorum. Baharatların kokusunu alıyorum. Henüz başka kimse gelmemiş.</p>

  <p>Tom kılıcının tırtıklarını zımparalıyor. Ben de esneme hareketlerine başlıyorum. Ailem öldüğünden beri tanıdığım, uzun süredir evli tek çift onlar ve ailem yaşamadığı için evliliğin nasıl bir şey olduğunu onlara soramam.</p>

  <p>“Bazen Lucia’yla birbirinize öfkeleniyorsunuz,” diyorum, bana öfkelenip öfkelenmediğin görmek için Tom’un yüzüne bakıyorum.</p>

  <p>“Evli insanlar zaman zaman tartışır,” diyor Tom. “Yıllarca bir insana bu kadar yakın yaşamak kolay değil.”</p>

  <p>“Peki-” Söylemek istediğim şeyi nasıl söyleyeceğimi bilmiyorum. "Lucia sana öfkelendiğinde... sen ona öfkelendiğinde... bu birbirinizi sevmediğiniz anlamına mı geliyor?”</p>

  <p>Tom şaşırmış görünüyor. Sonra gülüyor ancak bu gergin bir gülüş. “Hayır ama bunu anlatmak zor, Lou. Birbirimizi seviyoruz; birbirimize kızdığımızda bile birbirimizi seviyoruz. Sevgi kızgınlığın ötesindedir, tıpkı bir perdenin arkasındaki bir duvar ya da üzerinden fırtına geçen bir arazi gibidir. Fırtına biter, arazi yerinde kalır.”</p>

  <p>“Eğer bir fırtına varsa,” diyorum, “bazen sel de olur ya da bir ev yerle bir olur.”</p>

  <p>“Evet ve bazen, eğer sevgi yeterince güçlü değilse ya da öfke yeterince güçlüyse, insanlar birbirlerini sevmekten vazgeçerler. Ama biz vazgeçmedik.”</p>

  <p>Nasıl bu kadar emin olduğunu anlamıyorum. Lucia son üç ayda sıkça öfkelendi. Tom onun kendisini hala sevdiğini nereden bilebilir?</p>

  <p>“İnsanlar bazen kötü dönemler geçirirler,” diyor Tom, sanki ne düşündüğümü anlamış gibi. “Lucia son zamanlarda işle ilgili bir konudan dolayı gergin. Bir de senin şu deneysel tedaviyi görmen konusundaki baskıyı duyunca iyice öfkelendi.”</p>

  <p>Normal insanların işle ilgili sorun yaşadıklarını daha önce hiç duymamıştım. Tanıdığım normal insanlar uzun zamandır aynı işte çalışıyorlar. Normal insanların ne tür sorunları oluyor acaba? Başlarında istemedikleri bir ilaç tedavisini almalarını isteyen bir Bay Crenshaw olamaz. Onları işyerinde ne öfkelendiriyor acaba?</p>

  <p>“Lucia işle ve benimle ilgili öfkeli, öyle mi?”</p>

  <p>“Kısmen evet. Bir sürü şey üst üste geldi.”</p>

  <p>“Lucia öfkeli olduğunda rahatsız edici bir durum oluyor,” diyorum.</p>

  <p>Tom’dan gülmeyle karışık tuhaf bir ses çıkıyor. “Bunu tekrar söyleyebilirsin,” diyor. Bunun, söylediğim şeyi tekrar söyleyebileceğim anlamına gelmediğini biliyorum ama yine de “Sana katılıyorum” ya da “Haklısın” demek yerine böyle bir şey söylemenin saçma olduğunu düşünüyorum.</p>

  <p>“Turnuva konusunu düşündüm,” diyorum. “Bir karar verdim-”</p>

  <p>Marjory bahçeye geliyor. Diğer insanlar geçiş için yan bahçeyi kullanırken, o her zaman evin içinden geçmeyi tercih ediyor. Marjory tıpkı Lucia’nın Tom’a öfkelendiği gibi ya da Tom ve Lucia’nın Don’a öfkelendiği gibi bana öfkelense nasıl olurdu, diye merak ediyorum. İnsanlar bana öfkelendiğin de üzülüyorum, bunlar sevmediğim insanlar olsa bile. Sanırım Marjory’nin bana öfkelenmesi ailemin bile öfkesinden daha kötü hissettirirdi.</p>

  <p>“Peki, kararın...” Tom tam olarak sormuyor sonra başını kaldırıp Marjory’ye bakıyor. “Ah. Evet?”</p>

  <p>“Denemek istiyorum,” diyorum. “Hala şansım varsa.”</p>

  <p>“Oh,” diyor Marjory. “Turnuvaya katılmaya mı karar verdin, Lou? Senin adına sevindim!”</p>

  <p>“Elbette şansın var,” diyor Tom. “Ama şimdi benim standart birinci öğüdümü dinlemen gerekecek. Sen malzemelerini al, Marjory; Lou’nun dikkatini vermesi gerekiyor.”</p>

  <p>Vermesi gereken kaç öğüt var ve turnuvaya katılmak için öğüt sayısına neden ihtiyacım var, merak ediyorum. Marjory eve giriyor ve artık Tom’u dinlemek daha kolaylaşıyor.</p>

  <p>“Öncelikle, şu andan itibaren elinden geldiğince daha çok çalışmalısın. Son güne kadar, mümkünse her gün. Eğer buraya gelemezsen, esneme hareketlerini, bacak ve hedef çalışmalarını evde yapmalısın.”</p>

  <p>Tom ve Lucia’nın evine her gün gelebileceğimi sanmıyorum. O zaman çamaşır, alışveriş ve araba yıkama işlerini nasıl yaparım? “Bunları kaç kez yapmalıyım?”</p>

  <p>“Ne kadar zaman ayırabilirsen, tabii kendine zarar vermeden,” diyor Tom. “Sonra, bir hafta kala, bütün malzemelerini kontrol et. Sen malzemelerini düzgün kullanıyorsun ama yine de kontrol etmek her zaman iyidir. Bunu birlikte yaparız. Yedek bir kılıcın var mı?”</p>

  <p>“Hayır... Sipariş vereyim mi?”</p>

  <p>“Evet, tabii karşılayabiliyorsan. Yoksa benimkilerden birini alabilirsin.”</p>

  <p>“Sipariş verebilirim.” Bu bütçemde yoktu ancak şu an bütçem bunun için yeterli.</p>

  <p>“Peki, o zaman. Malzemelerini her zaman kontrol altında, temiz ve toplamaya hazır biçimde tut. Bir gün önce çalışmayı bırak -dinlenmeye ihtiyacın var. Malzemelerini topla sonra da yürüyüş ya da başka bir şeyler yap.”</p>

  <p>“Sadece evde kalamaz mıyım?”</p>

  <p>“Kalabilirsin ama hareket etmek iyidir, tabii aşırıya kaçmadan. Güzel bir akşam yemeği ye; her zamanki saatinde yat.” Bu planın işe yarayacağını biliyorum ancak hem Tom’un istediklerini yapmak hem de işe gitmek ve yapmam gereken diğer işlerimi yapmak zor olacak. Televizyon izlemesem ya da nette arkadaşlarımla oyun oynamasam da, genellikle yaptığım gibi Merkez’e gitmesem de olur.</p>

  <p>“Burada... Çarşamba akşamları dışında da eskrim dersi vereceksin, değil mi?”</p>

  <p>“Turnuvaya katılan öğrenciler için evet,” diyor Tom. “Salı hariç her akşam gelebilirsin. O bizim özel gecemiz.”</p>

  <p>Yüzümün ısındığını hissediyorum. İnsanın özel bir gecesinin olması nasıl bir şey acaba? “Salı akşamları alışveriş yapıyorum,” diyorum.</p>

  <p>Marjory, Lucia ve Max evden çıkıyorlar. “Bu kadar konuşma yeter,” diyor Lucia. “Gözünü korkutacaksın. Sakın giriş formunu unutma.”</p>

  <p>“Giriş formu!” Tom elini alnına vuruyor. Bir şey unuttuğu zaman hep bunu yapar. Neden olduğunu bilmiyorum. Ben yaptığımda hatırlamama yardımı olmuyor. Eve giriyor. Ben de esneme hareketlerimi bitiriyorum ancak diğerleri daha yeni başlıyor. Susan, Don ve Cindy yan bahçeden geçip geliyorlar. Don, Susan’ın mavi çantasını taşıyor; Cindy’nin yeşil çantası var. Don malzemelerini almak için eve giriyor; Tom elinde doldurup, imzalamam için bir formla evden çıkıyor.</p>

  <p>Formun ilk bölümü kolay; isim, adres, telefon numarası, yaş, boy ve kilo. Yanında işaretli kutu bulunan “karakter” bölümüne ne yazacağımı bilmiyorum.</p>

  <p>“Onu atla,” diyor Tom. “O rol yapmak isteyen insanlar için.”</p>

  <p>“Bir oyunda mı?” diye soruyorum.</p>

  <p>“Hayır. Bütün gün boyunca tarihten kafalarında uydurdukları birini oynuyorlar. Yani sahte tarihten birini.”</p>

  <p>“Bu da başka bir oyun mu?” diye soruyorum.</p>

  <p>“Evet, kesinlikle öyle. Ve diğer insanlar da onlara o kişiymiş gibi davranıyor.”</p>

  <p>Okuldayken öğretmenlerime kafamdan uydurduğum kişiliklerden söz ettiğimde sinirlenirler ve raporuma not düşerlerdi. Tom’a normal insanların ve kendisinin bunu sıklıkla yapıp yapmadığını sormak istiyorum ancak onu sinirlendirmek istemiyorum.</p>

  <p>“Örneğin,” diyor Tom, “ben gençken Pierre Ferret adında bir karakterim vardı -kötü kardinale casusluk yapardı.”</p>

  <p>“Bir kuş nasıl kötü olabilir ki?” diye soruyorum.</p>

  <p>“Bu öteki kardinal,” diyor Tom. <i>“Üç Silahşörler'i</i> okumadın mı?”</p>

  <p>“Hayır,” diyorum. <i>Üç Silahşörler’i</i> daha önce duymadım bile.</p>

  <p>“Oh, şey, çok seversin,” diyor. “Ama şimdi bütün hikayeyi anlatmak uzun sürer -hikayede kötü kardinal, aptal bir kraliçe ve ondan daha aptal bir kral, D’Artagnan’ın dışında dünyanın en iyi üç silahşörü vardı. Doğal olarak bizim gruptakilerin yarısı silahşör olmak istemişti. Ben genç ve asiydim, bu yüzden kardinalin casusu olmak istemiştim.”</p>

  <p>Tom’u casus olarak hayal edemiyorum. Tom’u Pierre Ferret olarak ya da insanları Tom yerine ona böyle seslenirken de hayal edemiyorum.</p>

  <p>“Ve Lucia,” diye devam ediyor. “Lucia da beni bekleyen leydiyi çok iyi canlandırmıştı.”</p>

  <p>“Hiç başlama,” diyor Lucia. Neye başlamaması gerektiğini söylemiyor ancak gülüyor. “Artık bunun için fazla yaşlıyım,” diyor.</p>

  <p>“İkimiz de öyle,” diyor Tom. Sesinde bir ciddiyet yok. İç geçiriyor. “Ama senin bir karaktere ihtiyacın yok, Lou, tabii bir günlüğüne bir başkası olmak istemiyorsan.”</p>

  <p>Ben başkası olmak istemiyorum. Lou olmak zaten yeteri kadar zor.</p>

  <p>Karakterle ilgili olan tüm bölümleri geçiyorum ve alttaki Geleneksel Uyarı’yı okuyorum. Kalın harflerle böyle yazılmış ancak tam olarak ne anlama geldiğini bilmiyorum. İmzamı atarak eskrimin tehlikeli bir spor olduğunu ve yaralanma söz konusu olduğunda bundan organizasyon yetkililerinin sorumlu tutulamayacağını ve bu yüzden onlara dava açamayacağımı kabul etmiş oluyorum. Dahası bu sporun kurallarına ve hakemlerin kararlarına uyacağımı da kabul etmiş oluyorum.</p>

  <p>İmzaladığım formu Tom’a veriyorum, o da Lucia’ya veriyor. Lucia iç geçirerek formu nakış çantasının içine koyuyor.</p>

  <p>&nbsp;</p>

  <p style="text-align: center;"><img alt="Asiz" src="../Images/Asiz.png" /></p>

  <p>&nbsp;</p>

  <p>PERŞEMBE AKŞAMLARI GENELLİKLE TELEVİZYON İZLERİM ANCAK TURNUVAYA KATILACAĞIM. Tom elimden geldiğince her gün çalışmamı söyledi. Üstümü değiştirip Tom ve Lucia’nın evine gidiyorum. Perşembe akşamı bu yolda araba kullanmak çok tuhaf geliyor. Gökyüzünün rengine, ağaçların üzerindeki yapraklara her zamankinden daha fazla dikkat ediyorum. Tom beni dışarı çıkarıyor ve ayak hareketi egzersizlerini yapmamı söylüyor; sonra da benimle savma/hamle kombinasyonları çalışıyor. Kısa zamanda nefesim kesiliyor. “Çok iyi,” diyor. “Böyle devam et. Buraya her gün gelemeyeceğini düşünerek evde yapabileceğin şeyleri yaptırıyorum.”</p>

  <p>Başka kimse gelmiyor. Yarım saat içinde Tom maskesini takmış oluyor ve aynı hareketlerle yavaş ve hızlı kombinasyonları tekrarlıyoruz. Bu beklediğim bir şey değildi ancak bana ne kadar yardımcı olabileceğini anlıyorum. 8:30’da oradan ayrılıyorum ve eve döndüğümde arkadaşlarımla nette oyun oynamak için kendimi fazla yorgun hissediyorum. Sürekli eskrim yapmak sırayla maç yapmak ve diğerlerini izlemekten daha zormuş.</p>

  <p>Duş alıyorum, nazikçe yeni morluklarıma dokunuyorum. Yorgunluğuma ve sertleşmiş kaslarıma rağmen kendimi iyi hissediyorum. Bay Crenshaw yeni tedavi ve insanlar üzerinde uygulanmasına dair bir şey söylemedi henüz. Marjory turnuvaya katılacağımı duyunca “Senin adına sevindim!” dedi. Tom ve Lucia birbirlerine öfkeli değiller, en azından evliliklerini bitirecek kadar öfkeli değiller.</p>

  <p>Ertesi gün çamaşırlarımı yıkamam gerekiyor ancak bunu cumartesi temizlikten sonra yapacağım. Eskrim çalışmak için yine Tom ve Lucia’nın evine gidiyorum. Pazar günü, Cuma günü hissettiğim kadar yorgunluk hissetmiyorum pazartesi yine fazladan bir dersim var. Tom ve Lucia’nın özel günlerinin Salı olmasına seviniyorum çünkü alışveriş günümü değiştirmem gerekmiyor. Marjory bu defa markette yok. Don da öyle. Çarşamba günü her zaman olduğu gibi yine eskrime gidiyorum. Marjory gelmemiş; Lucia onun şehir dışında olduğunu söylüyor. Lucia bana turnuva için özel bir kostüm veriyor. Yeteri kadar iyi olduğum için Tom bana Perşembe akşamı gelmememi söylüyor.</p>

  <p>Cuma sabahı 8:53’te Bay Crenshaw toplanmamızı istiyor ve bir duyuru yapacağını söylüyor. Midem allak bullak oluyor.</p>

  <p>“Hepiniz çok şanslısınız,” diyor. “Bugünkü zorlu ekonomik şartlara rağmen, dürüstçe söylemeliyim ki, bunun mümkün olabileceğine ben bile çok şaşırdım ancak... size hiçbir maliyeti olmayacak yepyeni bir tedavi görme şansı yakaladınız.” Ağzı kocaman bir sırıtmayla geriliyor; bunu yapmak için çaba gösterirken yüzü parlamaya başlıyor.</p>

  <p>Bizim gerçekten aptal olduğumuzu düşünüyor olmalı. Başımı çevirmeden görebileceğim Cameron’a sonra Dale’e sonra da Chuy’a bakıyorum. Onların da gözleri hareket halinde.</p>

  <p>Cameron tekdüze bir sesle konuşmaya başlıyor. “Cambridge’ de geliştirilen ve bir hafta önce <i>Nörobilim</i> dergisinde yayınlanan deneysel tedaviden mi söz ediyorsunuz?”</p>

  <p>Crenshaw’ın rengi atıyor ve yutkunuyor. “Size bundan kim söz etti?”</p>

  <p>“İnternette dolaşıyordu,” diyor Chuy.</p>

  <p>“Bu-bu-” Crenshaw duraksıyor ve bize bakıyor. Sonra dudaklarını yeniden bir gülücükle biçimlendiriyor. “Her ne olursa olsun, bu yeni bir tedavi ve siz bunu herhangi bir bedel ödemeden görebileceksiniz.”</p>

  <p>“Ben istemiyorum,” diyor Linda. “Benim tedaviye ihtiyacım yok; ben halimden memnunum.” Dönüp ona bakıyorum.</p>

  <p>Crenshaw kıpkırmızı oluyor. “Memnun <i>değilsin,”</i> diyor, sesi giderek yükselip, sertleşiyor. “Ve sen normal değilsin. Sen otizm hastasısın, engellisin, özel koşullarla işe alındın.”</p>

  <p>“‘Normal’ daha uygun bir sözcük,” diyor Chuy ve Linda bir ağızdan. Hafiften sırıtıyorlar.</p>

  <p>“Uyum sağlamalısınız,” diyor Crenshaw. “Sonsuza kadar ayrıcalık görmeyi bekleyemezsiniz, özellikle de normal olmanızı sağlayacak bir tedavi varken. O spor salonu ve özel ofisler, o müzikler ve o akıl almaz dekorasyonlar -normal olabilirsiniz ve böylece hiçbirine ihtiyacınız kalmaz. Bu çok masraflı. Çok anlamsız.” Sanki gidecekmiş gibi dönüyor ve sonra geri geliyor. “Buna bir son vermek gerek,” diyor. Sonra çıkıp gidiyor.</p>

  <p>Birbirimize bakıyoruz. Birkaç dakika kimse konuşmuyor. Sonra Chuy, “Evet, sonunda oldu,” diyor.</p>

  <p>“Bunu yapmayacağım,” diyor Linda. “Beni zorlayamazlar.”</p>

  <p>“Zorlayabilirler,” diyor Chuy. “Bundan emin olamayız.”</p>

  <p>Öğle sonrasında, ofis içi postasıyla bir mektup alıyoruz, kağıda basılı bir mektup. Mektupta ekonomik baskı ve değişiklik ve rekabeti sürdürme ihtiyacı nedeniyle her bölümün çalışan sayısını düşürmesi gerektiği yazıyor. Araştırma protokollerin de aktif görev yapan çalışanlar bu kararın dışında kalacaklar, diyor mektupta. Diğerleri gönüllü olarak ayrıldıkları takdirde cazip tazminatlar alacaklarmış. Mektupta özellikle tedaviyi kabul etmemiz gerektiği yoksa işimizi kaybedeceğimizden söz edilmiyor ancak bence bu anlama da geliyor.</p>

  <p>Bay Aldrin öğleden sonra geç saatlerde bizim binaya geliyor ve hepimizi büyük salona çağırıyor.</p>

  <p>“Onları durduramadım,” diyor. “Denedim.” Yine annemin söylediklerini düşünüyorum: <i>Denemek yeterli değildir. Yapmak işe yarar.</i> Bay Aldrin’e bakıyorum, iyi bir adam ve açıkça anlaşılıyor ki, iyi olmayan Bay Crenshaw kadar güçlü biri değil. Bay Aldrin üzgün görünüyor. “Ben gerçekten üzgünüm,” diyor, “ama belki de böylesi en iyisi,” dedikten sonra gidiyor. Bunu söylemek çok aptalca. Böylesi nasıl en iyisi olabilir ki?</p>

  <p>“Konuşmalıyız,” diyor Cameron. “Ben ya da sizler, her ne istiyorsak, bunu konuşmalıyız. Ve başkalarıyla da konuşmalıyız -belki bir avukatla.”</p>

  <p>“Mektupta bu konunun ofis dışında konuşulmaması gerektiği yazıyor,” diyor Bailey.</p>

  <p>“O mektup bizi korkutmak için,” diyorum.</p>

  <p>“Konuşmalıyız,” diyor Cameron yeniden. “Bu akşam, iş çıkışı.”</p>

  <p>“Cuma akşamları çamaşırlarımı yıkıyorum,” diyorum.</p>

  <p>“Yarın Merkez’de...”</p>

  <p>“Yarın bir yere gideceğim,” diyorum. Hepsi bana bakıyorlar; başımı çeviriyorum. “Eskrim turnuvası var,” diyorum. Hiçbiri bu konuda bir şey sormayınca biraz şaşırıyorum.</p>

  <p>“Konuşacağız ve Merkez’dekilere de soracağız,” diyor Cameron. “Sana sonra bilgi veririz.”</p>

  <p>“Ben konuşmak istemiyorum,” diyor Linda. “Ben yalnız kalmak istiyorum.”Yürüyüp gidiyor. Üzgün. Hepimiz üzgünüz.</p>

  <p>Ofisime gidiyorum ve monitöre gözümü dikiyorum. Veriler anlamsız ve boş; ekranda sanki hiçbir şey yok gibi. Orada bir yerlerde bulmam ya da üretmem için maaş aldığım biçim düzenleri var ancak bugün görebildiğim tek şey etrafımı kapatmakta olan, her yandan hızlıca girdap yapan bir kapanın biçim düzeninden başka bir şey değil, o kadar hızlı ki çözümleyemiyorum.</p>

  <p>Kafamı bu akşam ve yarınki programıma vermeye çalışıyorum; Tom nasıl hazırlanmam gerektiğini söylemişti ve ben de bunu yapacağım.</p>

  <p>&nbsp;</p>

  <p style="text-align: center;"><img alt="Asiz" src="../Images/Asiz.png" /></p>

  <p>&nbsp;</p>

  <p>TOM ARABASINI LOU’NUN DAİRESİNİN BULUNDUĞU BİNANIN PARK YERİNE ÇEKTİ. Yıllardır Lou onun evine girip çıkmış olmasına karşın Lou’nun nerede oturduğunu daha önce hiç görmemiş olduğunu fark etmişti. Görünürde, geçen yüzyılda inşa edilmiş sıradan bir binaya benziyordu. Tahmin ettiği gibi, Lou zamanında hazırlanıp dışarı çıkmış, onları bekliyordu. Dinlenmişti, eğer gerginse de, öğütleri dinleyip iyi bir yemek yemiş ve güzel bir uyku çekmiş biri gibi görünüyordu. Lucia’nın bir araya getirmesinde yardımcı olduğu giysiyi giymişti; içinde pek rahat görünmüyordu ancak ilk giyenler hep aynı görünürlerdi.</p>

  <p>“Hazır mısın?” diye sordu Tom.</p>

  <p>Lou kontrol etmek için çevresine bakındı. “Evet. Günaydın, Tom. Günaydın, Lucia.”</p>

  <p>“Sana da günaydın,” dedi Lucia. Tom, Lucia’ya baktı. Lou konusunda zaten tartışmışlardı; Lucia, Lou’ya sorun yaratan insanlardan hoşlanmıyordu; ancak Tom, Lou’nun ufak tefek sorunlarla kendisinin başına çıkabileceğini biliyordu. Lucia’nın son günlerde Lou konusunda fazla gergin olduğunu düşünüyordu. O ve Marjory bir şeylerin peşindeydi ancak Lucia bu konuda bir şey söylemiyordu. Sadece bunun turnuvada patlak vermemesini umuyordu Tom.</p>

  <p>Yolda giderken oturduğu arka koltukta Lou oldukça sessizdi; Tom’un alıştığı gevezelerden daha sakindi. Sonra aniden konuşmaya başladı Lou. “Karanlığın hızını,” dedi “hiç merak ettiniz mi?”</p>

  <p>“Hı?” Kafası başka şeylerle meşgul olan Tom bir anda dikkatini ona verdi.”</p>

  <p>“Işığın hızı,” dedi Lou. “Boşluktaki ışığın hızı için bir değer var... ancak karanlığın hızı için...”</p>

  <p>“Karanlığın bir hızı yoktur,” dedi Lucia. “Işığın yokluğunda var olan şeydir -0 sadece yokluk için bir sözcüktür.”</p>

  <p>“Bence... bence hızı olabilir,” dedi Lou.</p>

  <p>Tom dikiz aynasından ona baktı; Lou’nun yüzü biraz hüzünlüydü. “Ne kadar hızlı olabileceği konusunda bir fikrin var mı?” diye sordu Tom. Lucia Tom’a baktı; Tom aldırmadı. Lucia Lou’nun sözcük oyunlarını hoş görmesinden endişe duyardı ancak Tom bunda bir sakınca görmüyordu.</p>

  <p>“Işığın olmadığı yerde karanlık var,” dedi Lou. “Işığın henüz gelmediği yerde. Daha hızlı olabilir -her zaman önde olabilir.”</p>

  <p>“Ya da tamamen hareketsiz olabilir çünkü zaten orada, yerinde,” dedi Tom. “O bir yer, bir hareket değil.”</p>

  <p>“O bir şey değil,” dedi Lucia. “O sadece bir soyutluk, ışığın yokluğu için bir sözcük. Hareketi olmaz...”</p>

  <p>“Eğer bu kadar ileri gideceksen,” dedi Tom, “ışık da bir tür soyutluktur. Bu yüzyılın başına kadar sadece hareket, cisim ve dalga içinde var olduğu söyleniyordu.”</p>

  <p>Tom bakmasa da sesinin tonundan Lucia’nın yüzünü buruşturduğunu görebiliyordu. “Işık gerçektir. Karanlık ışığın yokluğudur.”</p>

  <p>“Bazen karanlık daha karanlıktır,” dedi Lou. “Daha yoğundur.”</p>

  <p>“Karanlığın gerçek olduğuna inanıyor musun?” diye sordu Lucia, koltuğunda yan dönerek</p>

  <p>“Karanlık, ışığın yokluğuyla nitelenen doğal bir olaydır,” Lou’nun tekdüze bir tonla söylemesinden bunun bir alıntı olduğu anlaşılıyordu. “Bu, benim lisedeki genel bilim kitabımdan. Ancak insana gerçekten bir şeyler anlatmıyor. Öğretmenim gökyüzü yıldızlar içinde bile karanlık görünse de aslında ışık olduğunu söylerdi -yıldızlar her yöne ışık verir, bu yüzden ışık vardır; yoksa onları göremezdiniz.”</p>

  <p>“Mecazen,” dedi Tom, “bilgiyi ışık ve bilgisizliği de karanlık olarak düşünürsen, bazen karanlığın da gerçekten varlığı olabilir -ışığın olduğu gibi. Sadece bilgi eksikliğinden daha dokunulabilir, elle tutulabilir bir şey bu. Bilgisizliğe istem gibi bir şey. Bazı politikacılarla ilgili bir şeyleri açıklıyor.”</p>

  <p>“Mecazen,” dedi Lucia, “bir balinanın da çölün sembolü olduğunu söyleyebilirsin.”</p>

  <p>“Sen iyi misin?” diye sordu Tom. Göz ucuyla onun koltuğunda kıpırdandığını gördü.</p>

  <p>“Sadece biraz sinirlendim,” dedi Lucia. “Ve sen nedenini biliyorsun.”</p>

  <p>“Üzgünüm,” dedi Lou arkadan.</p>

  <p>“Sen neden üzülüyorsun?” diye sordu Lucia.</p>

  <p>“Karanlığın hızıyla ilgili konuşmamalıydım,” dedi Lou. “Seni sinirlendirdi.”</p>

  <p>“Beni sinirlendiren sen değilsin,” dedi Lucia. “Tom sinirlendirdi.”</p>

  <p>Rahatsız edici bir sessizlik arabayı sararken Tom sürmeye devam etti. Turnuvanın yapılacağı parka geldiklerinde, aceleyle Lou’nun kaydını yaptırma, malzemelerini kontrol etme ve ona çevreyi gezdirme işlerine girdi. Lucia arkadaşlarıyla konuşmaya gitti; Tom, hem kendisini, hem de Lou’yu üzen sinirinin geçmesini diledi.</p>

  <p>Yarım saat sonra Tom arkadaşları arasında kendini gevşemiş hissetti. Neredeyse herkesi tanıyordu; çevresinde bildik sohbetler dönüyordu. Kimin kiminle çalıştığı, bu turnuvaya kimlerin katıldığı, son turnuvada kimin kazandığı ya da kimin kaybettiği. Lou durumu iyi idare ediyor gibi görünüyordu, Tom’un tanıştırdığı insanlarla selamlaşıyordu. Tom ısınma hareketleri sırasında onun yanında oldu; sonra da ilk maçı için onu ringe getirmenin zamanı geldi.</p>

  <p>“Şimdi unutma,” dedi Tom, “puan kazanmanın tek yolu bir an önce hamle yapmak. Rakibin hamleni bilmiyor ve sen de onunkini bilmiyorsun ama sen daha hızlısın. Onu gardını aş ve onu çivile ya da en azından bunu dene. Bu onu şaşırtacaktır-”</p>

  <p>“Selam çocuklar,” dedi Don, Tom’un arkasından. “Şimdi geldim -dövüştü mü?”</p>

  <p>Lou’nun konsantrasyonunu bölmek konusunda Don’a güvenilebilirdi. “Hayır. Birazdan. Birazdan senin yanına gelirim.” Lou’ya döndü. “Başaracaksın, Lou. Sadece unutma -beşte üç yapsan bile çok iyi, bu yüzden sana tuş yapsa bile endişelenme. Yine de kazanabilirsin. Ve hakemleri din-” Ve vakit gelmişti, Lou döndü ve iplerle ayrılmış ringe doğru gitti. Tom bir anda kendisini telaş içinde buldu. Ya Lou’yu kapasitesinin üzerinde bir şey yapmaya itmişse?</p>

  <p>Lou geldiği ilk yılki gibi şaşkın görünüyordu. Gerçi duruşu doğruydu, sanki hiç kıpırdamayacak biri gibi dik ve kaskatıydı.</p>

  <p>“Sana söylemiştim,” dedi Don sessizce. “Bu ona fazla gelir; o-”</p>

  <p>“Kapa çeneni,” dedi Tom. “Seni duyacak.”</p>

  <p>&nbsp;</p>

  <p style="text-align: center;"><img alt="Asiz" src="../Images/Asiz.png" /></p>

  <p>&nbsp;</p>

  <p>DAHA TOM GELMEDEN HAZIRIM. Lucia’nın bir araya getirmemde yardımcı olduğu kostümü giyiyorum. Normal bir giysi gibi görünmüyor. Dizlerime kadar uzun çoraplar bacaklarımı sarıyor. Gömleğin kolları rüzgarda havalanıp, kollarımın üzerinde bir yukarı bir aşağı uçuşuyor. Kahve, ten ve koyu yeşil gibi hüzünlü renkler olsalar da beni bu giysinin içinde görselerdi, Bay Aldrin ve Bay Crenshaw’ın ne düşüneceğini bile umursamazdım.</p>

  <p>“Dakiklik krallara has bir nezakettir,” diye yazmıştı, dördüncü sınıf öğretmenim. Bunu bizim de defterlerimize yazmamızı istemişti. Ne demek olduğunu açıklamıştı. O zamanlar kralları ya da onların ne yaptığını neden umursamamız gerektiğini anlamamıştım ancak insanları bekletmenin kabalık olduğunu her zaman anlamışımdır. Tom da zamanında geliyor, beklemekten hoşlanmıyorum.</p>

  <p>Turnuvaya gidiş yolu beni korkutuyor çünkü Lucia ve Tom yine tartışıyorlar. Tom önemsiz olduğunu söylüyor ancak pek önemsiz olduğunu düşünmüyorum ve nedense bunun benim hatam olduğunu hissediyorum. Nedenini bilmiyorum. Lucia’nın işle ilgili bir şeye sinirleniyorsa, bunu konuşmak yerine neden Tom’u terslediğini anlamıyorum.</p>

  <p>Turnuva alanına geldiğimizde Tom arabayı çimenlerin üzerine, diğer araçların yanına park ediyor. Otomatik olarak arabalara bakıp, renklerini sayıyorum: on sekiz mavi, beş kırmızı on dört kahve ya da bej ya da ten rengi. Yirmi bir tanesinin tepesinde güneş paneli var. İnsanların çoğu köstüm giymiş. Hepsi de benimki kadar tuhaf ya da daha tuhaf. Bir adam kocaman, dümdüz ve tüylü bir şapka takmış. Bana yanlış gibi görünüyor. Tom öyle olmadığını, yüzlerce yıl önce insanların böyle giyindiklerini söylüyor. Kostümlerin renklerini de saymak istiyorum ancak çoğunun birden fazla rengi var, bu yüzden zor. İçi başka, dışı başka renklerdeki dalgalanan pelerinleri seviyorum. İçindeki insanlar hareket ettikçe helezonik biçimler alıyorlar.</p>

  <p>Önce uzun elbiseli bir kadının isimlerimizi listeden kontrol ettiği bir masaya gidiyoruz. Bize ortasında delikleri olan küçük metal dairelerden veriyor ve Lucia da cebinden kurdelalar çıkarıp bana yeşil olanını uzatıyor. “Bunu dairenin üzerine tak,” diyor, “sonra da boynuna as.” Sonra Tom beni, ismimi yine listeden kontrol eden, kabarık şortlu bir adamın bulunduğu başka bir masaya götürüyor.</p>

  <p>“Saat on on beşte çıkacaksın,” diyor. “Çizelge orada.” Yeşil ve sarı çizgileri olan bir tenteyi işaret ediyor. Çizelge birbirine bantla tutturulmuş kağıtlardan yapılmış ve üzerinde isimlerin yazılması için çizgiler var. Sadece sol taraftaki bölüm doldurulmuş. İsmimi ve rakibimin ismini buluyorum.</p>

  <p>“Şu anda saat dokuz otuz,” diyor Tom. "Gidip etrafa bir bakalım, sonra da sana ısınman için bir yer bulalım.”</p>

  <p>Sıram gelip işaretli alana çıktığımda kalbim deli gibi çarpıyor, ellerim titriyor. Burada ne yaptığımı bilmiyorum. Burada olmamalıydım. Biçim düzenini bilmiyorum. Sonra rakibim hamle yapıyor ve ben onu savıyorum. Bu iyi bir savma değil - yavaş kaldım- ancak bana tuş yapamadı. Derin bir nefes alıyorum ve onun hareketlerine ve biçim düzenine odaklanıyorum.</p>

  <p>Rakibim tuşumun farkına varmamış gibi görünüyor. Buna şaşırıyorum ancak Tom bana bazı insanların kendilerine yapılan tuşları fark etmeyebileceklerini söylemişti. Bazıları, <i>özellikle ilk maçlarıysa,</i> demişti, <i>hafif ya da orta tuşları fazla heyecanlı oldukları için hissetmezler.</i> Bu sana da olabilir, demişti. Bu yüzden bana daha sert tuşlar yapmam gerektiğini söylemişti. Yeniden deniyorum ve bu defa tam ben hamle yaparken karşımdaki hızla öne atılıyor ve ben de ona sert bir tuş yapıyorum. Kızıyor ve hakemle konuşuyor ancak hakem ona acele ettiği için bunun onun hatası olduğunu söylüyor.</p>

  <p>Sonunda yarışmayı kazanıyorum. Nefessiz kalıyorum ancak maç yüzünden değil. Bu çok farklı bir duygu ve ben bu farkın ne olduğunu bilmiyorum. Sanki yerçekimi değişmiş gibi kendimi daha hafif hissediyorum ancak bu Marjory’nin yanındayken hissettiğim hafiflik gibi değil. Bunun nedeni tanımadığım biriyle dövüşmüş olmam mı, yoksa kazanmam mı?</p>

  <p>Tom elimi sıkıyor. Yüzü ışıldıyor; sesi heyecanlı. “Başardın, Lou. Çok iyi bir iş çıkardı-”</p>

  <p>“Evet, iyi iş çıkardı,” diye araya giriyor Don. “Ve biraz da şanslıydın. Rakibini fazla izliyorsun, Lou. Bunu yaparken de hamlelerini açık ediyorsun-”</p>

  <p>“Don...” diyor Tom ancak Don konuşmaya devam ediyor.</p>

  <p>“Ve biri sana saldırdığında gardsız yakalanmamalısın.”</p>

  <p>“Don, o <i>kazandı.</i> İyi iş çıkardı. Kes artık.” Tom’un kaşları çatılıyor.</p>

  <p>“Evet, evet, kazandığını biliyorum, ilk maçında kazandığı için şanslı ama kazanmaya devam etmek istiyorsa-”</p>

  <p>“Don, sen gidip bize içecek bir şeyler al.” Tom artık iyice kızgın görünüyor.</p>

  <p>Don şaşkınlıkla gözlerini kırpıştırıyor. Tom’un ona verdiği parayı alıyor. “Oh-tamam. Hemen dönerim.”</p>

  <p>Artık kendimi hafif hissetmiyorum. Daha ağır hissediyorum. Bir sürü hata yaptım.</p>

  <p>Tom bana dönüyor; gülümsüyor. “Lou, bu gördüğüm en iyi karşılaşmalardan birisi,” diyor. Sanırım Don’un bana söylediklerini unutmamı istiyor ancak unutamam. Don arkadaşım; bana yardım etmeye çalışıyor.</p>

  <p>“B-bana söylediğin şeyi yapmadım. Önce sen hamle yap, demiştin--”</p>

  <p>“Ama yaptığın şey işe yaradı. Burada ölçü bu. Sen oraya çıkar çıkmaz bunun yanlış bir tavsiye olduğunu anladım.” Tom’un alnı kırışık, nedenini bilmiyorum.</p>

  <p>“Evet ama senin dediğini yapmış olsaydım ilk sayıyı alamazdı.”</p>

  <p>“Lou, beni dinle. Çok çok iyi bir iş çıkardın. İlk sayıyı aldı ama sen bırakmadın. Toparladın. Ve kazandın. Tuşlarını adil bir biçimde karşılamış olsaydı daha erken kazanmış olacaktın.”</p>

  <p>“Ama Don dedi ki-”</p>

  <p>Tom sert bir biçimde başını sallıyor. “Don söylediklerini unut,” diyor. “Don ilk maçında dağılmıştı. Tamamen dağılmıştı. Kaybettiği için o kadar öfkelendi ki, turnuvanın geri kalan bölümünü de mahvetti. Kaybedenler için düzenlenen rövanş maçına bile katılmadı-”</p>

  <p>“Teşekkürler,” diyor Don. Elinde üç soda kutusuyla geri dönmüş. İkisini elinden bırakıyor. “Senin insanların duyguları konusunda daha hassas olduğunu sanıyordum.” Sodasıyla birlikte çekip gidiyor.</p>

  <p>Tom iç geçiriyor. “Şey... bu doğruydu. Don’un seni üzmesine izin verme, Lou. Çok iyiydin; bugün turnuvayı kazanamayabilirsin -ilk kez katılanlar asla kazanamazlar- ama önemli bir duruş ve beceri sergiledin ve ben grubumuzda olduğun için gurur duyuyorum.”</p>

  <p>“Don gerçekten öfkelendi,” diyorum, arkasından bakarken. Bence Tom, Don’ın turnuvasıyla ilgili konuşmamalıydı. Tom yerdeki soda kutularını alıyor ve birini bana uzatıyor. Kapağını açınca köpürüyor. Onunki de köpürüyor ve parmaklarına bulaşan köpükleri yalıyor. Bunun uygun olup olmadığından emin değilim ancak ben de parmaklarımdaki köpükleri yalıyorum.</p>

  <p>“Evet ama Don şey... Don,” diyor Tom. “Bunu hep yapıyor; sen de gördün.”</p>

  <p><i>Bunu</i> derken tam olarak neyi kastettiğini anlamıyorum, Don’un başkalarına ne hata yaptığını söylemesi mi yoksa Don’un öfkelenmesi mi?</p>

  <p>“Bence benle dost olmak ve bana yardım etmek istiyor,“ diyorum. “Marjory’den hoşlanmasına rağmen. Ben de Marjory’den hoşlanıyorum ve o büyük olasılıkla Marjory’nin de ondan hoşlanmasını istiyor ama Marjory onun gerçek bir alçak olduğunu düşünüyor.”</p>

  <p>Soda Tom’un boğazına takılıyor ve öksürüyor. “Marjory’den hoşlanıyor musun? <i>Hoşlanma</i> yani bildiğimiz <i>hoşlanma, özel bir hoşlanma? ”</i></p>

  <p>“Ondan çok hoşlanıyorum,” diyorum. “Keşke-” Ancak bu dileğimi yüksek sesle söyleyemem.</p>

  <p>“Marjory’nin Don gibi biriyle bir deneyimi olmuştu,” diyor Tom. “Don’u ne zaman böyle saçma sapan davranırken görse, o adam aklına geliyor.”</p>

  <p>“O da eskrimci miydi?” diye soruyorum.</p>

  <p>“Hayır. İş yerinden tanıdığı biriydi. Don bazen onun gibi davranıyor. Marjory de bundan hoşlanmıyor. Elbette senden daha fazla hoşlanıyordur.”</p>

  <p>“Marjory, Don’un benimle ilgili hoş olmayan bir şey dediğini söyledi.”</p>

  <p>“Bu seni kızdırdı mı?” diye soruyor Tom.</p>

  <p>“Hayır... bazen insanlar bir şeyler söylerler çünkü anlamazlar. Ailem böyle derdi. Don da anlamıyor.” Sodamdan bir yudum alıyorum. Benim istediğim gibi soğuk değil ancak hiç yoktan iyidir.</p>

  <p>Tom sodasından büyük bir yudum alıyor. Ringte yeni bir karşılaşma başlıyor; oradan uzaklaşıyoruz. “Şimdi yapmamız gereken şey,” diyor Tom, konuyu değiştirerek, “galibiyetini yazmanla birlikte kaydettirmek ve bir sonraki karşılaşma için hazır olduğundan emin olmak.”</p>

  <p>Bir sonraki karşılaşmayı düşününce yorgun olduğumu fark ediyorum ve rakibimin bana tuş yaptığı yerlerdeki ezikleri hissediyorum. Şu anda eve gitmek ve olup biteni düşünmek istiyorum ancak dövüşmem gereken karşılaşmalar var ve ben Tom’un kalmamı ve turnuvayı bitirmemi istediğini biliyorum.</p>
</body>
</html>
