<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h1>ON SEKİZ</h1>

  <p>PAZAR GÜNLERİ, ÇOK AZ İNSAN İÇİN KUTSAL BİR GÜN OLMASINA RAĞMEN TOPLU TAŞIM SİSTEMİ HAFTA İÇİNDE OLDUĞU GİBİ İŞLEMİYOR. Eğer kiliseye arabayla gitmezsem, ya geç kalıyorum ya da erken varıyorum. Geç kalmak kabalıktır ve tanrıya kabalık etmek kabalıkların en büyüğüdür.</p>

  <p>Vardığımda kiliseyi çok sessiz buluyorum. Bu kilisede çok erken bir tören var, müziksiz ve müzikli olan ikincisi de 10:30’da başlıyor. Erken gelmeyi ve loş sessizlikte oturup gün ışığının renkli camlardan içeri girişini izlemeyi seviyorum. Şimdi yine loş sessizliğin içinde oturuyorum ve Don’la Majory’yi düşünüyorum.</p>

  <p>Tanrı yerine, Don ve Marjory’yi düşünmemem gerekiyor. Aklını tanrıya ver demişti, bu kilisenin eski rahibi, o zaman fazla hata yapmazsın. Kafamda Don’un silahının ucu görünmeyen silahı varken tanrıyı düşünmek çok zor. Tıpkı bir kara delik gibi yuvarlak ve karanlık. Bunun cazibesini hissedebiliyorum, namlu tıpkı bir kara delik gibi beni içine çekmek istiyor, kalıcı bir karanlığın içine. Ölümün içine. Hiçliğin içine.</p>

  <p>Ölümden sonra ne olduğunu bilmiyorum. Kutsal kitabın bir yerinde başka, diğer yerinde bana başka şeyler söylüyor. Bazı insanlar erdemlilerin kurtulacağını ve cennete gideceğini, bazıları da bunun için seçilmiş olmak gerektiğini söylüyor. Ben bunun tanımlayabileceğimiz bir şey olduğunu sanmıyorum. Şimdiye kadar bunu düşünmeye çalıştığımda, hep ışığın biçim düzeni gibi canlandırdım kafamda, güzel ve karmaşık, tıpkı her farklı dalga boyu için bir rengi olan astronotların uzay teleskoplarından aldığı resimler gibi.</p>

  <p>“Ancak artık, Don’un saldırısı sonrası, ışıktan daha hızlı olan karanlığı görüyorum, beni içine çekmek için, ışığın hızıyla yarışan silahın namlusundan beni sonsuz dek içeri çekmeye çalışan bir karanlık gibi.</p>

  <p>Ancak ben hala buradayım, burada oturuyorum ve hala hayattayım. Işık eski renkli camlardan geçip zengin parlak renklerle sunağa, ahşaplara ve yerlere vuruyor. Bu kadar erken saatte mevsim nedeniyle ışık, kilisenin daha fazla içine giriyor.</p>

  <p>Derin bir nefes alıyorum, mumların, daha önceki törenlerden kalan hafif tütsünün, kitapların -kilisemiz hala kağıt kitaplar kullanıyor- ve yerlerde, kumaşlarda ve ahşaplarda kullanılan temizlik malzemelerinin kokusunu duyuyorum.</p>

  <p>Hayattayım. Işığın içindeyim. Karanlık bu defa ışıktan daha hızlı değildi. Ancak kendimi rahatsız hissediyorum, sanki karanlık yakınımda, arkamda, göremediğim bir yer ve beni izliyor.</p>

  <p>Kilisenin arka tarafında oturuyorum ancak arkamda bir boşluk var, daha da bilinmez bir boşluk. Bu genellikle beni rahatsız etmez ancak bugün, keşke orada bir duvar olsaydı, diyorum.</p>

  <p>Güneş yükselmeye başlayınca hareket eden renkli huzmeler saçan ışığa odaklanmaya çalışıyorum. Bir saat içinde ışık, herkesin görebileceği bir noktaya gelecek, ancak bu ışığın hareketi değil; gezegenimizin hareketi. Bunu hep unutuyorum ve dünyanın hareket ettiğini ne zaman hatırlasam şaşkınlıkla karışık bir zevk yaşıyorum.</p>

  <p>Biz sürekli dönerek ışığın içine girip çıkıyoruz. Geceleri ve gündüzlerimizi meydana getiren ne ışığın, ne de karanlığın hızı, bu bizim gezegenimizin hızı. Bizi, bana zarar vermek istediği karanlık boşluğa getiren Don’un hızı mıydı yoksa benim hızım mıydı? Beni kurtaran benim hızım mıydı?</p>

  <p>Yeniden tanrıya odaklanmaya çalışıyorum ve ışık ahşap kaidesinin üzerinde duran, pirinç haçı daha da ortaya çıkaracak kadar geri çekiliyor. Metalin, arkasındaki mor gölgelere yansıyan ışıltısı öyle büyüleyici ki, nefesim kesiliyor.</p>

  <p>Burada, ışık her zaman karanlıktan daha hızlı; karanlığın hızının bir önemi yok.</p>

  <p>“Al bakalım, Lou!”</p>

  <p>Ses beni şaşırtıyor. Ürküyorum ancak bir şey söylememeyi beceriyorum ve hatta bana törenin kitapçığını veren beyaz saçlı kadına gülümsüyorum. Genellikle zamanın geçtiğinin, insanların gelmeye başladığının farkına varırım bu yüzden fazla şaşırmıyorum. O da bana gülümsüyor.</p>

  <p>“Seni şaşırtmak istememiştim,” diyor kadın.</p>

  <p>“Önemli değil,” diyorum. “Ben sadece dalmışım.”</p>

  <p>Başka bir şey söylemeden diğer gelenleri karşılamak için yanımdan ayrılıyor. Bir isimliği var; <i>Cynthia Kressman.</i> Onu üç haftada bir, tören kitapçığı dağıtırken görüyorum; diğer Pazar günlerinde merkez koridorun karşısında ve benden dört sıra önce oturuyor.</p>

  <p>Arık tetikteyim ve insanların gelişini fark ediyorum. Yaşlı bir adam iki koltuk değneğiyle yalpalayarak koridordan aşağı, ön sıraya doğru yürüyor. Eskiden eşiyle gelirdi ancak eşi dört yıl önce öldü. İçlerinden biri hasta olmadığı zamanlarda, sürekli birlikte gelen üç yaşlı kadın, soldaki üçüncü sıraya oturuyor. İnsanlar birer, ikişer, üçer, dörder, ikişer, birer, birer geliyorlar. Org çalan kişinin başını, orgun üzerinden uzatıp sonra yeniden aşağı eğdiğini görüyorum. Sonra da çalmaya başlıyor.</p>

  <p>Annem sadece müzik dinlemek için kiliseye gitmenin yanlış olduğunu söylerdi. Kiliseye gelişimin tek nedeni bu değil. Nasıl iyi bir insan olunacağını öğrenmek için kiliseye geliyorum. Ancak bu kiliseye gelmemin nedeni müzik. Bugün yine Bach çalıyor -orgcumuz Bach seviyor- ve beynim hiç çaba harcamadan müziğin biçim düzenini kavrıyor ve orgcu çalarken ona eşlik ediyor.</p>

  <p>Müziği bu biçimde gerçek hayatın her yerinde duymak, kayıttan dinlemekten çok farklı. Bulunduğum yerin daha farkında olmamı sağlıyor; sesin duvarlara çarpışını ve sadece buraya özgü bir harmoni oluşturuşunu duyabiliyorum. Diğer kiliselerde de Bach dinledim, nedense her zaman bir harmoni sağlıyor. Bu şahane bir gizem.</p>

  <p>Müzik duruyor. Arkamdan koristlerin ve rahiplerin sıralanırken çıkardıkları uğultuyu duyuyorum. İlahi kitabını alıyorum ve okunacak olan ilahiyi buluyorum. Org yine çalmaya başlıyor ve arkamdaki koronun sesi yükseliyor. Koronun içinden birisi diğerlerinden bir perde daha kalın okuyor. Onun kim olduğunu ayırt etmek kolay ancak bunu yüksek sesle dile getirmek kabalık olur. Solo başladığında başımı eğiyorum sonra koro, ilahiye devam ederek yanımdan geçiyor. Koyu kırmızı elbiseleri ve beyaz yakalıklarıyla yürüyorlar. Önde kadınlar, arkada erkekler ilerlerken her birinin sesini tek tek duyabiliyorum. Sözlerini okuyup, elimden geldiğince söylemeye çalışı yorum. En çok en arkadaki iki adamın geçiş anını seviyorum, çok güçlü sesleri var, göğsüm titriyor.</p>

  <p>İlahiden sonra hep birlikte okuyacağımız bir dua var. Sözlerini çocukluğumdan beri ezbere biliyorum. Müziğin yanı sıra bu kiliseye gelmemin nedeni, törende neler yapılacağının önceden biliniyor olması. Böylece kekelemeden tüm duayı okuyabilirim. Ayağa kalkmak, oturmak ve diz çökmek için hazır olabilirim ve kendimi beceriksiz hissetmem. Başka kiliselere gittiğimde yaptığım şeyleri doğru zamanda yaptığımdan emin olamadığım için tanrıya odaklanamıyorum. Buradaki rutin tanrının ne yapmamı istediğini dinlemeyi kolaylaştırıyor.</p>

  <p>Bugün İncil’den bölümler okuyacak olanlardan biri de Cynthia Kressman. Eski ahitten bir bölüm okuyor. Tören kitapçığından takip ederek onunla birlikte okuyorum. Her şeyi sadece okuyarak ya da sadece dinleyerek anlamak zor oluyor; her ikisini birlikte yapmak daha kolay. Kilisenin her yıl dağıttığı takvime göre evde bölümleri daha önceden okuyorum. Bu da bana, sırada ne olacağını bilmeme yardımcı oluyor.</p>

  <p>Sıra pederin okuyacağı bölüme gelince şaşırıyorum çünkü peder programın dışında bir bölüm okuyor. Kitapçıkta yerini bulup pederi okuyarak takip ediyorum. Bu, şifa bulmak için Siloam Havuzu’nun kenarında yatan bir adamla ilgili bir hikaye, ancak çevresinde onu havuza indirecek kimsesi yok. İsa ona gerçekten şifa bulmak isteyip istemediğini soruyor.</p>

  <p>Bu bana her zaman saçma bir soru gibi gelmiştir. Bir adam şifa bulmak istemiyorsa neden şifa havuzunun yanında olsun ki? Eğer şifa bulmak istemiyorsa neden onu havuza indirecek birinin olmamasından şikayetçi olsun ki?</p>

  <p>Tanrı saçma sorular sormaz. Bu saçma bir soru olmamalı ancak saçma değilse ne anlama geliyor? Bunu ben söylemiş olsaydım ya da bir hastalık için ilaç almaya gittiğim doktor sormuş olsaydı saçma olurdu, ancak buradaki anlam ne?</p>

  <p>Peder vaaza başlıyor. Ben bu saçma sorunun nasıl anlamlı olabileceğini çözmeye çalışırken pederin sesi düşüncelerimi yansıtıyor.</p>

  <p>“İsa neden adama gerçekten şifa bulmak isteyip, istemediğini soruyor? Bu biraz saçma değil mi? Orada şifa bulmak için fırsat bekliyor... elbette şifa bulmak istiyor.”</p>

  <p>Bu tam da benim düşündüğüm şey.</p>

  <p>“Eğer tanrı bizimle oyun oynamıyorsa, bu sorunun anlamı nedir, <i>Gerçekten şifa bulmak istiyor musun?</i> Şu adamın olduğu yere bakın; şifa gücüyle bilinen bir havuzun kenarı ve bir melek buraya belli aralıklarla gelerek suyu karıştırıyor... ve hastalar su köpürdüğünde içine girmek zorundalar. Yani şifa bulmak için doğru zamanı bekleyen sabırlı hastalar bunlar. Şifa bulmanın tek yolunun su köpürdüğünde içine girmek olduğunu biliyorlar -ya da onlara böyle söylenmiş. Başka bir şeyi beklemiyorlar... zamanında oradalar ve sadece şifa bulmayı değil doğru yöntemle şifa bulmayı bekliyorlar.</p>

  <p>“Bu insanları günümüz dünyasında özellikle bir doktora inanan insanlara benzetebiliriz. Günümüz insanı o doktorun olduğu hastaneye gidiyor ve o doktoru görmek istiyor, başkasını değil çünkü sadece o doktorun yönteminin kendisini sağlığına kavuşturacağını biliyor.</p>

  <p>“Bu yüzden havuzun kenarında yatan kötürüm adam, tek ihtiyacının onu tam zamanında havuza indirecek biri olduğunu biliyor.</p>

  <p>“İsa’nın sorusu adamın gerçekten iyileşmek istediğini mi yoksa havuza girerek o özel deneyimi yaşamak istediğini mi sorgulatıyor? Eğer havuza girmeden şifa bulsaydı bunu kabul eder miydi?</p>

  <p>“İnsanlar bunu çok tartıştılar; bu bir insanın kendi kendine mi yoksa histerik olarak kötürüm olmasının bir örneği mi? Eğer adam kötürüm kalmak istiyorsa, kötürüm kalır. Bu zihinsel bir hastalıktır, fiziksel değil. Ancak bence İsa’nın sorusunun zihinsel bir sorunla ilgisi var, duygusal değil. Adam farklı bir açıdan bakabilir mi? Alışık olmadığı bir şifayı kabul eder mi?”</p>

  <p>Adam kötürüm değil de otizmli olduğunu söyleseydi, ne olurdu acaba? Şifa bulmak için yine havuza gider miydi? Cameron giderdi. Gözlerimi kapatıyorum ve Cameron’ın kendisini suya bırakışını hayal ediyorum. Sonra suyun içinde kayboluyor. Linda bizim şifa bulmaya ihtiyacımız olmadığını, şu andaki durumumuzda bir sorun olmadığını ve bunun bizi kabul etmek istemeyen insanlarla ilgili bir sorun olduğunu söylüyor ısrarla. Linda’yı kalabalığı yararak havuzdan uzaklaşırken hayal edebiliyorum.</p>

  <p>Ben de otizmle ilgili şifa bulmaya ihtiyacım olduğunu düşünmüyorum. Ben değil ancak başkaları şifa bulmamı istiyor.</p>

  <p>Adamın onu sürekli sedyesiyle taşıyan bir ailesi var mı diye merak ediyorum. Acaba, “En azından şifa bulmaya çalışabilirsin,” diyen bir ailesi var mı, ya da “Hadi, dene; canın yanmaz,” diyen bir karısı var mı ya da babaları çalışamadığı için arkadaşları tarafından alay konusu olan çocukları? Acaba bu insanlardan bazıları bu havuza kendi istedikleri için değil, daha az yük olmak için, başkaları istedi diye gelen insanlar mıdır?</p>

  <p>Ailem öldüğünden beri kimseye yük değilim. Bay Crenshaw benim şirket için bir yük olduğumu düşünüyor, ancak ben bunun doğru olduğunu düşünmüyorum. Ben havuzun kenarında yatıp insanlara beni havuza indirmeleri için yalvarmıyorum. Beni havuza indirmelerini engellemek için onları uzaklaştırıyorum. Ben zaten onun bir şifa havuzu olduğunu düşünmüyorum.</p>

  <p>“Yani... bugün kendimize sormamız gereken soru, Kutsal ruhun gücünü yaşamımızda istiyor muyuz yoksa sadece istiyormuş gibi mi davranıyoruz?” Düşünürken pederin söylemiş olduğu birçok şeyi duymamışım. Ancak bunu duyuyorum ve tüylerim diken diken oluyor.</p>

  <p>“Biz havuzun yanında oturup, bize sonsuz ve bereketli bir ömür sunmak için yanımızda bekleyen tanrıya ellerimizi ve yüreğimizi açıp onun nimetini kabul etmek yerine, meleğin suyu karıştırmak için gelmesini pasif, ancak sabırlı bir biçimde mi bekliyoruz?”</p>

  <p>“Çoğumuzun böyle yaptığını biliyorum. Hepimizin bunu bir ya da iki kere yapmış olduğuna inanıyorum. Melek geldiğinde bizi havuza indirecek biri olmadığı için dövünüp duruyoruz.” Ara veriyor ve kilisedekilere göz atıyor; göz göze gelen bazılarının rahatsız bir biçimde kıpırdandığını, bazılarının da rahatladığını görüyorum. “Çevrenize bakın, her gün her yerde, karşılaştığınız insanların gözlerine bakın. Kiliseye gelmek sizin için önemli olabilir ancak tanrı büyüktür -ve O her yerdedir, her şeyde ve her an. Kendinize sorun, ‘Şifa bulmak istiyor muyum?’ ve -buna evet yanıtı vermiyorsanız- kendinize bunun nedenini sormaya başlayın. Şifa bulmak istediğinizde size gereken şifayı vermek için tanrının, hepinizin yanında olduğuna inanıyorum.”</p>

  <p>Ona bakıyorum ve neredeyse ayağa kalkıp duaya kaldığımız yerden devam etmeyi unutuyorum.</p>

  <p>Ben, yeryüzünü ve gökyüzünü, görülebilen ve görülemeyen her şeyi yaratan tanrı babamıza inanıyorum. Tanrının önemli olduğuna ve hata yapmadığına inanıyorum. Annem, tanrının hatalar yaptığına dair espriler yapardı, ancak ben hataları tanrının yaptığına inanmıyorum. Bu yüzden bu saçma bir soru değil.</p>

  <p>Ben şifa bulmak istiyor muyum? Ve ne için şifa bulmak istiyorum?</p>

  <p>Ben kendime ait olan kişiliği biliyorum, şu anda ben olan beni tanıyorum; otizmli, biyobilişim uzmanı, eskrimci, Marjory aşığı.</p>

  <p>Ve tanrının tekoğlu etten kemikten, İsa’nın bu soruyu havuzun yanındaki adama sorduğuna inanıyorum. Bu adam belki de çevresindeki onun hastalığından bıkmış insanlar yüzünden oraya gitmiştir, belki de bütün gün orada yatmaktan memnundur.</p>

  <p>Peki, adam İsa’ya, “Hayır, şifa bulmak istemiyorum; ben burada yatmaktan mutluyum,” deseydi, İsa ne yapardı? Ya ona, “Benim bir şeyim yok ancak akrabalarım ve komşularım buraya gelmem için ısrar ettiler,” deseydi?</p>

  <p>Zihnim karmakarışık olmasına rağmen duanın sözlerini söylüyorum. Okuldayken benim kiliseye geldiğimi öğrenen bir çocuğun bana, “Bu işlere gerçekten inanıyor musun yoksa sadece bir alışkanlık mı?” diye sorduğunu hatırlıyorum.</p>

  <p>Bu tıpkı şifa bulmak için havuza gitmek gibi bir alışkanlık olsaydı o zaman bir inanç olmayacak mıydı? Eğer adam İsa’ya şifa bulmak istemediğini, ancak çevresinin ısrar ettiğini söyleseydi, İsa yine de adamın ayağa kalkıp yürümeye ihtiyacı olduğunu düşünebilir miydi?</p>

  <p>Tanrı, otizmli olmasaydım benim daha iyi olacağımı düşünüyor. Belki tedavi görmemi istiyor.</p>

  <p>Bir anda buz kesiyorum. Burada kendimi kabul edilmiş hissediyorum -tanrı, peder ve insanlar ya da çoğu insan tarafından kabul edilmiş hissediyorum. körleri, sağırları, kötürümleri, delileri hor görmez. Bana böyle öğretildi ve ben de buna inanıyorum. Ya yanıldıysam. Ya tanrı benim olduğumdan farklı biri olmamı istiyorsa?</p>

  <p>Törenin sonuna kadar oturuyorum. Toplantıya katılmıyorum. Kilisede yer gösteren görevli bana iyi olup olmadığımı soruyor ve ben de başımla iyi olduğumu işaret ediyorum. Bana endişeyle bakıyor, ancak beni yalnız bırakıyor. Tören bittiğinde diğerleri kiliseden çıkarken ben bekliyorum ve sonra kapıdan çıkıyorum. Peder orada durmuş görevlilerden biriyle konuşuyor. Beni görünce gülümsüyor.</p>

  <p>“Merhaba, Lou. Nasılsın?” Tokalaşmaktan hoşlanmadığımı bildiği için elimi sıkıp -çabucak- bırakıyor.</p>

  <p>“Ben şifa bulmak istediğimden emin değilim,” diyorum.</p>

  <p>Yüzü endişeli bir ifade alıyor. “Lou, ben senden söz etmiyordum -ya da senin gibi insanlardan. Eğer böyle düşündüysen üzülürüm- ben ruhsal şifa bulmaktan söz ediyordum. Biliyorsun, biz seni olduğun gibi kabul ediyoruz.”</p>

  <p>“Biliyorum,” diyorum. “Peki, tanrı?”</p>

  <p>“Tanrı seni olduğun gibi seviyor ya da olabileceğin kişi olarak seviyor,” diyor peder. “Söylediğim bir şey seni incittiyse özür dilerim.”</p>

  <p>“İncinmedim,” diyorum. “Ben sadece, bilemiyorum-”</p>

  <p>“Bunu konuşmak ister misin?” diye soruyor.</p>

  <p>“Şimdi değil.” Henüz tam olarak ne düşündüğümü bilmiyorum, bu yüzden konuşmayacağım.</p>

  <p>“Toplantıya katılmadın,” diyor. Şaşırıyorum; bunu fark edeceğini tahmin etmemiştim. “Lütfen, Lou -lütfen, benim söylediğim herhangi bir şeyin tanrıyla aranıza girmesine izin verme.”</p>

  <p>“Vermem,” diyorum. “Sadece -düşünmeye ihtiyacım var.” Dönüyorum, o da gitmeme izin veriyor. Bu kilisenin iyi yanlarından biri de bu. Bana açıklıyorlar ancak ısrarcı değiller. Okuldayken bir süre için, her zaman herkesin hayatında olmak istediği bir kiliseye gidiyordum. Üşütmüş ve bir töreni kaçırmışsam, mutlaka neden kaçırdığımı öğrenmek için arayan biri olurdu. Düşünceli ve ilgili oldukları için yaptıklarını söylerlerdi ancak ben boğazım sıkılıyormuş gibi hissederdim. Ben soğuk biri olduğumu ve daha canlı bir ruha sahip olmam gerektiğini söylerlerdi; benimle ilgili hiçbir şeyi anlamazlar ve beni dinlemezlerdi.</p>

  <p>Pederin yanına geri dönüyorum; kaşları kalkıyor ancak benim konuşmamı bekliyor.</p>

  <p>“Bu hafta neden programı değiştirdiğinizi anlamadım,” diyorum.</p>

  <p>“Ah,” diyor. Yüzü gevşiyor. “Bugün okuduğum bölümün, programda yer almadığını fark ettin mi? Bu biz papaların, cemaatin ihtiyacı olduğunu düşündüğümüz anda çıkardığımız gizli bir silah gibidir.”</p>

  <p>Bunu fark etmiştim ancak nedenini hiç sormamıştım.</p>

  <p>“Bugün için özellikle seçtim çünkü -Lou, kilise işleriyle ne kadar ilgilisin?”</p>

  <p>Birisi cümleye yanıtla başlayıp sonra bunu başka bir hale çevirdiğinde anlamam zor oluyor, yine de anlamaya çalışıyorum. “Kiliseye geliyorum,” diyorum. “Neredeyse her Pazar.”</p>

  <p>“Cemaatte arkadaşların var mı?” diye soruyor. “Yani, kilise dışında görüştüğün, kilisede işlerin nasıl gittiğini konuştuğun birileri var mı?”</p>

  <p>“Hayır,” diyorum. O sözünü ettiğim kiliseden sonra kiliseye gelen insanlarla fazla yakın olmadım.</p>

  <p>“O zaman burada birtakım konularda, bazı tartışmaların olduğundan haberin yoktur. Aramıza yeni katılan birçok insan var -bunların çoğu büyük bir kavga çıktığı için o kiliseden ayrılmak zorunda kalan insanlar.”</p>

  <p>“Kilisede kavga mı?” Midem kasılıyor; kilisede kavga etmek çok yanlıştır.</p>

  <p>“Bu insanlar buraya geldiklerinde kızgın ve üzgündüler,” diyor peder. “Onların yatışmalarının ve yaralarının iyileşmesinin zaman alacağını biliyordum. Onlara zaman tanıdım. Ancak onlar hala kızgın ve hala tartışıyorlar -hem diğer kilisedekilerle, hem de buraya sürekli gelen insanlarla.” Bana gözlüklerinin üzerinden bakıyor. İnsanların çoğu gözleri bozulduğunda ameliyat oluyorlar, ancak peder modası geçmiş bir gözlük takıyor.</p>

  <p>Söyledikleri kafamı karıştırıyor. “Yani... onlar hala öfkeli olduğu için mi şifa bulmaktan söz ettiniz?</p>

  <p>“Bunu sorgulamaya ihtiyaçları olduğunu düşündüm. Kızgınlıklarını ve aynı tartışmaları sürdürerek ve hala arkalarında bıraktıkları insanlara öfke duyarak, tanrının onların hayatına şifa bahşetmesini engelleyeceğini anlamalarını istedim.” Başını sallayarak eğiyor ve sonra kaldırıp yeniden bana bakıyor. “Lou, hala biraz üzgün görünüyorsun. Ne olduğunu bana söylemek istemediğine emin misin?”</p>

  <p>Şu anda onunla tedavi hakkında konuşmak istemiyorum, fakat kilisede doğru söylememek başka bir yerde doğru söylememekten daha kötüdür.</p>

  <p>“Evet,” diyorum. “Tanrının bizi olduğumuz gibi kabul ettiğini ve sevdiğini söylediniz. Ancak insanların değişmesi gerektiğini ve şifa bulmak istemeleri gerektiğini de söylediniz. Biz olduğumuz gibi kabul ediliyorsak belki de öyle kalmalıyız. Ve eğer değişirsek o zaman olduğumuz gibi kabullenilmeyi beklemek yanlış olur.”</p>

  <p>Başıyla onaylıyor. Bunun söylediklerime katıldığı mı yoksa değişmemiz gerektiğine mi katıldığı anlamına geldiğini anlamıyorum. “Dürüst olmak gerekirse, ben bu oku sana doğru atmamıştım, Lou, sana saplandıysa özür dilerim. Ben senin her zaman çok iyi uyum sağlayan -tanrının hayatına koyduğu sınırlamalardan mutlu olan bir olarak gördüm.”</p>

  <p>“Bunun nedeninin tanrı olduğunu düşünmüyorum,” diyorum. “Ailem bunun bir kaza olduğunu, bazı insanların bu biçimde doğduklarını söylerdi. Ancak eğer nedeni tanrıysa, bunu değiştirmek yanlış olur, değil mi?”</p>

  <p>Şaşırmış görünüyor.</p>

  <p>“Ancak insanlar hep benim elimden geldiğince değişmemi, normal olmamı istediler ve eğer bu doğru bir istekse o zaman tanrıdan gelen sınırlamalar -otizme- inanmıyorlar demektir. Bu da benim çözemediğim bir şey. Hangisinin doğru olduğunu bilmek istiyorum.”</p>

  <p>“Hmmmm...” Topuklarıyla parmakları üzerinde bir öne, bir arkaya gidip geliyor. “Hiç bu biçimde düşünmemiştim, Lou. Hatta eğer insanlar engellerin gerçekten tanrı tarafından verildiğine inanıyorlarsa, o zaman havuzun kenarında beklemek en mantıklı yanıt olacaktır. Tanrının sana verdiği bir şeyi reddetmemelisin. Ancak ben sana katılıyorum. Tanrının, insanların engellerle doğmasını istemesini anlayamam.”</p>

  <p>“Yani ben tedavi olmak istemeliyim, bir tedavi yöntemi olmasa bile?”</p>

  <p>“Sanırım biz tanrı ne istiyorsa, onu istemeliyiz ancak buradaki ince ayrıntı çoğu zaman bunun ne olduğunu bilmiyor olmamız.”</p>

  <p>“Siz biliyorsunuz,” diyorum.</p>

  <p>“Ben bir bölümünü biliyorum. Tanrı bizim dürüst, nazik, yardımsever olmamızı istiyor. Ancak tanrının her tedavinin peşinden koşmamızı isteyip istemediğini bilemiyorum. Sanırım, bunlar tanrıyla aramıza girmediği sürece sorun olmaz. Ve bazı tedaviler insan gücünün çok ötesindedir, bu yüzden sorunlarımızla en iyi biçimde baş etmenin yollarını bulmalıyız. Aman Tannın, Lou, değişik düşüncelerle geliyorsun bana!” Gülümsüyor ve bu gülümseme gözlerle, dudaklarla ve tüm yüzle bütünleşmiş tam bir gülümseme. “İlahiyat fakültesinde çok iyi bir öğrenci olurdun.”</p>

  <p>“İlahiyat okuluna gidemezdim,” diyorum. “Çünkü ben kolayca dil öğrenemiyorum.”</p>

  <p>“Ben bundan pek emin olmazdım,” diyor. “Söylediklerin üzerine daha fazla düşüneceğim, Lou. Tabii yine konuşmak istersen...”</p>

  <p>Bu artık daha fazla konuşmak istemediğinin bir işaretiydi. Normal insanların neden sadece, “Daha fazla konuşmak istemiyorum,” diyememelerini anlayamıyorum. “Hoşçakalın,” diyip, hızla oradan ayrılıyorum. İnsanların verdiği bazı işaretleri anlayabiliyorum ancak keşke bazıları daha mantıklı olsa.</p>

  <p>Tören sonrası gelmesi gereken otobüs geç kalıyor. Köşede beklerken vaazı düşünüyorum. Pazar günleri fazla insan otobüs kullanmıyor ve böylece bende kendime rahatlıkla oturacak bir yer buluyorum ve pencereden sonbahar ışığında bakır ve bronz renklere bürünen ağaçlara bakıyorum. Çocukken o zamanlar, kırmızı ve sarı renkler alırdı ancak o ağaçlar sıcak yüzünden öldü ve şimdiki ağaçların renkleri o kadar canlı kalmıyor.</p>

  <p>Evde okumaya başlıyorum. Sabaha kadar Cego ve Clinton’ı bitirmek istiyorum. Eminim tedavi hakkında konuşmak ve bir karar vermek için fikir verirler. Şu anda henüz karar vermeye hazır değilim.</p>

  <p>&nbsp;</p>

  <p>&nbsp;</p>

  <p style="text-align: center;"><img alt="Asiz" src="../Images/Asiz.png" /></p>

  <p>“PETE,” DEDİ TELEFONDAKİ SES. ALDRIN KİM OLDUĞUNU ANLAMADI. “Ben John Slazik.” Aldrin’in kanı dondu, kalbi deli gibi çarpmaya başladı. General John L. Slazik. Şirketin CEO’su.</p>

  <p>Aldrin yutkundu ve sonra sesini titretmeden konuşmaya çalıştı. “Evet, Bay Slazik.” Bir süre sonra yoksa, “Evet, General Slazik,” mi demeliydi diye düşündü ancak artık çok geçti. Zaten emekli generallerin sivil hayatta eski rütbelerini kullanıp kullanmadığını bilmiyordu.</p>

  <p>“Dinle, Crenshaw’ın küçük projesiyle ilgili bana neler anlatabileceğini merak ettim.” Slazik’in sesi boğuk ancak iyi bir brendi kadar rahatlatıcıydı.</p>

  <p>Aldrin damarlarında dolaşan kanın sıcaklığını hissetmeye başlamıştı. “Evet, efendim.” Kafasını toparlamaya çalışıyordu. CEO’nun doğrudan kendisini arayabileceğini hiç düşünmemişti. Bir anda araştırma, otizmlilerin bulunduğu bölüm ve tasarruf tedbirleriyle ilgili bildiklerini; Crenshaw’ın planının şirket ve otizmli çalışanlar için doğurabileceği olumsuz sonuçların onu ne kadar endişelendirdiğini anlatıverdi.</p>

  <p>“Anlıyorum,” dedi Slazik. Aldrin nefesini tuttu. “Biliyor musun, Pete,” dedi Slazik yavaş konuşarak, “En başta bana gelmediğin için biraz üzgünüm. Hak veriyorum, ben de yeniyim ancak çürük yumurta kafamda kırılmadan önce neler olup bittiğini öğrenmek isterdim.”</p>

  <p>“Üzgünüm, efendim,” dedi Aldrin. “Ben emir komuta zincirini kırmak istemedim.”</p>

  <p>“Hımm.” Uzun bir sessizlik oldu. “Ne demek istediğini anlıyorum, fakat üst kata çıkıp olan biteni anlatmış olsaydın daha erken tedbir alabilirdik.”</p>

  <p>“Üzgünüm, efendim,” dedi yine Aldrin. Kalbi deli gibi çarpıyordu.</p>

  <p>“Ancak yine de erken yakaladık bence,” dedi Slazik. “Şimdiye kadar medyada duyulmadı en azından. Çalışanların ve şirketin için, endişelendiğini duyduğuma sevindim. Umarım farkındasındır, Pete, çalışanlarıma ya da herhangi bir araştırma deneğine karşı yapılan yasadışı ya da etik olmayan bir davranışı göz ardı etmem mümkün değil. Çalışanlarımdan birinin böyle bir işe kalkıştığını görmek beni hem şaşırttı hem de hayal kırıklığına uğrattı.” Aldrin’in tüyleri ürperdi.</p>

  <p>“Ancak bu senin sorunun değil. Pete, senin çalışanlarınla ilgili bir durum söz konusu. Onlara bir tedaviden söz edilmiş ve kabul etmedikleri takdirde işlerinden olabilecekleri yolunda tehdit edilmişler. Bu durumu hemen düzeltmen gerekiyor. Bu durumu açıklaması için Hukuk Bölümü birini gönderecek ve ben senin, çalışanlarını önceden hazırlamanı istiyorum.”</p>

  <p>“Ne -son durum nedir, efendim?” diye sordu Aldrin.</p>

  <p>“Eğer hala çalışmak istiyorlarsa işleri artık tehlikede değil,” dedi Slazik. “Gönüllüleri zorlayamayız; burası askeriye değil. Onların da hakları var. Tedaviyi kabul etmek zorunda değiller. Diğer taraftan, gönüllü olmak istiyorlarsa, tamam, zaten hazırlık testlerinden geçmişler. Tam ödeme alacaklar, ayrıcalıklarından bir şey kaybetmeyecekler -bu özel bir durum.”</p>

  <p>Aldrin kendisine ve Crenshaw’a neler olacağını sormak istedi, çünkü bunu sormanın işleri daha da karıştıracağına karar verdi.</p>

  <p>“Birazdan görüşmek için Bay Crenshaw’ı çağıracağım,” dedi Slazik. "Bu konuda bir şey söyleme, sadece çalışanlarının herhangi bir tehlike altında olmadıklarından emin olmalarını sağla. Bu konuda sana güvenebilir miyim?”</p>

  <p>“Evet, efendim.”</p>

  <p>“Muhasebe’deki Shirley ya da İnsan Kaynakları’ndaki Bart’la ya da başka biriyle dedikodu yapmak yok. “</p>

  <p>Aldrin bayılacakmış gibi hissetti. Acaba Slazik ne kadarını biliyordu? “Hayır, efendim. Kimseyle konuşmam.”</p>

  <p>“Crenshaw seni arayabilir -sana ateş püskürebilir, buna aldırma.”</p>

  <p>“Aldırmam, efendim.”</p>

  <p>“Seninle özel olarak konuşmam gerekecek, Pete, önce her şey rayına otursun.”</p>

  <p>“Evet, efendim.”</p>

  <p>“Eğer sistemle daha iyi çalışmayı öğrenirsen, şirketin hedeflerine ve çalışanlarına sadakatin bizim için önemli bir kazanç olacaktır.” Aldrin bir şey daha söyleyemeden Slazik telefonu kapattı. Aldrin derin bir nefes aldı -sanki uzun zamandır aldığı ilk nefes gibiydi- ve saatin üzerindeki rakamların değişmekte olduğunu fark edene kadar saate baktı.</p>

  <p>Sonra Crenshaw onu arayıp, öfkesini kusmadan önce aceleyle ofisinden çıkıp Bölüm A’ya gitti. Ekibinin bu açıklamayı kolayca anlamasını diledi.</p>

  <p>&nbsp;</p>

  <p>&nbsp;</p>

  <p style="text-align: center;"><img alt="Asiz" src="../Images/Asiz.png" /></p>

  <p>GEÇEN HAFTA GİTTİĞİNDEN BERİ BİR DAHA CAMERON’I GÖRMEDİM. Cameron’ı bir daha ne zaman görebileceğimi bilmiyorum. Arabasının arabamın karşısında park halinde durmuyor olması hoşuma gitmiyor. Nerede olduğunu ya da nasıl olduğunu bilmemek hoşuma gitmiyor.</p>

  <p>Ekrandaki semboller gerçeğin içine dalıp çıkıyor, biçim düzenleri oluşuyor, dağılıyor. Şimdiye kadar hiç böyle bir şey olmadı. Pervanemi açıyorum. Rüzgar güllerinin dönüşü, yansıyan ışığın hareketleri gözlerimi yakıyor. Pervaneyi kapatıyorum</p>

  <p>Dün akşam başka bir kitap daha okudum. Keşke okuma- saydım.</p>

  <p>Bize otizmli çocuklar olarak kendimizle ilgili öğretilen şey, sadece bize öğreten insanların doğru olduğuna inandıkları şeylerin bir parçasıydı. Bunların bazılarını sonradan öğrendi, bazılarını hiç öğrenmek istemedim. İnsanların, benim neyim olduğunu düşünen insanların bildiklerinin hepsini bilmeden de bu dünyayla başa çıkmak bana göre yeterince zordu. Uyum sağlamak için yaptığım şeyhlerin yeterli olduğunu düşünüyordum. Bana normal davranırsam yeterince normal gibi gözükebileceğim öğretilmişti.</p>

  <p>Eğer Don'un beynine yerleştirilecek olan çip, onun normal davranmasını sağlayacaksa, bu onun yeterince normal olduğu anlamına mı gelecek? İnsanın beyninde bir çipin olması normal mi? Normal davranışlara hükmetmesi için beynin bir çipe ihtiyaç duyması normal mi?</p>

  <p>Eğer ben, beynimde çip olmadan normal görünebiliyorsam ve Don’un bir çipe gereksinimi varsa, bu benim ondan daha normal olduğumu mu gösteriyor?</p>

  <p>Kitapta otizmlilerin bunlar gibi felsefik sorular üzerinde kafa yorma eğilimlerinin psikopat insanlarınkine benzer bir eğilim olduğu yazıyor. Otizmli kişilerin kimliklerinin ya da kişiliklerinin fazla farkında olmadığını söyleyen kitapları, kaynak olarak gösteriyor. Kendini tanımlama özelliğine sahip olduklarını ve bunun sınırlı olduğunu söylüyor.</p>

  <p>Bunu, Don’un gözaltı rehabilitasyonunu ve Cameron’a neler olacağını düşününce kusacak gibi oluyorum.</p>

  <p>Eğer benim kendimi tanımlama özelliğim sınırlıysa, bu en azından benim özelliğim, başkasının değil. Ben pizzada biber seviyorum ancak hamsi ezmesi sevmiyorum. Biri beni değiştirse, biberleri sevmeye ve hamsi ezmesini sevmemeye devam edecek miyim? Peki ya beni değiştiren insan benim hamsi ezmesi sevmemi isterse... bunu da değiştirebilir mi?</p>

  <p>Beynin İşlevselliği kitabında ifadelendirilmiş tercihlerin doğuştan gelen algı işlemlemeyle sosyal koşulların etkileşiminin bir sonucu olduğunu yazıyordu. Sosyal koşullar konusunda</p>

  <p>başarılı olmamış, ancak algı işlemlememe girebilecek biriyse ve benim hamsi ezmesi sevmemi isterse, o zaman benim ançüez sevmemi sağlayabilir.</p>

  <p>Değişirsem hamsi ezmesi sevmiyor olduğumu ya da sevmediğimi hatırlayabilecek miyim?</p>

  <p>Hamsi ezmesi sevmeyen Lou, gitmiş olacak ve hamsi ezmesi seven yeni Lou, bir geçmişi olmadan var olacak. Hamsi ezmesi sevsem de sevmesem de ben, geçmişimle benim.</p>

  <p>İsteklerim karşılanırsa, ne olduklarının ne önemi var? Hamsi ezmesi seven bir insan olmakla, hamsi ezmesi sevmeyen bir insan olmak arasında ne fark var? Herkes ançüez sevseydi ya da kimse hamsi ezmesi sevmeseydi, ne fark ederdi?</p>

  <p>Hamsiler için çok fark eder. Eğer herkes hamsi ezmesi severse, daha fazla hamsi ölür. Hamsi satanlar için çok fark eder. Herkes hamsi ezmesi severse, onu satanlar daha fazla para kazanır. Peki ya şu andaki ben için ya da gelecekteki <i>ben</i> için ne fark eder? Hamsi ezmesi seversem, daha fazla mı yoksa daha az mı sağlıklı olurum, daha kibar mı ya da daha az kibar mı olurum, daha mı akıllı ya da daha mı az akıllı olurum? Hamsi ezmesi yiyen ya da yemeyen diğer insanlar arasında bir fark görmedim. Diğer konularda da insanların sevdikleri şeylerin bir önemi yok; hangi rengi ya da hangi müziği.</p>

  <p>İyileşmek isteyip istemediğimi sormak tıpkı hamsi ezmesi sevip sevmediğimi sormak gibi bir şey. Hamsi ezmesini sevmenin nasıl bir his olduğunu ya da ağzımda nasıl bir tat bırakacağını hayal edemiyorum. Hamsi ezmesi sevenler bana tadının iyi olduğunu söylediler; normal insanlar bana normal olmanın iyi bir duygu olduğunu söylediler. Tadın ya da duygunun bana anlam ifade edecek bir tanımını yapamadılar.</p>

  <p>İyileşmeye ihtiyacım var mı? iyileşmemem kimin canını yakar? Eğer halimden memnun değilsem benim canımı yakar, insanlar bana onlardan bir olmadığımı ya da normal olmadığımı söylemedikleri sürece halimden memnunum. Söylendiğine göre, otizmli insanlar diğerlerinin kendileriyle ilgili ne düşündüğünü umursamazlarmış, ancak bu doğru değil. Ben umursuyorum ve otizmli olduğum için insanlar benden hoşlanmadıkları zaman canım yanıyor.</p>

  <p>Sadece üzerindeki giysilerle kaçan sığınmacılar bile anılarını unutmuyorlar. Şaşkınlık ve korku içinde olsalar bile kıyaslamak için kendileri var. Belki bir daha en sevdikleri yemeği tadamayabilirler, ancak nelerden hoşlandıklarını hatırlayabilirler. Bir daha bildikleri toprakları görmeyebilirler, ama bir zamanlar orada yaşadıklarını hatırlayabilirler. Anılarını kıyaslayarak daha iyi ya da kötü bir hayata sahip olduklarını anlayabilirler.</p>

  <p>Acaba Cameron daha önce nasıl biri olduğunu hatırlayacak mı?</p>

  <p>Bu öğleden sonra yine tedavi danışmanlarıyla toplantı yapacağız.</p>

  <p>Saate bakıyorum. 10:37:18 ve bu sabah hiçbir iş yapmadım. Projemle ilgili hiçbir iş yapmak istemiyorum. Bu hamsi satıcılarının projesi, benim değil.</p>
</body>
</html>
