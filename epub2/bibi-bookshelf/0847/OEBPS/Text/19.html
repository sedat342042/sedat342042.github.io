<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h1>ON DOKUZ</h1>

  <p>BAY ALDRIN BİZİM BİNAYA GELİYOR. Kapıma vuruyor ve “Lütfen, dışarı gel; spor salonunda seninle konuşmak istiyorum,” diyor. Midem kasılıyor. Diğerlerinin de kapısına vurduğunu duyuyorum. Onlar da dışarı çıkıyorlar; Linda, Bailey, Chuy, Eric ve hepsi. Hepimizin yüzleri gerilmiş halde spor salonuna doluşuyoruz. Hepimizi alacak kadar büyük. Endişelenmemeye çalışıyorum ancak terlemeye başladığımı hissediyorum. Yoksa tedaviye hemen başlayacaklar mı? Bizim ne karar verdiğimize bakmadan?</p>

  <p>“Bu biraz karışık bir durum,” diyor Bay Aldrin. “Bunu size başkaları da açıklayacak, fakat önce ben söylemek istedim.” Heyecanlı görünüyor, birkaç gün önceki gibi üzgün değil. “Sizi, tedavi olmanız için zorlamalarının yanlış olduğunu söylediğimi hatırlıyor musunuz?”</p>

  <p>Bunu hatırlıyorum, bize yardımcı olmak adına hiçbir şey yapmadığını ve daha sonra iyiliğimiz için kabul etmemiz gerektiğini söylediğini de hatırlıyorum.</p>

  <p>“Şirket Bay Crenshaw’ın hatalı davrandığını düşünüyor,” diyor Bay Aldrin. “Ne karar verirseniz verin, işinizi kaybetme tehlikesi olmadığını bilmenizi istiyorlar. Olduğunuz gibi kalabilir, şirketin size sağladığı ayrıcalıklarla dilediğiniz kadar burada çalışabilirsiniz.”</p>

  <p>Gözlerimi kapatma ihtiyacı duyuyorum; bu benim taşıyabileceğimden çok ağır. Karanlık göz kapaklarımın arkasında canlı renkli ve neşeyle parlayarak dans eden biçimler oluşuyor. Bunu yapmak zorunda değilim. Eğer tedavi olmaya zorlamayacaklarsa, bunu yapıp yapmak istemediğime karar vermek zorunda kalmayacağım.</p>

  <p>“Peki, ya Cameron?” diye soruyor Bailey.</p>

  <p>Bay Aldrin başını sallıyor. “Anladığım kadarıyla tedaviye başlamış,” diyor. “Bu aşamada durabileceklerini sanmıyorum. Ancak ne olursa olsun zararı karşılanacaktır.”</p>

  <p>Bence böyle bir şey söylemek saçma. Beyni değiştirilen birini hangi zararı karşılanabilir?</p>

  <p>“Geri kalanınıza gelince,” diyor Bay Aldrin. “Eğer tedavi görmek isterseniz, söz verildiği gibi tedavi alacaksınız.”</p>

  <p>Söz vermemişlerdi, tehdit etmişlerdi. Bunu söylemiyorum.</p>

  <p>“Tedavi ve rehabilitasyon süresince tam maaşınızı alacaksınız, bu arada maaş artışlarından ve terfilerden de yararlanacaksınız. Şirketin Hukuk Bölümü, sizin Merkez’e benzer bir adli yardım kuruluşuyla bağlantıda olacaklar, her ikisinin temsilcileri yasal konuların açıklanmasında ve gerekli yasal evraklarda size yardımcı olacaklar.”</p>

  <p>“Yani... bu tamamen gönüllü bir şey olacak, öyle mi?” diye soruyor Linda başını eğerek.</p>

  <p>“Evet. Tamamen...”</p>

  <p>“Bay Crenshaw’ın neden fikir değiştirdiğini anlamıyorum,” diyor Linda.</p>

  <p>“Aslında bunun Bay Crenshaw’la ilgisi yok,” diyor Bay Aldrin. “Birileri -üst düzey birileri- Bay Crenshaw’ın bir hata yaptığına karar verdi.”</p>

  <p>“Bay Crenshaw’a ne olacak?” diye soruyor Dale.</p>

  <p>“Bilmiyorum,” diyor Bay Aldrin. “Bundan sonra olacakları başkalarıyla konuşmamam gerekiyor, zaten bana da söylemediler.”</p>

  <p>Bence Bay Crenshaw bu şirkette çalışmaya devam ederse bizim başımıza dert açar. Eğer şirket bir kararla böyle bir dönüş yapabiliyorsa, aynı biçimde geriye de dönüş yapabilir.</p>

  <p>“Bu öğleden sora sağlık ekipleriyle yapacağınız toplantıya Hukuk Bölümü’nden ve adli yardım kuruluşundan insanlar da katılacaklar,” diyor Bay Aldrin. “Ve büyük olasılıkla başka insanlar da. Hemen bir karar vermek zorunda kalmayacaksınız.” Birden gülümsüyor ve bu, dudaklar, gözler, yanaklar ve alınla yapılan, gerçekten mutlu olduğunu ve rahatladığını gösteren tam bir gülümseme. “Rahatladım,” diyor. “Sizin adınıza mutlu oldum.”</p>

  <p>Bu da anlamsız ifadelerden biri. Ben mutlu, üzgün, korkmuş ya da öfkeli olabilirim ancak başka kimse bunları benim adıma hissedemez. Bay Aldrin benim adıma mutlu olamaz; ben kendi adıma mutlu olabilirim yoksa bunun bir gerçekliği olmaz. Tedavi olmaya zorlanmayacağımız için mutlu olacağımızı düşünerek, mutlu olduğunu söyleyebilir.</p>

  <p>Bay Aldrin’in telefonu çalıyor ve bizden izin istiyor. Birkaç dakika sonra başını kapıdan uzatıp, “Gitmem gerekiyor -öğleden sonra görüşürüz,” diyor.</p>

  <p>&nbsp;</p>

  <p>&nbsp;</p>

  <p style="text-align: center;"><img alt="Asiz" src="../Images/Asiz.png" /></p>

  <p>TOPLANTI DAHA BÜYÜK BİR SALONA ALINMIŞ. Oraya vardığımızda Bay Aldrin kapıda bekliyor, resmi giysiler içinde bir adamla bir kadın masada oturuyorlar. Bu salonun gerçek gibi görünen ahşap panoları ve yeşil bir halısı var. Sandalyeler aynı tip, ancak minderleri papatyayı andıran altın üzerine yeşil noktalı kumaşla kaplı. Önde büyük bir masa, kenarlarda sandalyeler ve duvara asılı büyük bir ekran var. Masanın üzerinde hepimize bir tane düşecek sayıda dosyadan oluşan bir yığın, diğer tarafta ise üst üste beş dosya var.</p>

  <p>Daha önce olduğu gibi biz yerlerimize oturuyoruz, diğerleri de yavaş yavaş yerlerini alıyorlar. Dr. Ransome’ı tanıyorum; Dr. Handsel yok. Başka bir doktor daha var, daha yaşlı bir kadın; İsimliğinde L. HENDRICKS yazıyor. Ayağa ilk kalkan o oluyor. İsminin Hendricks olduğunu söylüyor; araştırma ekibinin başında olduğunu ve sadece hevesli katılımcılar istediğini söylüyor. Oturuyor. Koyu renk takım elbiseli adam ayağa kalkıyor, isminin Godfrey Arakeen ve şirketin Hukuk Bölümü’nün avukatı olduğunu; endişelenmemiz gereken bir şey olmadığını söylüyor.</p>

  <p>Henüz endişelenmiyorum.</p>

  <p>Engellilerin işe alınmalarına ve işten çıkarılmalarına ilişkin düzenlemelerden söz ediyor. Engellilerin çalıştıkları bölümün ve özelliklerinin yüzdesine bağlı olarak şirketin vergi indirimi aldığını bilmiyordum. Bizim değerimizi yaptığımız iş olarak değil de vergi indirimi nedeni olarak göstermeye çalışıyor. Bay Crenshaw’ın bize şirketin şikayet amiriyle konuşma hakkımız olduğu konusunda bilgi vermiş olması gerektiğini söylüyor. Şikayet amirinin ne olduğunu bilmiyorum, ancak Bay Arakeen açıklamaya başlıyor. Takım elbise içindeki başka bir adamı tanıştırıyor; Bay Vanagli gibi bir şey. İsminin nasıl yazıldığından emin değilim, her şeyi tam olarak duymak zor. Bay Vanagli iş konusunda herhangi bir endişe yaşarsak, onunla konuşabileceğimizi söylüyor.</p>

  <p>Bay Arakeen’in gözlerinden daha bitişik gözleri var ve kravatının biçim düzeni dikkat dağıtıyor; basamak biçiminde aşağı inip yukarı çıkan altın rengi ve mavi elmaslar. Ona endişelerimden söz edebileceğimi sanmıyorum. Neyse ki fazla kalmıyor, çalışma saatleri içinde istediğimiz zaman onu görebileceğimizi söyleyerek gidiyor.</p>

  <p>Sonra koyu renk takını elbiseli kadın bize, normalde Merkez için çalıştığını, adli yardım kuruluşunun avukatı olduğunu ve burada haklarımızı korumak için bulunduğunu söylüyor. İsmi Sharon Beasley. Yumuşak, dalgalı ve omuzlarına kadar dökülen saçları var. Marjory’nin saçları kadar parlak değiller. İç içe dört farklı daireden oluşan küpeleri var; her dairenin içinde mavi, kırmızı, yeşil ve mor renklerde camlar var. Bay Arakeen’in şirketin haklarını temsil ettiğini, onun dürüstlüğünden ve içtenliğinden yana bir kuşkusu olmadığını - Bay Arakeen yerinde kıpırdanıyor ve sanki öfkelenmiş gibi dudaklarını sıkıyor-- buna rağmen bizim tarafımızda birinin olması gerektiğini ve bu kişinin de kendisi olduğunu söylüyor.</p>

  <p>“Şu andaki durumu, sizi ve bu araştırma protokolünü ilgilendiren durumu açığa kavuşturmalıyız,” diyor Bay Arakeen, kadın yerine oturduğunda. “Bir grup insan bu tedavi sürecine başladı, geri kalanınız için de bu deneysel tedavi için fırsat sözü verildi.” Ben yine bunun bir söz değil tehdit olduğunu düşünüyorum, ancak lafa girmiyorum. “Şirket bu sözünün arkasında duruyor böylece içinizden deneysel protokolde yer almaya karar verenler araştırmada yer alabilirler. Eğer katılmaya karar verirseniz, tam maaş alacaksınız ancak deneklere ödenen ücreti alamayacaksınız. Bu araştırmada katılımcı çalışan olarak başka bir bölümde görev yapıyor sayılacaksınız. Sağlık sigortanız kapsamında olmamasına rağmen şirket, tedaviden kaynaklanan tüm tıbbi masrafları karşılayacak.” Duraklıyor ve başıyla Bay Aldrin’e işaret ediyor. “Pete, artık şu dosyaları dağıtabilirsin.”</p>

  <p>Her dosya kapağında, yapışkan kağıtlar üzerinde isimlerimiz yazıyor, bir başka yapışkan kağıtta ise şöyle yazıyor. ÖZEL VE GİZLİDİR: BU BİNADAN DIŞARI ÇIKARILMAMALIDIR.</p>

  <p>“Hepinizin göreceği gibi,” diyor Bay Arakeen, “ister katılın, ister katılmayın, bu dosyalarda, şirketin sizin için neler yapmaya hazır olduğu ayrıntılı bir biçimde açıklanıyor.” Dönüp bir dosya da Bayan Beasley’ye veriyor. Kadın hemen dosyayı açıp okumaya başlıyor. Ben de benimkini açıyorum.</p>

  <p>“Şimdi, katılmamayı seçerseniz yedinci sayfa birinci paragrafta göreceğiniz gibi bunun çalışma koşullarınıza hiçbir etkisi olmayacak. İşinizi kaybetmeyeceksiniz; özel statünüzü kaybetmeyeceksiniz. Aynı destek iş ortamında çalışmaya devam edeceksiniz.”</p>

  <p>Acaba Bay Crenshaw, bizim yaptığımız işi bilgisayarların daha iyi ve daha hızlı yapabileceğini söylerken haklı mıydı? Şirket bugün değişmese de ileride değişmeye karar verebilir. İnsanlar işlerini kaybediyorlar. Don işini kaybetti. Ben de işimi kaybedebilirim. Başka bir iş bulmak kolay olmayabilir.</p>

  <p>“Ömür boyu bir işimiz olacağını mı söylüyorsunuz?” diye soruyor Bailey.</p>

  <p>Bay Arakeen’in yüzüne tuhaf bir ifade yerleşiyor. “Ben... böyle bir şey söylemedim,” diyor.</p>

  <p>“Yani şirket birkaç yıl içinde onlara yeteri kadar para kazandırmadığımıza karar verirse, yine işimizi kaybedebiliriz.”</p>

  <p>“Daha sonraki ekonomik koşullar ışığında yeniden bir değerlendirme yapılması gerekirse, evet,” diyor Bay Arakeen. “Ancak şu anda böyle bir beklenti içinde değiliz.”</p>

  <p>Şu anın ne kadar süreceğini merak ediyorum. Anne ve babam daha önceki ekonomik krizlerden birinde işlerini kaybetmişlerdi ve annem bana işlerini asla kaybetmeyeceklerini sandıklarını söylemişti. Ancak hayatın iniş çıkışları olduğunu ve çıkışları insanın kendisinin yakalaması gerektiğini söylemişti.</p>

  <p>Bayan Beasley oturduğu yerde doğruluyor. “Bence iş kaybetme tehlikesine karşı minimum bir süreç belirlenebilir,” diyor. “Bunu müvekkillerimizin kaygıları ve daha öncesi yöneticinizin yasadışı tehditleri ışığında istiyorum.”</p>

  <p>“Bunlar üst düzey yönetimin haberdar olmadığı tehditlerdi,” diyor Arakeen. “Bizden böyle bir şey yapmamızı beklemek bence-”</p>

  <p>“On yıl,” diyor kadın.</p>

  <p>On yıl uzun bir süre, minimum bir süre değil. Bay Arakeen’in yüzü kızarıyor. “Ben hiç sanmıyorum ki-”</p>

  <p>“Yani daha uzun bir sürede mi işlerine son vereceksiniz,” diye soruyor kadın.</p>

  <p>“Bunu demedim ben,” diyor. “Ancak ileriyi kim öngörebilir ki? Ve on yıl çok uzun bir süre. Kimse böyle bir süre için söz veremez.”</p>

  <p>“Yedi,” diyor kadın.</p>

  <p>“Dört,” diyor adam.</p>

  <p>“Altı.”</p>

  <p>“Beş.”</p>

  <p>“İyi bir tazminat paketiyle beş yıl tamamdır,” diyor kadın.</p>

  <p>Ellerini açıp, avuçlarını gösteriyor adam. Bunun ne anlama geldiğini bilmiyorum. “Pekala,” diyor adam. “Ayrıntıları daha sonra konuşalım, olur mu?”</p>

  <p>“Elbette,” diyor Bayan Beasley. Dudakları gülümsüyor ancak gözlerinde gülümsemeden eser yok. Ensesinin sol tarafındaki saçlarını okşuyor ve sonra hafifçe onları arkaya atıyor.</p>

  <p>“Peki, o zaman,“ diyor Bay Arkeen. Sanki yakasını gevşetmek istermiş gibi başını sağa sola çeviriyor. “Protokole katılmayı seçseniz de seçmeseniz de beş yıl boyunca aynı koşullarda çalışmayı garantilediniz.” Bayan Beasley’ye bakıyor ve sonra gözlerini yine bize çeviriyor. “”Evet, öyle ya da böyle, verdiğiniz kararla hiçbir kaybınız olmayacak. Karar tamamen size kalmış. Sağlık açısından hepimiz protokole katılmaya uygun bulundunuz.”</p>

  <p>Susuyor ancak kimse bir şey söylemiyor. Söyleyecek bir şeyler düşünüyorum. Beş yıl içinde hala kırklı yaşlarımda olacağım. Kırklı yaşlarımın sonunda iş bulmak iyice zorlaşacak ve emekliliğe de uzun zaman kalmış olacak. Hafifçe başını sallayıp konuşmaya devam ediyor. “Şimdi size dosyalarınızdaki bilgileri gözden geçirmeniz için biraz zaman vereceğiz. Sizinde gördüğünüz üzere, yasal nedenlerden dolayı bu dosyaların binadan çıkarılmamaları gerekiyor. Bu arada biz de Bayan Beasley’yle yasal ayrıntılar üzerinde görüşeceğiz, fakat sorularınız için burada olacağız. Ondan sonra da Dr. Hendricks ve Dr. Ransome bugün için planlanmış olan kısa toplantılarına devam edecekler. Bugün sizden bir karar vermeniz beklenmiyor.”</p>

  <p>Dosyadaki bilgileri okuyorum. En sonda benim imzam için ayrılmış bölümü olan bir sayfa var. Dosyadaki her şeyi okuduğuma ve anladığıma, bunu şikayet danışmanı ve adli yardım avukatı dışındaki kimseyle konuşmayacağımı kabul ettiğime dair bir yazı var. Şimdilik imzalamıyorum.</p>

  <p>Dr. Ransome ayağa kalkıyor ve yine Dr. Hendricks’i tanıştırıyor. Daha önce duyduğumuz şeyleri yineleyerek başlıyor. Bu bölümleri bildiğim için dikkatimi vermem zor oluyor. Daha sonra anlatacaklarını yani beynimize neler yapacaklarına dair anlatacaklarını duymak istiyorum.</p>

  <p>“Kafanızda yer açmadan içine yeni nöronlar yerleştiremeyiz,” diyor. “Sayıyı sürekli ayarlamamız gerekiyor, böylece doğru bağlantıların gerçekleşmesi için sinirsel dokuların miktarı uygun olacak. Doğal olgunlaşmada beyin bunu kendisi yapıyor: başlangıçtan bu yana birçok nöron kaybedersiniz, tabii eğer bağlantı kurulmazsa bir kaos oluşabilir.”</p>

  <p>Elimi kaldırıyorum, başıyla beni gösteriyor. “Ayarlama derken -yeni dokulara yer açmak için eski dokuları kaldıracağınızı mı söylüyorsunuz?”</p>

  <p>“Fiziksel olarak kaldırmak değil; bu biyolojik bir mekanizma, aslında yeniden emilim.”</p>

  <p>Cego ve Clinton gelişim sürecindeki emilimi anlatmıştı: gereksiz nöronlar yok oluyor, vücut tarafından yeniden emiliyor, geri besleme kontrol mekanizması tarafından kısmen algı verisi kullanarak kontrol edilen bir süreç. Akıllı bir model olarak büyüleyici; herkesin başına geldiğini öğrendiğimde nöronlarımı kaybetmek beni üzmemişti. Ancak doktorun söylediğinden anladığım kadarıyla, şu andaki nöronlarımın emilimini sağlayacaklar ancak bunu benim yetişkinlik dönemimde yapacaklar. Bu farklı bir şey. Şu anda sahip olduğum nöronlarımın hepsi benim için yararlı şeyler yapıyorlar. Yine elimi kaldırıyorum.</p>

  <p>“Evet, Lou?” Bu defa konuşan Dr. Ransome. Sesi biraz gergin çıkıyor. Sanırım fazla soru sorduğumu düşünüyor.</p>

  <p>“Yani yeni gelişecek olanlara yer açmak için bazı nöronlarımızı yok edeceksiniz, öyle mi?”</p>

  <p>“Tam olarak yok etmek değil,” diyor Dr. Ransome. “Bu biraz karmaşık bir konu, Lou. Anlayacağından emin değilim." Dr.Hendricks ona bakıyor, sonra başını çeviriyor.</p>

  <p>“Biz aptal değiliz,” diye söyleniyor Bailey.</p>

  <p>“Şu emilim dediğiniz şeyin ne olduğunu biliyorum,” diyor Dale. “Dokunun kaybolduğu ve onun yerine başka bir dokunun yerleştirileceği anlamına geliyor. Ablam kanserdi ve bedenini tümör emilimi için programladılar. Nöronların emilimini sağlarsanız, yok olurlar.”</p>

  <p>“Konuya bu şekilde de bakabilirsiniz,” diyor Dr. Ransome, iyice gerilmiş görünüyor. Bana bakıyor; ben başlattığım için beni suçluyor, sanırım.</p>

  <p>“Ancak bu doğru,” diyor Dr. Hendricks. Gergin değil, ama heyecanlı görünüyor, tıpkı lunaparkta en sevdiği oyuncağa binmeyi bekleyen çocuk gibi. “Kötü bağlantılar kurmuş nöronların emilimini sağlayacak ve iyi bağlantılar kuracak olan nöronlar geliştireceğiz.”</p>

  <p>“Giden gitmiş olacak,” diyor Dale. “Bu bir gerçek. Bana gerçeği söyleyin.” öfkelenmeye başlıyor; gözü hızla seğiriyor. “Bazıları gidince doğru nöronlar gelişmeyebilir.”</p>

  <p>“Hayır!” diye bağırıyor Linda. “Hayır, hayır, hayır! Bunu beynime yapamazsınız. Beynimin bir bölümünü alamazsınız. Bu hiç iyi değil, hiç iyi değil.” Başını masaya koyuyor, ne göz teması kurmak ne de onları dinlemek istiyor.</p>

  <p>“Kimsenin beyninin bir bölümü alınmayacak,” diyor Dr. Hendricks. “Bu kesinlikle öyle bir şey değil... Bu sadece bir düzenleme -yeni nöron bağları geliştirilecek ve hiçbir şey değişmeyecek.”</p>

  <p>“Sadece ondan sonra artık otizmli olmayacağız,” diyorum. “Tabii işe yararsa.”</p>

  <p>“Kesinlikle,” diyor Dr. Hendricks, tam olarak doğru şeyi söylemişim gibi gülümsüyor. “Olduğunuz gibi kalacaksınız, fakat otizmli olmayacaksınız.”</p>

  <p>“Ancak beni ben yapan şey otizm,” diyor Chuy. “Başka türlü olmak nasıl bir şey, otizmli olmamak nasıl bir bilmiyorum. Her şeye baştan başlamam gerekecek. Önce bebek, sonra yetişkin ve sonra da başka biri olacağım.”</p>

  <p>“Şey, tam olarak değil,” diyor doktor. “Nöronların çoğu etkilenmemiş durumda ve belli aralıklarla uygulama yapılacak. Bu yüzden geçmişinizi taşıyabileceksiniz. Elbette yeniden öğrenmeniz gereken şeyle, bazı rehabilitasyonlar olacak -bunlar onaylanmış paketin içinde yer alıyor; kişisel danışmanınız bunları size açıklayacak- ancak her şey şirket tarafından karşılanacak. Hiçbir şey için ödeme yapmak zorunda kalmayacaksınız.”</p>

  <p>“Ömür boyu tedavi istiyorum,” diyor Dale.</p>

  <p>“Efendim?” diyor doktor.</p>

  <p>“Her şeye yeniden başlamam gerekiyorsa, yeni kişiliğim için daha fazla zamana ihtiyacım var. Yaşamak için.” Dale içimizde en büyük olanımız, benden on yaş büyük. Ancak yaşlı göstermiyor. Saçları hala simsiyah ve hepsi kafasının üstünde. “Ömür boyu tedavi istiyorum,” diyor ve ben onun sadece ömür boyu sürecek bir tedaviden değil, yaşlanmayı engelleyen bir tedaviden söz ettiğini anlıyorum.</p>

  <p>“Ancak... ancak bu çok saçma,” diyor Bay Arakeen, doktorlar bir şey söyleyemeden. “Bu projenin maliyetini... çok fazla arttırır.” Salonun ön tarafında oturan diğer şirket çalışanlarına bakıyor. Hiçbiri ona bakmıyor.</p>

  <p>Dale gözlerini sımsıkı kapatıyor; bu haldeyken bile sol gözünün seğirdiğini görebiliyorum. “Eğer bu yeniden öğrenme işi sandığınızdan daha uzun sürerse, diyelim ki yıllar alırsa, ben normal bir insan olarak yaşamak için daha fazla zamanım olsun istiyorum. Otizmli olarak yaşadığım yıllar kadar. Hatta daha fazla.” Duruyor, verdiği çabayla yüzü buruşuyor. “Bu daha fazla veri demek,” diyor. “Daha uzun gözlem imkanı.” Yüzü gevşiyor ve gözlerini açıyor. “Ömür boyu tedaviyi de ekleyin, ben de kabul edeyim. Yoksa kabul etmem.”</p>

  <p>Çevreme bakınıyorum. Herkes gözünü Dale’e dikmiş, Linda bile. Cameron’dan böyle bir şey bekleyebilirdim ancak Dale’den asla. Şimdiden değişti. Ben de değiştiğimi biliyorum. Otizmliyiz ancak değişiyoruz. Belki de tedaviye, hatta daha fazla değişmeye ve hatta -sadece görünmek değil- normal olmaya gerçekten ihtiyacımız vardır.</p>

  <p>Bunları düşünürken kitaptan okuduklarım geliyor aklıma. “Hayır!” diyorum. Dale dönüp bana bakıyor. Yüzünde hiçbir hareket yok. “Bu iyi bir fikir değil,” diyorum. “Bu tedavi nöronlar üzerinde etkisi var üstelik ömür boyu. Ve tedavi deneysel bir tedavi; kimse gerçekten işe yarayıp yaramayacağını bilmiyor.</p>

  <p>“İşe yaradığını biliyoruz,” diyor Dr. Hendricks. “Sadece-”</p>

  <p>“Sadece insanlar üzerinde işe yarayıp yaramadığını bilmiyorsunuz,” diyorum, laf bölmenin kabalık olduğunu bile bile lafını bölüyorum. Ancak önce o benim lafımı bölmüştü. “Bu yüzden bize ihtiyacınız var ya da bizim gibi insanlara. Her tedaviyi aynı anda denemek iyi bir fikir değil. Siz bilim insanları iki deney yaparken değişkenleri aynı anda değiştirmezsiniz.”</p>

  <p>Bay Arakeen rahatlamış görünüyor; Dale bir şey söylemiyor. Ne düşündüğünü bilmiyorum. Ben ne hissettiğimi biliyorum; içim titriyor.</p>

  <p>“Ben daha uzun yaşamak istiyorum,” diyor Linda. Eli sanki kendisine ait bir hayatı varmış gibi havaya fırlıyor. “Ben değişmek değil, daha fazla yaşamak istiyorum.”</p>

  <p>“Daha uzun yaşayıp yaşamak istemediğimi bilmiyorum,” diyorum. Sözcükler ağzımdan yavaş yavaş çıkıyor ancak Dr. Hendricks bile araya girmiyor. “Ya hoşlanmayacağım biri haline gelirsem ve bu biçimde yaşamaya mahkûm olursam? Ben uzun yaşamayı düşünmeden önce nasıl biri olacağımı bilmek istiyorum.”</p>

  <p>Dale de yavaşça başını sallayarak bana katılıyor.</p>

  <p>“Bence biz önce temelde bu tedaviye karar vermeliyiz. Bizi zorlamıyorlar. Enikonu düşünebiliriz.”</p>

  <p>“Ama -ama-” Bay Arakeen sözcüğe takılıp kalıyor, sonra başını sağa sola çevirip devam ediyor. “Düşüneceğinizi söylüyorsunuz... bu ne kadar sürer?”</p>

  <p>“Ben kabul edeceğimi söylemiyorum,” diyor Chuy. “Ancak üzerinde düşüneceğim... tabii eğer ömür boyu yaşlanma karşıtı tedavi dahil edilirse. Eş zamanlı olmayabilir, daha sonra da olabilir.”</p>

  <p>“Ben de düşüneceğim,” diyor Linda. Gözleri oraya buraya hareket ediyor ve gözlerini kapatıyor ancak buna rağmen konuşmaya devam ediyor, “Bunu düşüneceğim ve daha uzun yaşamak kararını kolaylaştırır ancak gerçekten istediğimi sanmıyorum.”</p>

  <p>“Ben de öyle,” diyor Eric. “Beynimde değişiklik olmasını istemiyorum. Suçluların beyinleri değiştiriliyor ve ben bir suçlu değilim. Otizm farklı bir şey, kötü bir şey değil. Farklı olmak yanlış bir şey değil. Bazen zor olabiliyor ancak yanlış bir şey değil.”</p>

  <p>Başka bir şey söylemiyorum. Ne söylemek istediğimden emin değilim. Her şey çok çabuk gelişiyor. Nasıl karar verebilirim? Nasıl biri olacağımı bilmeden ya da tahmin etmeden nasıl karar verebilirim? Değişiklik öyle ya da böyle olacak ancak kabul etmemek benim hatam olmayacak.</p>

  <p>“Ben istiyorum,” diyor Bailey. Gözlerini sımsıkı kapatıyor ve öyle konuşuyor, sesi oldukça gergin. “Bay Crenshaw’ın bizi tehdit etmesinin, işimizi kaybetme korkusu yaşamanın bir bedeli olmalı. Ömür boyu tedaviyi kapsayacaksa, ben de istiyorum. Dengeni kurulmasını istiyorum.”</p>

  <p>Dr. Ransome ve Dr. Hendricks’e bakıyorum; ellerini sallayarak birbirleriyle fısıldaşıyorlar. Sanırım her iki tedavinin birbiriyle nasıl etkileşebileceğini tartışıyorlar.</p>

  <p>“Bu çok tehlikeli,”diyor Dr. Ransome. “Bu iki tedaviyi aynı anda uygulamamız mümkün görünmüyor.” Bana bakıyor. “Lou haklıydı. Yaşamı uzatmak için daha sonra tedavi görebilirsiniz ancak ikisi bir arada uygulanamaz.”</p>

  <p>Linda omuz silkip, başını öne eğiyor. Omuzları gergin; ellerini kucağında yumruk yapmış. Daha uzun bir yaşam sözü verilmezse tedaviyi kabul edeceğini sanmıyorum. Ben kabul edersem ve o kabul etmezse, birbirimizi bir daha göremeyebiliriz. Bu bana kendimi tuhaf hissettiriyor; o bu bölüme benden önce geldi. Onu yıllardır her iş günüde görüyorum.</p>

  <p>“Bunu genel kurulla konuşacağım,” diyor Bay Arakeen, daha sakin bir biçimde. “Biraz daha yasal ve tıbbi öneriler almamız gerekecek. Eğer doğru anladıysam, katılımın bir koşulu olarak, paket dahilinde, gelecekte bir zaman biriminde yaşamı uzatma tedavisi istiyorsunuz, doğru mu?”</p>

  <p>“Evet,” diyor Bailey. Linda başıyla onaylıyor.</p>

  <p>Bay Arakeen orada öylece duruyor, ağırlığını bir ayağından diğerine geçirirken bedeni hafifçe sallanıyor. Işık isimliğine vuruyor, hareketiyle hareket ediyor. Öne ve arkaya doğru hareket ederken ceketinin düğmelerinden biri, bir kayboluyor, bir ortaya çıkıyor. Sonunda duruyor ve başını belirgin bir biçimde onaylarcasına sallıyor.</p>

  <p>“Pekala. Bunu kurula soracağım. Bence kabul etmeyecekler, fakat yine de soracağım.”</p>

  <p>“Sakın unutmayın,” diyor Bayan Beasley, “bu çalışanlar henüz bu süreci kabul etmiş değiller sadece düşünecekler.”</p>

  <p>“Tamam.” Bay Arakeen başını sallıyor ve yine sağa sola oynatıyor. “Ancak sizden sözünüze sadık kalmanızı istiyorum. Bunu gerçekten düşünün.”</p>

  <p>“Ben yalan söylemiyorum,” diyor Dale. “Siz de bana yalan söylemeyin.” Ayağa kalkıyor. “Hadi,” diyor bize. “İşimizin başına dönmemiz gerek.”</p>

  <p>Kimse bir şey söylemiyor, ne avukatlar, ne doktorlar, ne de Bay Aldrin. Yavaşça hepimiz ayağa kalkıyoruz; içim titriyor. Böylece çekip gitmek doğru mu? Ancak hareket edip, yürümeye başladığımda kendimi daha iyi hissediyorum. Daha güçlü. Korkuyorum ancak aynı zamanda da mutluyum. Sanki yerçekimi azalmış gibi kendimi hafif hissediyorum.</p>

  <p>Koridora çıktığımızda asansörlere gitmek için sola dönüyoruz. Asansörlerin bulunduğu geniş bölüme geldiğimizde Bay Crenshaw’ı ellerinde bir karton kutuyla dururken görüyoruz. Kutu dolu ancak içinde neler olduğunu göremiyorum. Kutunun en üstünde spor kataloglarında gördüğüm çok pahalı koşu ayakkabılarından bir çift var. Bay Crenshaw’ın ne kadar hızlı koşabildiğini merak ediyorum. Her iki yanında mavi gömlekli iki şirket güvenlik görevlisi var. Bizi görünce gözleri açılıyor.</p>

  <p>“Burada ne arıyorsun?” diyor bizden biraz daha önde giden Dale’e. Bir adım atarak Dale’e doğru dönüyor, adamlar ellerini onun kollarına koyuyorlar. Duruyor. "Saat dörde kadar G-28’de olmalıydın, burası doğru bina bile değil.”</p>

  <p>Dale yavaşlamıyor bile; hiçbir şey söylemeden yürümeye devam ediyor.</p>

  <p>Bay Crenshaw’ın kafası bir robot gibi dönüyor. Bana bakıyor. “Lou! Burada neler oluyor?”</p>

  <p>Aslında Bay Crenshaw’ın elinde bir kutu, yanında iki güvenlik görevlisiyle ne yaptığını bilmek istiyorum, ama bunu soracak kadar kaba değilim. Bay Aldrin, Bay Crenshaw konusunda endişelenmememizi söyledi. “Yapacak çok işim var, Bay Crenshaw,” diyorum. Sanki kutuyu atıp, bana uzanmak istermiş gibi ellerini hareket ettiriyor ancak yapmıyor ve ben de Dale’in arkasından yürümeye devam ediyorum.</p>

  <p>Binamıza döndüğümüzde, Dale konuşuyor. “Evet, evet, evet, evet, evet,” diyor. Ve daha yüksek sesle, “EVET, EVET, EVET!” diyor.</p>

  <p>“Ben kötü değilim,” diyor Linda. “Ben kötü biri değilim.”</p>

  <p>“Sen kötü bir değilsin,” diyerek ona katılıyorum.</p>

  <p>Gözleri yaşarıyor. “Otizmli biri olmak kötü bir şey. Otizmli olduğum için öfkelenmek kötü bir şey. Çok kötü. Hiç iyi değil.” “Aptalca,” diyor Chuy. “Bize normal olmayı istememizi söylüyorlar ve sonra da kendimizi olduğumuz gibi sevmemizi söylüyorlar. Eğer insanlar değişmek isterse, oldukları halleriyle ilgili hoşlarına gitmeyen bir şey var demektir. Yoksa -bu imkansızdır.”</p>

  <p>Dale gülüyor, daha önce hiç görmediğim bir biçimde gülüyor. “Birileri imkansız bir şey söylüyorsa, burada bir yanlış var demektir.”</p>

  <p>“Evet,” diyorum. “Bu bir hata.”</p>

  <p>“Hata,” diyor Dale. “Ve imkansıza inanmak yanlıştır.”</p>

  <p>“Evet,” diyorum. Gerilmeye başladığımı hissediyorum çünkü Dale’in dinle ilgili konuşmaya başlamasından korkuyorum.</p>

  <p>“O zaman normal insanlar bizden imkansız bir şey istiyorlarsa, normal insanların doğru söylediğini düşünmek zorunda değiliz.”</p>

  <p>“Her zaman yalan söylemezler,” diyor Linda.</p>

  <p>“Her zaman yalan söylememeleri, söylediklerinin hepsinin doğru olduğu anlamına gelmez,” diyor Dale.</p>

  <p>Bunlar kesinlikle doğru ve ben daha önce, insanların gerçekten değişmek isteyeceklerini ve aynı zamanda değişiklikten önceki halleriyle de mutlu olabileceklerini düşünmemiştim. Dale ve Chuy söyleyene kadar, bence hiçbirimiz bunun farkında değildik.</p>

  <p>“Bunu senin evinde düşünmeye başladım,” diyor Dale. “O zaman söyleyememiştim. Ancak yararı oldu.”</p>

  <p>“Eğer işler yolunda gitmezse,” diyor Eric, “sonuçlarıyla başa çıkmak onlar için... daha pahalıya mal olacak. Hatta daha uzun yaşarsak, daha da pahalıya.”</p>

  <p>“Cameron’ın bunu nasıl yaptığını bilmiyorum,” diyor Linda.</p>

  <p>“İlk olmak istedi,” diyor Chuy.</p>

  <p>“Teker teker denesek daha iyi olacak böylece diğerlerine neler olduğunu görebiliriz,” diyor Eric.</p>

  <p>“Karanlığın hızı daha yavaş olacaktır,” diyorum. Hepsi bana bakıyorlar. Onlara ışığın ve karanlığın hızından daha önce söz etmemiş olduğumu hatırlıyorum. “Işığın boşluktaki hızı 299.792.458 m/saniyedir,” diyorum.</p>

  <p>“Bunu biliyorum,” diyor Dale.</p>

  <p>“Benim merak ettiğim şey,” diyor Linda, “nesneler yere yaklaştığında yerçekiminden dolayı daha hızlı düşerler, acaba ışık da yerçekiminin fazla olduğu yerde daha mı hızlıdır, tıpkı bir kara delik gibi?”</p>

  <p>Linda’nın ışık hızıyla ilgilendiğinden hiç haberim yoktu. “Bilmiyorum,” diyorum. “Ancak kitaplarda karanlığın hızı</p>

  <p>konusunda hiçbir şey yazmıyor. Bazı insanlar bana hızının olmadığını söyledi. Işık olmadığı için sadece ışığın yerini alan bir şeymiş, ancak bence ışık kaybolduğunda oraya gelmek zorunda.”</p>

  <p>Hepsi bir an için susuyor. “Eğer ömür boyu tedavi bizim için zamanı uzatabiliyorsa, o zaman ışığı da hızlandırabilir,” diyor Dale.</p>

  <p>“Cameron ilk olmak istedi. İlk önce Cameron normal olacak. Yani bizden daha hızlı,” diyor Chuy.</p>

  <p>“Ben spor salonuna gidiyorum,” diyor Eric.</p>

  <p>Linda’nın yüzü gergin görünüyor. “Işığın bir hızı var. Karanlığın da hızı olmalı. Zıtlıklar yönleri hariç her özelliği paylaşırlar.”</p>

  <p>Bunu anlamıyorum. Bekliyorum.</p>

  <p>“Artı ve eksi sayılar yönleri dışında aynıdır,” diyor Linda yavaşça. “Büyük ya da küçük aynıdır. Bir tarafa ya da bir taraftan demek aynı yol, ancak farklı yön demektir. Işık ve karanlık birbirlerine zıttır ve aynı yönde birbirlerine benzerler.” Aniden kollarını açıyor. “Astronomiyle ilgili en sevdiğim şey bu,” diyor. “Uzayda o kadar çok şey var ki, yıldızlar, mesafeler. Hiçlikten varlığa her şey bir arada.”</p>

  <p>Linda’nın astronomiden hoşlandığını bilmiyordum. İçimizde bize en uzak, en otizmli kişi oydu. Onun ne demek istediğini anlıyorum. Ben de küçükten büyüğe olan dizinleri severim, yakından uzağa, gözüme giren ışığın fotonunun geldiği yeri, evreni aşan ışık yıllarını.</p>

  <p>“Ben yıldızları severim,” diyor Linda. “Ben yıldızlarla çalışmak isterim -isterdim. <i>Olmaz,</i> dediler. Bana, ‘Senin zihnin normal çalışmıyor. Zaten yıldızlarla herkes çalışamaz,’ dediler. Ben bunun, matematikle ilgili olduğunu biliyordum. Ve matematikte de iyi olduğumu biliyordum ancak uyarlanabilir matematik dersi almak zorunda kaldım ve notlarım hep yüksek oldu ve durumu fark ettiklerinde artık çok geçti. Üniversiteye girdiğimde bana uygulamalı matematik almamı ve bilgisayar okumamı söylediler. Bilgisayar sektöründe çok iş olduğunu söylediler. Astronominin pratik bir dal olmadığını söylediler, eğer daha uzun yaşarsam, hiçbir şey için geç kalmış olmayacağım.”</p>

  <p>Bu, Linda’yı o kadar çok konuşurken ilk görüşüm. Linda’nın konuştuğunu neredeyse duymam bile. Şu anda yanakları pembeleşti; gözlerini fazla hareket ettirmiyor.</p>

  <p>“Senin yıldızları sevdiğini bilmiyordum,” diyorum.</p>

  <p>“Yıldızlar birbirlerinden uzaktırlar,” diyor. “Birbirlerini tanımak için birbirlerine dokunmaları gerekmez. Uzaklardan birbirleri üzerine yansırlar.”</p>

  <p>Tam yıldızların birbirlerini tanımadıklarından, onların canlı olmadıklarından söz edecekken bir şey beni durduruyor. Okuduğum bir kitapta yıldızların akkor gazlar olduğu ve diğer bir kitapta da bu gazın cansız olduğu yazıyordu. Belki de kitaplar yanılıyordur. Belki yıldızlar akkor gazdır ve canlıdır.</p>

  <p>Linda bana bakıyor, aslında göz teması kuruyor. “Lou, sen yıldızları sever misin?”</p>

  <p>“Evet,” diyorum. “Ve yerçekimini ve ışığı ve uzayı da.”</p>

  <p>“İkizler evi,” diyor. Gülümsüyor ve bir anda koridor aydınlanıyor. Daha önce karanlık olduğunu fark etmemiştim. Karanlık daha önce buradaydı ancak ışık ona yetişti. Rigel yıldızı. Antares. Işık ve tüm renkler. Dalga boyları...” Elleri havada dalgalanıyor ve ben onun dalga boyunun ve frekansın yarattığı biçim düzenini anlattığını biliyorum.</p>

  <p>“İkili yıldızlar,” diyorum. “Kahverengi Cüce yıldızları.”</p>

  <p>Yüzü gevşiyor. “Oh, bunlar <i>eski,"</i> diyor. “Chu ve Sanderly bunların birçoğunu yeniden sınıflandırdılar.” Aniden duruyor. “Lou, ben senin zamanının çoğunu normallerle geçirdiğini sanıyordum. Normal gibi davranmaya çalıştığını.”</p>

  <p>“Kiliseye gidiyorum,” diyorum. “Bir eskrim kulübüne gidiyorum.”</p>

  <p>“Eskrim mi?”</p>

  <p>“Kılıçlar,” diyorum. Endişeli bakışları değişmiyor. “Bu... bir çeşit oyun,” diyorum. “Birbirimizi dürtmeye çalışıyoruz.”</p>

  <p>“Neden?” Şaşırmış görünüyor. “Yıldızları sevdiğini sanıyordum.”</p>

  <p>“Eskrimi de seviyorum,” diyorum.</p>

  <p>“Normal insanlarla,” diyor.</p>

  <p>“Evet, onları seviyorum.”</p>

  <p>“Zor bir şey...” diyor. “Ben gök evine gidiyorum. Oraya gelen bilim insanlarıyla konuşmaya çalışıyorum ancak... sözcükler birbirine giriyor. Benimle konuşmak istemediklerini görüyorum. Aptal ya da deliymişim gibi davranıyorlar bana.”</p>

  <p>“Benim tanıdığım insanlar o kadar kötü değiller,” diyorum. Bunu söyler söylemez kendimi suçlu hissediyorum çünkü Marjory için “kötü değil” diyemem. Tom ve Lucia için de geçerli. “Beni öldürmeye çalışan adam hariç.”</p>

  <p>“Seni öldürmeye çalışan mı?” diyor Linda. Bilmemesine şaşırıyorum, sonra ona söylemediğimi hatırlıyorum. Belki haberleri de izlemiyordur.</p>

  <p>“Bana öfkelenmişti,” diyorum.</p>

  <p>“Otizmli olduğun için mi?”</p>

  <p>“Tam olarak değil... şey... evet.” Don’un öfkesinin altında yatan şey tam olarak oturmamış kişiliği miydi?</p>

  <p>“Bu hastalıklı bir durum,” diyor Linda, üstüne basa basa. Omuz silkip, dönüyor.</p>

  <p>“Yıldızlar,” diyor.</p>

  <p>Ofisime gidiyorum, ışığı ve karanlığı, yıldızları ve aralarındaki saçtıkları ışıkla dolu boşluğu düşünüyorum. Yıldızlar varken uzayda nasıl bir karanlık olabilir? Yıldızları görebiliyorsak, bu orada ışık olduğu anlamına geliyor. Görülebilir ışıktan başka şeyler de gören aletlerimiz, bunu büyük bir bulanıklık içinde görüyor.</p>

  <p>İnsanların uzayın neden soğuk ve karanlık olduğunu söylediklerini anlamıyorum. Sanki geceleri hiç dışarı çıkıp, gökyüzüne bakmamışlar. Gerçek karanlık her nerede olursa olsun, aletlerimizin menzilinin çok ötesinde, evrenin en uzak kıyısında, karanlığın önce geldiği yerde. Ancak ışık da karanlığın hızını yakalıyor.</p>

  <p>Ben doğmadan önce insanlar otizmliler hakkında daha da yanlış şeyler düşünüyorlarmış. Bunları okumuştum. Karanlıktan daha karanlık.</p>

  <p>Linda’nın yıldızları sevdiğini bilmiyordum. Astronomi üzerine çalışmak istediğini bilmiyordum. Belki uzaya bile gitmek istemiştir, tıpkı benim istediğim gibi. İstiyorum. Hala istiyorum. Eğer tedavi işe yararsa belki gidebilirim -bunu düşünmek bile hareketsiz kalmama, keyifle donup kalmama neden oluyor ancak harekete geçmeliyim. Ayağa kalkıyorum ve esneme hareketleri yapıyorum ancak bunlar yeterli değil.</p>

  <p>Spor salonuna girdiğimde Eric trambolinin üzerinden iniyor. Beethoven’ın <i>Beşinci Senfonisi</i> ile zıplamış ancak bu benim düşünmek istediğim şeyler için fazla güçlü. Eric başıyla işaret ediyor ve ben de müziği değiştiriyorum. <i>Carmen.</i> Orkestra süiti. Evet, budur.</p>

  <p>Bu heyecana ihtiyacım var. O patlayan kaliteye ihtiyacım var. O baskıyı, serbest düşüşün verdiği rahatlığı, eklemlerimin sıkışmasını, kaslarımın çalışmasını hissederek giderek daha yükseğe zıplıyorum. Zıtlıklar farklı yönlerde aynı şeylerdir. Etki tepki. Yerçekimi - yerçekiminin zıttının ne olduğunu bilmiyorum ancak trambolinin esnekliği bir tane yaratıyor. Sayılar ve biçim düzenleri kafamda yarışıyorlar, oluşuyor, ayrılıyor ve yeniden oluşuyorlar.</p>

  <p>Sudan korktuğumu hatırlıyorum, o dingin olmayan, hareketleri öngörülemeyen ve titreyen su beni korkuturdu. Sonra yüzmenin o şahane keyfini hatırlıyorum, dingin olmasa da, havuzdaki değişen basıncı fark edemesem de, suyun üstünde kalabiliyor ve istediğim yöne gidebiliyordum. Bisikletten korktuğumu hatırlıyorum, öngörülemeyen biçimde sağa sola yalpalamasını hatırlıyorum, sonra bu öngörülmezliği nasıl sürebildiğimi fark ettim, bu doğuştan gelen kaosların üstesinden gelmek için irademi nasıl kullanacağımı öğrendim. Yine korkuyorum, daha çok anladığım için daha çok korkuyorum -şimdiye kadar sağladığım tüm adaptasyonu kaybedeceğim ve hiçbir şeyim kalmayacak- ancak bu dalgayı da sürebilirsem, bu biyolojik bisikleti ondan sonra kıyaslanamayacak kadar fazla şeye sahip olacağım.</p>

  <p>Bacaklarım yorulunca daha alçak zıplamaya başlıyorum ve sonunda duruyorum.</p>

  <p>Onlar bizim aptal ya da çaresiz olmamızı istemiyorlar. Beyinlerimizi yok etmek istemiyorlar; onları kullanmak istiyorlar.</p>

  <p>Ben kullanılmak istemiyor. Ben istediğim şeyi yapmak için kendimi, kendi zekamı kullanmak istiyorum.</p>

  <p>Bu tedaviyi denemek istediğimi sanmıyorum. Denemek zorunda değilim. İhtiyacım yok; olduğum gibi olmamda bir yanlışlık yok. Ancak sanının bunu istemeye başlıyorum çünkü belki değişirsem ve bu onların değil, benim kararım olursa, belki de istediğim şeyleri öğrenebilir ve yapmak istediği şeyleri yapabilirim. “Aynı olmayacağım,” diyorum, o rahat yerçekiminden çıkarken.</p>

  <p>Dışarı çıktığımda kendimi hafif hissediyorum, hem hala normal yerçekiminden daha hafif ve hala karanlıktan çok ışığın içinde olduğum için. Ancak arkadaşlarıma yapacağım şeyi söyleyeceğimi düşündüğümde normal yerçekimine giriyorum. Bundan Merkez avukatının hoşuna gittiğinden çok hoşlanmayacaklar.</p>
</body>
</html>
