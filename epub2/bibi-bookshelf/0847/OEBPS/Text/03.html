<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h1>ÜÇ</h1>

  <p><i>EVE VARDIĞIMDA TELESEKRETERİMİ IŞIĞININ YANIP SÖNDÜĞÜNÜ GÖRÜYORUM.</i> Bu Lars’ın kodu; oturum açmamı istiyor. Uyuyakalmak ve yarın işe geç kalmak istemiyorum. Ancak Lars Çarşamba akşamları eskrim kursum olduğunu biliyor ve bu yüzden genellikle bana ulaşmaya çalışmaz. Önemli olmalı.</p>

  <p>Oturum açıyorum ve mesajını buluyorum. Benim için otizm benzeri belirtilerin yetişkin primatlarda tersine çevrilmesiyle ilgili bir makale iliştirmiş. Küçük çocuklarda otizm tipi sendromlarla sonuçlanan, bebeklerde ve beyin hasarlarında genetik otizmi geri çevirmek şimdilerde yaygınlaştı ancak bunun benim için geç olduğu söylenmişti. Eğer bu gerçekse, pek geç sayılmaz. Son cümlede, makalenin yazan bu bağlantıyı kuruyor, araştırmanın insanlara uygulanabileceğini söylüyor ve daha ileri bir araştırma öneriyor.</p>

  <p>Ben okumaya devam ederken ekranımda başka simgeler beliriveriyor. Otizm derneğinin logosu. Cameron ve Dale’in logoları. Demek onlar da duymuşlar. Şimdilik onları görmezden geliyorum ve okumaya devam ediyorum. Makale benimki gibi beyinler hakkında olsa da, bu benim alanım değil ve tedavinin nasıl işlemesi gerektiğini pek anlamıyorum. Yazar, süreci daha anlaşılır ve ayrıntılı biçimde açıklayan diğer makaleleri işaret ediyor. Bu makalelere erişilemiyor -en azından benim için, bu akşam için. “Ho ve Delgracia’s Metodu” nedir, bilmiyorum. Tüm bu sözcüklerin ne anlama geldiğini de bilmiyorum, benim sözlüğümde bunlar yok.</p>

  <p>Saate bakıyorum, gece yarısını epey geçmiş. Yatak. Uyumam gerek. Her şeyi kapatıyorum, saati kuruyorum ve yatıyorum. Kafamda fotonlar karanlığı kovalıyor ancak asla yakalayamıyorlar.</p>

  <p>&nbsp;</p>

  <p style="text-align: center;"><img alt="Asiz" src="../Images/Asiz.png" /></p>

  <p>&nbsp;</p>

  <p>ERTESİ SABAH İŞ YERİNDE, HEPİMİZ KORİDORDA DURUYOR AMA NEREDEYSE HİÇ BİRBİRİMİZE BAKMIYORUZ. Herkes biliyor.</p>

  <p>“Bence bu bir düzmece,” diyor Linda. “İşe yaraması olası değil.”</p>

  <p>“Ya yararsa,” diyor Cameron. “İşe yararsa, hepimiz normal olabiliriz.”</p>

  <p>“Ben normal olmak istemiyorum,” diyor Linda. “Ben neysem, oyum. Mutluyum.” Mutlu görünmüyor. Kızgın ve kararlı görünüyor.</p>

  <p>“Ben de,” diyor Dale. “Ne olmuş maymunlarda işe yaradıysa -bu ne demek oluyor? Onlar insan değiller; bizden daha basitler. Maymunlar konuşamaz.” Gözü her zamankinden fazla seğiriyor.</p>

  <p>“Biz zaten maymunlardan daha iyi iletişime geçiyoruz,” diyor Linda.</p>

  <p>Bu biçimde bir araya geldiğimizde, yani sadece biz bizeyken, diğer zamanlarda olduğundan daha iyi konuşabiliyoruz. Buna çok gülüyoruz, insanların bizim yeteneklerimizi engelleyen bilim dallarını nasıl çıkardıklarına gülüyoruz. Bunun doğru olmadığını ve bu espriyi onların yanında yaparsak bizim birer paranoid olduğumuzu düşüneceklerini biliyoruz. Bizim, kötü anlamda deli olduğumuzu düşünürler; bunun bir espri olduğunu anlamazlar. Onlar, bir espriyi anlamadığımızda bunun nedeninin hayal gücümüzün zayıf olmasından kaynaklandığını söylüyorlar; ama biz aynı şeyi onlar için söyleyemiyoruz.</p>

  <p>“Her üç ayda bir psikiyatra gitmek zorunda kalmamak hoşuma gider,” diyor Cameron.</p>

  <p>Dr. Fornum’u görmek zorunda olmadığımı hayal ediyorum. Dr. Fornum’u görmek zorunda olmamak beni mutlu ederdi. Beni görmek zorunda kalmamak onun da hoşuna gider miydi?</p>

  <p>“Lou, peki, ya sen?” diye soruyor Linda. “Sen bir anlamda onların dünyasının içinde yaşıyorsun.”</p>

  <p>Aslında hepimiz yaşıyoruz, burada çalışarak, bağımsız yaşayarak. Ancak Linda otizm hastası olmayan insanlarla bir şeyler yapmaktan hoşlanmıyor ve daha önce bana Tom ve Lucia’nın eskrim grubuyla ya da kilisemdeki insanlarla takılmamam gerektiğini düşündüğünü söylemişti. Marjory ile ilgili hislerimi bilseydi acımasız şeyler söylerdi.</p>

  <p>“Ben onlarla geçiniyorum... Bunun neden değişmesi gerektiğini anlamıyorum.” Sesimin her zamankinden daha sert çıktığını duyuyorum ve keyfim kaçtığı zamanlarda böyle çıkmamasını umuyorum. Kızgın değilim; sesimin kızgınmışım gibi çıkmasını istemiyorum.</p>

  <p>“Gördünüz mü?” Başını diğer tarafa çeviren Cameron’a bakıyor.</p>

  <p>“Çalışmam gerek,” diyorum ve küçük vantilatörümü açıp, ışık oyunlarını izlediğim ofisime yöneliyorum. Zıplamaya ihtiyacım var ama Bay Crenshaw gelir diye spor salonuna gitmek istemiyorum. Bir şeylerin beni sıkıştırdığını hissediyorum. Üzerinde çalıştığım soruna dikkatimi vermekte zorlanıyorum.</p>

  <p>Normal biri olmanın nasıl bir şey olduğunu merak ediyorum. Okuldan ayrıldığımda bunu düşünmeyi bırakmıştım. Aklıma geldikçe bu düşünceyi kafamdan uzaklaştırıyorum. Ancak şimdi... ben kekelerken ya da kesinlikle yanıt veremeyip bloknotuma yazmak zorunda kaldığımda insanların benim deli olduğumu düşündükleri konusunda endişelenmemek nasıl bir şey olurdu acaba? Cebimdeki küçük kartı taşımamak nasıl olurdu? Her yerde görebilmek ve duyabilmek? Sadece insanların yüzüne bakarak onların ne düşündüğünü anlamak?</p>

  <p>Üzerinde çalıştığım sembol serisi bir anda tamamen anlamsızlaşıyor, tıpkı eskiden seslerin anlamsız olduğu gibi.</p>

  <p>Bu mudur? Normal insanların bizim yaptığımız türden işleri yapmamalarının nedeni bu mudur? Şu anda yapmayı bildiğim işle, iyi olduğum işle normal olmak arasında seçim yapmam gerekiyor mu? Ofiste çevreme bakınıyorum. Rüzgargülü ansızın beni rahatsız ediyor. Yaptığı tek şey dönmek, aynı biçim düzeninde, tekrar tekrar dönmek dönmek dönmek. Vantilatörü kapatmak için uzanıyorum. Eğer bu normalse, bundan hoşlanmıyorum.</p>

  <p>Semboller yeniden canlanıyor, anlam kazanıyor ve ben de onların içine dalıyorum; tepemdeki gökyüzünü görmemek için kafamı onların içine daldırıyorum. Yeniden yüzeye çıktığımda öğle yemeği geçmiş oluyor. Uzun zamandır oturmaktan ve öğle yemeğini kaçırmış olmaktan dolayı başım ağrıyor. Ayağa kalkıyorum, Lars’ın bana söylediğini düşünmemek için ofisi turluyorum. Elimde değil. Aç değilim ama yemeliyim. Binadaki küçük mutfağa gidiyorum ve buzdolabından plastik kutumu alıyorum. Hiçbirimiz plastiğin kokusundan hoşlanmıyoruz ancak yemeklerimizi ayn tutmamızı sağlıyor, böylece Linda’nın ton balıklı sandviçinin kokusunu almak zorunda kalmıyorum ve o da benim kurutulmuş et ve meyvelerimin kokusunu almak zorunda kalmıyor.</p>

  <p>Bir elma ve birkaç üzüm yiyorum ve sonra da kurutulmuş etimden kemiriyorum. Anlaşılan midem yatışmıyor; spor salonuna gitmeyi düşünüyorum ancak kontrol ettiğimde Linda ve Chuy’ın orada olduklarını görüyorum. Linda kaşlarını çatmış haliyle yükseğe sıçrıyor; Chuy yerde oturmuş, vantilatörün üflediği renkli ışık huzmelerini izliyor. Linda beni fark ediyor ve trambolin üstünde bana arkasını dönüyor. Konuşmak istemiyor. Ben de konuşmak istemiyorum.</p>

  <p>Bu öğle sonrası sonsuza kadar sürecek gibi görünüyor. Tam zamanında işten çıkıp, arabamın bulunduğu yere gidiyorum. Kafamı döven müzik, tamamen yanlış bir müzik. Arabamın kapısını açtığımda fazla ısınmış hava dışarı çıkıyor. Sonbaharda ve daha serin bir havada olmayı dileyerek arabamın yanında duruyorum. Diğerlerinin de çıktığını görüyorum, hepsi de öyle ya da böyle gerginliklerini belli ediyorlar ve göz göze gelmekten kaçınıyorlar. Kimse konuşmuyor. Arabalarımıza biniyoruz; oradan önce ben ayrılıyorum çünkü binadan önce ben çıktım.</p>

  <p>Öğle sonrasının sıcak havasında ve kafamda yanlış müzikle araba kullanmak pek güvenli değil. Işık ön cama, çamurluklara, döşemelere vuruyor; çok fazla yanıp sönen ışık var. Eve vardığımda, başım ağrıyor ve titriyorum. Kanepemdeki yastıkları alıp yatak odasına götürüyorum, tüm gölgelikleri ve kapıyı kapatıyorum. Yatıp, yastıkları tepeme yığıyorum, sonra da ışığı kapatıyorum.</p>

  <p>Bu da Dr. Fornum’a asla söz etmediğim şeylerden biri. Raporuma bununla ilgili notlar alır; biliyorum. Burada karanlıkta yatarken, yumuşak baskı giderek gerginliğimi azaltıyor ve yanlış müzik kafamı terk ediyor. Yumuşak, karanlık bir sessizliğin içinde süzülüyorum... Rahat, huzur içindeyim, hızlı hareket eden fotonların işgalinden kurtulmuşum.</p>

  <p>Sonunda yeniden düşünmeye ve hissetmeye hazırım. Üzgünüm. Üzgün olmamalıyım. Dr. Fornum’un bana söyleyebileceklerini kendime söylüyorum. Ben sağlıklıyım. Bana iyi para kazandıran iyi bir işim var. Yaşamak için bir evim ve giyebileceğim giysilerim var. Araba kullanmak için nadiren verilen yüksek statülü iznim var, böylece başkalarının arabasında gitmek ya da gürültülü, kalabalık toplu taşıma araçlarını kullanmak zorunda kalmıyorum. Şanslıyım.</p>

  <p>Yine de üzgünüm. Çok çabalıyorum ancak işe yaramıyor. Diğerlerinin giydiği giysileri giyiyorum. Aynı anlarda aynı sözcükleri kullanıyorum: günaydın, merhaba, nasılsın, iyiyim, iyi geceler, lütfen, teşekkür ederim, rica ederim, hayır, teşekkürler, şimdi değil. Trafik kurallarına uyuyorum: kurallara uyuyorum. Dairemde sıradan mobilyalar var ve alışılmamış müziğimi kısık sesle ya da kulaklıkla dinliyorum. Ancak yine de yeterli değil. Ne kadar çok çabalarsam çabalayayım, gerçek insanlar benim hala değişmemi, onlar gibi olmamı istiyorlar.</p>

  <p>Bunun ne kadar zor olduğunu bilmiyorlar. Umursamıyorlar. Değişmemi istiyorlar. Kafama bir şeyler sokup beynimi değiştirmek istiyorlar. Bunu yapmadıklarını söylüyorlar ancak yapıyorlar.</p>

  <p>Herkes gibi bağımsız yaşayarak güvende olacağımı sanmıştım. Ancak değilim.</p>

  <p>Yastıkların altında yeniden titremeye başlıyorum. Ağlamak istemiyorum; ağlamak çok gürültülü olabilir ve komşularım fark edebilir. Üzerime yığılan etiketlerin seslerini duyuyorum, çocukluğumdan beri raporuma işlenen etiketlerin. On tanı Otistik Spektrum Bozukluğu/Otizm. Duyusal bütünleşme eksikliği. İşitsel işlemleme eksikliği. Görsel işlemleme eksikliği. Temas savunmacılığı.</p>

  <p>Etiketlerden nefret ediyorum; kendimi yapış yapış hissediyorum, sanki profesyonel bir yapıştırıcıyla bana yapıştırılmışlar da, onları çıkaramıyormuş gibiyim.</p>

  <p>Bütün bebekler otizm hastası doğarlarmış, bizim gruplardan biri söylemişti. Gergin bir biçimde kahkahalarla gülmüştük. Hepimiz bu fikre katılmıştık ama böyle bir şeyi dillendirmek tehlikeliydi.</p>

  <p>Nörolojik olarak normal bir bebeğin gelen veriyi uyumlu dünya kavramıyla bütünleştirmeyi öğrenmesi yıllar alır. Bu benim için daha uzun sürmüş olsa da -duyu sürecimin şimdi bile normal olmadığını hiç çekinmeden itiraf edebilirim- hemen hemen diğer bebeklerin geçtiği yollardan geçtim. Önceleri sınırsız, düzenlenmemiş duyusal girdilerin taşkınına uğradım ve kendimi aşırı duyusal yüklenmeden uyuyarak ve dikkatimi vermeyerek korudum.</p>

  <p>Bu konudaki kaynakları okuduysanız, sadece nörolojik olarak hasar görmüş çocukların böyle yapacaklarını düşünebilirsiniz; ancak aslında bütün bebekler maruz kaldıkları durumu kontrol ederler -gözlerini kapatarak, başka yöne çevirerek ya da dünya onlara fazla geldiğinde uyuyarak. Zamanla, bu veri yığınından bir anlam çıkardıkça, retinal uyarı sinyal biçim düzeninin görsel dünyada ne anlama geldiğini, işitsel uyarı sinyal biçim düzeninin hangi insana ait olduğunu öğrenirler ve sonra da hangi insanın bebeğin kendi dilini konuştuğunu.</p>

  <p>Benim için -herhangi bir otizm hastası birey için- bu daha uzun zaman alır. Anlayacak kadar büyüdüğümde ailem bunu bana açıklamıştı: nedense, benim bebek sinirlerimin bu açığı kapatana kadar süreklilik göstermek için bir uyarıcıya ihtiyacı vardı. Onlar -ve ben- nöronlarıma gereken süreklilik sinyalini sağlayacak teknikler bulunduğu için şanslıydık. “Dikkat eksiliği” (bu oldukça yaygın bir şeydi) etiketi yapıştırılmak yerine uyarıcı tedavisine katılabildim.</p>

  <p>Bilgisayar destekli temel dil öğrenme programından öncesini hatırlıyorum... İnsanların ağızlarından çıkan sesler bir tarlada bağıran ineklerinki kadar gelişigüzel -hayır daha da gelişigüzel- geliyordu. Ünsüz harflerin çoğunu duyamıyordum -sessiz harfler uzun sürmüyordu. Tedavinin yararı oldu. Bilgisayar ünsüz harfleri ben duyana kadar uzatıyordu ve beynim giderek daha kısa sinyalleri yakalamayı öğrendi. Ancak hepsini değil. Bugün bile hızlı konuşan biri, ne kadar dikkatimi verirsem vereyim, beni kaybeder.</p>

  <p>Bu eskiden daha beterdi. Bilgisayar destekli dil öğrenme programından önce benim gibi çocuklar asla dil öğrenemeyebilirlerdi. Yirminci yüzyılın ortalarında doktorlar otizmin, tıpkı şizofreni gibi, bir akıl hastalığı olduğunu düşünüyorlardı. Annem, oğlunu onun deli ettiği söylenmiş bir kadın tarafından yazılmış bir kitap okudu. Otizm hastası insanların akıl hastası olduğu ya da olabileceğiyle ilgili kanı yirminci yüzyılın sonlarına kadar sürdü ve ben daha birkaç yıl önce bir dergide bununla ilgili bir makale okudum. Bu yüzden, bir akıl hastalığı geliştirip geliştirmediğimi izlemesi için Dr. Fornum’a gidiyorum.</p>

  <p>Acaba Bay Crenshaw benim deli olduğumu mu düşünüyor? Yoksa bu yüzden mi benimle konuşurken yüzü parlıyor? Korkuyor mu? Bay Aldrin’ın benden -herhangi birimizden- korktuğunu sanmıyorum. Bizlerle gerçekmişiz gibi konuşuyor. Ancak Bay Crenshaw benimle sanki eğitmeye hakkı olduğunu düşündüğü inatçı bir hayvanmışım gibi konuşuyor. Genellikle korkuyorum, ancak şimdi yastıkların altında yatarken, korkmuyorum.</p>

  <p>&nbsp;</p>

  <p style="text-align: center;"><img alt="Asiz" src="../Images/Asiz.png" /></p>

  <p>&nbsp;</p>

  <p>ŞU ANDA İSTEDİĞİM TEK ŞEY DIŞARI ÇIKMAK VE YILDIZLARA BAKMAK. Ailem beni Güneybatı’da bir kampa götürmüştü; orada yattığımı ve o şahane biçim düzenlerini, sonsuza dek süren biçim düzenlerini izlemiştim. Yıldızları yeniden görmek istiyorum. Çocukken beni sakinleştirmişlerdi; bana büyük bir biçim düzeninin küçük bir parçası olabileceğim düzenli bir evren, biçim düzenli bir evren göstermişlerdi. Ailem bana ışığın gözüme ulaşana kadar ne süreyle yolculuk ettiğini söylemişti -yüzlerce, binlerce yıl- nedenini bilmesem de çok rahat hissetmiştim.</p>

  <p>Buradan yıldızları göremiyorum. Park yerindeki güvenlik lambaları, pembemsi sarı bir ışık yayan sodyum buharlı lambalar yüzünden. Havayı puslu gösteriyorlar ve yıldızlar karanlık ve bulanık bu engelin arasından kendilerini gösteremiyorlar. Sadece ay, birkaç parlak yıldız ve gezegen kendini gösterebiliyor.</p>

  <p>Eskiden zaman zaman şehir merkezinin dışına çıkar ve yıldızlara bakabileceğim bir yer bulmaya çalışırdım. Bu zor bir şey. Eğer yolda durup farları kapatırsam, beni görmediği için biri arabasıyla bana çarpabilir. Yolun kenarına çekebilir ya da bir kulübeye çıkan az kullanılan bir patikada durabilirim ancak oralarda yaşayan biri beni fark edebilir ve polisi arayabilir. Ve sonra polis gelip bana gece geç saatte neden orada durduğumu sorabilir. Yıldızları görme isteğimi anlamıyorlar. Bu yüzden ben de artık bunu yapmıyorum. Bunun yerine, yıldızları rahatça görebileceğim bir yerde tatil yapmak için para biriktiriyorum.</p>

  <p>Bu polis konusu komik. Bazılarımız diğerlerinden daha fazla sorun çıkarıyor. San Antonio’da büyümüş olan Jorge, bana, <i>eğer beyaz, zengin ve normal değilsen, senin suçlu olduğunu düşünürler,</i> demişti. Büyüme çağındayken defalarca polis tarafından durdurulmuş; on iki yaşına kadar konuşmayı öğrenmemiş ve o günden beri de pek iyi konuştuğu söylenemez. Polisler onun hep sarhoş ya da uyuşturucu etkisinde olduğunu sanmışlar. Kim olduğuna dair bir bileklik takıyor olsa da konuşamadığından bilekliğine bakmak için onu polis merkezine götürürlermiş. Sonra onu eve kendileri bırakabilecekken aile bireylerinden birini bulmaya çalışırlarmış. Anne ve babası çalıştığı için merkezde üç ya da dört saat beklemek zorunda kalırmış.</p>

  <p>Bunlar benim başıma gelmedi ancak anlayamadığım nedenlerden durdurulduğum oldu; tıpkı havaalanındaki güvenlik görevlisinin yaptığı gibi. Birileri benimle sert bir biçimde konuştuğunda korkuyorum ve bazen yanıt vermekte sıkıntı yaşıyorum. “Adım Lou Arrendale; ben otizm hastasıyım; soruları yanıtlamakta sorun yaşıyorum,” demeyi ne kadar korkmuş olursam olayım doğru biçimde söyleyinceye dek ayna karşısında çalıştım. Bunu yaptığımda sesim sert ve gergin çıkıyor. Onlar da bana, “Kimliğin var mı?” diye soruyorlar. “Cebimde,” demem gerektiğini biliyorum. Eğer cüzdanı cebimden dışarı çıkarmaya çalışırsam, beni öldürecek kadar benden korkabilirler. Lisedeki öğretmenimiz Bayan Sevier bize polislerin cebimizde bir bıçak ya da silah taşıdığımızı düşünebileceklerini ve cebinden cüzdanını çıkarmaya çalışırken polisler tarafından öldürülen insanlar olduğunu söylemişti.</p>

  <p>Bunun yanlış olduğunu düşünüyorum ancak korktuğu için polisin buna hakkı olduğuna karar veren yargıçla ilgili bir makale okumuştum. Buna karşın polisten çok korkan herhangi birinin polis memurunu öldürmeye hakkı yok.</p>

  <p>Bu anlamsız. Bir simetri yok.</p>

  <p>Lisede sınıfımızda bizi ziyarete gelen bir polis bizi korumak için var olduklarını ve sadece yanlış bir şey yapan insanların onlardan korkmaları gerektiğini söylemişti. Jen Brouchard benim düşündüğümü dile getirmişti; size bağıran, sizi tehdit eden ve sizi yere yüzüstü yatırabilecek insanlardan korkmamak zor bir şeydi. Bir şey yapmamış olsanız bile karşınızda silahını size doğrultmuş kocaman bir adam herkesi korkutabilirdi. Ziyaretimize gelen polis memurunun yüzü kızarmıştı ve davranış biçimin işe yaramayacağını söylemişti. Kendi davranış biçimi de işe yaramamıştı ancak bunu ona söylememem gerektiğini biliyordum.</p>

  <p>Gerçi binamızda oturan polis memuru bana her zaman nazik davranmıştır. Adı Daniel Bryce ancak ona Danny denmesini istiyor. Beni gördüğünde günaydın ve iyi geceler, diyor; ben de ona günaydın ve iyi geceler, diyorum. Arabamı temiz tutmamla ilgili birkaç kez bana övgü dolu sözler söyledi. Birlikte, bakım evine gitmek zorunda kalan Bayan Watson’ın taşınmasına yardımcı olmuştuk; sehpasının her iki ucundan tutarak aşağı indirmiştik. Bana arka tarafı tutmamı önermişti. Onun, tanıdığım hiç kimseye bağırdığını duymadım. Arabamın temiz olmasından hoşlanması dışında, benimle ilgili ne düşündüğünü bilmiyorum. Benim otizmli olduğumu bilip bilmediğini de bilmiyorum. Ondan korkmamaya çalışıyorum çünkü ben yanlış bir şey yapmadım; ancak yine de biraz korkuyorum.</p>

  <p>İnsanların ondan korktuklarını düşünüyor mu, diye sormak istiyorum ancak onu kızdırmak istemiyorum. Benim yanlış bir şey yaptığımı düşünmesini istemiyorum çünkü hala ondan biraz korkuyorum.</p>

  <p>Televizyonda polisiye diziler izlemeye çalıştım ancak onlar da beni korkuttu. Polisler her zaman sinirli ve yorgun görünüyorlar ve diziler onların böyle olmalarını haklı göstermeye çalışıyor. Ben sinirli olduğumda bile sinirli gibi davranmamalıyım ancak onlar davranabilirler.</p>

  <p>Ancak başkalarının yapmamdan hoşlandıkları şeyler yüzünden yargılanmak ve Daniel Bryce’a da haksızlık etmek istemiyorum. Bana gülümsüyor, ben de ona gülümseyerek karşılık veriyorum. Bana günaydın, diyor ve ben de ona günaydın, diyerek karşılık veriyorum. Taşıdığı silahı bir oyuncakmış gibi görmeye çalışıyorum, böylece o çevremdeyken fazla terlememe gerek kalmıyor; onun da, benim yapmadığım bir şey yüzünden kendimi suçlu hissediyormuşum gibi düşünmesine gerek kalmıyor.</p>

  <p>Battaniyelerin ve yastıkların altında, sakin olduğum kadar terliyim de. Sürünerek dışarı çıkıyorum, yastıkları yerlerine yerleştirip, duş alıyorum. Kötü kokmamak önemli. Kötü kokan insanlar diğer insanları korkutuyor ya da kızdırıyor. Kullandığım sabunun kokusunu sevmiyorum -bu yapay, güçlü bir koku- ancak diğer insanlar tarafından kabul edilebilir bir koku olduğunu biliyorum.</p>

  <p>Duştan çıkıp, giyindiğimde saat bir hayli ilerlemiş, dokuzu geçiyor. Perşembe günleri genellikle <i>Cobalt 457</i> izlerim ancak bunun için çok geç. Karnım aç; kaynatmak için su koyuyorum ve sonra da içine biraz erişte atıyorum.</p>

  <p>Telefon çalıyor. Yerimden zıplıyorum; ne türde bir zil tonu kullanırsam kullanayım, telefon çaldığında hep şaşırıyorum ve ben şaşırdığımda zıplarım.</p>

  <p>Arayan Bay Aldrin. Boğazım düğümleniyor; bir süre konuşamıyorum ancak o da konuşmaya devam etmiyor. Bekliyor. Beni anlıyor.</p>

  <p>Ben anlamıyorum. O, işyerine ait biri; çalışanlardan biri. Beni daha önce evden aramamıştı. Şimdi benimle buluşmak istediğini söylüyor. Kapana sıkışmış gibi hissediyorum. O benim patronum. Ne yapmam gerektiğini söyleyebilir ancak bunu sadece ofiste yapabilir. Onun sesini evdeki telefondan duymak yanlış gibi geliyor.</p>

  <p>“Ben-ben sizden telefon beklemiyordum,” diyorum.</p>

  <p>“Biliyorum,” diyor. “Seni evden aradım çünkü seninle ofis dışında konuşmam gerek.”</p>

  <p>Midem kasılıyor. “Neden?” diye soruyorum.</p>

  <p>“Lou, Bay Crenshaw hepinizi toplamadan önce bilmeni istedim. Yetişkin otizmini ters çevirebilen deneysel bir tedavi var.”</p>

  <p>“Biliyorum,” diyorum. “Duydum. Maymunlar üzerinde denemişler.”</p>

  <p>“Evet. Ama o makalede yazanlar bir yıl önceye ait; daha sonra ... bazı gelişmeler oldu .. şirket bu araştırmanın yasal haklarını satın aldı. Crenshaw hepinizin yeni tedaviyi denemenizi istiyor. Ben ona katılmıyorum. Bence çok erken; bence bunu size sormaya bile hakkı yok. Bu en azından sizin seçiminiz olmalı; kimse size baskı yapmamalı. Ama o benim patronum ve bu konuda sizlerle konuşmasına engel olamam.”</p>

  <p>Bize yardım edemeyecekse, neden arıyor? Acaba, dergilerden birinde okuduğum gibi, bu da normal insanların istemeden yaptıkları yanlışa sempati istediklerinde yaptıkları manevralardan bir tanesi mi?</p>

  <p>“Ben size yardım etmek istiyorum,” diyor. Ailemin, bir şeyler yapmak istemenin... yapmaya çalışmanın, yapmakla aynı şey olmadığını söylediklerini hatırlıyorum. Bunun yerine neden “Size yardım edeceğim,” demiyor?</p>

  <p>“Bence bir avukata ihtiyacınız var,” diyor. “Crenshaw’la karşılıklı görüşebilecek biri. Benden daha iyi biri. Sizin için böyle birini bulabilirim.”</p>

  <p>Sanının, bizim avukatımız olmak istemiyor. Sanının, Crenshaw’ın onu kovmasından korkuyor. Sözcükleri dışarı çıkarmak için inatçı dilimle mücadeleye giriyorum. “Bulmamalısınız... bulmayın... Bence ben -biz- kendi avukatımızı kendimiz bulmalıyız.”</p>

  <p>“Bulabilir misiniz?” diye soruyor. Sesindeki kuşkuyu duyabiliyorum. Eskiden insanların sesinde mutluluk dışında başka bir şey duyduğum zaman karşımdakinin bana sinirlendiğini sanırdım. Neyse ki hala öyle değilim. Ne tür bir iş yapabildiğimizi ve benim de bağımsız bir biçimde yaşadığımı bildiği halde acaba neden kuşku duyuyor?</p>

  <p>“Merkez’e gidebilirim,” diyorum.</p>

  <p>“Belki bu daha iyi olur,” diyor. Telefonun onun tarafındaki ucunda bir gürültü başlıyor; bir şeyler söylüyor ancak sanırım bana demiyor. “Şunu kısın; telefondayım.” Başka bir ses duyuyorum, mutsuz bir ses, ancak sözcükleri net olarak duyamıyorum. Sonra Bay Aldrin’in sesini duyuyorum, kulağıma daha yüksek geliyor. “Lou, eğer birini bulmakta sorun yaşarsanız ... yardım etmemi isterseniz, bana haber verin. Sizin için en iyisini istiyorum; bunu biliyorsun.”</p>

  <p>Bunu bilmiyorum. Bay Aldrin’in müdürümüz olduğunu, bize karşı her zaman kibar ve sabırlı olduğunu biliyorum. İşimizi kolaylaştırmak için gereken şeyleri sağladığını biliyorum ancak bizim için en iyisini istediğini bilmiyorum. Bunu nasıl bilebilir? Marjory ile evlenmemi isteyebilir mi? “ Teşekkür ederim,” diyorum, hemen her koşulda söylenebilecek en güvenli, alışılagelmiş şey budur. Dr. Fornum görse gurur duyardı.</p>

  <p>“Peki, o zaman,” diyor. Şu anda kendi içinde bile anlamı olmayan bu sözcüklerle kafamı karıştırmak istemiyorum. Bu da söylenebilecek alışılagelmiş şeylerden biri; konuşmanın sonuna geliyor. “Yardıma ihtiyacınız olduğunda beni arayın. Sana ev telefonumu vereyim...” Ezberden birtakım numaralar söylüyor, telefon sistemim numaraları yakalıyor, zaten ben de unutmam. Numaralar kolaydır, özellikle de asal sayılardan oluşan bu ardışık numaralar; büyük olasılıkla kendisi bile farkında değildir. “Hoşçakal, Lou,” diyor sonunda. “Endişelenmemeye çalış.”</p>

  <p>Denemek yapmak değildir. Ben de “Hoşça kal,” diyor, telefonu kapatıp, artık hemen hemen hamurlaşmış eriştelerimin başına dönüyorum. Eriştelerin hamurlaşmalarını umursamam; yumuşak ve yatıştırıcı oluyorlar. Çoğu insan eriştenin üstüne fıstık ezmesi koymayı sevmez; ancak ben severim.</p>

  <p>Bay Crenshaw’ın tedaviyi görmemizi istemesini düşünüyorum. Bizi buna zorlayabileceğini sanmıyorum. Bizimle ilgili yasalar ve tıbbi araştırmalar var. Yasaların tam olarak ne dediğini bilmiyorum ancak bizi buna zorlamasına izin vereceklerini sanmıyorum. Bay Aldrin’in bu konuyu benden daha iyi biliyor olması gerek; o bir müdür. Bu nedenle Bay Crenshaw’ın bunu yapacağını ya da deneyeceğini düşünüyor olmalı.</p>

  <p>Uyumak zor olacak.</p>

  <p>&nbsp;</p>

  <p style="text-align: center;"><img alt="Asiz" src="../Images/Asiz.png" /></p>

  <p>&nbsp;</p>

  <p>CUMA SABAHI, CAMERON BAY ALDRIN’IN ONU DA ARADIĞINI SÖYLÜYOR. Herkesi aramış. Bay Crenshaw henüz hiçbirimize bir şey söylemedi. Midemde şu rahatsız edici bulantı var, tıpkı geçemeyeceğimi bildiğim bir sınava girmeden önce olduğu gibi. Bilgisayarın başına geçmek ve çalışmak rahatlatacak.</p>

  <p>Projenin ilk yarısını bitirmem dışında bütün gün başka bir şey olmuyor ve deneme uygulaması başarıyla sonuçlanıyor. Öğle yemeğinden sonra Cameron bana yerel otizm derneğinin araştırma makalesiyle ilgili Merkez’de bir toplantı düzenleyeceğini söyledi. O gidiyor. Hepimizin gitmesi gerektiğini düşünüyor. Bu Cumartesi için arabamı temizlemek dışında bir planım yok ve zaten her Cumartesi sabahı Merkez’e gidiyorum.</p>

  <p>Cumartesi sabahları, Merkez’e yürüyorum. Bu bir yürüyüş ancak sabahın bu saatinde fazla sıcak olmuyor ve yürüyüş bacaklarımın daha iyi hissetmesini sağlıyor. Üstelik yol üzerinde tuğladan ilginç bir biçim düzeniyle yerleştirilmiş bir kaldırım var, iki renkli tuğladan -somon ve kırmızı renkli. Bu kaldırıma bakmayı seviyorum.</p>

  <p>Merkez’de sadece işyerinden değil, şehrin başka yerlerine yayılmış başka insanlar da var. Bazıları, çoğunlukla yaşça daha büyük olanlar, günlük yetişkin bakım evlerinde ya da iyi bir gözetim altında korumalı iş yerlerinde ve grup evlerinde yaşıyorlar. Stefan burada daha küçük bir üniversitede profesör, biyoloji alanlarından birinde araştırma yapıyor. Mai daha büyük bir üniversitede profesör; alanı matematik ve biyofiziği kapsıyor. İkisi de pek sık toplantılara katılmazlar. Daha fazla hasarlı insanların toplantılara daha çok katıldığını fark ediyorum; Joe Lee gibi genç insanlar neredeyse hiç gelmiyorlar.</p>

  <p>Bazılarını işyerinden, bazılarını da başka yerlerden tanıdığım ve hoşlandığım birkaç insanla sohbet ediyorum, tıpkı büyük bir muhasebe şirketinde çalışan Murray gibi. Murray gittiğim eskrim kursuyla ilgili şeyler duymak istiyor; o aikido çalışıyor ve psikiyatristine o da bundan söz etmiyor. Murray’in de yeni tedaviyi duyduğunu biliyorum; yoksa neden buraya gelsin ki? Ancak bu konuyla ilgili konuşmak istemiyor. O bizimle çalışmıyor; insanlar üzerinde denemeler yapılma aşamasına gelindiğini bilmiyor olabilir. Belki tedaviyi istiyordur. Ona bunu sormak istemiyorum, bugün değil.</p>

  <p>Merkez sadece otizm hastaları için değil. Özellikle hafta sonları, başka engelleri olan insanlar da görüyoruz. Bu engellerin neler olduğunu bilmek istemiyorum. İnsanlarla ilgili olabilecek kusurların hiçbirini düşünmek istemiyorum.</p>

  <p>İnsanlardan bazıları çok yakın davranıp, bizlerle konuşuyorlar ama bazıları hiç öyle değil. Emmy bugün doğrudan yanıma geliyor. Neredeyse sürekli burada. Benden daha kısa, düz saçları ve kalın camlı gözlükleri var. Neden göz ameliyatı olmadığını merak ediyorum. Bunu sormak kibarlık olmaz. Emmy sürekli sinirli görünüyor. Kaşları bitişiyor ve ağız kenarlarında bir dizi sıkı küçük kası var, sürekli somurtkan görünüyor. “Demek bir kız arkadaşın var,” diyor.</p>

  <p>“Hayır,” diyorum.</p>

  <p>“Evet. Bana Linda söyledi. O bizden biri değil.”</p>

  <p>“Hayır,” diyorum yine. Marjory benim kız arkadaşım değil -üstelik- onunla ilgili Emmy ile konuşmak istemiyorum. Linda, Emmy’ye bir şey söylememeliydi, özellikle böyle bir şeyi. Ben Linda’ya, Marjory’nin kız arkadaşım olduğunu söylemedim çünkü değil. Bu doğru değil.</p>

  <p>“Kılıçlarla oyun oynamaya gittiğin yerde,” diyor Emmy. “Bir kız varmış-”</p>

  <p>“O bir kız değil,” diyorum. “O bir kadın ve benim kız arkadaşım değil.” Ben öyle düşünüyorum. Marjory’yi ve geçen hafta yüzünde gördüğüm ifadeyi hatırladıkça ensemde bir sıcaklık hissediyorum.</p>

  <p>“Linda kız arkadaşın olduğunu söylüyor. O bir ajan, Lou.”</p>

  <p>Emmy ender olarak insanların ismini söyler; benim adımı söylediğinde kolumu tokatlamış gibi hissediyorum. ‘“Ajan’ derken ne kastediyorsun?”</p>

  <p>“O üniversitede çalışıyor. O projenin yapıldığı yerde, biliyorsun.” Sanki projeyi ben yapıyormuşum gibi bana dik dik bakıyor. Engellerin gelişimi üzerinde çalışan araştırma grubunu kastediyor. Ben çocukken, ailem beni değerlendirilmem için oraya götürmüştü ve üç yıl boyunca özel bir sınıfa gitmiştim. Sonra ailem, bu grubun çocuklara yardım etmekten çok araştırma için para sağlamakla ilgilendiğini anladı, bu yüzden beni yerel bir klinikte başka bir programa gönderdiler. Yerel derneğimizin politikalarından biri de onların toplantılarımıza katılmalarına izin vermemek.</p>

  <p>Emmy’nin kendisi de üniversitede çalışıyor, danışmada ve Marjory’nin orada çalıştığını bu yüzden biliyor.</p>

  <p>“Üniversitede birçok insan çalışıyor,” diyorum. “Hepsi de araştırma grubunda değil.”</p>

  <p>“O bir ajan, Lou,” diyor Emmy yine. “O sadece sana konulan tanıların peşinde, seninle kişisel olarak ilgilenmiyor.”</p>

  <p>İçimde bir oyuk açıldığını hissedebiliyorum; Marjory’nin araştırmacı olmadığından eminim ancak o kadar da emin değilim.</p>

  <p>“Ona göre sen bir ucubesin,” diyor Emmy. “Bir denek.” Denek sözcüğünü iğrenç bir şeymiş gibi çıkarıyor ağzından, tabii benim <i>iğrenç</i> sözcüğünden anladığım kadarıyla. Tiksindirici. Labirentin içindeki bir fare, kafesin içindeki bir maymun gibi. Yeni tedaviyi düşünüyorum; bu tedaviyi ilk kabul edenler, denek olacaklar, tıpkı üzerlerinde ilk denedikleri maymunlar gibi.</p>

  <p>“Bu doğru değil,’’ diyorum. Kollarımın altından, ensemden aşağı tenime batarak inen terleri ve tehdit altında hissettiğimde ortaya çıkan belli belirsiz sarsıntıyı hissediyorum. “Her neyse, o benim kız arkadaşım değil.”</p>

  <p>“En azından bu kadar sağduyulu olmana sevindim,” diyor Emmy.</p>

  <p>Toplantıya katılıyorum çünkü Merkez’i terk edersem Emmy diğerlerine Marjory ve benden söz eder. Araştırma protokolünü ve olası sonuçları anlatan konuşmacıyı dinlemek zor oluyor. Söylediklerini hem duyuyorum, hem duyamıyorum; daha önce duymadığım bir şey söylediğinde fark ediyorum ancak fazla dikkatimi veremiyorum, daha sonra Merkez’in web sitesinde yayınlayacağı açıklamayı okurum. Emmy onunla ilgili şeyler söyleyene kadar Majory’yi düşünmemiştim ancak şu anda onu düşünmekten kendimi alamıyorum.</p>

  <p>Majory benden hoşlanıyor. Benden hoşlandığına eminim. Ben olduğum için, grupla birlikte eskrim yaptığım için hoşlanıyor, o Çarşamba akşamı onunla havaalanına gitmek istediği Lou olarak hoşlanıyor. Lucia, Marjory’nin benden hoşlandığını söyledi. Lucia yalan söylemez.</p>

  <p>Ancak hoşlanmaktan hoşlanmaya fark var. Ben, yiyecek olarak, jambondan hoşlanırım. Ben onu ısırırken jambonun ne hissettiğini umursamam. Jambonun düşünmediğini bilirim, bu yüzden onu ısırmak beni rahatsız etmez. Bazı insanlar etyemez çünkü bu etin alındığı hayvanlar canlıydılar ve belki hisleri, belki de düşünceleri vardı diye düşünürler. Ancak artık öldükleri için bu beni rahatsız etmez. Yediğimiz her şey bir zamanlar birkaç gram mineral içeren birer canlıydı, içine girebilseydik belki bir ağacın düşünceleri ve hisleri olabileceğini bilirdik.</p>

  <p>Ya Majory benden Emmy’nin dediği gibi hoşlanıyorsa - bir şey gibi... jambonu ısırmamla eşit bir şey gibi? Ya benden sessiz ve samimi olduğum için diğer deneklerden daha fazla hoşlanıyorsa?</p>

  <p>Kendimi sessiz ve samimi hissetmiyorum. Birilerine vurma isteği hissediyorum.</p>

  <p>Toplantıdaki danışman bize internetten okuduğumuzdan farklı bir şey söylemiyor. Yöntemi açıklayamıyor; araştırmanın içinde yer almak isteyen birinin nereye gitmesi gerektiğini bile bilmiyor. Çalıştığım şirketin, araştırmanın yasal haklarını satın aldığını söylemiyor. Belki bilmiyor. Bay Aldrin’in bu konuda doğru söylediğinden emin olamıyorum.</p>

  <p>Toplantıdan sonra diğerleri kalmak ve yeni süreç konusunda konuşmak istiyorlar; ancak ben hemen ayrılıyorum. Hemen eve gitmek ve ortalıkta Emmy yokken Marjory’yi düşünmek istiyorum. Marjory’nin bir araştırmacı olduğunu düşünmek istemiyorum; ben onu arabada yanımda otururken düşünmek istiyorum. Onun kokusunu, saçlarındaki ışıltıyı ve hatta epesiyle dövüşünü düşünmek istiyorum.</p>

  <p>Arabamı temizlerken Marjory’yi düşünmek daha kolay. Koltuğun üstündeki postu çıkarıp silkeliyorum. Ne kadar dikkat edersem edeyim, üstüne bir şeyler dökülüyor; tozlar, iplikler -bugün de bir kağıt ataşı buluyorum. Bunun nereden geldiğini bilmiyorum. Arabanın ön tarafına koyuyorum ve küçük süpürgeyle koltukları, sonra da elektrikli süpürgeyle yerleri süpürüyorum. Elektrik süpürgesinin sesi kulaklarımı tırmalıyor ancak el süpürgesinden daha çabuk iş görüyor ve burnuma daha az toz kaçıyor. Ön camları dikkatlice köşelerine kadar içten siliyorum, sonra da aynaları temizliyorum. Dükkanlar araba için özel temizlik malzemeleri satıyorlar ancak hepsi çok kötü kokuyor ve beni hasta ediyor, bu yüzden sadece nemli bir bez kullanıyorum.</p>

  <p>Postu koltuğa koyuyorum ve sıkıca bağlıyorum. Artık arabam Pazar sabahı için tertemiz. Kiliseye otobüsle gitmeme rağmen arabamın mis gibi Pazar giysileri içinde durduğunu düşünmek hoşuma gidiyor.</p>

  <p>&nbsp;</p>

  <p style="text-align: center;"><img alt="Asiz" src="../Images/Asiz.png" /></p>

  <p>&nbsp;</p>

  <p>MARJORY’Yİ DÜŞÜNMEDEN ÇABUCAK DUŞUMU ALIYORUM. Sonra yatıp onu düşünmeye başlıyorum. Kafamda hareket ediyor, sürekli hareket ediyor ancak aynı zamanda hareketsiz duruyor. Onun yüzü diğer yüzlerden daha iyi ifade ediyor kendisini. Bu ifade o kadar uzun süre kalıyor ki, onu okuyabiliyorum. Uykuya daldığımda bana gülümsüyor.</p>
</body>
</html>
