<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h1>ON DÖRT</h1>

  <p>CUMA SABAHI POLİS, EVDEN ALINIP İŞE GÖTÜRÜLMEMİ SAĞLADI. Arabam incelenmek polis merkezine götürülmüştü; Cuma akşamı geri getireceklerini söylediler. Bay Crenshaw bizim bölüme gelmiyor. Ben de projem üzerinde büyük bir ilerleme gösteriyorum.</p>

  <p>Polis beni eve götürmesi için bir araba gönderiyor ancak önce bir mağazaya gidip arabam için bir akü alıyoruz ve sonra da polisin arabaları tuttukları yere gidiyoruz. Burası sıradan bir polis merkezi değil. Arabanın benim arabam olduğuna ve sorumluluğunu üzerime aldığıma dair bir kağıt imzalıyorum. Bir teknisyen aldığım aküyü arabama yerleştiriyor. Polislerden biri benimle eve kadar gelmeyi teklif ediyor, ancak buna ihtiyacım olduğunu düşünmüyorum. Evimin gözetim altında tutulacağını söylüyor.</p>

  <p>Arabam tozlanmış. Temizlemek istiyorum, fakat önce evime gitmem gerek. Bu işten eve giden yoldan daha uzun bir yol ancak yine de kaybolmuyorum. Arabamı Danny’nin arabasının yanına park ediyorum ve daireme çıkıyorum.</p>

  <p>Güvenliğim için evden çıkmamak gerek ancak Bugün Cuma ve çamaşırlarımı yıkamam gerekiyor. Çamaşırhane binanın içinde. Sanırım Bay Stacy binadan ayrılmamam gerektiğini kastetti. Bina güvenli çünkü Danny burada oturuyor ve o bir polis. Binadan ayrılmayacağım, ancak çamaşırlarımı yıkayacağım.</p>

  <p>Renkli çamaşırları renkli sepetine, beyaz çamaşırları beyaz sepetine koyup deterjan kutusunu üstüne yerleştiriyorum ve kapıdan çıkmadan önce dikkatlice delikten dışarı bakıyorum. Elbette dışarıda kimse yok. Kapıyı açıyorum, çamaşır sepetleriyle çıkıp kapıyı kilitliyorum. Kapıyı her zaman kilitlemek önemlidir.</p>

  <p>Her Cuma akşamı olduğu gibi bina sessiz. Merdivenlerden inerken birinin evinden gelen televizyon sesini duyuyorum. Çamaşırhaneye giden koridor her zaman olduğu gibi görünüyor. Dışarıdan içeri bakan kimse yok. Bu hafta erken geldim ve çamaşırhanede kimse yok. Renkli çamaşırları sağ taraftaki makineye ve beyaz çamaşırları da onun yanındakine koyuyorum. Beni kimse izlemediğine göre her iki makineye de para koyup, onları aynı anda çalıştırabilirim. Bunu yapmak için kollarımı iyice uzatmam gerek ancak güzel bir ses çıkacak.</p>

  <p>Cego ve Clinton’ı yanımda getirdim, katlanan masanın yanındaki plastik sandalyelerden birine oturuyorum. Onu koridora çıkarmak isterim ancak bir tabela var: APARTMAN SAKİNLERİNİN SANDALYELERİ ÇAMAŞIRHANEDEN ÇIKARMASI KESİNLİKLE YASAKTIR. Bu sandalyeden hoşlanmıyorum -mavi ve yeşilin iğrenç tonlarında- ancak üstüne oturunca onu görmek zorunda kalmıyorum. Hoş bir duygu değil ancak sandalye olmamasından iyidir.</p>

  <p>Bayan Kimberley çamaşırlarıyla birlikte içeri girene kadar on sayfa okuyorum. Başımı kaldırıp, bakmıyorum. Konuşmak istemiyorum. Eğer benimle konuşursa, merhaba derim.</p>

  <p>“Merhaba, Lou,” diyor. “Kitap mı okuyorsun?”</p>

  <p>“Merhaba,” diyorum. Sorusuna yanıt vermiyorum çünkü kitap okuduğumu görüyor.</p>

  <p>“Ne kitabı o?” diyor yaklaşarak. Kapağı görmesi için kaldığım yere parmağımı koyup kitabı kapatıyorum.</p>

  <p>“Vay vay vay,” diyor. “Kalın bir kitap. Kitap okumaktan hoşlandığını bilmiyordum, Lou.”</p>

  <p>İnsanları bölmek konusundaki kuralları anlamıyorum. Ben onları böldüğümde kabalık oluyor, ancak onlar beni böldüğünde kabalık olmuyor.</p>

  <p>“Evet, bazen,” diyorum. Başımı kitaptan kaldırmıyorum çünkü okumak istediğimi anlamasını umuyorum.</p>

  <p>“Bana kızgın mısın?” diye soruyor.</p>

  <p>Şu anda ona kızgınım çünkü rahat rahat kitap okumama izin vermiyor, fakat o benden büyük biri ve bunu söylemek hoş olmaz.</p>

  <p>“Genellikle candan birisisin ancak yanında o koca kalın kitabı getirmişsin; onu gerçekten okuyor olamazsın.”</p>

  <p>“Okuyorum,” diyorum. “Çarşamba akşamı bir arkadaşımdan aldım.”</p>

  <p>“Ancak o -o çok zor bir kitaba benziyor,” diyor. “Okuduklarını gerçekten anlıyor musun?”</p>

  <p>Tıpkı Dr. Fornum gibi, pek bir şey yapamayacağımı sanıyor.</p>

  <p>“Evet,” diyorum. “Anlıyorum. Beynin görsel işlemleme bölümlerinin kesik kesik verileri nasıl bütünleştirerek sabit bir görüntüye soktuğunu okuyorum, tıpkı Televizyonda olduğu gibi.”</p>

  <p>“Kesik kesik veriler mi?” diyor. “Titreme mi demek istiyorsun?”</p>

  <p>“Onun gibi,” diyorum. “Araştırmacılar beynin titreşen görüntüyü sabitlediği bölümü belirlemişler.”</p>

  <p>“Bunun pratikte ne işe yarayacağını anlamıyorum,” diyor. Çamaşırları sepetten alıp makinenin içine doldurmaya başlıyor. “İçindeki şeylerin, işlerini ben onları izlemeden de yapabildikleri için mutluyum.” Ölçeğe de deterjan koyuyor, makineye boşaltıyor, parayı yerleştiriyor ve BAŞLAT düğmesine basmadan önce duraksıyor. “Lou, beynin nasıl çalıştığını çok fazla düşünmenin çok sağlıklı olduğunu sanmıyorum. Bu yolla delirebilirler.”</p>

  <p>Bilmiyordum. Beynimin nasıl çalıştığı hakkında fazla düşünmenin beni delirteceğini sanmıyorum. Bunun doğru bir söylem olduğunu düşünmüyorum. Düğmeye basıyor ve su makinenin borusundan akmaya başlıyor. Katlanan masanın yanına geliyor.</p>

  <p>“Psikiyatrların ve psikiyatristlerin çocuklarının normalden daha deli olduğunu herkes bilir,” diyor. "Yirminci yüzyılda, çocuğunu bir kutuya koyan ve delirene kadar oradan çıkarmayan bir psikiyatrist vardı.”</p>

  <p>Bunun doğru olmadığını biliyorum. Bunun doğru olmadığını söylersem bana inanacağını sanmıyorum. Ona bir şey açıklamak istemiyorum bu yüzden yeniden kitabımı açıyorum. Sesli bir şekilde ofluyor ve giderken ayakkabısının çıkardığı sesleri duyuyorum.</p>

  <p>Okuldayken bize beynimizin bir bilgisayar gibi olduğunu ancak onlar kadar verimli olmadığı öğretilmişti. Bilgisayarlar doğru üretildiğinde ve doğru programlandığında hata yapmazlar ancak beyin yapar. Bundan yola çıkarak beynin -benimki bir tarafa, normal bir beynin- bilgisayarın bir alt modeli olduğu düşüncesine kapılmıştım.</p>

  <p>Bu kitapta beynin bir bilgisayardan daha karmaşık ve benim beynimin de <i>normal</i> olduğu açıkça belli oluyor -yani o da tamamen normal insan beyni gibi çalışıyor. Renk görüşüm normal. Görsel hassasiyetim normal. Normal olmayan nedir? Sadece ufak tefek şeyler... sanırım.</p>

  <p>Keşke çocukluktan kalma kayıtlarım bende olsaydı. Bu kitapta konu edilen testleri bana yapıp yapmadıklarını bilmiyorum. Örneğin, algı nöronlarımın hızını test edip etmediklerini bilmiyorum. Annemin içi kağıtlarla dolu, dışı yeşil, içi mavi akordeon gibi bir dosyası olduğunu hatırlıyorum. Ailem öldükten sonra onların evinden eşyalarımı toplarken onu gördüğümü hatırlamıyorum. Belki annem ben büyüyüp, yalnız başıma yaşamaya başlayınca onu atmıştı. Ailemin beni götürdüğü tıp merkezini hatırlıyorum ancak bana yardımcı olabilirler mi ya da büyümüş çocukların hala kayıtlarını tutuyorlar mı, bilmiyorum.</p>

  <p>Kitap geçici uyartıları yakalama becerindeki değişkenliklerden söz ediyor. Eskiden benim özellikle sözcüklerin sonunda bulunan <i>p, d</i> ve <i>t</i> gibi ünsüz harfleri duymama ve öğrenmeme yardımcı olan bilgisayar oyunlarını hatırlıyorum. Göz egzersizleri de vardı ancak çok küçüktüm ve hatırlayamıyorum.</p>

  <p>Bulundukları yerlere ve tiplerine göre yüz özelliklerinin ayrımını test eden resimlerdeki yüz eşleştirmelerine bakıyorum. Bütün yüzler bana aynı geliyor; ben sadece iki yüzün aynı gözlere ve burna sahip olduğunu söyleyebilirim ancak biri diğerine göre birbirlerinden daha uzak ya da daha geniş olduğunu ayırt edebiliyorum. Eğer bu gözler gerçek bir insanın yüzünde ve hareketli olsaydı bunu asla fark edemezdim. Demek ki bu, yüz fark etme konusunda beynin özellikle bir bölümünde bir sorun var.</p>

  <p>Normal insan beyinleri gerçekten bu işleri yapabiliyor mu? Eğer öyleyse, birbirlerini bu kadar uzaktan ve farklı giysiler içinde o kadar kolayca tanımalarına şaşırmamak gerek.</p>

  <p>&nbsp;</p>

  <p style="text-align: center;"><img alt="Asiz" src="../Images/Asiz.png" /></p>

  <p>&nbsp;</p>

  <p>BU HAFTA CUMARTESİ GÜNÜ ŞİRKET TOPLANTISI YOK. Merkez’e gidiyorum ancak nöbetçi danışman hasta olduğu için gelmemiş. Hukuk Yardımı için ilan panosundan numarayı buluyorum ve ezberliyorum. Tek başıma aramak istemiyorum. Birkaç dakika sonra eve gidip, kitap okumaya devam etmek için çıkıyorum ancak geçen hafta yapamadığım için evimi ve arabamı temizlemek için de zaman ayırıyorum. Koyun postu koltuk kılıfını atmaya karar veriyorum çünkü oturduğumda hala bazı yerlerden cam kırıklarını hissedebiliyorum ve yenisini alıyorum. Yenisinin keskin bir kokusu var ancak eskisinden daha yumuşak. Pazar günü erkenden kiliseye gidiyorum, böylece okumak için daha fazla zamanım oluyor.</p>

  <p>Pazartesi günü hazırlık testlerinin hangi gün ve saatte yapılacağını bildiren bir yazı geliyor hepimize. Tomografi ve MR taramaları. Tam bir fiziksel kontrol. Psikolojik görüşme. Psikolojik testler. Yazıda bu testleri yaptırmak için ücretli izin alabileceğimiz söyleniyor. Rahatladım; bu testleri yaptırmak için harcadığım zamanı kapatmak istemem. İlk, Pazartesi öğleden sonra fiziksel muayene var. Hepimiz kliniğe gidiyoruz. Yabancıların bedenime dokunmasından hoşlanmıyorum ancak klinikte nasıl davranmam gerektiğini biliyorum. Kan almakta kullanılan iğneler acıtmıyor ancak kanımın ve idrarımın beyin fonksiyonlarımla ne ilgisi olduğunu anlamıyorum. Kimse bunu açıklamaya bile çalışmıyor.</p>

  <p>Salı günü bilgisayarlı tomografiye giriyoruz. Teknisyen sürekli bana canımın yanmayacağını ve makine beni o dar odacığa sokarken korkmamı söylüyor. Korkmuyorum. Klostrofobik değilim.</p>

  <p>İşten sonra alışverişe gitmem gerekiyor çünkü geçen hafta diğerleriyle buluşmak zorunda kalmıştım. Don konusunda dikkatli olmam gerekiyor, fakat ben onun bana gerçekten zarar verebileceğine inanmıyorum. O benim arkadaşım. Şimdiye kadar yaptıklarına zaten çoktan pişman olmuştur... tabii tüm bunları yapan oysa. Üstelik bugün benim alışveriş günüm. Park yerinden ayrılırken çevreme bakınıyorum ve görmemem gereken birini görmüyorum. Kampüs kapılarındaki görevliler istenmeyen ziyaretçileri uzak tutuyorlar.</p>

  <p>Markete geldiğimde, çıkarken hava kararmış olursa diye arabamın olabildiğince bir lambaya yakın park etmeye çalışıyorum. Market bu akşam kalabalık değil böylece listemdeki her şeyi rahatlıkla alabilirim. Yazılı olarak bir listem olmasa da neye ihtiyacım olduğunu biliyorum ve unuttuğum bir şey için aynı yere geri dönmek zorunda kalmıyorum. Aldıklarım hızlı kasa için fazla, bu yüzden en az sıra olan normal bir kasa seçiyorum.</p>

  <p>Dışarı çıktığımda hava daha karanlık, ama tam olarak kararmamış. Hava serinlemiş, hatta kaldırım taşları bile. Alışveriş arabasını itiyorum, tekerlerin kaldırımda çıkardığı seslerin ritmini dinliyorum. Arabaya vardığımda kapıyı açıyorum ve torbaları dikkatle yerleştiriyorum. Çamaşır deterjanı ve meyve suyu tenekelerini düşüp bir yere çarpmaması için yere, ekmekleri ve yumurtaları arka koltuğa koyuyorum.</p>

  <p>Arkamdan bir alışveriş arabasının gıcırtılı sesini duyuyorum; dönüyorum ancak siyah ceket içindeki adamın yüzünü tanıyamıyorum. Hemen tanıyamıyorum ancak sonradan onun Don olduğunu anlıyorum.</p>

  <p>“Hepsi senin suçun. Tom’un beni atması senin suçundu,” diyor. Yüzü kaskatı, kasları dışarı çıkmış. Gözleri korkmuş görünüyor; gözlerini görmek istemediğim için yüzünün başka bölümlerine bakıyorum. “Marjory’nin bana çekip gitmemi söylemesi de senin suçundu. Kadınların bu engelli durumuna aşık olmaları hastalıklı bir durum. Bu çaresiz durumun yüzünden sana aşık onlarca kadın olmalı çevrende.” Sesi yükseliyor ve tizleşiyor, birilerinden alıntı yaptığını anlayabiliyorum. “‘Zavallı Lou, ne yapsın, Zavallı Lou’nun bana ihtiyacı var'.” Şimdi sesini alçaltıyor. “Senin gibi insanların normal kadınlara ihtiyacı yoktur,” diyor. “Anormaller anormallerle çift olmalı, eğer birileriyle gerçekten çift olmak zorundaysalar. Senin normal bir kadınla çıkıyor olman benim midemi bulandırıyor. Bu iğrenç bir şey.”</p>

  <p>Hiçbir şey söyleyemiyorum. Sanırım korkmalıyım ancak hissettiğim şey korku değil; üzüntü ve bu öyle büyük bir üzüntü ki ağırlığını güçlükle taşıyorum.</p>

  <p>“Her şeyi yazdım,” diyor. “Artık senin gibilere katlanamıyorum ancak bunu neden yaptığımı okudukları zaman anlayacaklar.”</p>

  <p>“Benim suçum değil,” diyorum.</p>

  <p>“Sana öyle geliyor,” diyor. Daha da yaklaşıyor. Teri tuhaf kokuyor. Ne olduğunu bilmiyorum ancak sanırım yediği ya da içtiği bir şey bu kokuya neden oluyor. Gömleğinin yakası kıvrılmış. Ayakkabılarına baktığımda yırtık pırtık olduğunu görüyorum; bağcıklarından biri çözülmüş. Temiz görünmek önemlidir. İyi bir izlenim verir. Don şu anda iyi bir izlenim vermiyor ancak kimse bunun farkında değil galiba. Göz ucuyla arabalarına ya da markete doğru yürüyen insanlar görüyorum, bizi fark etmiyorlar. “Sen <i>anormalsin,</i> Lou -ne dediğimi anlıyor musun? Sen anormalsin ve hayvanat bahçesine aitsin.”</p>

  <p>Don’un saçmaladığını biliyorum ve söyledikleri nesnel olarak doğru değil ancak benden hoşlanmaması beni incitiyor. Bunu daha önce fark etmediğim için ben de kendimi aptal gibi hissediyorum. O benim arkadaşımdı; bana gülümserdi; bana yardım etmeye çalışırdı. Nereden bilebilirdim?</p>

  <p>Sağ elini cebinden çıkarıyor ve bana doğrultulmuş silahın siyah yuvarlağını görüyorum. Silahın dışı ışığın altında parlıyor, fakat içi tamamen karanlık bir boşluk. Karanlık aceleyle bana doğru geliyor sanki.</p>

  <p>“Tüm o sosyal destek zırvaları -lanet olsun, bunlar senin ve senin gibiler için yapılmasaydı dünyanın geri kalanı bunalıma girmezdi. Gereken kariyere sahip olurdum, sürekli bir işim olurdu.”</p>

  <p>Don’un ne tür bir iş yaptığını bilmiyorum. Bilmeliydim. Ben ölmüş olsaydım bir kariyer yapmış olacağını sanmıyorum. İşverenler temiz, terbiyeli, çok çalışan ve diğerleriyle iyi geçinen çalışanları seçerler. Don, kirli ve dağılmış görünüyor; kaba biri ve çok çalıştığını da sanmıyorum.</p>

  <p>Bir anda elindeki silahı bana yaklaştırarak üstüme geliyor. “Arabaya bin,” diyor ancak ben zaten harekete geçiyorum. Biçim düzeni çok basit, anlaması kolay ve sandığı kadar hızlı ve güçlü biri değil. Elimle bileğini yakalayıp, kenara çekiyorum. Silahtan televizyondakilere benzemeyen bir ses çıkıyor. Daha yüksek ve daha çirkin bir ses; marketin önünde büyük bir yankı yapıyor. Kılıcım yok ancak diğer elimi bedeninin tam ortasına indiriyorum. Ciğerlerindeki tüm nefesi boşaltarak iki büklüm oluyor; o kokulu nefesi havaya yayılıyor.</p>

  <p>“Hey!” diye bağırıyor. “Polis!” diye bağırıyor bir başkası. Çığlıklar duyuyorum. Nereden çıktıklarını anlamadığım insanlar Don’un üzerine çullanıyorlar; birisi kollarımı yakalıyor ve beni çevirerek arabanın yan tarafına yapıştırıyor.</p>

  <p>“Onu bırak,” diyor başka bir ses. “O kurban.” Bu Bay Stacy. Onun burada ne işi var? Kaşlarını çatarak bana bakıyor. “Bay Arrendale, size dikkatli olmanızı söylememiş miydik? Neden işten doğruca evinize gitmediniz? Tom bize gözümüzü sizden ayırmamamız gerektiğini söylemese...”</p>

  <p>“Ben... dikkatli olduğumu... düşünüyordum,” diyorum. Çevremde bu kadar gürültü varken konuşmam zor oluyor. “Ancak alışveriş yapmam gerekiyordu; Salı günleri benim alışveriş günüm.” İşte o zaman Don’un Salı günlerinin alışveriş günüm olduğunu bildiğini, daha önce de onu Salı günü burada gördüğümü hatırladım.</p>

  <p>“Çok şanslısınız,” diyor Bay Stacy.</p>

  <p>Don, iki adam üstüne dizlerini bastırmış, yüzü yere dönük bir şekilde yatıyor; kollarını arkaya çekmişler, kelepçe takıyorlar.bu televizyonda göründüğünden daha uzun ve karmaşık görünüyor. Don tuhaf bir ses çıkarıyor; ağlama sesi gibi. Onu çekip kaldırdıklarında ağladığını görüyorum. Gözyaşları yanaklarından aşağı akıyor, kirlerin arasında çizgi oluşturuyorlar. Üzülüyorum. Başka insanların önünde ağlamak insana kendisini kötü hissettiriyor olmalı.</p>

  <p>“Seni piç kurusu!” diyor beni görünce. “Bana tuzak kurdun.”</p>

  <p>“Sana tuzak kurmadım,” diyorum. Ona polislerin burada olduğunu bilmediğimi, evimden ayrıldığım için bana öfkelendiklerini söylemek istiyorum ancak onu götürüyorlar.</p>

  <p>“Sizin gibi insanların işimizi zorlaştırdığını söylediğimde,” diyor Bay Stacy, “otizmli insanları değil sıradan tedbirleri almayan insanları kastediyorum.” Sesi hala öfkeli çıkıyor.</p>

  <p>“Alışveriş yapmam gerekiyordu,” diyorum yine.</p>

  <p>“Cuma akşamı çamaşırlarınızı yıkamanız gerektiği gibi mi?”</p>

  <p>“Evet,” diyorum. “Ve bugün çıktığımda hava aydınlıktı."</p>

  <p>“Birinden bunu yapmasını isteyebilirdiniz.”</p>

  <p>“Kimden isteyebileceğimi bilmiyorum,’’ diyorum.</p>

  <p>Bana tuhaf bir biçimde bakıyor ve başını sallıyor.</p>

  <p>Şu anda kafatasımı döven müziğin ne olduğunu bilmiyorum. Ne hissettiğimi anlamıyorum. Trambolinde zıplamak ve dengemi sağlamak istiyorum ancak bunu yapabileceğim bir yer yok. Arabama binip, eve gitmek istemiyorum.</p>

  <p>İnsanlar bana iyi olup olmadığımı sorup duruyorlar. Bazıları yüzüme parlak bir ışık tutuyor. <i>“Yaralı mısınız?”</i> ve <i>“Yalnız mısınız?”</i> gibi sorular soruyorlar. Kendimi yaralı ya da yalnız hissetmiyorum. Ailem öldüğünde kendimi yalnız, terk edilmiş hissetmiştim ancak şu anda öyle hissetmiyorum. Don beni tehdit ettiğinde korkmuştum, ancak bunun yanında aptal, üzgün ve öfkeli de hissetmiştim.</p>

  <p>Şu anda kendimi canlı hissediyorum, kafam biraz karışık. Birisi beni öldürmeye çalıştı ancak başaramadı. Hala canlıyım. Kendimi gerçekten canlı hissediyorum, üzerimdeki giysilerin, ışığın renginin ve ciğerlerime girip çıkan havanın farkındayım. Bu baş döndürücü bir algı girdisi olabilirdi, ama bu akşam değil: bu güzel bir duygu. Koşmak, zıplamak ve çığlık atmak istiyorum ancak bunun uygun olmayacağını biliyorum. Marjory burada olsaydı ona sarılmak ve onu öpmek isterdim, fakat bu hiç mi hiç uygun olmazdı.</p>

  <p>Normal insanların ölmeyip, hayatta kalmalarına nasıl tepki verdiklerini merak ediyorum. Bu yüzden mutlu olmayacak ya da rahatlamayacak bir insan hayal etmek zor ancak ben kesinlikle öyleyim. Otizmli olduğum için tepkilerimin farklı olacağını düşünebilirler; emin değilim bu yüzden onlara kendimi gerçekten nasıl hissettiğimi söylemeyeceğim.</p>

  <p>“Bence eve giderken arabayı siz kullanmamalısınız,” diyor Bay Stacy. “Bırakın, sizi bizim çocuklardan biri götürsün, olur mu?”</p>

  <p>“Ben araba kullanabilirim,” diyorum. “Ben iyiyim.” Arabamda yalnız olmayı ve kendi müziğimi dinlemeyi istiyorum. Artık tehlike yok; Don bana zarar veremez.</p>

  <p>“Bay Arrendale,” diyor Bay Stacy, başını benimkine yaklaştırarak. “Siz iyi olduğunuzu düşünebilirsiniz, ama yaşadığınız şeyi yaşayan biri pek iyi olmayabilir. Her zamanki kadar güvenli araba kullanamayabilirsiniz. Arabayı başkasının kullanmasına izin vermelisiniz.”</p>

  <p>Arabamı güvenli kullanacağımı biliyorum bu yüzden başımı sallıyorum. Omuzlarını silkip, başını sallıyor. “İfadenizi almak için daha sonra birileri gelecek, Bay Arrendale. Belki ben, belki başkası.” Sonra yürüyüp gidiyor. Kalabalık da yavaş yavaş dağılıyor.</p>

  <p>Alışveriş arabası kenarda duruyor; torbalar yırtılmış, yiyecekler yerlere dağılmış. Çirkin görünüyor ve bir an için midem bulanıyor. Bu dağınıklığı burada bırakamam. Bunlar hiçbir işe yarayamayacağı için yeniden alışveriş yapmalıyım. Arabada neler var, yeniden neler almam gerek, hatırlamıyorum. O gürültülü markete yeniden girmek ağır gelecek.</p>

  <p>Bu dağınıklığı toplamalıyım. Eğiliyorum; iğrenç, ekmek ezilmiş ve kaldırıma yapışmış, meyve sularının kutuları delinmiş ve akmış. Bundan hoşlanmasam da yapmam gerek. Olabildiği kadar dokunmamaya çalışarak, hepsini toplayıp çöpe taşıyorum. Ziyan olmuş yiyecekler; yiyecekleri ziyan etmek yanlıştır ancak kirli ekmek yiyemem.</p>

  <p>“İyi misiniz?” diye soruyor birisi. Yerimde sıçrıyorum ve o da “Affedersiniz... pek iyi görünmüyordunuz,” diyor.</p>

  <p>Polis arabaları gitmiş. Ne zaman gittiklerini bilmiyorum ancak artık hava karanlık. Neler olduğunu ona nasıl anlatabilirim, bilmiyorum.</p>

  <p>“Ben iyiyim,” diyorum. “Ancak yiyecekler değil.”</p>

  <p>“Yardım etmemi ister misiniz?” iri yarı, hafif kel ve kelinin çevresinde kıvırcık saçları olan bir adam. Gri bir pantolon ve siyah bir tişört giymiş. Yardım etmesine izin vermeli miyim bilemiyorum. Bu durumda neyin uygun olduğunu bilmiyorum. Bu bize okulda öğretilmedi. O zaten yerden yamulmuş biri domates sosu, diğeri bezelye kutusunu almış bile. “Bunlara bir şey olmamış,” diyor. “Sadece kutular biraz yamulmuş.” Bana yaklaşıp uzatıyor.</p>

  <p>“Teşekkür ederim,” diyorum. Birisi bir şey verdiğinde teşekkür etmek her zaman doğrudur. Yamulmuş teneke kutuları istemesem de geri çevirmiyorum.</p>

  <p>İçinde pirinç olması gereken düzleşmiş kutuyu alıyor ve çöpe atıyor. Ürünlerin bazılarını çöpe, bazılarını arabama koyarak ortalığı topluyoruz, bana el sallayıp, gidiyor. Adamın adını bile bilmiyorum.</p>

  <p>&nbsp;</p>

  <p style="text-align: center;"><img alt="Asiz" src="../Images/Asiz.png" /></p>

  <p>&nbsp;</p>

  <p>SAAT YEDİ OLMADAN EVE VARIYORUM. Polis memurunun ne zaman geleceğini bilmiyorum. Olan biteni anlatmak için Tom’u arıyorum çünkü o Don’u tanıyor ve ben de başka kimi arayacağımı bilmiyorum. Evime geleceğini söylüyor. Onun gelmesine gerek yok ancak gelmek istiyor.</p>

  <p>Geldiğinde öfkeli görünüyor. Kaşları birbirine bitişmiş ve alnı kırışmış. “Lou, sen iyi misin?”</p>

  <p>“İyiyim,” diyorum.</p>

  <p>“Don gerçekten sana saldırdı mı?” Yanıt vermemi beklemiyor; telaşla devam ediyor. “Buna inanamıyorum -polislere ondan söz etmiştik.”</p>

  <p>“Bay Stacy’ye Don’dan mı söz etmiştiniz?”</p>

  <p>“Şu bomba olayından sonra. Bunun eskrim grubundan biri olduğu çok belliydi, Lou. Sana söylemeye çalıştım.”</p>

  <p>Lucia’nın konuşurken araya girdiğini hatırlıyorum.</p>

  <p>“Biz görebiliyorduk,” diye devam ediyor. “Senin Marjory’yle olan yakınlığını kıskanıyordu.”</p>

  <p>“İşini kaybetmesinden de beni sorumlu tutuyor,” diyorum. “Benim anormal olduğumu, istediği işe benim yüzümden giremediğini ve benim gibilerin Marjory gibi normal arkadaşları olmaması gerektiğin söyledi.”</p>

  <p>“Kıskançlık başka şeydir; bir şeyleri kırmak ve insanlara zarar vermek başka şey,” diyor Tom. “Bunları yaşadığın için üzgünüm. Onun bana kızgın olduğunu sanıyordum.”</p>

  <p>“Ben iyiyim,” diyorum yine. “Canımı yakmadı. Benden hoşlanmadığını biliyordum bu yüzden fazla kırılmadım.”</p>

  <p>““Lou, sen... inanılmazsın. Ancak yine de bunda benim bir suçluluk payım var.”</p>

  <p>Bunu anlamıyorum. Tüm bunları yapan Don. Tom ona bunları yapmasını söylemedi. Nasıl bunda onun suçluluk payı olabilir?</p>

  <p>“Tüm bunların olabileceğini görebilseydim, Don’u daha iyi idare edebilseydim-”</p>

  <p>“Don bir insan, bir nesne değil,” diyorum. “Kimse bir başkasını kontrol edemez ve bunu denemek bile yanlıştır.”</p>

  <p>Yüzü gevşiyor. “Lou, bazen hepimizden daha bilgili olduğunu düşünüyorum. Pekala. Benim suçum değildi. Ancak yine de tüm bunları yaşadığın için çok üzgünüm. Ve mahkeme - bu senin için hiç kolay olmayacak. Mahkemeye çıkmak herkes için zordur.”</p>

  <p>“Mahkeme mi? Neden mahkemeye çıkmam gerekiyor?”</p>

  <p>““Sen çıkmayacaksın ancak Don’un mahkemesinde tanıklık yapman gerekecek, bundan eminim. Sana söylemediler mi?”</p>

  <p>““Hayır.” Bir tanığın mahkemede ne yapması gerektiğini bilmiyorum. Televizyonda mahkemelerle ilgili programları hiç izlemek istemedim.</p>

  <p>“Şey, bu çok kısa zamanda olmaz ve biz bu konu hakkında konuşuruz. Şu anda - Lucia ve benim senin için yapabileceğimiz bir şey var mı?”</p>

  <p>“Hayır. Ben iyiyim. Yarım eskrime geleceğim.”</p>

  <p>“Buna sevindim. Gruptan bir başkasının da Don’un yaptığı şeyleri yapacağından korkarak uzak kalmanı istemem.”</p>

  <p>“Bunu düşünmemiştim,” diyorum. Bu bana aptalca bir düşünceymiş gibi geliyor ancak yine de grubun bu rolü devralacak, Don ya da onun gibi birine ihtiyaç duyup duymayacağını merak ediyorum. Don gibi normal biri öfkesini ve şiddetini gizleyebiliyorsa, belki tüm normal insanlarda böyle bir potansiyel vardır. Bende olduğunu sanmıyorum.</p>

  <p>“İyi. Eğer herhangi biriyle ilgili bu türde bir endişe duyarsan, bana hemen söyle, lütfen. Gruplar tuhaftır. Kimsenin hoşlanmadığı biri gruptan ayrılınca, hemen başka bir hedef seçilir ve o dışlanır.”</p>

  <p>“Grupların biçim düzeni bu mu yani?”</p>

  <p>“Bu bir tanesi.” İç geçiriyor. “Umarım bu grubunki değildir ve ben bundan sonra daha iyi gözleyeceğim. Nedense, Don’la ilgili sorunu atladık.”</p>

  <p>Zil çalıyor. Tom önce çevresine sonra da bana bakıyor. “Sanırım polisler geldi,” diyorum. “Bay Stacy birsinin ifademi almaya geleceğini söylemişti.”</p>

  <p>“O zaman ben gideyim.”</p>

  <p>&nbsp;</p>

  <p style="text-align: center;"><img alt="Asiz" src="../Images/Asiz.png" /></p>

  <p>&nbsp;</p>

  <p>POLİS MEMURU BAY STACY KANEPEME OTURUYOR. Üzerinde ten rengi bir pantolon ve kısa kollu, kareli bir gömlek var. İçeri girdiğinde çevresine bakınıyor ve eminim her şeyi görüyor. Danny de her şeye aynı biçimde bakıyor.</p>

  <p>“Son olayla ilgili raporlar elimde, Bay Arrendale,” diyor. “Bana bu akşam olanları anlatır mısınız?” Bu çok saçma. O da oradaydı. Neler olduğunu sormuş, ben de ona anlatmıştım ve her şeyi el bilgisayarına not almıştı. Yine neden buraya geldiğini anlamıyorum.</p>

  <p>“Bugün benim alışveriş günümdü,” diyorum. “Her zaman aynı markete gidiyorum çünkü her hafta aynı markete gidince insanın aradıklarını bulması daha kolay oluyor.”</p>

  <p>“Her hafta aynı saatte mi gidiyorsunuz?” diye soruyor.</p>

  <p>“Evet. İşten sonra ve akşam yemeğinden önce.”</p>

  <p>“Bir liste hazırlıyor musunuz?”</p>

  <p>“Evet.” Sanırım, elbette. Galiba Bay Stacy herkesin liste hazırlamadığını düşünüyor. “Eve geldiğimde listeyi atarım tabii,” Acaba onu çöpten getirmemi mi isteyecek.</p>

  <p>“Tamam. Yaptıklarınızın ne kadar öngörülebilir olduğunu anlamaya çalışıyorum.”</p>

  <p>“Öngörmek iyidir,” diyorum. “Yapılacak şeyleri düzene koymak önemlidir.”</p>

  <p>“Elbette,” diyor. “Ancak işlerinizin düzenli olması size zarar vermek isteyen kişinin sizi daha kolay bulmasını sağlar. Hatırlarsanız, sizi geçen hafta bu konuda uyarmıştım.”</p>

  <p>Ben böyle düşünmemiştim.</p>

  <p>“Tamam, devam edin -sözünüzü kesmek istememiştim. Bana her şeyi anlatın.”</p>

  <p>Birisinin karşıma geçip, alışverişimin aşamalarını çok önemli bir şeymiş gibi dikkatle dinlemesi çok tuhaf bir duygu. Ancak her şeyi anlatmamı istiyor. Bunun saldırıyla ne ilgisi olduğunu anlamıyorum ancak yine de anlatacağım.</p>

  <p>“Sonra dışarı çıktım,” diyorum. “Alacakaranlıktı, tam karanlık değildi fakat park yerindeki ışıklar parlaktı. Sol taraftaki on birinci boşluğa park etmiştim.” Asal sayıları severim ancak bunu ona söylemiyorum. “Anahtarlarım elimdeydi ve kapıyı açtım. Alışveriş arabasından torbaları aldım ve arabama yerleştirmeye başladım.” Ağır şeyleri yere, hafifleri arka koltuğa koyduğumu bilmek istediğini sanmıyorum. “Arkamda başka bir alışveriş arabasının sesini duydum ve döndüm. İşte, o zaman Don benimle konuşmaya başladı.”</p>

  <p>Duraksıyorum, söylediği sözcükleri tam olarak ve sırayla hatırlamaya çalışıyorum. “Sesi öfkeli çıkıyordu,” diyorum. “Bana ‘Hepsi senin suçun. Tom’un beni atması senin suçun,’ dedi.” Yine duraksıyorum. Çok hızlı bir şekilde birçok sözcük kullandı ancak ben hepsini sırayla hatırlayabileceğimden emin değilim. Yanlış şeyler söylemek doğru olmaz.</p>

  <p>Bay Stacy bana bakarak bekliyor.</p>

  <p>“Her şeyi tam olarak hatırladığımdan emin değilim,” diyorum.</p>

  <p>“Önemli değil,” diyor. “Sadece bana hatırladıklarınız anlatın.”</p>

  <p>“‘Marjory’nin bana çekip gitmemi söylemesi de senin suçundu’ dedi. Tom, eskrim eğitmenimiz. Marjory de... size Marjory’den geçen hafta söz etmiştim. O kesinlikle Don’un kız arkadaşı değil.” Marjory hakkında konuşmak beni rahatsız ediyor. Kendi adına o konuşmalı. “Marjory benden hoşlanıyor, yani bir anlamda ancak-” Bunu söyleyemem. Marjory’nin benden ne anlamda hoşlandığını bilmiyorum, belki bir tanıdık olarak ya da bir arkadaş... ya da belki daha fazlası. Bir sevgili olarak değil desem, daha mı doğru olur acaba? Bunun doğru olmasını istemiyorum.</p>

  <p>‘“Anormaller anormallerle çift olmalı, eğer birileriyle gerçekten çift olmak zorundalarsa," dedi. Çok öfkeliydi. Ekonomik bunalımın ve iyi bir iş bulamamasının nedeninin ben olduğumu söyledi.”</p>

  <p>“Hımm.” Bay Stacy alçak sesle böyle bir ses çıkarıyor ve sadece oturuyor.</p>

  <p>“Arabaya binmemi söyledi. Silahını bana doğrulttu. Bir saldırganla arabaya binmek iyi bir şey değildir; geçen yıl bir haber programında görmüştüm.”</p>

  <p>“Her yıl haber programları böyle şeyler verir,” diyor Bay Stacy. “Ancak bazı insanlar bunu yine de yapıyorlar. Sizin yapmadığınıza sevindim.”</p>

  <p>“Biçim düzenini görebiliyordum,” diyorum. “Bu yüzden harekete geçtim, silahlı elini kenara ittim ve onun midesine vurdum. Birine vurmanın yanlış olduğunu biliyorum ancak o benim canımı yakmak istiyordu.”</p>

  <p>“Biçim düzenini mi gördünüz?” diyor Bay Stacy.” O da ne demek?”</p>

  <p>“Beş yıldır aynı grupla eskrim yapıyorum,” diyorum. “Hamle yapmak için sağ kolunu ileri çıkardığında, her zaman sağ ayağını da ileri atar ve sonra da sol ayağını da yana atar. Sonra dirseğini çıkarır ve sağ taraftan saldırır. Böylece onun hamlesinin geniş bir biçimde savarsam ortaya doğru hamle yapabileceğimi biliyorum. O benim canımı yakmadan ben ona saldırabildim.”</p>

  <p>“O da sizinle beş yıldır eskrim yapıyorsa bu hamlenin geleceğini nasıl göremedi?” diye soruyor Bay Stacy.</p>

  <p>“Bilmiyorum,” diyorum. “Ancak ben diğer insanların hareketlerindeki biçim düzenlerini görme konusunda iyiyimdir. Eskrimde de böyle yapıyorum. O bu konuda iyi değildir. Sanırım elimde kılıç olmadığı için aynı şekilde hamle yapacağımı düşünemedi."</p>

  <p>“Ah, sizi eskrim yaparken izlemek isterim," diyor Bay Stacy. “O beyaz kostümler, tellerle eskrim bana bir hanım evladı sporu gibi geliyordu ancak sizin anlatımınızla ilgimi çekti. Demek -sizi silahıyla tehdit etti, siz de silahını yana itip onun midesine vurdunuz. Sonra ne oldu?"</p>

  <p>“Sonra insanlar bağırmaya başladı ve onun üzerine çullandılar. Sanırım polislerdi ancak onları daha önce görmemiştim." Duruyorum. Sanırım bundan sonra olan biten her şeyi diğer polislerden öğrenebilir.</p>

  <p>“Tamam. Şimdi bazı olaylara geri dönelim..." Beni yönlendirerek bazı olayları yeniden anlattırıyor ve her defasında ben yeni bir ayrıntı hatırlıyorum. Bu beni endişelendiriyor - gerçekten tüm bunları hatırlıyor muyum yoksa onu mutlu etmek için boşlukları mı dolduruyorum? Bunu bir kitapta okumuştum. Bana gerçekmiş gibi geliyor ancak bazen de bir yalan gibi. Yalan söylemek doğru değildir. Yalan söylemek istemiyorum.</p>

  <p>Eskrim grubuyla ilgili sorularını yineliyor: kimler benden hoşlanıyor, kimler hoşlanmıyor? Kimlerden hoşlanıyorum, kimlerden hoşlanmıyorum? Ben herkesten hoşlandığımı sanıyordum; herkesin benden hoşlandığını sanıyordum, en azından beni hoş gördüklerini. Don olayına kadar. Bay Stacy, Marjory’nin benim kız arkadaşım ya da sevgilim olmasını istiyor gibi görünüyor; sürekli görüşüp görüşmediğimizi soruyor. Marjory’den konuşurken terliyorum. Sürekli doğruyu söylüyorum, benim ondan çok hoşlandığımı ancak çıkmadığımızı.</p>

  <p>Sonunda ayağa kalkıyor. “Teşekkür ederim, Bay Arrendale; şimdilik bu kadar. Bunları yazıya dökeceğim; sizin de merkeze gelip imzalamanız gerekecek ve mahkeme gününe kadar bağlantıda olacağız."</p>

  <p>“Mahkeme mi?" diye soruyorum.</p>

  <p>“Evet. Bu saldırının kurbanı olarak tanıklık edeceksiniz. Bir sorun mu var?"</p>

  <p>“Bay Crenshaw işten çok fazla izin aldığımda öfkelenir," diyorum. Tabii o zamana kadar hala bir işim olursa. Ya işimi kaybedersem?</p>

  <p>“Eminim bunu anlayışla karşılayacaktır," diyor Bay Stacy.</p>

  <p>Eminim karşılamayacaktır çünkü anlamak istemeyecektir.</p>

  <p>“Poiteau’nun avukatı bölge savcısıyla konuşacaktır,” diyor Bay Stacy. “Olay daha beter sonuçlanmadığı için ceza indirimi isteyebilir. Size haber veririz.” Kapıya doğru yürüyor. “Kendinize dikkat edin, Bay Arrendale. Bu adamı yakaladığımız ve siz de zarar görmediğiniz için mutluyum.”</p>

  <p>“Yardımlarınız için teşekkür ederim,” diyorum.</p>

  <p>O gidince kanepede oturduğu yeri düzeltip, yastığı yerine koyuyorum. Kendimi rahatsız hissediyorum. Artık Don’u ve saldırıyı düşünmek istemiyorum... unutmak istiyorum. Hiç olmamış olmasını isterdim.</p>

  <p>Eriştelerimi ve sebzelerimi haşlayarak akşam yemeğimi hazırlayıp, yiyorum sonra da tencereyi ve tabağı yıkıyorum. Saat 8:00 olmuş. Kitabı alıyorum ve 17. bölümü okumaya başlıyorum. “Hafıza ve Dikkat Kontrolünü Bütünleştirme; PTSD (Travma Sonrası Stres Bozukluğu) ve ADHD (Dikkat Eksikliği Hiperaktivite Bozukluğu) Dersleri.</p>

  <p>Şu ana kadar geçen cümleleri ve karmaşık söz dizimlerini anlamakta zorluk çekmiyorum. Keşke birisi bunları bana daha önce öğretmiş olsaydı.</p>

  <p>Yazarların aktarmak istedikleri bilgiler mantıklı olarak düzenlenmiş. Sanki kendim yazmış gibi okuyorum. Benim gibi birinin bir kitapta beynin işlevselliğiyle ilgili bir bölüm yazdığını düşünmek tuhaf geliyor. Acaba konuşurken bir ders kitabı gibi mi konuşuyorum? Dr. Fornum resmi bir dilin var derken, bunu mu kastediyor?</p>

  <p>Şu ana kadar “Travma Sonrası Stres Bozukluğu”nun hafıza işlevselliğinde değişikler meydan getirdiğini öğreniyorum. Karmaşık kontrol ve geri bildirim mekanizması, sinyal aktarımının engellenmesi ya engellenme bozulmasıyla ilgili bir durum.</p>

  <p>Anladığım kadarıyla ben şu anda travma sonrası durumunu yaşıyorum yani travmadan kastettikleri beni öldürmek isteyen biri tarafından saldırıya uğruyorum. Gerçi şu anda kendimi stresli ya da heyecanlı hissetmiyorum. Belki birkaç saat önce ölümden dönmüş normal insanlar oturup ders kitabı okumuyorlardır, ancak ben bunu çok rahatlatıcı buluyorum. Ancak gerçekler hala yerinde, belirgin olmaları için birileri tarafından dikkatle yazılmış ve mantıklı bir biçimde düzenlenmiş. Tıpkı ailemin bana söylediği gibi, bu gezegende bizim başımıza ne gelirse gelsin, yıldızlar eksiksiz, hasarsız parlamaya devam ederler. Benim yakınımda düzen sarsılsa bile bir yerlerde var olduğunu bilmek hoşuma gidiyor.</p>

  <p>Normal bir insan ne hissederdi? Ortaokulda farklı açılarda duran saksılara tohumlar ekerek bir deney yapmıştık. Ne olursa olsun, bitkiler ışığa doğru uzamışlardı. Birilerinin beni yan yatırılmış saksılardan birine ekip ekmediğini merak etmiştim. Öğretmenim bunun aynı şey olmadığını söylemişti.</p>

  <p>Hala aynı şeyi hissediyorum. Sanki yanlamasına duruyormuş gibi hissediyorum, diğer insanlar beni devrilmiş gibi hissettiğimi düşünürken ben kendimi mutlu hissediyorum. Beynim ışığa doğru uzanamaya çalışıyor ancak saksı devrik olduğu için düz olamıyor.</p>

  <p>İnsanların çoğundan daha fazla dikkat ettiğim için park yerindeki arabaların yüzde kaçının mavi olduğunu hesaplarım. Diğer insanlar bunu fark etmezler, bu yüzden de umursamazlar. Park yerine baktıklarında neyi fark ettiklerini merak ederim. Sıra halindeki araçlardan, mavi, kırmızı ve ten rengi arabalardan başka neyi fare ederler ki? Onlar o güzel sayısal ilişkiyi kaçırırlarken, ben neyi kaçırırım?</p>

  <p>Evime göz gezdiriyorum ve kendi tepkilerimi, düzene olan ihtiyacımı, olayları yineleyişimdeki hayal gücümü düşünüyorum. Herkesin bir düzene ihtiyacı vardır; herkes bir biçimde biçim düzeninden hoşlanır. Bunu yıllardır biliyorum ancak şimdi daha iyi anlıyorum. Biz otizmliler insan davranış biçimi çemberinin yarısıyız, fakat eninde sonunda birleşiyoruz. Marjory’ye karşı hissettiklerim normal duygular, tuhaf değil. Belki ben onun saçlarındaki ya da gözlerindeki farklı renklerin diğer insanlardan daha fazla farkındayım ancak ona yakın olma arzusu normal bir arzu.</p>

  <p>Artık neredeyse yatma zamanı geldi. Duşa adım attığımda sırada bedenime bakıyorum -normal bir cilt, normal saç, normal tırnaklar, normal genital bölgeler. Mutlaka benim gibi kokusuz sabun, aynı sıcaklıkta su ve aynı banyo lifinden hoşlanan başka insanların da olduğuna eminim.</p>

  <p>Duşumu bitiriyorum, dişlerimi fırçalıyorum ve lavaboya su tutuyorum. Aynadaki yüzüm tıpkı kendi yüzüm gibi görünüyor -bu en iyi bildiğim yüz. Işık görüş menzilimdeki bilgiyi kendisiyle birlikte taşıyarak gözbebeğime giriyor ancak ışığın girdiği noktaya baktığımda gördüğüm şey karanlık ve çok derin. Işık içeri giriyor ve karanlık bana bakıyor. Görüntü aynada olduğu gibi gözümün ve beynimin de içinde.</p>

  <p>Banyonun ışığını kapatıyorum ve yatağa gidiyorum. Oturduktan sonra başucumdaki ışığı da kapatıyorum. Işığın ardından kalan görüntü karanlıkta yanıyor. Gözlerimi kapatıyorum ve karşılıklı yükselerek boşlukta denge kuran karşıtlıkları görüyorum. Önce sözcükler sonra görüntüler yer değiştiriyor.</p>

  <p>Bir keresinde anneme gözlerim kapalı olduğu halde rüyalarımda nasıl ışık gördüğümü sormuştum. Rüyalar neden tamamen karanlık değil, diye sormuştum. Bilmiyordu. Kitap beyindeki görsel işlemleme ile ilgili birçok şey anlatıyor ancak bundan hiç söz etmiyor.</p>

  <p>Nedenini merak ediyorum. Eminim karanlıkta bile nasıl ışık içinde rüyalar görüldüğünü daha önce soranlar olmuştur. Görüntüleri beyin üretiyor, evet, ancak içindeki ışık nereden geliyor? Körlük durumunda insanlar artık ışığı göremiyorlar -ya da gördükleri düşünülmüyor ve beyin farklı biçim düzenleri belirliyor. O zaman rüyalardaki ışık, ışığın bir anısı mı yoksa başka bir şey mi?</p>

  <p>Birisi bir çocukla ilgili, “Beyzbolu o kadar seviyor ki, kafasını açsanız içinde beyzbol sahası bulursunuz,” demişti. O zamanlar daha insanların söyledikleri şeyin demek istedikleriyle aynı olmayabileceğini bilmiyordum. Ben de anneme benim kafamı açsalar içinde ne bulacaklarını sormuştum ve o da bana, “Beynini, tatlım,” demişti ve bana kıvrımları olan, gri bir şeyin resmini göstermişti. Ağlamaya başlamıştım çünkü kafamın içinde öyle bir şeyin olmasını istemiyordum. Benden başka kimsenin kafasının içinde böyle çirkin bir şey olmadığından emindim. Onların kafasında beyzbol sahaları ya da dondurmalar ya da piknik yerleri olmalıydı.</p>

  <p>Artık insanlarının kafasının içinde top sahaları ya da yüzme havuzları ya da sevdiklerini değil, gri, kıvrımlı beyinleri olduğunu biliyorum. İnsanın zihninde her ne varsa bu beyinde görünmüyor. Ancak o zaman bana bu, benim yanlış yaratıldığımın bir kanıtı gibiydi.</p>

  <p>Benim kafamın içinde ışıklar ve karanlık, yerçekimi ve uzay, kılıçlar, alışveriş, renkler ve sayılar, insanlar ve biçim düzenleri var, o kadar güzeller ki, her yerim ürperiyor.</p>

  <p>Kitap insanların düşünüp, sorduğu sorulara yanıtlar veriyor. Benim kafamda kitapta yanıtlanmayan sorular var. Sorularımın her zaman yanlış olduğunu düşündüm çünkü bu soruları başka kimse sormuyor. Belki de kimse bunları sormayı düşünmemiştir. Benim karanlığım belki daha önce varmıştır. Belki de ben bilgisizliğin boşluğunu vuran ilk ışığımdır.</p>

  <p>Belki sorularım önemlidir.</p>
</body>
</html>
