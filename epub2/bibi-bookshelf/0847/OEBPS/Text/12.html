<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h1>ON İKİ</h1>

  <p>DİĞERLERİ DE BİRKAÇ DAKİKA SONRA GRUP HALİNDE GELİYORLAR. Arka bahçeye geçiyoruz, esneme hareketleri yapıyoruz, aletlerimizi takıp eskrim yapmaya başlıyoruz. Karşılaşmalar arasında Marjory yanımda oturuyor. Ön camı yaptırıp yaptırmadığımı soruyor, ben de yaptırdığımı söylüyorum. Lucia’yla maçını izliyorum; Lucia’dan uzun, ancak Lucia ondan daha iyi bir eskrimci. Hareket ettikçe Marjory’nin kahverengi saçları havalanıyor; Lucia açık renk saçlarını atkuyruğu yapmış. Bu akşam her ikisi de beyaz eskrim ceketi giymişler; kısa sürede Marjory’nin ceketinde Lucia’nın tuşlarının lekeleri beliriyor.</p>

  <p>Tom’la eskrim yaparken hala Marjory’yi düşünüyorum. Tom’un değil, Marjory’nin biçim düzenlerini görüyorum ve Tom beni iki kere yakalıyor.</p>

  <p>“Dikkatini vermiyorsun,” diyor Tom.</p>

  <p>“Üzgünüm,” diyorum. Gözlerim Marjory’ye kayıyor.</p>

  <p>Tom iç geçiriyor. "Kafanda bir sürü şey olduğunu biliyorum, Lou, ancak bunu kafamızdaki şeylerden bir süre uzaklaşmak için yapıyoruz.”</p>

  <p>“Evet...affedersin.” Gözlerimi Marjory’den alıyorum, Tom’a ve onun kılıcına odaklanıyorum. Dikkatimi verdiğimde onun biçim düzenini görüyorum -uzun ve karışık bir düzen- artık onun hamlelerini savabilirim. Alçak, yüksek, yüksek, alçak ters, alçak, yüksek, alçak, alçak, ters... her beş hamlede bir ters vuruş yapıyor ve sonra başa dönüyor. Artık ters hamleye, kendi eksenimde dönüp, hızlı bir çapraz adım atmaya hazırım; ustalardan biri asla doğrudan değil, yandan hamle yap, demiş. Tıpkı satrançta at ve filin birbirlerine hamle açılarında olduğu gibi. Serimi istediğim şekilde sonlandırıp, bir tuş yapıyorum.</p>

  <p>“Vay!” diyor Tom. “Rastgele bir düzen yakaladığımı sanmıştım.”</p>

  <p>“Her beş hamlede bir ters vuruş,” diyorum.</p>

  <p>“Kahretsin,” diyor Tom. “Yeniden deneyelim.”</p>

  <p>Bu defa dokuz hamle boyunca ters vuruş yapmıyor, sonra yedi hamleye düşürüyor -her zaman tek sayılarda ters vuruş yaptığını fark ediyorum. Bunu uzun serilerde de izleyip, bekliyorum. Emin oluyorum...dokuz, yedi, beş ve sonra yine yedi. İşte o zaman çapraz adım atıyorum ve onu yine yakalıyorum. “Beş olmamıştı,” diyor. Nefesi kesiliyor.</p>

  <p>“Hayır...ancak tek sayıydı,” diyorum.</p>

  <p>“Yeterince hızlı düşünemiyorum,” diyor Tom. “Hem eskrim yapıp, hem de düşünemiyorum. Sen nasıl beceriyorsun?”</p>

  <p>“Sen hareket ediyorsun ancak biçim düzeni etmiyor,” diyorum. “Bunun için izlemek kolay oluyor.”</p>

  <p>“Hiç bu şekilde düşünmemiştim,” diyor Tom. “Peki, kendi hamlelerini nasıl planlıyorsun? Onlar bir düzende değil.” “Düzendeler,” diyorum. “Ancak ben bir biçim düzeninden diğerine geçebilirim...” Bunu anladığını sanmıyorum ancak başka nasıl açıklayabileceğimi de bilemiyorum. “Arabayla bir yere giderken, olası birkaç güzergah vardır. Seçebileceğin birçok biçim düzeni. Birinden başladığında ve o biçim düzenine ait yolu kapalı bulduğunda başka bir yola girersin ve bir başka biçim düzenini seçersin, öyle değil mi?”</p>

  <p>“Güzergahları biçim düzenleri olarak mı görüyorsun?” diye soruyor Lucia. “Ben onları şeritler olarak görüyorum ve eğer birbirlerine yakın değillerse, birinden diğerine geçmekte zorlanıyorum.”</p>

  <p>“Ben tamamen kayboluyorum,” diyor Susan. ‘Toplu taşıma benim için büyük kolaylık -tabelaları okuyorum ve araca biniyorum. Eskiden bir yerlere arabayla gitmek zorunda kaldığımda her zaman geç giderdim.”</p>

  <p>“Demek farklı biçim düzenlerini kafanda tutabiliyorsun ve birinden diğerine geçebiliyorsun.”</p>

  <p>“Ancak çoğunlukla biçim düzenlerini analiz ederken rakibimin hamlelerine göre tepki veriyorum,” diyorum.</p>

  <p>“Bu eskrime ilk başladığında öğretme tarzınla ilgili çok şeyi açıklıyor,” diyor Lucia. Mutlu görünüyor. Bunun onu neden mutlu ettiğini anlamıyorum. “İlk maçlarında biçim düzenini anlamak için zamanın yoktu -o zamanlar hem eskrim yapıp hem de düşünecek becerin yoktu, değil mi?”</p>

  <p>“Şey ...bunları hatırlamak zor,” diyorum. İnsanların beynimin nasıl çalıştığını anlamaları beni rahatsız ediyor. Ya da nasıl çalışmadığını.</p>

  <p>“Fark etmez -artık iyi bir eskrimcisin- ancak insanlar farklı biçimlerde öğreniyorlar.”</p>

  <p>Akşamın geri kalanı hızla geçiyor. Diğer birkaç kişiyle daha eskrim yapıyorum; aralarda Marjory’nin yanında oturuyorum. Sokağın sesini dinliyorum ancak bir şey duymuyorum. Bazen arabalar geçiyor ancak sesleri en azından arka bahçeye normal geliyor. Arabamın yanına gittiğimde ne ön camım kırılmış ne de lastiklerim yarılmış. Hasardan önce hasarsızlık gelmiş -eğer birileri arabama zarar vermeye gelseydi, arabam zarar gömmüş olurdu, tıpkı ışıkla karanlığın ilişkisi gibi. Önceden var olan karanlık ve sonra ışık geliyor.</p>

  <p>“Ön camla ilgili polis seni aradı mı?” diye soruyor Tom. Hep birlikte ön bahçedeyiz.</p>

  <p>“Hayır,” diyorum. Marjory yanımdayken bunu da düşünmek istemiyorum.</p>

  <p>“Lou-” Başını kaşıyor. “Bunu düşünmen <i>gerek.</i> Eskrim akşamlarında arabana yabancılar tarafından ardarda zarar verilmiş olması üzerinde düşünmelisin.”</p>

  <p>“Bizim gruptan biri değildi,” diyorum. “Sizler benim arkadaşlarımsınız.”</p>

  <p>Tom önce yere sonra da başını kaldırıp bana bakıyor. “Lou, bence yine de düşünmelisin-” Kulaklarım daha fazlasını duymak istemiyor.</p>

  <p>“Al bakalım,” diyor Lucia, araya girerek. Araya girmek kabalıktır ancak onun araya girmiş olmasına seviniyorum. Kitabı getirmiş. Çantamı bagaja koyarken kitabı bana veriyor. “Nasıl gittiğini bana haber ver.”</p>

  <p>Köşedeki sokak lambasından gelen ışığın altında kitabın kapağı gri görünüyor. Parmaklarımın altında pürüzlü yüzeyini hissedebiliyorum.</p>

  <p>“Ne okuyorsun, Lou?” diye soruyor Marjory. Midem kasılıyor. Araştırmayla ilgili Marjory’yle konuşmak istemiyorum. Onun araştırmadan haberdar olduğunu öğrenmek istemiyorum.</p>

  <p>“Cego ve Clinton,” diyor Lucia, sanki kitabın adıymış gibi.</p>

  <p>“Vay,” diyor Marjory. “Senin için iyi, Lou.”</p>

  <p>Anlamıyorum. Kitabı yazarlarından mı tanıyor? Sadece bir kitap mı yazmışlar? Ve neden kitabın benim için iyi olduğunu söylüyor? Yoksa bunu bir övgü amacıyla mı söyledi? Bunun da ne anlama geldiğini anlamıyorum. Soruların girdabında tuzağa düşmüş gibi hissediyorum kendimi, anlamamak sanki beni girdabın içine çekiyor, boğuyor.</p>

  <p>Işık uzaktaki noktalardan hızla bana doğru geliyor, en uzakta olanı en uzun yolu seçiyor.</p>

  <p>Eve dikkatle gidiyorum, her zamanki çukurlara, üzerimden akan sokak lambalarına ve tabela ışıklarına daha fazla dikkat ediyorum. Karanlığa hızla girip çıkıyorlar -karanlıkta olmak daha hızlı olmak anlamına gelmiyor.</p>

  <p>&nbsp;</p>

  <p style="text-align: center;"><img alt="Asiz" src="../Images/Asiz.png" /></p>

  <p>&nbsp;</p>

  <p>LOU ARABASIYLA UZAKLAŞIRKEN TOM BAŞINI SALLADI. “Bilemiyorum-” dedi ve duraksadı.</p>

  <p>“Sen de benim düşündüğümü mü düşünüyorsun?” diye sordu Lucia.</p>

  <p>“Tek gerçek olasılık bu,” dedi Tom. Böyle düşünmek istemiyorum, Don’un bu kadar ciddi bir şey yapabileceğine inanmıyorum ancak... başka kim olabilir? Lou’nun soyadını biliyor; adresini bulabilir; eskrim kursunun ne zaman olduğunu biliyor ve Lou’nun arabasını tanıyor.”</p>

  <p>“Bunu polise söylemedin,” diyor Lucia.</p>

  <p>“Hayır. Lou’nun bunu kendisinin bulacağını sanmıştım ve ne de olsa araba onun. Burnumu sokmamam gerektiğini düşündüm. Ancak artık... keşke Lou’ya gidip, Don konusunda dikkatli olmasını söyleseydim diyorum. Hala onu arkadaşı olarak görüyor.”</p>

  <p>“Biliyorum. “Lucia başını salladı. “O çok -şey bunun sadakat mi yoksa bir alışkanlık mı olduğunu bilemiyorum. Bir kere arkadaş oldu mu, sonsuza kadar arkadaş sayıyor. Üstelik-”</p>

  <p>“Don olmayabilir. Biliyorum. Bazen tam bir baş belası olabiliyor ancak daha önce hiç şiddet göstermedi. Ve bu akşam bir şey olmadı.”</p>

  <p>“Gece henüz bitmedi,” dedi Lucia. “Eğer başka bir şey duyarsak bunu polise söylemeliyiz. Lou’nun iyiliği için.”</p>

  <p>“Haklısın elbette.” Tom esnedi. “Başka bir şey olmamasını ve olanların sadece ardışık rastlantılar olduğunu dileyelim.”</p>

  <p>&nbsp;</p>

  <p style="text-align: center;"><img alt="Asiz" src="../Images/Asiz.png" /></p>

  <p>&nbsp;</p>

  <p>BİNAYA GELDİĞİMDE KİTABI VE ÇANTAMI YUKARI ÇIKARIYORUM. Danny’nin dairesinden ses gelmiyor bu yüzden ben de geçip gidiyorum. Eskrim ceketimi kirli sepetine atıyorum ve kitabı masama götürüyorum. Masanın lambasının altında kitabın kapağı gri değil mavi görünüyor.</p>

  <p>Açıyorum. Bazı yerleri geçmemi söyleyen Lucia yanımda olmadığı için bütün sayfaları okuyorum. “İthaflar” başlığı altında Betsy R. Cego şunları yazmış: “Jerry ve Bob’a, teşekkürlerimle”, ve Malcolm R. Clinton da şunları yazmış: “Sevgili eşim Cecilia’ya ve babam George’un anısına.” Johns Hopkins Üniversitesi Tıp Fakültesi Profesörü Peter J. Bartleman tarafından yazılan ilksözde, Betsy R. Cego’nun ismindeki R harfinin <i>Rodham,</i> Malcolm R. Clinton’ın ismindeki R harfinin <i>Richard</i> anlamına geldiğine ilişkin bir bilgi var. Demek ki R harfinin kitabın ortak yazarı olmalarıyla ilgisi yokmuş. Peter J. Bartleman, kitabın beyin işlevselliği üzerine geçerli bilgilerin en önemli derlemesi olduğunu söylüyor. İlksözü neden onun yazdığını bilmiyorum.</p>

  <p>Önsöz bunun yanıtını veriyor. Peter J. Bartleman, tıp fakültesinde Betsy R. Cego’nun hocasıymış ve beyinle ilgili araştırmalara hayat boyu sürecek ilgiyi ve sadakati aşılamış. Önsözde kitabın ne hakkında olduğu, neden bu yazarların yazdığı açıklanıyor ve birçok insana ve şirkete, yardımları için teşekkür ediliyor. Listede çalıştığım şirketin adını görmek beni şaşırtıyor. Bilgisayımsal metotlarla destek sağlamışlar.</p>

  <p>Bilgisayımsal metotlar bizim bölüm tarafından geliştiriliyor. Telif tarihine yeniden bakıyorum. Bu kitap yazıldığında ben şirkette çalışmıyordum.</p>

  <p>Acaba şu eski programlardan hala var mıdır?</p>

  <p>Kitabın ek sözlük bölümündeki sözcüklere bakıyorum. Neredeyse yarısını biliyorum. Beyin yapısına dair özet verilen ilk bölüme döndüğümde her şey anlam kazanıyor. Beyincik, amigdal, beyin çıkıntısı, beyin...çeşitli açılardan alınmış çizimler var. Daha önce farklı bölgelerin işlevini gösteren çizimler görmemiştim, iyice yakından bakıyorum. Ana dil merkezinin neden sol tarafta, işitme bölgesinin sağ tarafta olduğunu merak ediyorum. Neden böyle ayrılmış? Bir kulağa gelen sesin diğer kulağa gelen sesten daha çok dil gibi duyulup duyulmadığını merak ediyorum. Görsel işlemleme de en az bunu anlamak kadar zor.</p>

  <p>Bölümün sonunda okuduğum bir cümle öyle başımı döndürüyor ki, durup sürekli ona bakıyorum: “Psikolojik işlevlerinin yanısıra insan beyni temel olarak biçim düzenlerini çözümlemek ve üretmek için vardır.”</p>

  <p>Nefesim göğsümde tıkanıp kalıyor; önce buz kesiyorum, sonra sıcak basıyor. Bu benim yaptığım şey. Eğer bu insan beyninin temel işleviyse o zaman ben anormal değilim, normalim.</p>

  <p>Bu olamaz. Şu ana kadar bildiğim tek şey benim farklı olduğum, yetersiz olduğumdu. Cümleyi yeniden okuyorum, bildiklerimin içine yerleştirmeye çalışıyorum.</p>

  <p>Sonunda, paragrafın sonunu da okuyorum. “Biçim düzeni çözümlemesi hatalı olabilir, tıpkı zihinsel hastalıklarda olduğu gibi, yanlış biçim düzenleriyle ya da hatalı veri temeli üzerine üretilmiş olabilir; ancak en şiddetli zihinsel bozukluklarda bile, her iki faaliyet de insan beyninin karakteristiğidir -hatta insan beyninden daha az karmaşık beyinlerin bile. Bu tür beyin işlevleriyle ilgilenen okurlar aşağıdaki kaynaklara başvurmalıdırlar.”</p>

  <p>Demek ben hem normal hem de <i>anormal</i> olabilirim... Biçim düzenlerini görmek ve üretmek konusunda normalimdir ancak belki de yanlış biçim düzenleri yapıyorumdur.</p>

  <p>Kendimi yorgun hissedinceye kadar okumaya devam ediyorum, saat gecenin üçü olmuş. Şu ana kadar 6. bölüme gelmişim: “Görsel İşlemenin Bilgisayımsal Değerlendirmesi.”</p>

  <p>&nbsp;</p>

  <p style="text-align: center;"><img alt="Asiz" src="../Images/Asiz.png" /></p>

  <p>&nbsp;</p>

  <p>ŞİMDİDEN DEĞİŞİYORUM. Birkaç ay önce Marjory’yi sevdiğimin farkında değildim. Bir turnuvada, yabancılarla eskrim maçı yapabileceğimi bilmiyordum. Biyoloji kimya öğrenebileceğimi bilmiyordum. Bu kadar değişebileceğimi bilmiyordum.</p>

  <p>Çocukken saatlerimi geçirdiğim rehabilitasyon merkezindeki insanlardan biri, engelliliğin insanlara inancını göstermesi için tanrı tarafından verilen bir fırsat olduğunu söylerdi. Annem dudaklarını sıkar, tartışmamaya çalışırdı. O zamanlar hükümet rehabilitasyon hizmeti sağlamak için kiliseler kanalıyla para akışı yapardı ve ailem de sadece bu hizmeti alabiliyordu. Annem onlarla tartışırsa beni programdan atacaklarından korkardı. Ve vaazı sonuna kadar itiraz etmeden dinlemek zorunda kalırdı.</p>

  <p>Bu anlamda tanrıyı anlamıyorum. İnsanların ruhen gelişmelerini sağlamak için kötü şeyler yapacağını düşünmüyorum. Annem bunu kötü ailelerin yaptığını söylerdi. Kötü aileler çocuklarının hayatlarını zorlaştırır ve sancılı hale getirirlerdi, sonra da bunu onların gelişmesi için yaptıklarını söylerlerdi. Gelişmek ve büyümek zaten yeterince zor; çocukların hayatlarının zorlaştırılmasına ihtiyaçları yok. Ben bunun normal çocuklar için de geçerli olduğunu düşünüyorum. Yürümeyi öğrenen küçük çocukları izledim; mücadele ediyorlar ve defalarca düşüyorlar. Yüzlerinden bunun kolay olmadığı anlaşılıyor. İşlerini zorlaştırmak için onlara ağırlık bağlamak aptallık olur.</p>

  <p>Tanrının iyi bir aile büyüğü olduğu düşünülür, Babamız. Bu yüzden onun işleri zorlaştıracağını düşünmüyorum. Tanrının, ailemin ya da benim bir mücadeleye ihtiyacımız olduğunu düşündüğüm için otizm hastası olduğumu sanmıyorum. Bu tıpkı küçükken üzerime bir taşın düşüp, bacağımın kırılması gibi bir şey. Otizmimin nedeni her neyse bir kazadır. Tanrı kazayı önlememiştir ancak buna neden de olmamıştır.</p>

  <p>Kazalar insanların başına gelebilir; annemin arkadaşı Celia kazaların çoğunun gerçek kazalar olmadığını, bunların çoğunun bazı insanların yaptığı aptalca şeyler yüzünden olduğunu, ancak kaza geçiren insanın her zaman aptalca şeyler yapan insan olmadığını söylemişti. Bence benim otizmim bir kazaydı ve onunla mücadelem beni ortaya koyuyor. Annem böyle söylemişti.</p>

  <p>Çoğu zaman böyle düşünüyorum. Bazen de emin olamıyorum.</p>

  <p>&nbsp;</p>

  <p style="text-align: center;"><img alt="Asiz" src="../Images/Asiz.png" /></p>

  <p>&nbsp;</p>

  <p>ALÇAK BULUTLARIN OLDUĞU GRİ BİR SABAH. Yavaş hareket eden ışık henüz karanlığı tam olarak kovalayamamış. Öğle yemeğimi paketliyorum. Cego ve Clinton’ı da alıp aşağı iniyorum. Kitabı öğle yemeğinde okuyabilirim.</p>

  <p>Lastiklerimin havası iyi. On camım kırılmamış. Belki de arkadaşım olmayan o kişi arabama zarar vermekten yorulmuştur.</p>

  <p>Kilidi açıyorum, kitabı ve yemeğimi yolcu koltuğuna koyuyorum ve arabaya biniyorum. Araba kullanırken dinlemeyi sevdiğim sabah müziği kafamda.</p>

  <p>Anahtarı çevirdiğimde hiçbir şey olmuyor. Motor çalışmıyor. Kontağın içinde dönen anahtarın çıkardığı tık sesinden başka bir ses yok. Bunun ne anlama geldiğini biliyorum. Aküm bitmiş.</p>

  <p>Kafamdaki müziğin sesi yok oluyor. Akü dün akşam bitmemişti. Dün gece akü seviyesi normaldi.</p>

  <p>İniyorum ve kaportayı açıyorum. Kaportayı kaldırdığımda bir şey üstüme zıplıyor. Geri sıçrıyorum ve neredeyse kaldırımın üzerine düşecek oluyorum.</p>

  <p>Bu kutunun içinden fırlayan bir palyaçonun bulunduğu bir oyuncak. Akünün olması gereken yerde duruyor. Akü yok.</p>

  <p>İşe geç kalacağım. Bay Crenshaw bana öfkelenecek. Oyuncağa dokunmadan kaportayı motorun üzerine kapatıyorum. Çocukken bile bu oyuncağı hiç sevmezdim. Polisi ve sigorta şirketini aramalıyım, can sıkıcı işler. Saatime bakıyorum. Hızla durağa gidersem treni yakalayabilirim ve işe geç kalmam.</p>

  <p>Kalabalık trende insanlar göz temasında bulunmadan birbirlerinin yanından geçiyorlar. Bazıları gazete okuyor, bazıları trenin sonundaki monitöre bakıyor. Kitabı açıyorum; Cego ve Clinton’ın, beynin görsel sinyalleri nasıl işlediğine dair söylediklerini okuyorum. Bunları yazdıkları dönemde sanayi robotları hareketi yönlendirmek için sadece basit bir görülebilir veri kullanıyormuş. Büyük silahların lazer hedefleme sistemleri dışında robotlarda çift gözlü görüş gelişmemiş.</p>

  <p>Görsel işlemleme aşamaları arasındaki geribildirim döngüsü beni şaşırttı; bu kadar ilginç bir şeyin normal insanların kafasında gerçekleşebileceğini hiç fark etmemiştim. Ben onların, nesnelere bakıp ne olduklarını otomatik olarak fark ettiklerini sanıyordum.</p>

  <p>Kampüs durağına geliyorum ve artık nereden gideceğimi bildiğim için binamıza gitmem daha az zamanımı alıyor. Üç dakika, yirmi saniye erken geliyorum. Bay Crenshaw yine koridorda ancak benimle konuşmuyor; ofisime girmem için hiç konuşmadan yana çekiliyor. “Günaydın, Bay Crenshaw,” diyorum çünkü uygun olanı bu, o da bana “günaydın” gibi bir şeyler mırıldanarak karşılık veriyor. Konuşma terapistim o olsaydı, daha net konuşmak zorunda kalacaktı.</p>

  <p>Kitabı masama koyuyorum ve yemeğimi mutfağa bırakmak için koridora çıkıyorum. Bay Crenshaw şimdi de pencerenin yanında durmuş, park yerine bakıyor. Dönüyor ve beni görüyor. “Araban nerede, Arrendale?” diye soruyor.</p>

  <p>“Evde,” diyorum. “Trenle geldim.”</p>

  <p>“Demek trene binebiliyorsun,” diyor. Yüzü parlamaya başlıyor. “O zaman özel bir park yerine gerçekten ihtiyacın yok.”</p>

  <p>“Çok gürültülü,” diyorum. “Dün akşam birisi akümü çalmış.”</p>

  <p>“Senin gibi biri için araba her zaman bir sorundur,” diyor bana yaklaşarak. “Güvenli bir park yeri olmayan yerlerde yaşayan insanlar araba sahibi olmakla övünmemelidir.”</p>

  <p>“Birkaç hafta öncesine kadar hiçbir şey olmadı,” diyorum. Onunla neden tartışmak istediğimi anlamıyorum. Ben tartışmaktan hoşlanmam.</p>

  <p>“Şanslıymışsın. Ancak şimdi birileri seni fark etti, öyle değil mi? Arka arkaya üç olay yaşadın. Neyse, bu defa geç kalmadın.”</p>

  <p>“Bu yüzden sadece bir kere geç kaldım,” diyorum.</p>

  <p>“Konu bu değil,” diyor. Konunun ne olduğunu merak ediyorum. Ne benden, ne de diğerlerinden hoşlanıyor. Ofisimin kapısına bakıyor. “Sanırım artık işinin başına geri dönmek istersin,” diyor. “Ya da işe başlamak-” Şimdi de koridordaki saate bakıyor. Başlama saatini iki dakika, on sekiz saniye geçmiş. Ona <i>Sizin yüzünüzden geciktim,</i> demek istiyorum ancak yapmıyorum. Bu iki dakika on sekiz saniyelik gecikmeyi kapatmayacağım. Benim hatam değil. Bu beni heyecanlandırdı.</p>

  <p>Dünkü çalışmamı getiriyorum ekrana ve o şahane biçim düzenleri oluşmaya başlıyor. Parametreler ardı ardına akıyor, biçim düzenini bir kalıptan diğerine sokuyor. Başımı kaldırıp saate baktığımda bir saat on bir dakika geçtiğini fark ediyorum. Bay Crenshaw bu saate bizim binada olmaz. Hiç bu kadar uzun kalmıyor. Su almak için koridora çıkıyorum. Koridor boş ancak spor salonundaki tabelayı görüyorum. İçeride biri var. Umursamıyorum.</p>

  <p>Söylemem gereken sözcükleri kağıda yazıyorum sonra polisi arayıp ilk kazanın tutanağını tutan Bay Stacy’le konuşmak istiyorum. Karşıma çıktığında arkasından gelen sesleri duyabiliyorum. Başka insanlar konuşuyor, uğultuyu duyuyorum.</p>

  <p>“Ben Lou Arrendale,” diyorum. “Lastiklerim yarıldığında siz gelmiştiniz. Aramamı söylemiştiniz-”</p>

  <p>“Evet evet,” diyor. Sesi sabırsız ve pek dinlemiyormuş gibi geliyor. “Memur Isaka bana geçen haftaki ön cam olayından söz etti. Araştırmak için fırsatımız olmadı...”</p>

  <p>“Dün akşam akümü çalmışlar,” diyorum. “Ve birisi akünün olması gereken yere bir oyuncak bırakmış.”</p>

  <p>“Ne?”</p>

  <p>“Bu sabah arabam çalışmadı. Kaportayı kaldırıp baktım ve üstüme bir şey fırladı. Birisi akünün olması gereken yere, açınca kutudan fırlayan palyaço koymuş.”</p>

  <p>“Siz orada kalın, ben birilerini göndereceğim-” diyor.</p>

  <p>“Evde değilim,” diyorum. “İşteyim. Zamanında gelmeseydim, patronum bana öfkelenirdi. Arabam evin önünde.“</p>

  <p>“Anladım. Oyuncak nerede?”</p>

  <p>“Arabada,” diyorum. “Ona dokunmadım. Bu tür oyuncaklardan hoşlanmam. Sadece kapağı kapattım.” Kaporta demek istemiştim ancak ağzımdan yanlış sözcük çıktı.</p>

  <p>“Bu hiç hoşuma gitmedi,” diyor. “Birisi sizden gerçekten hiç hoşlanmıyor, Bay Arrendale. Bunu kimin yapmış olabileceğine dair bir fikriniz var mı?”</p>

  <p>“Bana öfkelenmiş olduğunu bildiğim tek kişi patronum, Bay Crenshaw,” diyorum. “O gün geç kaldığımda çok öfkelenmişti. Otizmli insanlardan hoşlanmıyor. Bizim deneysel bir tedaviyi denememizi istiyordu”</p>

  <p>“Sizin mi? İş yerinde başka otizm hastaları da mı var?” Bilmediğini fark ediyorum; bunu daha önce sormamıştı. “Bizim bölümümüzde tamamen otizmli insanlar var,” diyorum. “Ancak Bay Crenshaw’ın böyle bir şey yapabileceğini düşünmüyorum. Gerçi...özel izinle araba kullanmamızdan ve ayrı bir park yerimizin olmasından hoşlanmıyor. Herkes gibi bizim de trene binmemiz gerektiğini düşünüyor.”</p>

  <p>“Hmmm. Ve bütün zarar sizin arabanıza verildi.”</p>

  <p>“Evet. Ancak eskrim kursumla ilgili bilgisi yok.” Bay Crenshaw’ın şehri benim arabamı bulmak ve ön camını kırmak için dolaştığını sanmıyorum.</p>

  <p>“Başka bir şey var mı? Herhangi bir şey?”</p>

  <p>Boş yere suçlamak istemiyorum. Boş yere suçlamak yanlıştır. Ancak yeniden arabama zarar verilmesini istemiyorum.</p>

  <p>Başka şeyler yapmamı engelliyor; programımı altüst ediyor. Ve para harcatıyor.</p>

  <p>“Merkez’de normal arkadaşlarımın olmaması gerektiğini düşünen Emmy Sanderson adında biri var,” diyorum “Ancak nerede eskrim yaptığımı bilmiyor.” Emmy olduğunu sanmıyorum ancak son birkaç aydır Bay Crenshaw’ın dışında bana öfkelenen tek kişi o. Biçim düzeni ona pek uymuyor ya da Bay Crenshaw’a ancak biçim düzeni yanlış olabilir.</p>

  <p>“Emmy Sanderson,” diye yineliyor. “Ve evinizin de nerede olduğunu bildiğini düşünmüyorsunuz?”</p>

  <p>“Hayır.” Emmy arkadaşım değil ancak onun bu tür şeyler yapabileceğini düşünmüyorum. Don ise arkadaşım ve onun da böyle şeyler yapabileceğine inanmıyorum.</p>

  <p>“Bana sanki eskrim grubundan biriymiş gibi geliyor. Anlaşamadığınız biri var mı?”</p>

  <p>Bir anda terlemeye başlıyorum. “Onlar arkadaşlarım,” diyorum. “Emmy onların gerçek arkadaş olamayacaklarını söylüyor ancak öyleler. Arkadaşlar arkadaşlara zarar vermez.”</p>

  <p>Homurdanıyor. Ne homurdandığını anlamıyorum. “Arkadaştan arkadaşa fark vardır,” diyor. “Bana o gruptaki insanlardan söz edin biraz.”</p>

  <p>İlk önce Tom ve Lucia’dan başlıyorum sonra diğerlerine geçiyorum; isimleri yazıyor, içlerinden bir tanesini hecelememi istiyor.</p>

  <p>“Peki, son birkaç haftadır hepsi orada mıydı?”</p>

  <p>“Her hafta gelmediler,” diyorum. Kimin nerede olduğunu hatırlamaya çalışarak ona söylüyorum. “Don ise başka bir eğitmenle çalışmaya karar verdi; Tom’a öfkelendi.”</p>

  <p>“Tom’a. Size değil mi?”</p>

  <p>“Hayır.” Arkadaşımı eleştirmeden bunu nasıl söyleyeceğimi bilemiyorum, arkadaşları eleştirmek yanlıştır. “Don arada bir dalga geçer ancak arkadaşımdır,” diyorum. “Tom’a öfkelendi çünkü Tom bana uzun zaman önce Don’un yaptığı bir şey anlattı ancak Don bundan hiç hoşlanmadı.”</p>

  <p>“Kötü bir şey miydi?” diye soruyor Stacy.</p>

  <p>“Turnuvada olan bir şey,” diyorum. “Don maçtan sonra bana geldi ve nerede hata yaptığımı söyledi ve Tom -benim eğitmenim- ona, beni yalnız bırakmasını söyledi. Don bana yardım etmeye çalışıyordu ancak Tom öyle düşünmüyordu. Tom benim Don’un ilk turnuvasında olduğundan daha başarılı olduğumu söyledi, Don bunu duydu ve Tom’a öfkelendi. Ondan sonra da bizim gruptan ayrıldı.”</p>

  <p>“Bu durumda isteseydi eğitmeninin arabasına zarar verirdi. Yine de onu bir kontrol edelim. Aklınıza başka bir şey gelirse, bana haber verin. O oyuncağı alması için birini göndereceğim; üzerinde parmak izi ya da başka bir şey olup olmadığına bakarız.”</p>

  <p>Telefonu kapatınca oturup Don’u düşünüyorum ancak bu hiç hoşuma gitmiyor. Onun yerine Marjory’yi düşünüyorum ve sonra Marjory’yle Don’u düşünüyorum. Don ve Marjory’yi şey olarak düşünmek... arkadaş...sevgili olarak düşünmek midemi bulandırıyor. Marjory’nin Don’dan hoşlanmadığını biliyorum. Peki, Don ondan hoşlanıyor mu? Onun yanına nasıl oturduğunu, ikimizin arasında nasıl durduğunu ve Lucia’nın onu nasıl uzaklaştırdığını hatırlıyorum.</p>

  <p>Marjory, Lucia’ya benden hoşlandığını söyledi mi acaba? Sanırım, bu da normal insanların yaptığı şeylerden biri. Birinin diğerinden hoşlanıp hoşlanmadığını ya da ne kadar hoşlandığını anlayabiliyor. Merak etmelerine gerek kalmıyor. Sanki başkalarının beynini okuyarak birinin ne zaman şaka yaptığını, ne zaman ciddi olduğunu, bir sözcüğün ciddi mi yoksa şaka olarak mı kullanıldığını biliyorlar. Keşke Marjory’nin benden hoşlanıp hoşlanmadığından emin olabilsem. Bana gülümsüyor. Benimle canayakın bir biçimde konuşuyor. Ancak bunu herkese yapıyor olabilir. Herkese canayakın davranabilir; bunu markette görmüştüm.</p>

  <p>Emmy’nin suçlamalarını hatırlıyorum. Marjory kendi alanı olmasa da, beni ilginç bir araştırma deneği olarak görüyorsa yine de bana gülümseyip, benimle konuşabilir. Bu benden hoşlandığı anlamına gelmez. Bu sadece onun Dr. Fornum’dan daha iyi bir insan olduğu anlamına gelebilir. Dr. Fornum beni karşılarken ya da yolcu ederken bana gülümsese bile bu gülümseme Marjory’de olduğu gibi gözlerine kadar yansımıyor. Marjory’nin diğer insanlara nasıl gülümsediğini gördüm, bu her zaman tam bir gülümseme oluyor. Marjory benim arkadaşımsa bana kendi projesini anlatırken gerçeği söylüyor olmalı ve ben de onun arkadaşıysam ona inanmalıyım.</p>

  <p>Başımı sallayarak bu düşünceleri ait oldukları karanlığa geri gönderiyorum. Rüzgargüllerimin hareket etmesi için pervaneyi çalıştırıyorum. Şu anda buna ihtiyacım var; fazla hızlı nefes alıyorum ve ensemin terlediğini hissediyorum. Arabam yüzünden, Bay Crenshaw yüzünden, polisle konuşma zorunluluğu yüzünden. Marjory yüzünden değil.</p>

  <p>Birkaç dakika sonra beynimin işlevselliği biçim düzeni çözümlemelerine ve üretimine dönüyor. Zihnimin Cego ve Clinton’a kaymasına izin vermiyorum. Polisle konuşmak için harcadığım zamanı kapatmak adına öğle tatilinin bir bölümünde çalışacağım ancak Bay Crenshaw’ın malolduğu iki dakika on sekiz saniyeyi kapatmayacağım.</p>

  <p>Biçim düzenlerinin karmaşıklığına ve güzelliğine dalarak 1:28:17’den önce yemek molasına çıkmıyorum.</p>

  <p>&nbsp;</p>

  <p style="text-align: center;"><img alt="Asiz" src="../Images/Asiz.png" /></p>

  <p>&nbsp;</p>

  <p>KAFAMIN İÇİNDEKİ MÜZİK BRUCH’UN 2 NUMARALI KEMAN KONÇERTOSU. Evde bu konçertonun dört kaydı var. Bir tanesi yirminci yüzyıl solistlerinden Perlman adında birine ait çok eski bir kayıt ancak en sevdiğim. Diğer üçü daha yeni, bunlardan ikisi fena değil ancak pek ilgimi çekmiyor ve bir tanesi geçen yılın Tchaikovsy Yarışması’nın birincisi ve hala çok genç biri olan Idris Vai-Kassadelikos’a ait bir kayıt. Vai-Kassadelikos yaşlandıkça Perlman kadar iyi olabilir. Perlman’ın, onun yaşındayken ne kadar iyi olduğunu bilmiyorum ancak Vai-Kassadelikos yüksek notalara nefes kesici bir biçimde rahatça çıkabiliyor.</p>

  <p>Diğerlerine göre bu müzikle bazı biçim düzenleri daha kolay görülebiliyor. Bach hemen hepsini ortaya çıkarıyor ancak... elips biçim düzenleri için en iyisi Bruch. Bu müziğin uzun sürükleyişleri Bach’ın ortaya çıkardığı çiçeksi biçim düzenlerini gizliyor.</p>

  <p>Karanlık bir müzik. Tıpkı gece rüzgarda dalgalanan mavi-siyah kurdelalar gibi karanlığın uzun, dalgalı çizgileri gibi duyuyorum. Şimdi daha yumuşak, şimdi daha yüksek, şimdi sadece nefes alan orkestranın arkasında keman solosu giriyor, daha da yükseliyor, tıpkı hava akımının üzerindeki kurdelalar gibi.</p>

  <p>Cego ve Clinton okurken dinlemek için ideal bir müzik olduğunu düşünüyorum. Çabucak yemeğimi yiyorum ve pervanemin zamanlayıcısını ayarlıyorum. Böylece ışığın pırıltıları bana ne zaman işe geri dönmem gerektiğini söyleyecek.</p>

  <p>Cego ve Clinton beynin uçlarının açıları, dokuları, renkleri nasıl işlemlediğini ve görsel işlemlemenin aşamaları arasından nasıl gidip geldiğini anlatıyor. Yüz tanımayla ilgili beyinde ayrı bir bölüm olduğunu bilmiyordum; gerçi yaptıkları alıntı yirminci yüzyıla dayanıyor. Farklı yönlerdeki bir nesneyi tanıma becerisinin doğuştan kör olup, sonradan gören kişilerde bozuk olduğunu bilmiyordum.</p>

  <p>Tekrar tekrar her zaman anlamakta sorun yaşadığım, doğuştan kör olanlarla ya da başa alınan darbe ya da felç ya da anevrizma kaynaklı beyin travmaları anlatıyorlar. Diğerlerinin yüzleri güçlü duygulanmalar nedeniyle biçim değiştirirken benim yüzümün değişmemesi beynimin biçim değişikliğini işlemlememesinden mi kaynaklanıyor?</p>

  <p>Hafif bir vızıltı: pervanem çalışmaya başlıyor. Gözlerimi kapatıyorum, üç saniye bekliyorum ve açıyorum. Oda renklerle ve hareketlerle doluyor, rüzgargülleri hareket ederek ışığı yansıtıyor. Kitabı bırakıp işime dönüyorum. Pırıltıların sürekli titreşimi beni gevşetiyor. Bu düzenli ve öngörülebilir bir biçim düzeni ve bunu doğru biçimde yapmak haftalarımı aldı. Bunu yapmanın daha kolay bir yolu olmalıydı, diye düşünüyorum ancak rüzgargülünün tüm hareketli parçalarının aynı hızda dönmesini sağlamak için her birini ayn ayn ayarlamak zorunda kaldım.</p>

  <p>Telefonum çalıyor. Telefonun çalmasından hoşlanmıyorum, beni yerimden sıçratıyor ve karşımda hemen konuşmamı bekleyen biri oluyor. Derin bir nefes alıyorum. “Lou Arrendale,” diyerek yanıtlıyorum.</p>

  <p>“Aaa -ben Dedektif Stacy,” diyor karşımdaki ses. “Dinleyin -arabanıza bakması için birilerini gönderdik. Bana yeniden plaka numaranızı verebilir misiniz?”</p>

  <p>Plakamı söylüyorum.</p>

  <p>“Hımın. Şey, sizinle özel olarak konuşmam gerekiyor.” Duraklıyor, sanırım bir şeyler söylememi bekliyor ancak ben ne söyleyeceğimi bilmiyorum. Sonunda devam ediyor. “Tehlikede olabilirsiniz, Bay Arrendale. Bunu size yapan kişi pek iyi birine benzemiyor. Bizim çocuklar oyuncağı almak istediklerinde orada küçük bir patlayıcı olduğunu fark etmişler.”</p>

  <p>“Patlayıcı!”</p>

  <p>“Evet. Neyse, çocuklar dikkatliymiş. Hemen bomba imha ekibini çağırmışlar. Ancak siz o oyuncağı almış olsaydınız, birkaç parmağınızı kaybedebilirdiniz. Ya da o şey yüzünüzde patlayabilirdi.”</p>

  <p>“Anladım.” Anladığım gibi hayal de edebiliyorum. Neredeyse uzanıp, oyuncağı alacaktım...bunu yapsaydım...bir anda buz kesiyorum; ellerim titremeye başlıyor.</p>

  <p>“Bu kişiyi hemen bulmalıyız. Eskrim eğitmeninizin evinde kimse yok.”</p>

  <p>“Tom üniversitede ders veriyor,” diyorum. “Kimya mühendisliği dersleri.”</p>

  <p>“Anladım. Peki, ya eşi?”</p>

  <p>“Lucia doktordur,” diyorum. "Tıp merkezinde çalışıyor. Bu insanın gerçekten bana zarar vermek istediğini mi düşünüyorsunuz?”</p>

  <p>“Başınıza dert açmak istediği kesin,” diyor polis memuru. “Ve şiddetini giderek arttırıyor. Merkeze gelebilir misiniz?”</p>

  <p>“Paydostan önce buradan ayrılamam,” diyorum. “Bay Crenshaw bana öfkelenir.” Birileri canımı yakmaya çalışıyorsa, başkalarını da öfkelendirmek istemem.</p>

  <p>“Birilerini gönderiyoruz,” diyor Bay Stacy. “Hangi binadasınız?” Ona hangi binada olduğumu, hangi kapıdan girmeleri gerektiğini ve park yerimize gelmeleri için nereden dönmeleri gerektiğini anlatıyorum ve o da devam ediyor. “Yanın saat içinde orada olurlar. Parmak izleri bulduk; onlarla karşılaştırmak için sizinkileri de almalıyız. Parmak izleriniz arabanın her yerinde olmalı -ve son günlerde arabanızı tamirciye götürdünüz. Ancak sizin ve tamircilerin parmak izleriyle eşleşmeyen parmak izleri bulursak...somut bir kanıt elde etmiş oluruz.”</p>

  <p>Polisin benimle konuşmaya geleceğini Bay Aldrin’e mi yoksa Bay Crenshaw’a mı söylemeliyim? Hangisinin Bay Crenshaw’i daha çok öfkelendireceğini bilmiyorum. Bay Aldrin onun kadar sık öfkelenmiyor. Onun ofisini arıyorum.</p>

  <p>“Polisler benimle konuşmaya geliyor,” diyorum. “Bu süreyi daha sonra kapatırım.”</p>

  <p>“Lou! Ne oldu? Ne yaptın?”</p>

  <p>“Arabamla ilgili,” diyorum.</p>

  <p>Daha fazla bir şey söylememe izin vermeden hızla konuşmaya başlıyor. “Lou, onlara bir şey söyleme. Sana bir avukat bulacağız. Yaralanan oldu mu?”</p>

  <p>“Kimse yaralanmadı,” diyorum. Nefesini salıverdiğini duyuyorum.</p>

  <p>“Neyse, buna da şükür,” diyor.</p>

  <p>“Kaportayı açınca o şeye dokunmadım.”</p>

  <p>“Neye? Neden söz ediyorsun?”</p>

  <p>“Şey...birinin arabama koyduğu o şeye. Şu açınca içinden palyoça fırlayan oyuncağa.”</p>

  <p>“Dur -dur. Sen bana polisin bir başkasının sana yaptığı bir şey yüzünden mi seninle konuşmaya geleceğini söylüyorsun? Senin yaptığın bir şey yüzünden değil mi?”</p>

  <p>“Ben dokunmadım,” diyorum. Söylediği sözcükler yavaş yavaş kafama giriyor; teker teker; sesindeki heyecan onları net olarak duymamı engelliyor ilk başta. Önce benim yanlış bir şey yapmış olduğumu, polisi buraya getirecek bir şey yapmış olduğumu düşünmüş olmalı. Burada çalışmaya başladığımdan beri tanıdığım bu adam, benim yanlış bir şey yapmış olabileceğimi düşünüyor. Kendimi ağırlaşmış hissediyorum.</p>

  <p>“Affedersin,” diyor, ben başka bir şey söylemeden. “Öyle anladım -öyle anlamış olmalıyım- yanlış bir şeyler yaptığın sonucuna vardım bir anda. Affedersin. Yapmayacağını biliyorum. Ancak ben yine de polislerle konuşurken yanında şirketin avukatlarından birinin olması gerektiğini düşünüyorum.”</p>

  <p>“Hayır,” diyorum. Kendimi iyi hissetmiyorum; bana çocukmuşum gibi davranılmasını istemiyorum. Bay Aldrin’in beni sevdiğini sanıyordum. Eğer o beni sevmiyorsa, ondan daha beter biri olan Bay Crenshaw benden nefret ediyor olmalı. “Ben avukat istemiyorum. Benim avukata ihtiyacım yok. Ben yanlış bir şey yapmadım. Birisi benim arabama zarar verip duruyor.”</p>

  <p>“Birden fazla mı oldu?” diye soruyor.</p>

  <p>“Evet,” diyorum. “İki hafta önce lastiklerim inikti. Yarmışlar. İşe geç kaldığım gündü. Ondan sonraki çarşamba günü bir arkadaşımın evindeyken birisi ön camımı kırdı. O zaman da polis çağırdım.”</p>

  <p>“Bana bunları anlatmadın, Lou,” diyor Bay Aldrin.</p>

  <p>“Hayır... Bay Crenshaw’ın buna öfkeleneceğini düşündüm. Ve bu sabah da arabam çalışmadı. Akümü çalmışlar yerine oyuncak koymuşlardı. İşe geldim ve polisi aradım. Bakmaya gittiklerinde oyuncağın altında bir patlayıcı bulmuşlar.”</p>

  <p>“Aman tanrım, Lou -bu çok...sen yaralanabilirdin. Bu çok korkunç. Kim olabileceğine dair bir fikrin var mı -hayır, elbette yok. Dinle, ben oraya geliyorum.”</p>

  <p>Ben ona gelmemesini söyleyemeden telefonu kapatıyor. Artık çalışamayacak kadar heyecanlıyım. Bay Crenshaw’ın ne düşüneceği umurumda değil. Spor salonunda biraz zaman geçirmeye ihtiyacım var. Salonda başka kimse yok. Zıplama müziğini koyuyorum ve trambolinin üzerinde zıplamaya başlıyorum. Önce müziğin ritmini yakalayamıyorum ancak sonra hareketlerimi sabitleyebiliyorum. Müzik beni havalandırıyor, yavaşça aşağı bırakıyor; müziğin ritmini, esnek kumaşa basıp yeniden zıpladığımda eklemlerimdeki basınçtan hissedebiliyorum.</p>

  <p>Bay Aldrin geldiğinde daha iyiyim. Terliyim ve kendi kokumu alabiliyorum ancak müzik içimde güçlü bir biçimde devam ediyor. Artık titremiyorum ve korkmuyorum. Bu güzel bir duygu.</p>

  <p>Bay Aldrin endişeli görünüyor ve istemediğim kadar yaklaşıyor bana. Kokumu almasını istemiyorum. Bana dokunmasını da istemiyorum. “İyi misin, Lou?” diye soruyor. Bana dokunmak için ellerini uzatıyor.</p>

  <p>“Ben iyiyim,” diyorum.</p>

  <p>“Emin misin? Ben gerçekten burada bir avukatın olması gerektiğini düşünüyorum ve sen de belki bir hastaneye gitmelisin-”</p>

  <p>“Yaralanmadım,” diyorum. “İyiyim. Doktora gitmeme gerek yok ve bir avukat da istemiyorum.”</p>

  <p>“Kapıya polisler için haber bıraktım,” diyor Bay Aldrin. “Bay Crenshaw’a söylemem gerekti.” Kaşlarını çatıyor. “Toplantıdaydı. Çıkınca notumu alır.”</p>

  <p>Kapı zili çalıyor. Burada çalışan yetkililerin giriş kartları var. Sadece ziyaretçiler zili çalıyor. “Ben bakarım,” diyor Bay Aldrin. Ofisime mi dönmeliyim yoksa koridorda mı beklemeliyim. Koridorda bekleyip, Bay Aldrin’in kapıya gidişini izliyorum. Kapıyı açıyor ve orada duran adama bir şeyler söylüyor. Yakına gelene kadar onun daha önce konuştuğum adam olup olmadığını anlayamıyorum ancak sonra o olduğunu görüyorum.</p>
</body>
</html>
