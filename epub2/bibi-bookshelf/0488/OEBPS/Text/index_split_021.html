<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" lang="tr" xml:lang="tr">
<head>
  <title>01 - Gümüş Şahinin Pençesi - Gölgeler Meclisi Üçlemesi</title>
  <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
</head>

<body class="calibre">
  <p class="block_8">-16-</p>

  <p class="block_17">TURNUVA</p>

  <p class="block_7">&nbsp;</p>

  <p class="block_6">Tal el çırptı.</p>

  <p class="block_7">&nbsp;</p>

  <p class="block_6">Ustalar Turnuvası nihayet başlamak üzereydi ve Tal son bir sene içinde Ustalar Sarayı'nda gösterdiği inanılmaz başarının kendisine belli bir derece kazandırdığını öğrendiğinde çok keyiflenmişti. Dört yüzden fazla kılıç ustası, altın kılıcı almak ve dünyanın en iyi kılıç ustası unvanını kazanmak için Roldem şehrine gelmişti. İtibar veya Ustalar Sarayı'ndaki başarılarına dayanarak seçilen en iyi otuz iki kişi turnuvanın eleme aşamalarından muaf tutulmuştu. Bu otuz iki kişi Ustalar Sarayı tarafından seçilmiş değildi, fakat hazırlık sırasında iddiaları toplayan bahisçiler, kendi sıralamalarını yapmışlardı. Bu sıralamaların çoğunda Tal üçüncüden aşağı gösterilmiyordu. Bazılarındaysa adı turnuvayı kazanacak kişi olarak geçiyordu. Tal dışında yalnızca bir adam, efsanevi Versi Dango, Ustalar Sarayı'nda bir sene boyunca yapılan müsabakalarda hiç yenilgi almamıştı. Şayet Tal turnuvayı üç defa kazanırsa Ustalar Sarayı'nın avlusunda Kont'un yanına yeni bir heykelin daha katılabileceği söyleniyordu.</p>

  <p class="block_7">&nbsp;</p>

  <p class="block_6">Seçilmiş otuz iki dövüşçü, arkadaşları, hizmetkârları ve ahbapları için ayrılmış olan ana balkonda Tal'e özel bir koltuk verilmişti. Şu anda, yetmişten fazla insan bu balkonda oturuyor veya ayakta duruyordu ve hizmetkârlar da onlara içki sunuyordu.</p>

  <p class="block_7">&nbsp;</p>

  <p class="block_6">Tal Pasko'yla oturuyordu. "Köşede, şu gölgede duran Kendrick değil mi?" diye sordu. "Evet, ta kendisi beyim." "Turnuvaya mı katıldı?"</p>

  <p class="block_7">&nbsp;</p>

  <p class="block_6">"Hayır, var olan en iyi kılıç ustası olduğunu düşünme kibrinden bile uzaktır o," dedi Pasko ilgisizce ve "beyim," diye ekledi cümlenin sonuna. "Burada ne işi var?"</p>

  <p class="block_7">&nbsp;</p>

  <p class="block_6">"Senin arkanı kolluyor," dedi Caleb, Pençe'nin yanındaki sandalyeye otururken. "İkiniz de mi?" "Varlığını hissedemeyeceğin, fakat aslında yakınlarımızda olan Magnus da," diye ekledi Pug'ın küçük oğlu. Tal sırıttı. "Caleb, seni böyle son moda kıyafetlerle göreceğimi asla hayal etmezdim." Caleb da gülümsedi, fakat Tal kadar eğlenmiş gibi görünmüyordu. "Kamuflaj," diye yanıtladı. Zengin bir tüccar veya Krallık'tan düşük rütbeli bir asilzade gibi görünüyordu. Tal'in, üzerinde ona ait olduğunu görebildiği tek şey kılıcıydı. O hiç değişmemişti. Bunun dışında tepeden tırnağa günün moda kıyafetleriyle donatılmıştı. Fakat kıyafet seçimi, Roldem'dekilerin kutlama için giydiklerine göre nispeten daha sadeydi. Üzerinde koyu kahverengi bir üst ceketi, açık sarı bir gömlek, siyah bir pantolon ve çizmeler vardı. Şehir züppelerinin giydiği renkli şapkalar yerine Caleb seçimini sırma tokalı ve üzerinde tek bir şahin tüyü olan sade, siyah bir bereden yana kullanmıştı.</p>

  <p class="block_7">&nbsp;</p>

  <p class="block_6">Tal kahkaha attı. "Krallık asilzadelerinden biri gibi göründüğün kesin." "İki gece evvel Kral'ın davetinde Olasko Dükü'yle karşılaştın mı?" diye sordu Caleb.</p>

  <p class="block_7">&nbsp;</p>

  <p class="block_6">Tal'in ifadesi gölgelendi ve dirseklerini dizlerine dayayarak öne eğildi. Kendisini yalnızca Caleb'ın duyabilmesi için kısık sesle konuşuyordu. "Evet, yanlarında aileden başkaları da vardı. Fakat içlerinden birini tanıdım: Campaneal isminde bir yüzbaşı. Halkımı yok ederken Kuzgun'a ve katillerine destek veren Olasko askerlerinin başında o vardı."</p>

  <p class="block_7">&nbsp;</p>

  <p class="block_6">"Biliyorum. Turnuvaya katılıyor. Otuz iki kişiden biri de o. Yani onunla karşılaşma olasılığın yüksek."</p>

  <p class="block_7">&nbsp;</p>

  <p class="block_6">"Onunla başka bir yerde, tanıklar olmadan karşılaşmayı tercih ederim," dedi Tal.</p>

  <p class="block_7">&nbsp;</p>

  <p class="block_6">"Turnuvada kazaların yaşandığı duyulmamış şey değil. Hem de ölümcül kazalar." Tal, Caleb'a baktı. "Adamı Kral'ın ve binlerce tanığın önünde öldürmem gerektiğini mi söylüyorsun?"</p>

  <p class="block_7">&nbsp;</p>

  <p class="block_6">Caleb hazin bir gülümsemeyle kafasını salladı. "Gençlik kibri işte. Hayır, sana dikkatli olmanı söylüyorum, çünkü Campaneal senin kim olduğuna dair en ufak bir şüphe duyarsa kaza kurbanı sen olabilirsin."</p>

  <p class="block_7">&nbsp;</p>

  <p class="block_6">"Nasıl anlayacak ki?" diye sordu Tal. "Benim Orosinili olduğumu gösteren dövmelerim yok. Düşük rütbeli bir asilzadenin oğlu rolünü de inandırıcı bir biçimde oynadığımı düşünüyorum. Neden aksini düşünsün ki?"</p>

  <p class="block_7">&nbsp;</p>

  <p class="block_6">"Tabii ki ona bakış tarzından. Öyle bir adam seneler içinde pek çok düşman edinmiştir ve hepsini sima olarak tanımaz. Sen uyanık ol yeter."</p>

  <p class="block_7">&nbsp;</p>

  <p class="block_6">"Tamam."</p>

  <p class="block_7">&nbsp;</p>

  <p class="block_6">"Partide bir başkası, sanki... oraya ait değilmiş gibi görünen başkaları var mıydı bunu merak ediyorum."</p>

  <p class="block_7">&nbsp;</p>

  <p class="block_6">"Hayır," dedi Tal. "Dük'ün yanında başka akrabaları vardı. Benzerliği yüzünden oğlu olduğunu düşündüğüm biri vardı, ama Dük beni hiçbiriyle tanıştırmadı. Galiba ona göre dikkate alınabilecek kadar yüksek bir rütbede değilim. Senin aradığın kim?"</p>

  <p class="block_7">&nbsp;</p>

  <p class="block_6">"Bilemiyorum," dedi Caleb. "Bir adam var... bir büyücü. O ve babamın yolları seneler evvel çakışmış. Geri dönmüş olabileceğine dair duyumlar aldık. Öldü zannediyorduk, belki de yanılmışızdır..." Yüzünde dalgın bir ifade dolandı ve sonra, "Bana anlatılanlara göre bu adamı öldürmek, bir hamamböceğini öldürmekten bile zor," dedi.</p>

  <p class="block_7">&nbsp;</p>

  <p class="block_6">"Adı ne?"</p>

  <p class="block_7">&nbsp;</p>

  <p class="block_6">"Bu vakte kadar pek çok isim kullandı, fakat bizim bildiklerimizden birini kullanacağından şüpheliyim." "Tipi nasıl?" "Görüntüsü de değişiyor."</p>

  <p class="block_7">&nbsp;</p>

  <p class="block_6">Tal'in gözleri büyüdü ve sesi alaycı bir hal aldı. "Herhangi birine benzeyebilen, adını kimsenin bilmediği bir adam. Gözüm kulağım kesinlikle açık olacak Caleb."</p>

  <p class="block_7">&nbsp;</p>

  <p class="block_6">"Babamın bana anlattıklarına göre, şayet karşılaşırsanız onu gördüğün an muhtemelen bir şeyler hissedeceksin. O bir büyücü; kudretli bir büyücü ve kalbi de zift gibi karanlık."</p>

  <p class="block_7">&nbsp;</p>

  <p class="block_6">Aşağıdaki müsabakaları izleyen Tal sessizdi. Salonun farklı köşelerinde dört müsabaka yapılıyordu.</p>

  <p class="block_7">&nbsp;</p>

  <p class="block_6">Sonunda, "Zamanı gelince Olasko Dükü'nü de öldürmem gerekecek," dedi.</p>

  <p class="block_7">&nbsp;</p>

  <p class="block_6">"Biliyorum. Halkının yıkımının arkasında o vardı Tal."</p>

  <p class="block_7">&nbsp;</p>

  <p class="block_6">"Neden?"</p>

  <p class="block_7">&nbsp;</p>

  <p class="block_6">"Çünkü senin halkın onun planlarına engel oluyordu, hepsi bu. Farinda'nın kuzey sınırına kadar temiz bir yol istiyordu ve Orosinililer bu yol üzerinde yaşıyordu. Dağların arasındaki bir yoldan gitmek için anlaşmak yerine soykırım yapmak daha kolaydı. Halkının, onun planlarını Farinda Kralı'na anlatacağından endişeleniyordu."</p>

  <p class="block_7">&nbsp;</p>

  <p class="block_6">"Bu yüzden de Yüksek Sığınak'taki her erkeği, kadını ve çocuğu öldürdü."</p>

  <p class="block_7">&nbsp;</p>

  <p class="block_6">"Evet." Caleb, balkon kenarına doğru eğildi. "Dük beş senedir Farinda istilasıyla uğraşıyor. Latagore'da garnizon ordusu kurmasına izin veren anlaşmayı Latagore'a zorla imzalattı. Söylentilere göre baharda Orodon'a ilerleyecekmiş."</p>

  <p class="block_7">&nbsp;</p>

  <p class="block_6">"Neden?" diye sordu Tal. "Orası Farinda'ya azıcık da olsa yakın değil."</p>

  <p class="block_7">&nbsp;</p>

  <p class="block_6">"Çünkü onların sahip olduğu bir şeyi istiyor: altın madenlerini. Savaş pahalı bir şey ve Orodon, dağların kendi taraflarında kalan kısmından çok az altın çıkarıyor. Oradan bir senede çıkaracaklarıyla on senelik bir savaşın masraflarını bile karşılayabilir."</p>

  <p class="block_7">&nbsp;</p>

  <p class="block_6">Tal'in başı dönmüştü. Orodon halkı, onun insanlarının uzaktan akrabası oluyordu ve yakınlık hissettiği, hayatta kalan tek topluluk onlardı.</p>

  <p class="block_7">&nbsp;</p>

  <p class="block_6">"Baharda mı?"</p>

  <p class="block_7">&nbsp;</p>

  <p class="block_6">"Evet, söylentiler böyle."</p>

  <p class="block_7">&nbsp;</p>

  <p class="block_6">Tal ayağa kalktı. "Caleb, hadi evime dönelim. Robert ve Magnus'la konuşmam gerek." Caleb da ayağa kalktı. "Ne hakkında?"</p>

  <p class="block_7">&nbsp;</p>

  <p class="block_6">"Bu kahrolası turnuvayı kazandıktan sonra ne yapacağımı düşündüğünüz hakkında."</p>

  <p class="block_7">&nbsp;</p>

  <p class="block_6">Caleb'ın kendisini takip edip etmediğini görmek için arkasına bile bakmadan, hızla balkondan çıktı ve merdivenlerden ana avluya indi.</p>

  <p class="block_7">&nbsp;</p>

  <p class="block_6">Pasko Kesh kahvesi hazırlarken, Robert ve Magnus masada oturuyordu. Caleb duvara yaslanmış,</p>

  <p class="block_7">&nbsp;</p>

  <p class="block_6">Tal ise iki büyücünün tam karşısında duruyordu. "Bu turnuvayı kazandıktan sonra ne olacak?"</p>

  <p class="block_7">&nbsp;</p>

  <p class="block_6">Magnus, kafasını tamam der gibi sallayan Robert'a baktı. "Senin için bir görevimiz var."</p>

  <p class="block_7">&nbsp;</p>

  <p class="block_6">"O kadarını tahmin ettim de, nedir bu görev?"</p>

  <p class="block_7">&nbsp;</p>

  <p class="block_6">Magnus dirseğini masaya dayadı. "Zamanı geldiğinde sana anlatılacak."</p>

  <p class="block_7">&nbsp;</p>

  <p class="block_6">Tal'in öfkesi birden su yüzüne çıktı. "Senelerce bana söyleneni yaptım. Çok defa hayatımı kurtardınız, size can borcum var, fakat bana da güvenmek zorundasınız. Bu durum dikkatimi fazlasıyla dağıtıyor. Birilerinin beni öldürmek istediği çok açık, fakat sebebini bilmiyorum. Sebebi siz misiniz," diye odadaki diğer dört adamı işaret etti, "yoksa sizin yaratmış olduğunuz bu rolü oynarken benim yapmış olduğum bir şey mi, bilmiyorum."</p>

  <p class="block_7">&nbsp;</p>

  <p class="block_6">"Bu rolü sen yarattın Tal. Biz sana ne olman gerektiğini söyledik, fakat Talwin Hawkins olacağın senin seçimindi. Kimse sana kumarbaz, çapkın, hovarda biri olmanı emretmedi. Bilgin ya da tüccar rolü de yapabilirdin, fakat sen bu yaşamı seçtin," dedi Robert.</p>

  <p class="block_7">&nbsp;</p>

  <p class="block_6">"Ayrıca tüm o hayatlar içinde sana en çok uyanı da bu Tal," diye ekledi Magnus.</p>

  <p class="block_7">&nbsp;</p>

  <p class="block_6">Tal bir türlü öfkesini tutamıyordu. "Sorun hayatım. Bu benim hayatım. Robert'a bir borcum var. Son beş senelik eğitimimde pek çok şey öğrendim ve bunlardan biri de seçimlerimi başka açılardan görebilmek. Ben bir Orosiniliyim ve borcumu onurlandıracağım. Kimse yeminimi geri aldığımı ya da bozduğumu duymayacak. Fakat bu her şeye gözü kapalı itaat edeceğim anlamına gelmiyor Robert. İyi hizmet etmem isteniyorsa, bir şeyleri de bilmem gerekmez mi?"</p>

  <p class="block_7">&nbsp;</p>

  <p class="block_6">Robert iç geçirdi. "Sana şu kadarını söyleyeyim Tal. Olaylar, amaçlarımızın belli bir sıraya girmesine sebep oluyor. Seni hakkında uyardığımız şu adam, Roldem'de olmasa bile başkenti Opardum'da Dük'e yakın olacak. Dük Kaspar hırslı biri."</p>

  <p class="block_7">&nbsp;</p>

  <p class="block_6">"Belli oluyor," dedi Tal. "Yüzbaşı Havrevulen'i, Vali'yi alaşağı etmek için Latagore'da planlar yaparken görünce de o kadarını anlamıştım. Amacının Farinda'ya sahip olmak olduğunu biliyorum. Bilmediğim şey bunun nedeni."</p>

  <p class="block_7">&nbsp;</p>

  <p class="block_6">Robert anlatmaya başladı. "Kaspar'ın topraklarının güneyinde Sınır Beyleri'nin, sürekli birbirleriyle savaş halinde olan Miskalon, Ruskalon, Maladon ve Simrick, Salmarter ve Uzak Loren düklüklerinin kontrol ettiği topraklar var. Bu hazin bölgenin tarihindeki tek başarılı fetih, Maladon'un iki yüz yıl önce boyunduruğu altına aldığı Simrick fethi. Hepsi de İhtilaflı Topraklar konusunda memnun ve Olasko hiçbirinin diğerinden daha üstün olmamasını sağlamaya çalışıyor.</p>

  <p class="block_7">&nbsp;</p>

  <p class="block_6">Hepsini zayıf ve dengesiz tutmak elbette ki onun yararına. Batısındaysa Aranor Prensliği var. Aranor Prensi, Prens'in anne tarafından Kaspar'ın kuzeni, baba tarafındansa Roldem Kralı'nın kuzeni oluyor. Bu yüzden de Kaspar ve ataları, uzunca bir süre ellerini Aranor'un üzerinden çekmek zorunda kaldılar; sahip olduğu nüfuz göz önünde bulundurulunca Kaspar'ın orada hükümdar olabileceğinin aşikâr olmasına ve bu prensin tam bir aptal olmasına rağmen.</p>

  <p class="block_7">&nbsp;</p>

  <p class="block_6">"Aranor'un ardında Uzak Loren ve Opast var. Her ne kadar geçmişte Adalar'la savaşmış olsalar da, ikisinin de Adalar Krallığı'yla yakın bağları var. Olasko bunlara karşı bir şey yaparsa Adalar hemen tepki verir.</p>

  <p class="block_7">&nbsp;</p>

  <p class="block_6">"Kuzeyde, bir ulus bile diyemeyeceğimiz Bardac Çengeli bulunuyor. İlk hükümdarı Kral I. Bardac, ihtişam yanılgısına düşmüş bir korsandı ve onun soyundan gelenler de bundan öteye geçemedi. O toprakların 'asilzadelerinin' çoğunluğu hırsız baronlar ve Kral Haloren onları oldukları gibi bırakarak iyi bir yönetim şekli benimsemişe benziyor. Olasko için burayı istila etmek demek, doğrudan bataklığın içine yürümek demek. Conar Vilayeti biraz daha hallice, fakat kavim reisleri onurlu barbarlar, tıpkı kuzeylerindeki Bataklık Halkı gibi.</p>

  <p class="block_7">&nbsp;</p>

  <p class="block_6">"Diğer komşuları fazla rahatsız etmeden ordusunu Adalar Krallığı sınırına yerleştirmek istediğinden Kaspar Farinda'yı istedi."</p>

  <p class="block_7">&nbsp;</p>

  <p class="block_6">"Neden? Adalar'la savaşa girmeyi mi planlıyor?" Tal omuzlarını silkti. "Coğrafya hafızam pek iyi değildir, fakat böyle yaparsa ordusu Ran taraflarındaki, herhangi bir büyüklükteki en yakın Krallık şehrinden yüzlerce kilometre ötede kalmış olmaz mı?"</p>

  <p class="block_7">&nbsp;</p>

  <p class="block_6">"Evet ve orada neden bir ordu isteyebileceğine dair hiçbir fikrimiz yok, yalnızca çeşitli tahminlerde bulunuyoruz. Tahminlerimizi sonraya saklayacağız, fakat şu kadarını kesin olarak biliyoruz: Olasko Dükü Kaspar, bölgenin huzuru açısından bugün yaşayan belki de en tehlikeli adam. Doğu Krallıkları üzerinde hâkimiyet kurmaya çalışıyor ve Roldem'i Adalar'la bir savaşa sürüklemeye çalıştığından şüpheleniyoruz."</p>

  <p class="block_7">&nbsp;</p>

  <p class="block_6">"Ya," dedi Tal. "Roldem Adalar'la savaşa girerse Kesh de işin içine girer."</p>

  <p class="block_7">&nbsp;</p>

  <p class="block_6">"Böylece bölgesel çatışma daha da büyüyerek Krallık'ın hem Doğu hem de Batı Diyarı'nda savaş çıkar," dedi Magnus.</p>

  <p class="block_7">&nbsp;</p>

  <p class="block_6">"Hırsın ne olduğunu biraz olsun anlayabilecek kadar tarih okudum," dedi Tal. "Fakat bana kalırsa Kaspar kendini aşıyor."</p>

  <p class="block_7">&nbsp;</p>

  <p class="block_6">Robert, "Başkalarının acılarından istifade eden ilk hükümdar o değil. Sınır Beyleri'ni bir hevesle silip süpürebilir. Kuzeyindeki karmaşa içinde yaşayan halkları yönetmekle ilgilenmiyor. Tabii gelecekte bir gün onları dize getirmek gibi bir tasarısı yoksa.</p>

  <p class="block_7">&nbsp;</p>

  <p class="block_6">"Şimdilik Farinda'yı kontrol altında tutmalı ve Krallık'la savaşı için hazırlıklarını tamamlamalı. Bu yüzden de ilk olarak Farinda'yı boyunduruğu altına almak zorunda. Bu süreçte güvenliğini sağlamak için Orodon ve Latagore'u tarafsız kılması gerek. Yüksek Eller'i de," dedi.</p>

  <p class="block_7">&nbsp;</p>

  <p class="block_6">Tal kaşlarını kaldırdı. "Durum şimdi daha netleşti. Önce, Farinda'ya giden yolu garantiye almak için halkımı katletti. Şimdi de, Farinda'ya Yüksek Eller'den ya da Latagore'dan yardım sızmasını garantileyerek sağ kanadını koruyor."</p>

  <p class="block_7">&nbsp;</p>

  <p class="block_6">"Evet, şayet Krallık erkenden bu işe bulaşırsa ve Kral Ryan da söylenildiği kadar akıllıysa, riski fark eder etmez harekete geçecektir. Aranor'u, sonra da Roldem'i savaşa çekmeden Olasko'ya doğrudan saldıramaz, fakat paralı askerler tutup onları gemiyle Kıyı Kolcusu'na, oradan da ya Latagore'a ya da Yüksek Eller'e kaçırabilir. Kaspar ensesinde bir orduyla dolaşma riskine giremez." "Neden birileri daha önce bu sorunla ilgilenmedi?" diye sordu Tal.</p>

  <p class="block_7">&nbsp;</p>

  <p class="block_6">Robert Magnus'a baktı ve Magnus, "Kaspar'ın kucağına bir alev topu atabilirim, ama Kaspar Kral'ı, ailesini ve Roldem asilzadelerinin yarısını yok ettikten sonra bile küllerin içinden burnu bile kanamadan çıkar gider. Sana daha önce bahsettiğimiz adam çok güçlü ve eminim ki Kaspar büyüye karşı dünyadaki tüm insanlardan çok daha fazla korunaklıdır. Korumaları da ona çok düşkün olduklarından asla yalnız kalmıyor. Onu öldürmek pek kolay olmayacak," dedi.</p>

  <p class="block_7">&nbsp;</p>

  <p class="block_6">"Burada ben mi devreye giriyorum?"</p>

  <p class="block_7">&nbsp;</p>

  <p class="block_6">"Belki," dedi Robert. "Henüz bilemiyoruz. Turnuvayı kazanırsan Kaspar'ın ilgisini çekme olasılığın var. Büyük beceri sahibi insanların etrafında olmasını sever. Müzisyenler, şarkıcılar, ressamlar, aşçılar, büyücüler ve harika kılıç ustaları... "</p>

  <p class="block_7">&nbsp;</p>

  <p class="block_6">"Tamam öyleyse," dedi Tal. "Şimdi bu turnuvayı kazanmamın neden bu kadar önemli olduğunu düşündüğünüzü anlayabiliyorum. Görünüşe göre, Olaskolu Kaspar ölürse amacımız gerçekleşmiş olacak."</p>

  <p class="block_7">&nbsp;</p>

  <p class="block_6">Robert arkasına yaslanarak doğrudan eski öğrencisine baktı. "Öyle görünüyor, değil mi?" "O zaman şartım şu," dedi Tal sertçe. "En son Kaspar ölecek." "Neden?" diye sordu Magnus.</p>

  <p class="block_7">&nbsp;</p>

  <p class="block_6">"Çünkü söylediklerinize göre ona ulaşana dek ölme olasılığım çok yüksek ve halkımın öcünü almayı başaramazsam, bir düzine katilin ortada dolaşmasına izin vermektense geride bir katili hayatta bırakıp ölürüm daha iyi. Kaspar, Kuzgun ve adamlarından sonra ölecek, fakat önce Yüzbaşı Campaneal gidecek." Robert, Magnus, Caleb ve Pasko'ya bakan Tal, "Turnuvadan sağ çıkamayacak," dedi.</p>

  <p class="block_7">&nbsp;</p>

  <p class="block_6">Turnuvanın başlarında sürpriz sayılabilecek pek fazla şey yaşanmazken, en beklenmedik olay, Kesh'ten gelen Kakama isimli sıradan bir gencin tüm rakiplerini kolaylıkla alt etmesiydi. Kumarda risk almayı tercih edenler, onun adına ciddi paralar yatırdı.</p>

  <p class="block_7">&nbsp;</p>

  <p class="block_6">Turnuvanın dördüncü günü Tal ilk maçına çıktı. Dört yüzden fazla kılıç ustası, günde üçer müsabakaya çıkarak sayılarını otuz ikiye indirmişti ve bu isimler de daha önceden sıralamaya girmiş olan diğer otuz iki yarışmacıya eklenecekti. Altıncı gün öğleden sonra, Kral ve saray eşrafı huzurunda yapılacak son müsabakaya kadar hem sabah hem de ikindi vakti maçlar olacaktı.</p>

  <p class="block_7">&nbsp;</p>

  <p class="block_6">Tal'in ilk rakibi Roldem baronluğu özel korumaları arasından bir yüzbaşıydı. Adam turnuvaya üç kez katılmış ve ilk defa son altmış dörde kalmıştı.</p>

  <p class="block_7">&nbsp;</p>

  <p class="block_6">Müsabakalar kaplamasız çelikle, ilk kan akana kadar usulüyle yapılıyor; teslim olma veya hak kaybı durumlarında da maç sona eriyordu. Bir yarışmacı dilediği zaman teslim olabilirdi ve bu teslimiyetin sebebi genelde yara alma ya da halk içinde rezil olma korkusu olurdu. Yarışmacı müsabakaya vaktinde gelmez, her maçı gözlemleyen üç Saray Üstadı tarafından elenirse hakkını kaybediyordu. Hakemlerin talimatlarına uymamak, rakibe kasten zarar vermeye çalışmak ya da belirtilen dövüş alanında kalmayı reddetmek hak kaybı sebeplerindendi.</p>

  <p class="block_7">&nbsp;</p>

  <p class="block_6">Tal, yüzbaşının birkaç dakikalığına başarısının keyfini çıkarmasına izin vererek adamın kendini geliştirmeye adadığı on iki seneden sonra onu rezil etmeyi reddetti. Fakat bunun müsabakayla alakası yoktu. Üç dakika boyunca karşılıklı darbeler indirdikten, hücum ettikten ve çeşitli hamleleri bertaraf ettikten sonra Tal pek çok açığın farkına vardı. Tahminen yüzbaşının eşi veya nişanlısı olan sevgi dolu bir kadın genç adama şans dilemişti, bunu gören Tal, adamın en azından biraz olsun asaletle kaybetmesine izin verecekti. Müsabakanın iki dakika daha sürmesine izin verdikten sonra yüzbaşının kolunu hafifçe çizdi ve böylece ilk kanı dökerek zaferi elde etmiş oldu.</p>

  <p class="block_7">&nbsp;</p>

  <p class="block_6">Genç yüzbaşı resmi bir selam verdi, Tal selamını karşıladı ve adam, genç kadının teselli eden kollarına çekildi.</p>

  <p class="block_7">&nbsp;</p>

  <p class="block_6">Diğer müsabakalar bu kadar nazik değildi. Yarışmacıların pek çoğu, tek becerileri kılıç kullanmak olan yaygaracı hödüklerdi. İlk sabah yapılan müsabakalarda üç ciddi yaralanma yaşandı -bir adam ömür boyu sakat kalmış bile olabilirdi- ve Tal daha sonraki müsabakalarda kimlerle yüz yüze gelebileceğini görmek için olabildiğince çok maç izlemeye çalıştı.</p>

  <p class="block_7">&nbsp;</p>

  <p class="block_6">Bir sonraki rakibi, Krallık Şehri Rodez'den Raimundo Velasduez isimli iriyarı, geniş omuzlu bir adamdı. Sessiz ve iş bilirdi, bir açık bulduğunda kedi gibi hızla atılıyordu. Tal, öğleden sonraki müsabakada bu adama karşı uyanık olması gerektiğini anlamıştı.</p>

  <p class="block_7">&nbsp;</p>

  <p class="block_6">Tal, yarışmacılara görkemli bir ara öğün servisinin yapıldığı bekleme salonuna çekildi. Kendisini ağır ve uykulu hissetmesine sebep olacak yiyeceklerden kaçınarak hafif şeyleri tercih etti, şarap ya da bira almadı. Soğuk su içtikten sonra müsabakaları izlemeye döndü.</p>

  <p class="block_7">&nbsp;</p>

  <p class="block_6">Ona yakın duran Caleb'la bile konuşmaktan kaçınıyordu. Tal, Magnus ve Robert'ın da büyü tehlikelerine karşı çok uzakta olmadıklarını biliyordu, fakat gereksiz konuşmalar yapma ihtiyacı duymuyordu. Artık turnuvadaydı ve gördükleri, ona kazanması gerektiğini söylüyordu.</p>

  <p class="block_7">&nbsp;</p>

  <p class="block_6">Sabah müsabakalarının sonuncusu da bittiğinde, yıkanıp masaj yaptırmak için Remarga'nın yerine gitti. Böylece ikindi müsabakaları başladığında dinçleşmiş olacaktı.</p>

  <p class="block_7">&nbsp;</p>

  <p class="block_6">Sonraki iki tur zorluydu, fakat Tal iki adamın da -önce Rodezli kılıç ustasının, sonra da saray eşrafından yüzbaşının- ne kadar iyi olduğunu tartmıştı. İkinci gün öğleden sonra, Ustalar Sarayı'na girebilen tüm asilzadeler ve zengin halk sekiz kişilik yarışmacı grubunun dörde inişini izleyebilmek için içeri doluşmuştu.</p>

  <p class="block_7">&nbsp;</p>

  <p class="block_6">Tal'in ilk rakibi, Krallıktan, Şahin Kovuğu'ndan Bartlet isimli bir paralı askerdi. Bartlet, Tal'in ünlü Hawkins soyadıyla bağlantısını sorduğunda Tal, sanki herkes bunu biliyormuş gibi hikâyesini anlattı. Bartlet daha önce Toprak Beyinin varlıklarına dair hiçbir şey duymadığını ve kendisinin bu bölgede doğduğunu ifade etti.</p>

  <p class="block_7">&nbsp;</p>

  <p class="block_6">Tal bunu, babasının Hawkins ailesinin sahip olduğu bilinen meşhur bölgelerden daha uzakta toprak sahibi olduğunu söyleyerek savuşturdu ve yaklaşan müsabakalar için hazırlanması gerektiğini belirterek konuşmayı sona erdirdi.</p>

  <p class="block_7">&nbsp;</p>

  <p class="block_6">Tal paralı askerin işini rekor bir süre içinde bitirdi. Hakemlerin müsabakanın duyurusunu yapmalarının üzerinden sadece saniyeler geçmişti. Yalandan birkaç darbe alarak bu işi uzatmak yerine iki adım ileri gitti, atıldı ve adamı sol kolunun üzerinden yaralayarak ilk kanı akıtmış oldu. Balkonda alkışlar koparken asker, hem saldırının hızı hem de hilesiz olması -ki onu gafil avlayan da buydu- sebebiyle şaşkınlık içinde donakalmıştı. Aptal gibi göründüğü için Tal'den çok kendisine kızmış gibiydi, fakat yine de selam verdi ve alandan ayrılırlarken, "Kazanmaya bak Toprak Beyi, tamam mı? Şampiyon tarafından elendiğim görülürse daha az maskara olurum," dedi. "Elimden geleni yapacağım," dedi Tal gülümseyerek.</p>

  <p class="block_7">&nbsp;</p>

  <p class="block_6">Diğer üç müsabaka da bittiğinde, Tal rakibinin şaşkınlık yaratan genç Keshli Kakama olacağını öğrendi. Yüzbaşı Campaneal da, önceki seneyi ikincilikle bitiren Kont Jango Vahardak'la karşılaşacaktı.</p>

  <p class="block_7">&nbsp;</p>

  <p class="block_6">Tal, kendi müsabakasından çok Vahardak'ın Campaneal'i yenmesinden korkarak uykusuz bir gece geçirdi. Keshli delikanlıyı izlemiş ve galibiyetlerinin hızdan -belki de kendi hızından bile iyiydi- cesaretten ve kazandıracak dokunuşu yapmak için atılırken kendisini kasten açık bırakabilmesinden ileri geldiğini görmüştü. Tal Keshli delikanlıyı nasıl yeneceğini tahmin ediyordu.</p>

  <p class="block_7">&nbsp;</p>

  <p class="block_6">Erkenden kalkıp hızla giyindi ve Pasko'yla diğerlerini uyandırdı. Ustalar Sarayı'nda kuvvetli esneme talimleri yaptı, işi bittiğinde meyve ve meyve sularından oluşan hafif bir yemek yedi, sonra da hamama gitmek için arabaya bindi.</p>

  <p class="block_7">&nbsp;</p>

  <p class="block_6">Finalistleri belirleyecek müsabakalar öğlen başlayacak, kazananlar da akşam çöktükten sonra Kral ve saray eşrafı önünde sarayda savaşacaklardı. Tal zihnini elinden geldiğince, yaklaşan maçlara yoğunlaştırmaya çalışıyordu, fakat aslında düşünebildiği tek şey Campaneal'le karşı karşıya gelmekti.</p>

  <p class="block_7">&nbsp;</p>

  <p class="block_6">Müsabakalar başlamadan iki saat önce Ustalar Sarayı'na döndü ve yarışmacılar için ayrılmış odaya geçti. Oraya gelen ilk kişi kendisi değildi, Keshli genç kılıç ustası da köşede oturuyordu. Müsabakaların başladığı ilk gün oda kalabalıktı ve yarışmacılarla hizmetkârların samimi konuşmalarının gürültüsüyle dolup taşıyordu. Bugünse mezarlık sessizliği hakimdi. Pençe en uzaktaki köşeye geçti ve Kakama'ya kafasıyla selam verdi. Pasko eğilerek, "Bu çocuk da Nakor gibi Isalani halkından sanırım," dedi.</p>

  <p class="block_7">&nbsp;</p>

  <p class="block_6">"Yani?"</p>

  <p class="block_7">&nbsp;</p>

  <p class="block_6">"Yani eğer Nakor'a biraz benziyorsa, becerilerinin yarısını bile görmediniz diyebilirim. Bunu aklınızdan çıkarmayın."</p>

  <p class="block_7">&nbsp;</p>

  <p class="block_6">"Sence o kadar ileriyi düşünüyor mudur?"</p>

  <p class="block_7">&nbsp;</p>

  <p class="block_6">"Üçüncü müsabakasını kazanmadan hemen önce siz onu izlerken onun da sizi izlediğini gördüm. Galiba bir açığını yakaladıysanız, bunu iyice görmenizi istedi." "Neden ben?" "Çünkü siz favoriydiniz." "Favorilerden biriydim."</p>

  <p class="block_7">&nbsp;</p>

  <p class="block_6">"Olup bitenden haberdar olan biri için değil. Kibirlisiniz Tal ve kazandığınızda elinizdeki her şeyi gösteriyorsunuz. Hiçbir şeyi sakınmıyorsunuz. O çocuk tüm hareketlerinizi ezbere biliyor. Neler yapabileceği hakkında en ufak bir fikriniz yok. Dikkatli olun."</p>

  <p class="block_7">&nbsp;</p>

  <p class="block_6">Tal arkasına yaslandı ve "Teşekkür ederim. Beni bir kez daha kurtarmış olabilirsin," dedi.</p>

  <p class="block_7">&nbsp;</p>

  <p class="block_6">"En azından bu seferlik sizi ölümden değil de, utançtan kurtarmış olabilirim."</p>

  <p class="block_7">&nbsp;</p>

  <p class="block_6">"Ben öyle düşünmüyorum."</p>

  <p class="block_7">&nbsp;</p>

  <p class="block_6">"Nasıl?"</p>

  <p class="block_7">&nbsp;</p>

  <p class="block_6">"Şuna bak."</p>

  <p class="block_7">&nbsp;</p>

  <p class="block_6">Pasko döndü ve sessizce oturmuş, pelerinin başlığının altında kalan gözleriyle Pençe'yi izleyen Keshli delikanlıya baktı.</p>

  <p class="block_7">&nbsp;</p>

  <p class="block_6">"İster içgüdü de ister bela gümbürtüsü, ama eğer yanılmıyorsam bu delikanlı bugün beni öldürmeyi tasarlıyor," dedi Pençe.</p>

  <p class="block_7">&nbsp;</p>

  <p class="block_6">Yarıfinal turu, evvelki turlara göre daha büyük bir debdebe ve merasimle geçiyordu. Kraliyet ailesinin pek çok üyesi ve mühim asilzadeler oradaydı.</p>

  <p class="block_7">&nbsp;</p>

  <p class="block_6">Müsabakaya ilk çıkacaklar ilan edildiğinde Tal karnında bir kıpırtı hissetti. İlk olarak Campaneal ve Vahardak, ardından Tal ve Keshli karşılaşacaktı. Favori isim olduğu için, Ustalar'ın onun müsabakasını sona saklamayı tercih ettiklerini düşündü. Yine de bu işin bir an evvel sona ermesini istiyordu.</p>

  <p class="block_7">&nbsp;</p>

  <p class="block_6">Ne o ne de Keshli ilk maçı izledi. Her ikisi de odanın karşı köşelerinde oturuyordu. Vahardak ve Campaneal de müsabakalarından önce hizmetkârlarıyla beraber aynı şekilde oturmuşlardı. Kontun yanında en az beş hizmetkâr varken, Yüzbaşı Campaneal'e emir eri ve Olasko Aile Korumaları'nın çavuşlarından biri eşlik ediyordu. Tal'in yanında Pasko vardı, Keshli ise tek başına oturuyordu. Uzaktan tekrar tekrar gelen sesten, sarayda yapılacak final müsabakasını ilan eden Üstad'ın elinden geldiğince görkemli bir sunum gerçekleştirmeye çalıştığını, buna eşlik eden tezahüratlardan da kalabalığın söylenen her bir kelimenin tadına varmak istediğini anlıyordu.</p>

  <p class="block_7">&nbsp;</p>

  <p class="block_6">Pasko, "Sordum soruşturdum. Bu çocuğun yeri yurdu belli değil, o kesin. Benim gördüğüm diğer Keshlilerin hiçbiri de onunla ilgili bir şey duymamış. Onun yeteneklerine sahip bir gencin Kesh tarafında az da olsa isim yapmamış olması tuhaf," dedi.</p>

  <p class="block_7">&nbsp;</p>

  <p class="block_6">"Evet, tuhaf, değil mi?"</p>

  <p class="block_7">&nbsp;</p>

  <p class="block_6">"Sizi öldürmeye çalışacak mı bilmem beyim, ama onda çok garip bir şeyler var. Bir saattir kımıldamadı bile." "Belki uyumuştur."</p>

  <p class="block_7">&nbsp;</p>

  <p class="block_6">"Öyleyse çelik gibi sinirleri var," dedi Pasko.</p>

  <p class="block_7">&nbsp;</p>

  <p class="block_6">Salondan gelen bir çağrıyla Tal müsabakanın sona erdiğini öğrendi. İçeri kimin, ne şekilde girdiğini görmek için kapıya baktı. Bir dakika sonra kapı hışımla açıldı ve Kont Vahardak sol kolunu tutarak içeri girdi. Parmaklarının arasından kan sızıyordu. Hizmetkârlarından biri onu teselli etmeye çalışıyordu. "Çok yaklaşmıştı beyim. Eminim her iki şekilde de sona erebilirdi. Bu... şans işiydi, başka bir şey değil."</p>

  <p class="block_7">&nbsp;</p>

  <p class="block_6">Kont teskin edilmek istemiyor gibiydi ve "Konuşmayı kes de şu kahrolası şeyi sar," diye bağırdı.</p>

  <p class="block_7">&nbsp;</p>

  <p class="block_6">Ardından odaya, yüzünde hafif bir memnuniyet tebessümüyle Yüzbaşı Campaneal girdi. İlk olarak Tal'e, sonra da Keshli'ye bakarken sanki içinden, bu gece içinizden biriyle sarayda görüşeceğim, diyordu. Fakat hiçbir şey söylemedi. Kafasını hafifçe sallayarak selam verdi, sonra da bir şeyler söylemek için Kont Vahardak'ın yanına gitti.</p>

  <p class="block_7">&nbsp;</p>

  <p class="block_6">Saray Üstadları'ndan biri içeri girdi ve "Talwin Hawkins, Keshli Kakama, yerlerinizi alın lütfen," diye bildirdi.</p>

  <p class="block_7">&nbsp;</p>

  <p class="block_6">Keshli, kın yerine uzun siyah bir kılıfa sarılmış kılıcını aldı. Dizleri üzerine çökerek kılıfı açtı ve Tal, kumaşın içinden görünen şeye bakınca şaşakaldı. "Kullandığı uzun kılıç bu değildi. Bu nedir böyle?"</p>

  <p class="block_7">&nbsp;</p>

  <p class="block_6">Pasko küfretti. ''Katana derler buna. Tek ya da çift elle kullanılabilirler ve bir usturadan bile keskin olurlar. Bunlardan etrafta pek yoktur, çünkü kötü olanları zırhlara işlemez. İyi olanlarıysa çok pahalıdır; yalnız en zengin asilzadeler alabilir. İnsan etini kesmek istiyorsanız bundan fenasını bulamazsınız. Size daha önce hiç görmediğiniz bir dövüş biçimi sergileyecek."</p>

  <p class="block_7">&nbsp;</p>

  <p class="block_6">''Söylesene Pasko. Ne yapmalıyım?"</p>

  <p class="block_7">&nbsp;</p>

  <p class="block_6">Üstad'ın çağrısına yanıt vermek üzere ayağa kalkarlarken Pasko, "Nakor'un çoklu dövüşünde neler gördüyseniz onları hatırlayın. Yanlış yönlendirme ve ani saldırılar. Büyük olasılıkla tek bir şansınız olacak, sonra da adam üzerinize gelmeye başlayacak. Şansın beceriye yeğleneceği bir durum varsa o da budur," dedi.</p>

  <p class="block_7">&nbsp;</p>

  <p class="block_6">Tal yavaşça derin bir nefes aldı ve ana salona çıkan kapıya doğru yürürlerken nefesini verdi.</p>

  <p class="block_7">&nbsp;</p>

  <p class="block_6">Yoğun alkış ve tezahüratlarla dolu salona girdiklerinde her ikisi de ayrı köşelere yönlendirildi. Yerdeki büyük dikdörtgenin köşelerine işaretler konmuştu, böylece Tal dövüşte kullanabileceği geniş bir alan olduğunu görebiliyordu.</p>

  <p class="block_7">&nbsp;</p>

  <p class="block_6">Gürültü sona erdiğinde görevli Üstad konuşmaya başladı. "Efendiler, hanımlar, beyefendiler. Bu, Ustalar Sarayı Turnuvası'nın son müsabakasıdır. Müsabakanın sonunda kazanan, bu gece Altın Kılıç Makamı için sarayda savaşacak ve dünyanın en iyi kılıç ustası unvanını alacak. Solumda, Yüce Kesh İmparatorluğu'nun LiPe Köyü'nden Kakama bulunuyor."</p>

  <p class="block_7">&nbsp;</p>

  <p class="block_6">Kulakları sağır eden bir alkış koptu. Kakama, ilk turdan buraya kadar gelen ve imkânsız gibi görülen bir ihtimaldi. Ona tezahürat yapmak için hiçbir sebebi olmayanlar da sırf bu yüzden ona alkış tutuyordu.</p>

  <p class="block_7">&nbsp;</p>

  <p class="block_6">"Sağımdaysa, Adalar Krallığı'ndan Morgan Nehri ve Çankalesi Toprak Beyi, Gümüşnehir Baroneti Talwin Hawkins bulunuyor.'' İki adama, zemindeki başlama pozisyonlarını gösteren noktalara gelmelerini işaret etti. Ardından, "Beyim, efendi Kakama, bu ilk kan usulü bir müsabakadır. Üstadların talimatlarına uyun ve sürekli kendinizi koruyun. İşaretimle birlikte... Başlayın!" dedi.</p>

  <p class="block_7">&nbsp;</p>

  <p class="block_6">Tal, Kakama'nın tek bir adım geri gittiğini, sol elini avucu dışa dönük bir şekilde uzatırken kılıcını sağ eliyle kaldırdığını gördü. Sonra birden dönerek öne doğru bir adım attı. Nakor'un ona defalarca gösterdiği uçan tekmelere benziyordu. Sol eli sağ eliyle buluştu ve Tal'in kafasını hedef alan kılıcı, inanılmaz bir hızla yay çizerek döndü.</p>

  <p class="block_7">&nbsp;</p>

  <p class="block_6">Tal turnuvada daha önce hiç görülmemiş, fakat birahane kavgalarında sıklıkla rastlanılan bir hareket yaparak eğildi ve yuvarlandı. İzleyenler arasından pek çok kişi onu yuhalayarak güldü, fakat pek çoğu alkışladı, zira Keshli'nin Tal'in kafasını vücudundan ayırmaya çalıştığı aşikardı.</p>

  <p class="block_7">&nbsp;</p>

  <p class="block_6">"Kakama!" diye bağırdı Saray Üstadı. "Yalnızca ilk kan damlası!"</p>

  <p class="block_7">&nbsp;</p>

  <p class="block_6">Keshli bu talimata uymaksızın üç kısa adım attı ve Tal'e doğru koşarken hamlesini yaptı. Tal geri çekilmedi, fakat öne doğru atılarak kılıcını en ağır darbeyi indirebilecek biçimde hızla savurdu. İki kılıç çarpışırken kalabalık ağzı açık onları izliyordu, çünkü içlerinden anlayışı en kıt olanlar bile bunun bir gösteri müsabakası olmadığını, aslında birbirlerini öldürmeye çalışan iki adamı izlediklerini anlamıştı.</p>

  <p class="block_7">&nbsp;</p>

  <p class="block_6">"Durun!" diye emretti kıdemli hakem, fakat iki adam da dinlemedi. Kakama bir kez daha döndü ve verilen talimatı uygulayıp durmuş olsa Tal'in ölmesine sebep olacak dengeli bir hamle yaptı. "Pasko, kama!" diye bağırdı Tal.</p>

  <p class="block_7">&nbsp;</p>

  <p class="block_6">Pasko kemerinden kamasını çıkardı. Kakama yeniden saldırırken Tal geri sıçradı ve Pasko kamasını ona fırlattı. Tal sol eliyle kamayı kaptı ve Kakama ona saldırırken geri kaçtı. Keshli'nin kullandığı dövüş biçimi Tal'e yabancıydı, fakat rakibinin kılıcını durdurmak ya da savunmasını indirirse yakından kullanmakta faydalanabileceği sol elindeki düello kamasının müsabakayı yeniden bir dengeye kavuşturacağını umuyordu.</p>

  <p class="block_7">&nbsp;</p>

  <p class="block_6">Üstadlar balkon tarafına seslenerek, artık açıkça kuralların dışına taşan müsabakayı durdurmak için birilerini çağırıyorlardı. Kimse öne çıkmadı. Adadaki en ölümcül iki dövüşçüyü ayırmaya çalışma fikri kimseye cazip gelmemişti.</p>

  <p class="block_7">&nbsp;</p>

  <p class="block_6">Tal birilerinin arbalet istediğini duydu, fakat bunu duyduğundan emin olmak için kullanması gereken dikkati boşa harcamak istemedi. Kakama bir kez daha şiddetle ona doğru geliyordu ve bu sefer Tal'in kaçabileceği bir alan da kalmamıştı.</p>

  <p class="block_7">&nbsp;</p>

  <p class="block_6">Kama sayesinde hayatını güçlükle kurtarmıştı, çünkü Kakama'nın Tal'in başının üstünden yaptığı hamle, bileğini birden bükmesiyle boynunu hedef alan bir yan vuruşa dönüşmüştü. Tal içgüdüsel olarak elini kaldırınca, kılıcı hamleyi karşılayabilecek şekilde tutabildi. Bu ona bir fırsat sağladı ve kendi kılıcıyla saldırarak Keshli'yi omzundan vurdu.</p>

  <p class="block_7">&nbsp;</p>

  <p class="block_6">Üstad, "İlk kan!" diye bağırdı, fakat Kakama hakemi duymazdan gelerek avına saldırmaya devam etti. Tal aralarında mesafe olmasını sağlamak istiyor gibi geri çıktı. Ardından her iki ayağını da sıkıca yere bastı ve kamayı aşağıdan, olabildiğince sert bir biçimde Kakama'nın karnına doğru savurdu.</p>

  <p class="block_7">&nbsp;</p>

  <p class="block_6">Keshli iki elini de kullanıp kılıcını aşağı döndürdü ve darbeyi engelledi, fakat o bununla uğraşırken Tal kılıcını hızla indirdi. Kakama ikinci vuruşu önlemeye çalışmak için kılıcını kaldırmaya teşebbüs ederken Tal çoktan savunmayı delmişti ve kılıcıyla Keshli'nin boynuna derin bir kesik atmıştı.</p>

  <p class="block_7">&nbsp;</p>

  <p class="block_6">Tal, ölmekte olan adamın yapabileceği bir karşı darbeyi riske etmemek için geri çekilmedi. Bunun yerine ona iyice yaklaşarak elinden geldiğince hızla vurmaya başladı. Arkaya savrulan Keshli'nin kılıcı gevşeyen parmaklarının arasından kaydı. Boynundaki derin yaradan kan fışkırıyordu. Tal can çekişen adamın yanında diz çöktü ve gözlerinin içine baktı. "Seni kim yolladı?" diye sordu, fakat Keshli hiçbir şey söylemedi.</p>

  <p class="block_7">&nbsp;</p>

  <p class="block_6">Pasko Tal'in yanına geldiği sırada, salona ölüm sessizliği çökmüştü. Kimse bu zaferi alkışlamaya hazır gibi görünmüyordu, çünkü bunun sporla en ufak bir ilgisi olmadığı aşikardı.</p>

  <p class="block_7">&nbsp;</p>

  <p class="block_6">Hakem ortaya geldi ve "Nefsi müdafaa yaptığınız açık olduğu için Toprak Beyi Talwin, durmanız emredildiği halde durmamanıza rağmen turnuvadan elenmeyeceksiniz," dedi.</p>

  <p class="block_7">&nbsp;</p>

  <p class="block_6">Tal başını kaldırıp ona baktı ve acı bir gülüşle, "Bu gece Kral'ın partisini mahvedemeyiz," dedi.</p>

  <p class="block_7">&nbsp;</p>

  <p class="block_6">Hakem Tal'e baktı, fakat yanıt vermedi. En sonunda, "Günbatımıyla sarayda olun Toprak Beyi Talwin," dedi.</p>

  <p class="block_7">&nbsp;</p>

  <p class="block_6">İnsanlar, sanki birileri onlara ne olduğunu anlatmadan gitmek istemiyorlarmış gibi salondan çıkmadılar. Nihayet uşaklar gelip cesedi götürürken diğer hizmetkârlar da zemindeki kanı temizlediler.</p>

  <p class="block_7">&nbsp;</p>

  <p class="block_6">Tal, Pasko'ya döndü. "Sahiden de banyo yapmaya ihtiyacım var." "Bazı soruları da yanıtlandırmamız gerekiyor," dedi Pasko.</p>

  <p class="block_7">&nbsp;</p>

  <p class="block_6">Tal kafasını salladı. Pasko Tal'in omzuna pelerinini koydu ve kılıcını aldı. "Kimin ölmesini istediğimi biliyorum, fakat şimdi beni öldürmek isteyenleri düşünmek zorundayım." "Ve neden böyle bir şey yaptıklarını," diye ekledi Pasko soğukkanlılıkla.</p>

  <p class="block_14">&nbsp;</p>

  <p class="block_15"><img alt="C:\Users\UguR\AppData\Local\Microsoft\Windows\INetCache\Content.Word\Line.png" src="../Images/image.png" class="calibre5"/></p>

  <p class="block_19">&nbsp;</p>

  <p class="block_10" id="calibre_pb_21">&nbsp;</p>
</body>
</html>
