<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" lang="tr" xml:lang="tr">
<head>
  <title>01 - Gümüş Şahinin Pençesi - Gölgeler Meclisi Üçlemesi</title>
  <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
</head>

<body class="calibre">
  <p class="block_8">-2-</p>

  <p class="block_17">KENDRICK'IN YERİ</p>

  <p class="block_7">&nbsp;</p>

  <p class="block_6">Kieli'nin duyduğu acı, karanlığı yırtıyordu.</p>

  <p class="block_7">&nbsp;</p>

  <p class="block_6">Gözlerini açamasa da hayatta olduğunu biliyordu. Üzerinde birkaç elin dolaştığını hissetti ve sanki çok uzaktan bir sesin, "Bu hâlâ yaşıyor," diye mırıldandığını duydu.</p>

  <p class="block_7">&nbsp;</p>

  <p class="block_6">Bir başka ses, "Onu arabaya götürelim. Çok kan kaybetmiş," dedi.</p>

  <p class="block_7">&nbsp;</p>

  <p class="block_6">Kieli'nin zihninde bir yer, bunun Orosini dili değil, Ortak Dil olarak bilinen tüccarların dili olduğunu kavrıyordu. Üzerinde bir çift elin daha dolandığını hissetti. Onu taşırlarken inlemeye başladı ve bir kez daha bilincini yitirdi.</p>

  <p class="block_7">&nbsp;</p>

  <p class="block_6">Uyandığı anda Kieli vücudunda yine bir acının dolandığını hissetti. Gözlerini güçlükle açarak kafasını kaldırmaya çalıştı. Bu hareketiyle ayrı bir sızı hissetti ve midesi bulanmaya başladı, gerçi midesinde kusmasına sebep olacak tek lokma yoktu. İçinde dolaşan bu yakıcı ıstırap, yüksek sesle solumasına ve inlemesine sebep oluyordu.</p>

  <p class="block_7">&nbsp;</p>

  <p class="block_6">Bir türlü odaklanamadığından kendisini kimin nazikçe geriye itip, "Yatsana evlat. Yavaş nefes al," dediğini seçemiyordu.</p>

  <p class="block_7">&nbsp;</p>

  <p class="block_6">Kieli önünde bir sürü şekil görüyordu: gölgede kalan kafalar, gökyüzündeki şimşekler. Gözlerini kırparak görüşünü netleştirmeye çabaladı. "Al," dedi tepesindeki bir başka ses sukabağını dudaklarına dayarken.</p>

  <p class="block_7">&nbsp;</p>

  <p class="block_6">"Yavaş iç," dedi ilk ses. "Çok kan kaybettin. Hayatta kalabileceğini düşünmüyorduk."</p>

  <p class="block_7">&nbsp;</p>

  <p class="block_6">Yuttuğu ilk su damlasıyla Kieli'nin acıları geri döndü ve içtiğini geri çıkardı. "Yudumla o zaman," dedi ses.</p>

  <p class="block_7">&nbsp;</p>

  <p class="block_6">Söyleneni yaptı ve su boğazından geçti. Birden nasıl da susadığını anlamıştı. Kana kana su içmek istedi, fakat sukabağı dudaklarından çekilmişti. Geri almak için elini kaldırmaya teşebbüs etti, ancak kolu verdiği bu emri yerine getirmiyordu.</p>

  <p class="block_7">&nbsp;</p>

  <p class="block_6">"Yudumla dedim," diye yineledi ses. Sukabağı tekrar dudaklarına değdi ve yudumladığı soğuk su damla damla boğazından aktı. Az kalan gücünü de suyu midesinde tutmaya harcadı. Sonra gözlerini sukabağının kapağı üzerine doğrultup kendisine yardım eden kişiyi görmeye çalıştı. Görebildiği tek şey, tepesinde darmadağınık gri saçları olan belirsiz bir surattı. Ardından Kieli yine karanlığa gömüldü.</p>

  <p class="block_7">&nbsp;</p>

  <p class="block_6">Bir ara birkaç günlüğüne mola verdiler. Etrafında, bir ağıl ya da baraka olduğunu tahmin ettiği fakat ne olduğunu tam olarak söyleyemediği bir bina görüyordu. Bir süredir yağmur yağdığını da biliyordu, çünkü hava ıslak toprak ve ormandaki küf kokusuyla ağırlaşmıştı.</p>

  <p class="block_7">&nbsp;</p>

  <p class="block_6">Bundan sonra çeşitli görüntüler geldi geçti. Bir arabadaydı, bir gün öğleden sonra kısa bir süreliğine ormanda olduğunu hissetti. Ancak evinin yakınlarındaki bir ormanda değildi. Nasıl anladığını bilmiyordu -kendi ormanlarındaki azametli pelesenkler, sedirler ve titrek kavaklara benzemeyen ağaçlar görmüştü.- Meşeler, kara ağaçlar ve tanımadığı başka ağaçlar vardı. Sonra yine o sıkıntılı uykusuna döndü.</p>

  <p class="block_7">&nbsp;</p>

  <p class="block_6">Birkaç lokma yemeğin ağzına zorla verildiğini ve bunları yutarken boğazının sıkışıp göğsünün yandığını anımsıyordu. Ateşlenip düşler gördüğünü ve defalarca kan ter içinde, kalbi hızla çarparken uyandığını anımsıyordu. Babasının adını haykırışını anımsıyordu.</p>

  <p class="block_7">&nbsp;</p>

  <p class="block_6">Bir gece memleketinde annesi ve diğer kadınlarla beraber yuvarlak binada oturduğunu gördü düşünde. Onların sevgisiyle boğuluyordu sanki. Uyanarak sert zeminde hızla doğruldu; burnuna nemli toprak kokusu ve henüz söndürülen kamp ateşinin havayı delen duman kokusu geldi, her iki yanında birer adam yatıyordu. Tekrar yatarken buraya nasıl geldiğini düşündü. Sonra bir şeyler anımsamaya başladı ve köyüne yapılan saldırı aklına geldi. Aniden gözleri doldu; içindeki tüm umut ve neşenin öldüğünü hissederek ağladı.</p>

  <p class="block_7">&nbsp;</p>

  <p class="block_6">Yolculuk yaparak geçirdiği günleri saymamıştı. Kendisiyle ilgilenen iki adam olduğunu biliyordu, fakat isimlerini söyleyip söylemediklerini hatırlayamıyordu. Ona soru sorduklarını ve kendisinin yanıt verdiğini de biliyordu, ama konuşmalarının konusu kesinlikle aklında değildi.</p>

  <p class="block_7">&nbsp;</p>

  <p class="block_6">Derken bir sabah her şey berraklaştı.</p>

  <p class="block_7">&nbsp;</p>

  <p class="block_6">Kieli gözlerini açtığında, her ne kadar bitkin olsa da etrafındaki şeyleri algılayabildiğini fark etti. Her iki tarafında da kapılar olan büyük bir ağıldaydı. Yakınlardaki bir ahırda atların yemek yediğini duyabiliyordu. İki kat battaniyeyle örtülü bir saman istifinin üzerinde yatıyordu ve kendi üzerinde de iki battaniye vardı. İçinde kömür yanan, dövülmüş demirden, dikdörtgen, küçük kamp ocağından yükselen dumanla hava bulutlanmıştı. Otla dolu bir ağıl, açıkla yanan ateşten yalnızca biraz daha az tehlikeliydi. Kieli dirseklerinden destek alarak doğruldu ve etrafına baktı. Duman gözlerini biraz yakıyordu, fakat dumanın çoğu samanlıktaki açık kapıdan dışarı çıkıyordu. Etraf sessiz olduğundan Kieli yağmur yağmadığı sonucuna vardı.</p>

  <p class="block_7">&nbsp;</p>

  <p class="block_6">Vücudu ağrıyordu, her yanı tutulmuştu, fakat yaptığı yavaş hareketler önceden olduğu gibi canını yakmıyordu.</p>

  <p class="block_7">&nbsp;</p>

  <p class="block_6">Ahşap taburenin üzerinde oturan bir adam, koyu renk gözleriyle onu süzüyordu. Adamın saçlarının büyük kısmı grileşmişti. Sarkık bıyığı, yoğunlaşmaya çalışıyormuş gibi sıkıca kapadığı ağzının iki kenarından uzanıyordu. Alnının büyük bölümünü sık kakülleri kaplıyordu ve saçları da omuzlarına düşüyordu.</p>

  <p class="block_7">&nbsp;</p>

  <p class="block_6">Gözlerinin kenarında biriken yaşları silen Kieli, "Ben neredeyim?" diye sordu.</p>

  <p class="block_7">&nbsp;</p>

  <p class="block_6">Adam merakla ona bakıyordu. "Aramıza geri mi döndün?" dedi herhangi bir yanıt beklemeksizin. Bir an durdu. "Robert!" diye bağırdı ağılın kapısına doğru.</p>

  <p class="block_7">&nbsp;</p>

  <p class="block_6">Az sonra kapı hızla açıldı ve bir başka adam içeri girip Kieli'nin yanına oturdu.</p>

  <p class="block_7">&nbsp;</p>

  <p class="block_6">Saçları tamamen grileşmiş bu adam daha da yaşlıydı, fakat gözleri çok kudretliydi ve bakışlarını gencin üzerinde sabitledi. "Eh, Pençe, kendini nasıl hissediyorsun?" diye sordu nazikçe. "Pençe mi?"</p>

  <p class="block_7">&nbsp;</p>

  <p class="block_6">"İsminin Gümüş Şahinin Pençesi olduğunu söylemiştin," diye hatırlattı yaşlı adam. Delikanlı gözlerini kırpıştırarak düşüncelerini toparlamaya, neden böyle bir şey söylemiş olabileceğini hatırlamaya çalıştı. Sonra görüsünü anımsayarak isimlendirme görüsünün gerçekleştiğini anladı. Zihninde uzaktan gelen bir ses yankılanıyordu: Kalk ve halkın için bir pençe ol. "Neler hatırlıyorsun?" "Savaşı hatırlıyorum..." Karnında karanlık bir yarık oluşmuş gibiydi, gözlerinin dolduğunu hissetti.</p>

  <p class="block_7">&nbsp;</p>

  <p class="block_6">Hüznünü bir kenara iterek, "Herkes öldü, değil mi?" diye sordu.</p>

  <p class="block_7">&nbsp;</p>

  <p class="block_6">"Evet," diye yanıtladı Robert isimli adam. "Savaş sonrası ile ilgili ne hatırlıyorsun?"</p>

  <p class="block_7">&nbsp;</p>

  <p class="block_6">"Bir araba..." Artık kendini 'Pençe' olarak düşünmek zorunda kalan Kieli bir anlığına gözlerini yumarak, "Beni oradan uzaklaşırdınız," dedi.</p>

  <p class="block_7">&nbsp;</p>

  <p class="block_6">"Doğru," dedi Robert. "Yaraların yüzünden seni orada bırakıp ölmene izin veremezdik." Sonra da nazikçe, "Hem, sen ve savaş hakkında bildiğimiz bazı şeyler var," diye ekledi. "Nedir?" diye sordu Pençe. "Bu biraz daha bekleyebilir." "Ben neredeyim?" diye tekrarladı Pençe. "Kendrick Çiftlikleri'ndeki ağıldasın."</p>

  <p class="block_7">&nbsp;</p>

  <p class="block_6">Pençe anımsamaya çalıştı. Bu ismi daha evvel de duymuştu, fakat herhangi bir ayrıntı anımsayamıyordu. "Neden buradayım?"</p>

  <p class="block_7">&nbsp;</p>

  <p class="block_6">Uzun bıyıklı adam kahkaha attı. "Çünkü o zavallı leşini biz bulduk ve biz buraya bağlıyız." "Ayrıca," diye devam etti Robert, "burası dinlenip iyileşmek için çok iyi bir yer." Ayağa kalkıp ondan uzaklaşırken alçak tavana kafasını çarpmamak için eğildi. "Burası bir korucunun senelerdir kullanılmamış kulübesi. Kendrick, ağılını ücret almadan kullanmamıza izin verdi. Hanında daha sıcak odaları, daha temiz çarşafları ve daha iyi yemekleri var... " "Fakat aynı zamanda orada daha çok göz ve kulak var," dedi ilk adam. Robert ona bir bakış atarak kafasını yavaşça salladı.</p>

  <p class="block_7">&nbsp;</p>

  <p class="block_6">İlk adam, "Erkek ismine sahipsin, ama yüzünde hiç dövme göremiyorum," dedi. "Savaş, isimlendirme günümde çıktı," diye yanıt verdi Pençe bitkinlikle.</p>

  <p class="block_7">&nbsp;</p>

  <p class="block_6">Robert ismindeki ikinci adam arkadaşına baktı ve sonra dikkatini tekrar delikanlıya yöneltti.</p>

  <p class="block_7">&nbsp;</p>

  <p class="block_6">"Bunlar yaşanalı iki haftadan çok oluyor evlat. Pasko seni köyünde bulduğundan beri bizimle seyahat ediyorsun."</p>

  <p class="block_7">&nbsp;</p>

  <p class="block_6">"Hayatta kalan başkaları da var mı?" diye sordu Pençe, sesi boğuklaşmıştı.</p>

  <p class="block_7">&nbsp;</p>

  <p class="block_6">Robert delikanlının yanına döndü, dizleri üzerine çöktü ve elini nazikçe onun omuzları üzerine koyarak, "Öldüler.</p>

  <p class="block_7">&nbsp;</p>

  <p class="block_6">Hepsi," dedi. Pasko, "Alçak herifler mükemmel çalışmışlar. Haklarını vermek gerek," dedi. "Kim onlar?" diye sordu Pençe.</p>

  <p class="block_7">&nbsp;</p>

  <p class="block_6">Robert eliyle onu nazikçe ittirerek ottan yatağına yatırdı. "Dinlen. Pasko birazdan sıcak çorba hazırlar sana. Ölümle pençeleştin. Çok uzun süre hayatta kalabileceğini düşünmemiştik. Birkaç damla su ve soğuk et suyuyla besledik seni. Artık gücünü toplamanın vakti geldi." Duraksadı. "Konuşacak pek çok şey var, fakat daha zaman var. Önümüzde çok zaman var Gümüş Şahinin Pençesi."</p>

  <p class="block_7">&nbsp;</p>

  <p class="block_6">Pençe dinlenmek değil, yanıt istiyordu. Ancak bitkin düşen vücudu ona ihanet edince yerine yattı ve uykuya daldı.</p>

  <p class="block_7">&nbsp;</p>

  <p class="block_6">Büyük bir açlıkla uyandığında kuşlar cıvıldıyordu. Pasko büyük bir toprak kupada çorba getirdi ve yavaşça içmesini tembihledi. Diğer adam, Robert, etrafta görünmüyordu. Sıcak çorbayla ağzını ıslattıktan sonra, "Burası neresi?" diye sordu Pençe.</p>

  <p class="block_7">&nbsp;</p>

  <p class="block_6">"Kendrick'in yeri mi? Burası bir... han. Latagore ormanlarının içinde saklı olan bir han." "Neden?" "Ne neden? Neden buradayız diye mi soruyorsun, yoksa neden hayatta olduğunu mu?" "Galiba her ikisini de," dedi Pençe.</p>

  <p class="block_7">&nbsp;</p>

  <p class="block_6">"Önce ikincisini yanıtlayalım," dedi Pasko minik tabureye oturup kendi çorba kupasını kaldırırken. "Seni, gençliğimden, Uzak Loren taraflarındaki Dungarren Dükü'nün hizmetinde bir asker olarak çalıştığım zamanlardan bu yana şahit olmadığım kadar büyük bir kıyımın ortasında bulduk. Seni de diğerleri gibi ölü zannedip gidiyorduk ki, inlemelerini duydum. Yani, aslına bakılırsa inleme değil de, daha çok yüksek sesli bir iç çekiş gibiydi. Kader sayesinde hayattasın. Üzerinde o kadar çok kan ve göğsünde öyle büyük bir yara vardı ki, en başta ikimiz de seni ölü sandık. Neyse, nefes alıyordun ya, efendim de seni hemen almamızı söyledi. Çok merhametlidir kendisi, söylemem gerek."</p>

  <p class="block_7">&nbsp;</p>

  <p class="block_6">"Ona teşekkür etmeliyim," dedi Pençe; her ne kadar tüm ailesi yok olurken kendisi hayatta kalabildiği için bedbaht olduğundan teşekkür etmek istemese de.</p>

  <p class="block_7">&nbsp;</p>

  <p class="block_6">"Zannederim bunun karşılığını ödemen için bir yol bulur," dedi Pasko. Ayağa kalktı. "Ayaklarını açmak ister misin?"</p>

  <p class="block_7">&nbsp;</p>

  <p class="block_6">Pençe kafasını salladı. Ayağa kalkmaya başladığında başının döndüğünü, vücudunun da ağrıdığını hissetti. Hiç kuvveti yoktu.</p>

  <p class="block_7">&nbsp;</p>

  <p class="block_6">"Yavaş evlat," dedi Pasko, Pençe'ye yardım için hızla yanına gelirken. "Bir günlük kediden bile daha güçsüzsün. Eski sağlığına kavuşana kadar daha çok dinlenmen ve yemen gerekecek, fakat şimdilik biraz dolanmak iyi gelir." Pasko ağılın kapısına kadar Pençe'ye eşlik etti ve dışarı çıktılar. Soğuk bir sabahtı ve Pençe aşağı vadilerde olduklarını tahmin edebiliyordu. Hava, kendi memleketindeki çayırlardan daha farklı kokuyor, daha farklı hissettiriyordu. Pençe bacakları titrediğinden küçük adımlar atmak durumunda kalıyordu. Pasko durdu ve delikanlının etrafı gözlemesine izin verdi.</p>

  <p class="block_7">&nbsp;</p>

  <p class="block_6">Taştan, yüksek bir duvarla çevrili büyük bir ahır avlusundaydılar. Pençe, tasarımından ötürü yapının bir istihkam olduğunu hemen anladı, çünkü taştan basamaklar, han olduğunu düşündüğü büyük binadan az ötede, farklı noktalarda yükselen duvarların ucuna dek uzanıyordu. Duvarın tepesinde mazgal ve mazgal siperleri, bir de araziyi savunurlarken ancak iki adamın yan yana geçebileceği kadar geniş bir yol vardı.</p>

  <p class="block_7">&nbsp;</p>

  <p class="block_6">Han, Pençe'nin gördüğü en büyük yapıydı; yuvarlak bina ve uzun bina onun yanında ufacık kalırdı. Üç katlıydı ve çatısı saman ya da ahşapla değil taştan kiremitlerle kaplıydı. Beyaz boyalıydı ve kapılarla pencerelerin etrafında ahşap çerçeveler vardı. Panjur ve kapılar yeşildi. Binanın üzerindeki pek çok bacadan gri dumanlar tütüyordu.</p>

  <p class="block_7">&nbsp;</p>

  <p class="block_6">Ahırın yanında bir araba duruyordu, Pençe bunun kendisini buralara getiren araç olduğunu düşündü. Az ilerideki ağaçların tepelerini görebiliyordu, bu yüzden hanın etrafındaki ağaçların kesilmiş olduğu kanaatine vardı.</p>

  <p class="block_7">&nbsp;</p>

  <p class="block_6">"Ne görüyorsun?" diye sordu Pasko beklenmedik bir şekilde. Pençe kendisini dikkatlice inceleyen adama baktı. Konuşmaya başladı, fakat büyükbabasının görünenin de arkasına bakması gerektiğini söylediğini anımsayınca sustu ve Pasko'ya işaret ederek kendini yakındaki basamaklara götürmesi için yardım istedi. Duvarın tepesine varana dek basamaklardan çıktı. Artık en yukarıdan bakabiliyordu.</p>

  <p class="block_7">&nbsp;</p>

  <p class="block_6">Han doğal bir açıklığın tam ortasındaydı, fakat etraftaki ağaç kökleri, bölgenin seneler önce genişletildiğini gösteriyordu. Kökler çimen ve dikenlerle kaplıydı, fakat ormana doğru giden yol teiniz tutulmuştu. "Ne görüyorsun?" diye tekrarladı Pasko.</p>

  <p class="block_7">&nbsp;</p>

  <p class="block_6">Pençe yine yanıt vermedi ve bu kez hana doğru yürümeye başladı. İlerledikçe, Kendrick'in Yeri olarak bilinen hanın yerleşim planı zihninde canlandı. Duraksadı. Ortak Dil'i köydeki diğer gençler kadar akıcı konuşabiliyordu, fakat şimdiye dek bu dili nadiren kullanmıştı; o da yalnızca tüccarlar geldiğinde... Köyünü düşününce o soğuk ümitsizlik yeniden döndü. Acısını bastırarak söylemek istediği kelimeleri düşündü. Nihayet, "Burası bir han değil, kale," dedi.</p>

  <p class="block_7">&nbsp;</p>

  <p class="block_6">Pasko sırıttı. "Aslında her ikisi de. Kendrick bazı komşularından pek hazzetmez de."</p>

  <p class="block_7">&nbsp;</p>

  <p class="block_6">Pençe kafasını salladı. Duvarlar dayanıklıydı ve üzerindeki okçuların rahat nişan alabilmeleri için dört bir yanında yeterli boşluklar açılmıştı. Ormandan gelen yol, hana ulaşmadan aniden kesiliyor ve binanın öbür tarafında olduğunu hesap ettiği kapıların etrafından dolanıyordu. Hiçbir mancınık ya da yanan araba, bu kapıları yıkıp içeri girmek için kolayca kullanılamazdı.</p>

  <p class="block_7">&nbsp;</p>

  <p class="block_6">Binanın yerleşimine baktı. Üst pencerelerdeki okçular, diğerlerini destekleyebilmek için ikinci bir savunma grubu oluşturuyordu. Bakışlarını kapılara çevirdiğinde orada da ağır demir parmaklıkların olduğunu gördü. İçeriden kapatılmış olabileceklerini düşündü. Bunları indirmek için büyük baltalı iri adamlar gerekirdi. Yukarı baktığında her kapının üzerinde nişan delikleri olduğunu gördü.</p>

  <p class="block_7">&nbsp;</p>

  <p class="block_6">Kapının önündekilere bu delikten kızgın yağ ya da su dökülebilir, ok atılabilirdi.</p>

  <p class="block_7">&nbsp;</p>

  <p class="block_6">En sonunda, "Zorlu komşuları olmalı," dedi. Pasko kıkırdadı. "Öyle."</p>

  <p class="block_7">&nbsp;</p>

  <p class="block_6">Siper üzerinde durmuş, hana bakıyorlarken bir kapı açıldı ve elinde büyük bir kovayla genç bir kız çıkageldi.</p>

  <p class="block_7">&nbsp;</p>

  <p class="block_6">Yukarı bakıp ikiliyi görünce el salladı. "Merhaba Pasko!" "Merhaba Lela!"</p>

  <p class="block_7">&nbsp;</p>

  <p class="block_6">"Yanındaki kim?" diye sordu kız neşeyle. Pençe'den birkaç yaş büyük görünüyordu, fakat halkı arasında tanıdığı tüm kızların aksine koyu tenliydi. Cildi buğday rengine kaçıyordu ve saçları gece karasıydı.</p>

  <p class="block_7">&nbsp;</p>

  <p class="block_6">İri kahverengi gözleri gülerken parlıyordu.</p>

  <p class="block_7">&nbsp;</p>

  <p class="block_6">"Yoldan aldığımız bir çocuk. Onu rahat bırak. Zaten yeterince hayranın var."</p>

  <p class="block_7">&nbsp;</p>

  <p class="block_6">"Asla yeterli gelmiyor!" diye seslendi kız neşeyle. Bir adım atıp kovasıyla birlikte kendi etrafında döndü, sonra da yoluna devam etti. "Su getirmek için biraz yardıma ihtiyacım olabilir," dedi işveli bir gülümsemeyle.</p>

  <p class="block_7">&nbsp;</p>

  <p class="block_6">"Sağlıklı kızsın sen, bu çocuksa yaralı." Pasko duraksadı ve sonra, "Lars ve Gibbs nerede?" diye sordu.</p>

  <p class="block_7">&nbsp;</p>

  <p class="block_6">"Kendrick onları attı," dedi Lela ve ahırın diğer tarafından geçip gözden kayboldu. Kız görüş alanından çıktıktan sonra Pençe bir müddet için sessiz kaldı ve ardından, "Ben ne yapacağım?" diye sordu. İçinde derin bir ümitsizlik, iradesizlik ve hayatında daha evvel hiç bilmediği bir isteksizlik olduğunu hissediyordu. Ailesi olmadan... Köyüne dair anıları gözlerini yaşarttı. Orosini halkı, eğlence zamanlarında kendilerini büyük kutlamalara, hüzün zamanlarındaysa gözyaşına boğabilecek kadar duygusaldı. Fakat yabancıların yanında vakur dururlardı. Yine de bunların hepsi Pençe'ye anlamsız geldi ve gözyaşlarının akmasına izin verdi.</p>

  <p class="block_7">&nbsp;</p>

  <p class="block_6">Pasko gözyaşlarına aldırmadan, "Robert döndüğünde bunu ona sorarsın. Ben yalnızca bana söyleneni yaparım. Ona hayatını borçlusun ve bu borcu ödemen gerekir. Şimdi biraz daha gezdirelim de seni, sonra yine dinlenmeye çekilirsin," dedi.</p>

  <p class="block_7">&nbsp;</p>

  <p class="block_6">Pençe buraları keşfetme, hanın içine girip büyüklüğünden dolayı çok sayıda olduğuna inandığı harikalarını görme arzusuyla yanıyordu. Fakat Pasko onu ağıla geri götürdü, saman yatağına vardığında Pençe öyle yorulmuştu ki, döndüklerine sevindi. Vücudundaki yaralar ağrıyor ve batıyordu. Bu küçücük yürüyüşün bile yara dokusunu zedelediğini, iyileşmek için zamana ihtiyacı olduğunu biliyordu. Bekleyen Ayı'nın bir yabandomuzu tarafından tepelenişini anımsadı. Bacakları kendine gelene kadar neredeyse yarım sene topallamıştı.</p>

  <p class="block_7">&nbsp;</p>

  <p class="block_6">Pasko arabadan getirdiği birkaç parça eşyayla ahırda oyalanırken, Pençe saman yatağına uzanıp gözlerini yumdu. Yaklaşık yarım saat önce uyandığında bir endişe duymuş olmasına rağmen yeniden uykuya daldı.</p>

  <p class="block_7">&nbsp;</p>

  <p class="block_6">Mizacı gereği sabırlı biri olan Pençe günlerini Pasko'yu sorulara boğarak geçirmedi. Hizmetkârın, huyu gereği sessiz, görevi gereği ketum olduğu aşikârdı. Pençe etrafı ancak kendi gözlem yeteneğiyle keşfedebilirdi.</p>

  <p class="block_7">&nbsp;</p>

  <p class="block_6">Halkının yıkımıyla hissettiği acı hep aklındaydı. Bir hafta boyunca her gece bunun için gözyaşı dökmüş, fakat günler geçtikçe bu acısını bir kenara koyup öfkeyle kucaklaşmaya başlamıştı. Halkının yok oluşundan sorumlu insanların dışarıda bir yerlerde dolandığını biliyordu. En nihayetinde onları yakalayacak ve cezalarını kesecekti; Orosini geleneği böyleydi. Fakat genç bir erkeğin tek başına tam anlamıyla öç almak için çok az şansı olabileceğini anlayacak kadar da gerçekçiydi. Güç, kabiliyet, silah bilgisi ve daha pek çok şey kazanmalıydı.</p>

  <p class="block_7">&nbsp;</p>

  <p class="block_6">Atalarının ona yol göstereceğini biliyordu. Gümüş Şahin onun sembolüydü: Bir vakitler Kielianapuna olarak bilinen çocuk, halkının pençesi olacaktı.</p>

  <p class="block_7">&nbsp;</p>

  <p class="block_6">Günleri tekdüze bir hal almıştı. Her sabah uyanıp bir şeyler yiyordu. Pasko'yla, ilk başta büyük hanı çevreleyen ağılda, sonra da yakınlardaki koruda yürüyordu. Gücü yerine geldikçe Pasko'ya su çekmek, ağaç kesmek ve atların yularlarını, dizginlerini, koşum kayışlarını tamir etmek gibi günlük işlerde yardım etmeye başladı. Zeki bir delikanlıydı ve bir şeyi öğrenmesi için bir ya da iki defa anlatılması yeterli oluyordu.</p>

  <p class="block_7">&nbsp;</p>

  <p class="block_6">Mükemmeli yakalamak için azimle çalışıyordu.</p>

  <p class="block_7">&nbsp;</p>

  <p class="block_6">Ara sıra, Pençe hanın içinde koştururken, Robert'ı genellikle üç adam eşliğinde görüyordu. Pasko'ya bunların kim olduğunu sormuyordu, fakat tiplerini zihnine kazımıştı. İlk adamın Kendrick olduğunu düşünüyordu. Gri saçları, yüzünü kaplayan sakal ve bıyıkları olan uzun boylu bu adam handa kendi malıymış gibi dolanıyordu. Üzerinde şık bir tunik, parmağında da koyu renk taşlı altın bir yüzük vardı, bunun dışında günlük kullanıma uygun pantolon ve çizmeler giyiyordu. Hizmetkârlara, Lela ve ondan biraz daha genç olan Lars ve Gibbs'e emir vermek için sık sık duruyordu. Seyyahlar hana geldiğinde Lars ve Gibbs sürekli ağıla uğrardı, çünkü onlar atların bakımıyla ilgileniyordu.</p>

  <p class="block_7">&nbsp;</p>

  <p class="block_6">Pençe gördüğü ikinci adama 'Kar Tepesi' diyordu, çünkü saçları kar gibi beyazdı, ama buna rağmen yaşı otuzdan fazla görünmüyordu. Ne Kendrick ne de Robert kadar uzun boyluydu, fakat her nasılsa ikisini de hakir görüyor gibiydi. Pençe, onun kendisini bir kabile reisi ya da şaman gibi gösterdiğini düşünüyor ve etrafında bir kudret halesi olduğuna inanıyordu. Gözleri soluk maviydi, yüzüyse güneş gibi. Eteklerine ve kollarına karışık desenler işlenmiş koyu gri bir cüppe ve iyi yapım çizmeler giyiyordu. Bazen ahşap bir asa taşıyor, bazen de cüppesinin rengine uygun geniş kenarlı bir şapka takıyordu.</p>

  <p class="block_7">&nbsp;</p>

  <p class="block_6">Sonuncu adam biraz ikinci adama benziyordu, sanki akrabaydılar, fakat saçları Pençe'ninki gibi koyu kahveydi. Gözleri de koyu kahveydi ve davranışları, hareketleri, onun bir savaşçı ya da avcı olduğunu düşündürüyordu. Pençe bu adama zihninde 'Bıçak' adını vermişti, çünkü sol eli, Pençe'nin hiç görmediği kadar ince olan kılıcının kabzasından bir an olsun ayrılmıyordu. Dizlerine kadar uzanan çizmelerinin içine soktuğu mavi bir pantolon, üzerine ise bağcıklı bir yelek ve koyu gri bir gömlek giyiyordu. Ayrıca sürekli Kar Tepesi'nin geniş kenarlı şapkasının siyahını takıyordu. Bir keresinde Pençe onun gündoğumunda elinde bir yayla handan çıktığını görmüştü, aynı gece adam omzunda ölü bir geyikle dönmüştü. Pençe birden ona hayranlık duyduğunu hissetmişti; Orosini halkı arasında avcılık büyük bir beceri olarak görülürdü.</p>

  <p class="block_7">&nbsp;</p>

  <p class="block_6">Robert, Pasko ve Pençe'ye zaten oranın bir parçasıymışlar gibi muamele ediliyordu. Yalnızca Lela arada bir durup Pasko ya da Pençe'ye selam veriyor veya kafasını, elini sallıyordu. Tıknaz, kızıl kafalı bir delikanlı olan Lars ile yaşça ondan biraz daha büyük ve zayıf biri olan Gibbs arada bir onlarla konuşur, birkaç tane çivi ya da ilgilenilen atın tutulması için yardım isterlerdi. Fakat her ikisi de normal bir sohbetten kaçınıyordu. Pençe çoğu zaman kendisi ve Pasko'nun, handakilerin zihinlerinde bile yer almadıklarını düşünüyordu.</p>

  <p class="block_7">&nbsp;</p>

  <p class="block_6">Aradan tam bir ay geçtikten sonra, Pençe bir sabah uyandığında Robert ve Pasko'nun derin bir konuşmaya dalmış olduklarını gördü.</p>

  <p class="block_7">&nbsp;</p>

  <p class="block_6">Genç adam sessizce kalktı, üzerini giydi ve kendini belli etti.</p>

  <p class="block_7">&nbsp;</p>

  <p class="block_6">"Ah, genç Pençe," dedi Robert gülümseyerek. "Pasko bana iyice kendine geldiğini söylüyor." Pençe kafasını sallayarak, "Yaralarım iyileşti ve vücudumun tutukluğu geçti," dedi.</p>

  <p class="block_7">&nbsp;</p>

  <p class="block_6">"Avlanacak kadar iyi misin?"</p>

  <p class="block_7">&nbsp;</p>

  <p class="block_6">"Evet," diye yanıtladı Pençe hiç tereddüt etmeden. "Güzel. Benimle gel."</p>

  <p class="block_7">&nbsp;</p>

  <p class="block_6">Ağıldan çıktı ve Pençe de ona ayak uydurdu. Hana doğru yürürlerken, "Efendim, size borçluyum, öyle değil mi?" diye sordu Pençe.</p>

  <p class="block_7">&nbsp;</p>

  <p class="block_6">"Doğrudur," diye yanıtladı Robert. "Bu borçtan nasıl kurtulacağım?" Robert durdu. "Senin hayatını kurtardım, değil mi?" "Öyle," diye yanıtladı delikanlı.</p>

  <p class="block_7">&nbsp;</p>

  <p class="block_6">"Sizin halkınızı yanlış tanımıyorsam, âdetlerinize göre bu bana bir hayat borçlu olduğun anlamına geliyor, değil mi?"</p>

  <p class="block_7">&nbsp;</p>

  <p class="block_6">"Evet," dedi Pençe sakince. Hayat borcu, doğrudan veya dolaylı olarak senelerce hizmeti gerektiren karmaşık bir kavramdı. Orosinili biri bir başkasının hayatını kurtardığında, kurtarılan kişi diğerinin emrinde görülürdü. O ailenin bir üyesi olurdu, fakat bunun ayrıcalıklarından faydalanamazdı. Kendi ailesi aç olsa bile, kurtarıcısının ailesinin yemek bulabilmesini sağlamak onun şeref sözüydü. Kendi mahsullerinden evvel kurtarıcısınınkileri toplamak zorundaydı. Yani her şekilde, kurtarılan diğerine borçlu olurdu. Robert da Pençe'ye, kendisi onu hizmetinden azat ettiğini söylediği vakit gelene dek onun efendisi olduğunu söylüyordu. "Bu ağır bir borç, değil mi?" "Evet," diye yanıtladı Pençe düz bir biçimde.</p>

  <p class="block_7">&nbsp;</p>

  <p class="block_6">Uzaktaki ağaçların yapraklarını hışırdatan rüzgâr yavaş yavaş eserken Robert düşüncelere dalmış gibi sessizdi. Sonra şöyle dedi: "Seni sınayacağım genç Pençe. Cesaretini ölçüp, yeterli misin bakacağım." "Ne için yeterli olacağım efendim?"</p>

  <p class="block_7">&nbsp;</p>

  <p class="block_6">"Pek çok şey için. Ve bunların yarısını bile sana birkaç yıl boyunca söylemeyeceğim. Şayet yetersiz kalırsan seni birkaç seneliğine Kendrick'in hizmetine vereceğim ki, Orosini tepelerinden başka bir dünyada da kendine bakabilmeyi öğrenesin. Çünkü oradaki hayatın artık sonsuza dek bitti." Pençe bu sözleri işittiğinde üzerine bir darbe inmiş gibi hissetti, fakat bakışları boştu. Robert'ın söylediği doğruydu. Başkaları da bir şekilde hayatta kalıp dağlara kaçmadıysa Orosini'den kalan tek erkek kendisiydi ve o dağlarda kimse tek başına yaşayamazdı.</p>

  <p class="block_7">&nbsp;</p>

  <p class="block_6">Pençe, "Peki ya yeterliysem?" dedi.</p>

  <p class="block_7">&nbsp;</p>

  <p class="block_6">"O zaman hiçbir Orosinilinin hayal bile edemeyeceği şeyler görür ve öğrenirsin genç dostum." Başka bir adam yaklaşırken arkasını döndü. Gelen Bıçak'tı ve hem sırtında hem de elinde bir uzun yay, belinde de içi ok dolu bir sadak vardı. "İşte geldi." Pençe'ye dönen Robert, "Eminim ki bu adamı daha evvel görmüşlüğün vardır, çünkü gözlem yapma işinde pek kabiliyetlisin, şimdilik bunu anladım. Pençe, bu Caleb. O ve kardeşi Magnus benim arkadaşlarımdan," dedi.</p>

  <p class="block_7">&nbsp;</p>

  <p class="block_6">Pençe, sessiz kalıp kendisini inceleyen adamı başıyla selamladı. Yakından bakınca Caleb'ın ilk düşündüğünden daha genç olduğunu fark etti -belki de ondan en fazla on yaş büyüktü- fakat kendisini ispatlamış bir savaşçı güveniyle dikiliyordu.</p>

  <p class="block_7">&nbsp;</p>

  <p class="block_6">Caleb bir yayı ve sadağı Pençe'ye uzattı, Pençe de sadak kemerini beline takıp yayı inceledi. Ok almayı öğrendiği yaydan daha uzundu ve çekiş gücünü denerken Caleb'ın gözlerinin onun her hareketini dikkatle izlediğini gördü. İpin bir ucunda aşınma vardı, fakat şimdilik sorun çıkartacak kadar önemli olduğunu düşünmüyordu. Yine de sormadan edemedi: "Fazladan ip var mı?" Caleb başını evet anlamında salladı.</p>

  <p class="block_7">&nbsp;</p>

  <p class="block_6">Pençe yayı sırtına aldı ve "Hadi ava çıkalım," dedi.</p>

  <p class="block_7">&nbsp;</p>

  <p class="block_6">Caleb öne geçti ve kısa süre sonra ormana giden yolu aşındırıyorlardı.</p>

  <p class="block_7">&nbsp;</p>

  <p class="block_6">Ağaçların arasından sessizce ilerliyorlardı. Caleb Pençe'ye daha tek kelime etmemişti. Ava çıkmalarından yarım saat sonra Caleb Pençe'yi yoldan çıkardı ve bir avın izini sürmeye başladılar. Pençe etrafına bakarak ihtiyaç olursa yola tekrar çıkabilmek için gerekli işaretleri zihninde tutmaya çalışıyordu.</p>

  <p class="block_7">&nbsp;</p>

  <p class="block_6">Caleb, tam olarak iyileşmiş olsa Pençe'nin rahatlıkla takip edebileceği düzenli bir hızla önden gidiyordu. Fakat Pençe'nin yaraları onu bitkin düşürmüş ve bir saat geçtikten sonra zorlanmaya başlamıştı. Dinlenmek için izin istemeyi düşünüyordu ki, Caleb yavaşladı. Genelde kılıcının bulunduğu sol kalçasında deri bir su kabı duruyordu ve onu yerinden çıkarıp Pençe'ye uzattı. Pençe başını salladı ve boğazını, ağzını ıslatmaya yetecek kadar su içti. Biraz daha canlanınca kabı tekrar Caleb'a uzattı. Sessiz kalan adam, Pençe'ye tekrar içmek isteyip istemediğini soran bir harekette bulundu, fakat Pençe başını iki yana salladı. Etrafındaki yoğun koruya bakarak, su kaynaklarına akarsu, gölet ve dereler pek de uzak olmadıklarını tahmin ediyordu, fakat suyun çok daha zor bulunduğu dağlardan gelen biri olduğu için av sırasında suyu tedbirli içmek doğuştan gelen bir alışkanlıktı.</p>

  <p class="block_7">&nbsp;</p>

  <p class="block_6">Ava devam ettiler, fakat artık Caleb yavaş yürüyor, av izi için yeri inceliyordu. Birkaç dakika sonra bir çayıra girdiler ve Pençe durdu. Yaz güneşi ve bolca yağan yağmurlar sebebiyle soluk sarımsı yeşil rengini almış çimenler neredeyse beline kadar uzanıyordu, Pençe yayını çıkarıp Caleb'i omzundan dürttü. Sol elini kaldırdı, Calep'da onun gösterdiği yere baktı. Çayır içinde ilerlerken, çimenlerin ayrıldığını ve kimilerinin de kırılıp ezildiğini fark ettiler.</p>

  <p class="block_7">&nbsp;</p>

  <p class="block_6">Pençe dizleri üzerine çöküp iz aradı. Nemli toprağın üzerindeki çukurda aradığını buldu. Yavaşça, "Ayı," dedi. Uzanıp kırılmış çimen parçalarına baktı. Kırıldıkları noktalarda hâlâ nem vardı. "Yakınlarda," dedi.</p>

  <p class="block_7">&nbsp;</p>

  <p class="block_6">Caleb kalasını salladı. "Gözlerin iyiymiş," dedi sessizce.</p>

  <p class="block_7">&nbsp;</p>

  <p class="block_6">Çayırın neredeyse yarısını aşana dek ayının izlerini takip ettiler. Caleb elini kaldırdığında ikisi de durdu. Pençe duyuyordu. Uzaktan ayının çıkardığı hırıltılar ve donuk bir gümbürtü geliyordu. Minik bir dereye ulaşana dek sürünerek ilerlediler. Derenin yanında, ölü bir ağaç gövdesini durmadan sallayan ve etrafını nafile bir çabayla dolanan arıların kovanını aşağı indirmek için pençeleriyle darbeler indiren büyük bir kahverengi ayı vardı. Ayı kurumuş ağacı açtığında içindeki dolu kovan ortaya çıktı. Bu arada arılar da ayının kaim postunu sokmaya çalışıyor, aralarından biri hayvanın açıkta kalan tek yeri olan narin burnunu yakalamaya çabalıyordu. Derken ayı öfkeyle bağırdı, fakat az sonra yine bal alabilme uğraşına döndü.</p>

  <p class="block_7">&nbsp;</p>

  <p class="block_6">Pençe, Caleb'ı omzundan dürterek ayıya doğru ilerledi, fakat Caleb kafasını iki yana sallayarak geldikleri yöne doğru gitmeye başladı.</p>

  <p class="block_7">&nbsp;</p>

  <p class="block_6">Sessizlik içinde oradan uzaklaştılar ve az sonra Caleb hızlanarak yola döndü.</p>

  <p class="block_7">&nbsp;</p>

  <p class="block_6">Gece karanlığı çöktüğünde Caleb omzunda bir geyik, Pençe ise elinde ayaklarından bağlanmış iki yaban hindisiyle hana döndü.</p>

  <p class="block_7">&nbsp;</p>

  <p class="block_6">Robert kapıda bekliyordu. Oraya ulaştıklarında Gibbs göründü ve Pençe'nin elindeki hindileri aldı.</p>

  <p class="block_7">&nbsp;</p>

  <p class="block_6">Robert Caleb'a baktı. Caleb, "Çocuk avlanabiliyor," dedi.</p>

  <p class="block_7">&nbsp;</p>

  <p class="block_6">Robert'ın yüzünü gözleyen Pençe, bir memnuniyet ifadesi yakaladı. Neler söylendiğinden emin değildi, fakat bunun ormanda ava çıkmaktan daha öte bir şey olduğunu biliyordu.</p>

  <p class="block_7">&nbsp;</p>

  <p class="block_6">Caleb, hanın içinde Gibbs'i mutfak kapısına doğru takip etti. Robert elini Pençe'nin omzuna koydu.</p>

  <p class="block_7">&nbsp;</p>

  <p class="block_6">"İşte, başlıyoruz."</p>

  <p class="block_14">&nbsp;</p>

  <p class="block_15"><img alt="C:\Users\UguR\AppData\Local\Microsoft\Windows\INetCache\Content.Word\Line.png" src="../Images/image.png" class="calibre5"/></p>

  <p class="block_7">&nbsp;</p>

  <p class="block_10" id="calibre_pb_6">&nbsp;</p>
</body>
</html>
