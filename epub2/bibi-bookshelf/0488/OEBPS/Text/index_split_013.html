<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" lang="tr" xml:lang="tr">
<head>
  <title>01 - Gümüş Şahinin Pençesi - Gölgeler Meclisi Üçlemesi</title>
  <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
</head>

<body class="calibre">
  <p class="block_8">-9-</p>

  <p class="block_17">KARMAŞA</p>

  <p class="block_7">&nbsp;</p>

  <p class="block_6">Pençe gözlerini kırptı.</p>

  <p class="block_7">&nbsp;</p>

  <p class="block_6">Bu kez Krallık dilindeki yeni bir kitabı, Rupert Avery isimli Krondorlu bir tüccarın hayatını ve yaşadığı dönemi anlatan bir günceyi okuyordu. Ölümünden evvel tüccar bu hikâyeyi ısmarlamış ve Pençe'ye göre kibrini över gibi, yayımlatmıştı. Hikâye çok kötü yazılmıştı ve en kibar tabirle, palavraya benziyordu, çünkü Avery'nin hikâyesine inanılırsa, kendisinin Krallık tarihinde etkili bir kişi olduğu ve milletini istila etmeye çalışan kargaşa güçlerini neredeyse tek başına yendiği kabul edilmiş olurdu.</p>

  <p class="block_7">&nbsp;</p>

  <p class="block_6">Pençe bunu, kamp ateşi başında konuşan birinin anlatacağı türden bir hikâye olarak görüyordu, tabii zengin olan çocuktansa hikâyedeki savaşçı ve büyücülere daha çok dikkat edilirse... Oturduğu sandalyeyi duvara doğru yatırdı. Servet kavramını anlamaya başlıyordu. İnsanlar para biriktirmekten zevk alıyor gibi görünüyorlardı. Kendisi Orosiniliydi ve ona göre yiyemediğin, giyemediğin ya da kullanamadığın her şey lükstü. Ve bir noktadan sonra lüks şeyleri biriktirmek hem vakit hem de enerji kaybıydı.</p>

  <p class="block_7">&nbsp;</p>

  <p class="block_6">Fakat servet kavramını anladıkça, iktidar kavramını da anlamaya başladı. Ona yabancı gelen sebeplerden, bu Avery denen adamın para peşinde koşması gibi güç peşinde koşanlar da vardı. Bunlar bir taç takıp kendilerine Kral denmesini her şeyden çok isteyen Olasko Dükü gibi adamlardı; gerçi Caleb ve Magnus'un anlattıklarına göre, Olasko ve Aranor topraklarında şu an ona Kral deniyor olabilirdi.</p>

  <p class="block_7">&nbsp;</p>

  <p class="block_6">Pençe sandalyesini bir kez daha öne getirdi ve kitabı masaya koydu. Magnus şu gizemli yolculuklarından birine çıktığı için üç gündür yalnızdı. Büyücü ona bir dizi görev vermişti: okuma ki artık bir seneden fazladır okuma yaptığı için bu iş Pençe'nin hoşuna gidiyordu ve büyücünün ona öğretmiş olduğu neredeyse dansı andıran birkaç tuhaf hareket çalışması. Magnus bu dansın, şayet Pençe yanlış anlamadıysa, Isalani adı verilen bir dövüş biçimi olduğunu ve senelerce bu hareketler üzerinde çalışmanın, onu diğer dövüş alanlarında da usta yapacağını iddia ediyordu.</p>

  <p class="block_7">&nbsp;</p>

  <p class="block_6">Ayrıca kulübeyi temiz tutup karnını doyurmak da görevleri arasındaydı.</p>

  <p class="block_7">&nbsp;</p>

  <p class="block_6">Günün büyük kısmını bunlar dolduruyordu, fakat artan zamanında, Magnus kendisine adanın kuzey kıyısında kalmasını tembihlemiş olsa da, keşfe çıkıyordu. Güneyde, belki rahat rahat yürüyerek yarım günde ulaşılabilecek mesafede olan bir dizi tepe yükseliyordu ve Magnus bu tepelerden çıkmamasını, güneylerindeki sahile inmemesini söylemişti. Magnus neden güneye gitmemesi gerektiğini ya da verilen talimatlara uymazsa neler olabileceğini açıklamamıştı, fakat Pençe büyücüye karşı durmayı düşünmüyordu.</p>

  <p class="block_7">&nbsp;</p>

  <p class="block_6">Şimdilerde Pençe'nin yaşamının büyük kısmı beklemek üzerindeydi. Ne yapmak için eğitildiğini keşfetmeyi bekliyordu, çünkü artık Robert ve diğerlerinin kendisi için bir amaçları olduğuna emindi.</p>

  <p class="block_7">&nbsp;</p>

  <p class="block_6">Eğitimi hızlı ilerliyordu: Dilleri -Adalar Krallığı'nın bilinen anadili olan Kral Dili'nde neredeyse çok akıcı konuşuyordu, Roldem dilinde hemen hemen kusursuzdu ve Yüce Kesh İmparatorluğu'nun lehçelerini öğrenmeye başlamıştı- coğrafyayı, tarihi öğreniyor, müzik çalışıyordu. Müzik en çok keyif aldığı şeydi. Magnus seneler içinde karşılaştığı müzisyenlerin gösterilerini canlandırabildiği bir büyü yapıyordu. Bazı basit müzikler Pençe'ye tanıdık geliyordu, fakat başarılı müzisyenler tarafından asillere çalınan daha karmaşık müzikler de bir o kadar merak uyandırıcıydı. Müzik anlayışına yardımcı olabilmek için Magnus Pençe'ye müzik aleti çalmayı da öğreneceğini söylemiş ve basit bir düdükle işe başlamıştı. Masada duran alet, üzerinde altı delik açılmış, uzun, ahşap bir kamıştı. Babasının çaldığı enstrümana çok benziyordu ve Pençe birkaç basit ezgiyi çalmayı hızla öğrenmişti.</p>

  <p class="block_7">&nbsp;</p>

  <p class="block_6">Pençe tek eliyle yüzünü sildi. Gözleri batıyor, sırtı acıyordu. Ayağa kalkıp pencereden dışarı baktı. İkindi güneşi batıyordu. Pençe tüm öğleden sonra kitabı incelemiş olduğunu fark etti.</p>

  <p class="block_7">&nbsp;</p>

  <p class="block_6">Ocaktaki, yarısı iki gün önce hazırladığı güveçle dolu olan büyük kazana baktı. Hâlâ yenilebilir durumdaydı, fakat aynı şeyi yemekten sıkılmıştı. Ava çıkabileceği ya da kıyıya inip balık tutabileceği yaklaşık bir saati olduğunu tahmin etti.</p>

  <p class="block_7">&nbsp;</p>

  <p class="block_6">Günbatımı bu iki iş için de güzel bir zamandı. Kulübeden biraz uzakta, avların gündoğumu ya da günbatımında su içmek için toplandıkları büyük bir gölet vardı. Dalgakıranların ardındaki balıklar da günbatımında daha canlı oluyordu.</p>

  <p class="block_7">&nbsp;</p>

  <p class="block_6">Bir an bu iki seçenek arasında gidip geldikten sonra, balık tutmayı daha çok istediğine karar verdi. Av hayvanlarını takip etmek yoğun dikkat gerektiriyordu. Pençe ise şu an kumların üzerinde dikilmeyi, rüzgârın yüzüne vurmasını ve gözlerini kollarının ucundan daha ötedeki şeylere odaklamayı istiyordu.</p>

  <p class="block_7">&nbsp;</p>

  <p class="block_6">Pençe oltasıyla kovasını kapıp kapıdan dışarı çıktı.</p>

  <p class="block_7">&nbsp;</p>

  <p class="block_6">Güneş battığında Pençe tepeden geri çıkmaya başlamıştı. Birkaç dakika içinde iki büyük gümüşbalığı yakalamıştı ki, bu, yemeği için yeter de artardı. Balıkları odun ateşinde ızgara pişirecek, üzerine Magnus'un küçük bir sandıkta tuttuğu baharatlardan ekleyecekti. Balığın yanına pişirebileceği biraz pirinci olmasını ne kadar istediğini düşünürken, Kendrick'in yerinde Leo'nun onu mutfakta nasıl bir lükse alıştırdığını anladı. Annesi genelde balık hazırlar ve kadınlar hangi kökleri ya da meyveleri toplamışsa onlarla sunardı. Bazen av eti eşliğinde, elle sarılmış, ateşte pişirilmiş ve bal, böğürtlen, fındıkla yapılan mısır ekmeği yenilirdi. Fakat Pençe artık yemeği annesinin hayal edebileceğinden bile çok önemsiyordu. Kendisinin, halkının tarihindeki büyük ihtimalle en iyi aşçı olduğunu düşünmek çok keyif vericiydi.</p>

  <p class="block_7">&nbsp;</p>

  <p class="block_6">Kayalığın tepesinin yanındaki yolda ufak bir dönemeci geçerken durdu. Gökyüzü henüz batan güneşle hâlâ aydınlıktı, fakat karanlık hızla iniyordu. Bir şeyler hissetti.</p>

  <p class="block_7">&nbsp;</p>

  <p class="block_6">Etrafı dinledi. Kulübenin yanındaki koru sessizdi. Gece yırtıcıları varlıklarını hissettirirken, yuvalarını arayan gündüzcü hayvanların koşuşturmaları, sesleri olmalıydı. Gecekuşları da böcekleri ararken etrafta uçuşmalıydı.</p>

  <p class="block_7">&nbsp;</p>

  <p class="block_6">Bunun yerine, yalnızca tek bir anlama gelebilecek bir sessizlik vardı: Etrafta insanlar vardı. Pençe bir an Magnus döndü mü diye merak etti, fakat bir şekilde öyle olmadığını biliyordu. Bir şeyler tersti.</p>

  <p class="block_7">&nbsp;</p>

  <p class="block_6">Pençe bu adada, sırtın güneyinde yaşayan ve Magnus'un en azından şimdilik karşılaşmasını istemediği diğer insanlar olduğundan şüphe ediyordu, fakat onların beklenmedik bir biçimde ortaya çıkacaklarını sanmıyordu. Balık oltasıyla kovasını yere koyduğunda, silahlarını kulübede bıraktığını fark etti.</p>

  <p class="block_7">&nbsp;</p>

  <p class="block_6">Kovadan pul temizleme bıçağını çıkardı; kötü bir silahtı, ama hiç yoktan iyiydi. Pençe tüm duyularını keskinleştirerek yavaşça kulübeye ilerledi. Dinledi, baktı, havayı kokladı.</p>

  <p class="block_7">&nbsp;</p>

  <p class="block_6">Kulübenin yanında bir şey vardı sanki tanımadığı, bildiklerinin dışında bir şey. Kulübenin içinde ya da yanında birisi olabileceğini düşünmüştü, fakat şimdi bunun bir şey olduğuna inanıyordu. Bir şekil kapıdan öyle hızlı çıktı ki, gözü onun hareketini yakalayamadı bile; fakat o anda şeklin, hatları olmayan insana benzer bir şey olduğunu anladı. Tepeden tırnağa düz bir karanlıktan ibaret olan şekil, Pençe'nin bilincini ürperterek gecenin siyahına karıştı.</p>

  <p class="block_7">&nbsp;</p>

  <p class="block_6">Pençe mümkün olduğunca yavaş nefes almaya devam ederek durdu ve tüm duyularını kullanarak yaratığın nereye gittiğine karar vermeye çalıştı. Arkasındaki havada ufak bir değişim, ensesinde birisinin hızla ve sessizce kımıldadığı uyarısını veriyordu. Pençe dizleri üzerine çöktü ve tereddüt etmeden pul temizleme bıçağını, bir insanın diziyle kasığı arasında bir yere denk gelecek şekilde geriye doğru savurdu.</p>

  <p class="block_7">&nbsp;</p>

  <p class="block_6">Bıçak bir şeyi delerken insansı olmayan bir feryat geceyi kapladı. Pençe sağ omzundan aldığı büyük bir darbeyle, sanki üzerine dev bir vücut düşmüş gibi yığıldı.</p>

  <p class="block_7">&nbsp;</p>

  <p class="block_6">Pençe düşüşüyle gelen hızı, dönüp ayağa kalkmak için kullandı. Yanından ani bir esinti geçerken, bir başka görünmez saldırgandan gelecek darbeden kurtulduğunu hissetti. Sırf içgüdüsüne dayanarak, iki saldırganın da arkasında olduğunu sezdi. İleriye, kulübeye doğru atıldı. Bu saldırıdan kurtulma şansı varsa, kılıcına ulaşmak zorundaydı.</p>

  <p class="block_7">&nbsp;</p>

  <p class="block_6">Kulübenin kapısına yaklaştıkça ensesindeki tüyler ürperdi. </p>

  <p class="block_7">&nbsp;</p>

  <p class="block_6">Geriye dönüp bakmadan kapıdan içeri dalıp hızla yere düşerken, görünmez bir şey Pençe'nin göğsü yerine havayı kesti.</p>

  <p class="block_7">&nbsp;</p>

  <p class="block_6">Karnının üzerinde sürünerek masanın altına girdi ve dönüp hemen kılıcını aldı. Kını bir kenara atarak, üzerine gelen her ne ise onu yavaşlatmak için masayı tekmeleyerek kapıya doğru fırlattı.</p>

  <p class="block_7">&nbsp;</p>

  <p class="block_6">Masa kapının hemen önündeki bir şeye çarptı ve Pençe oradaki karanlığın yer değiştirdiğini gördü. Gözleri kapının çerçevelediği şekli ayırt edebiliyordu, çünkü dışarıdaki akşam göğünden gelen ışık yaratığın siluetini ortaya çıkarıyordu.</p>

  <p class="block_7">&nbsp;</p>

  <p class="block_6">Derken o şey kulübenin içine girdi. Pençe sadece hatları olmayan bir karaltı görebiliyordu, sanki şeklin yüzeyinden ışık yansımıyordu. Hâlâ dışarıda duran bir başka şey daha olduğunu bildiğinden, ocağa doğru çekildi ve düşünmeden ateşin içinden kızgın bir demir çıkararak sol eliyle kaldırdı. Yaratığın eli ona doğru uzanırken Pençe sağ yanına büzüştü. Sol omzunda yoğun bir ağrı başladı. Yaratığın eli uzaklaştı ve Pençe bir anlığına, sanki bir kamçı geri çekiliyormuş gibi belli belirsiz bir hareket gördü. Görünmez bir silahla yaralandığını anlamak için dönüp bakmasına gerek yoktu.</p>

  <p class="block_7">&nbsp;</p>

  <p class="block_6">Omzundaki yanmayı ve yarasından akan kanın ıslaklığını hissedebiliyordu.</p>

  <p class="block_7">&nbsp;</p>

  <p class="block_6">Kapının yanında bir titreşme olunca Pençe bir diğer görünmez saldırganın da içeri girdiğini anladı. Göz ucuyla gördüğü bir başka titreşmeyle birlikte sağa devrildi. Kolundaki ağrı daha da artmıştı, fakat bu hareketi yapmamış olsa şu anda kanayan yerin kolu değil, boğazı olacağını biliyordu. Yere düşerken, kazanı taşıyan kolun üzerine sertçe çarptı ve saldırganın durduğunu tahmin ettiği noktadan uzağa yuvarlandı. Kazan ocağın içine doğru hızla savrulup ters döndü ve içindeki güveç yanan ateşin üzerine dökülerek odanın buhar ve dumanla kaplanmasına sebep oldu.</p>

  <p class="block_7">&nbsp;</p>

  <p class="block_6">Pençe birden, hatları belli olan bir bacak gördü önünde. Hiç tereddüt etmeden kılıcını yaratığın bacağına doğru savurdu ve az önce dışarıda duyduğu, ama bu sefer daha yüksek olan feryat koptu. Kulübe dumanla kaplanmıştı ve Pençe bu sayede artık tamamen belli olan üç silueti görebiliyordu. İnsan şeklindeydiler ve silahsız gibi görünüyorlardı. Ancak bunun aldatıcı bir şey olduğunu bilen Pençe tekrar duvara doğru kaçtı.</p>

  <p class="block_7">&nbsp;</p>

  <p class="block_6">Diğerleri sanki onu göremiyorlarmış gibi etrafta dolanıyorlardı. Pençe kılıcını kavradı ve sol omzundaki yanmayı umursamadan sırtını duvara yaslayarak kendini zorla kaldırdı. Magnus'un, onun okuduğu kitapları içine koydurduğu boydan boya kitaplık Pençe'yi kısmen saklıyordu. Kapıdan giren iki yaratık öne doğru adım attı ve biri kapının önünü kapadı, öbürü de ona doğru gelmeye başladı. Kapıya en yakın olanın topalladığı açıkça görülüyordu ve Pençe onun pul temizleme bıçağıyla yaraladığı yaratık olduğunu içten içe biliyordu.</p>

  <p class="block_7">&nbsp;</p>

  <p class="block_6">Artık kılıcı elinde olduğundan Pençe dövüşmesi gerektiğini hissediyordu. Dışarıya, hemen kapının ağzına çıkmalıydı, çünkü böylece kapının önünü kapar, yaratıkların üzerine teker teker gelmesini sağlayabilirdi. En yakında duran şekil, gürzüyle yeniden saldıracakmış gibi geri gitti, o sırada Pençe silueti geri püskürtmek için kılıcını savurarak atıldı. Düşen masanın üzerinden, sağlıklı omzunu aşağı doğru indirerek atladı ve kapının önünde bekleyen şeyin tam ortasına doğru vurdu. Sırtında başlayan ağrı sol kalçasına doğru indi. Acıyla soluk aldı. Sol yanındaki yaratık bir hamle yapmayı başardı ve Pençe dizlerinin güçsüzleştiğini hissetti.</p>

  <p class="block_7">&nbsp;</p>

  <p class="block_6">Yere düşerken kılıcını savurdu ve bunun karşılığı derin, sağlam bir yara ve aniden kesilen insansı olmayan bir çığlık oldu.</p>

  <p class="block_7">&nbsp;</p>

  <p class="block_6">Yerde yuvarlanırken, ayağa kalkmaya çalıştığı sırada, kapıda yine bir şey titreşti. Üçüncü bir saldırgan daha vardı! Pençe kılıcını kapıya doğru yavaşça savurdu. Neredeyse tekrar ayağa kalkmışken sol yanağı, omzu ve göğsü yanmaya başladı.</p>

  <p class="block_7">&nbsp;</p>

  <p class="block_6">Nefesinin kesilmesi, sırılsıklam olan tuniği ve titreyen dizleri hızla kan kaybettiğini gösteriyordu. Kalbi güm güm atarken, Pençe bir yolunu bulup geriye kalan iki yaratığı öldürmediği takdirde sonunun geleceğini biliyordu.</p>

  <p class="block_7">&nbsp;</p>

  <p class="block_6">Kapı tarafında bir titreşme daha oldu. Pençe artık her ikisinin de kendisiyle birlikte dışarıda olduğunu biliyordu. Gözlerini kırptı ve kafasını bir o yana bir bu yana çevirerek gecenin içinde o karanlık şekilleri görmeye çalıştı, ama tüm istek ve gayretine rağmen yaratıkları göremedi. Sağında bir hareket olmuştu sanki, bu yüzden soluna doğru devrildi. Kendini toparlayıp ayağa kalkmaya çalışmıştı, fakat sol bacağı ona itaat etmediğinden yere düştü. Sağ bacağının aşağısına doğru yakıcı bir ağrı indi. Kılıcı elinden düştü; zihni her ne kadar vücudunu oynatmak, kendisi ve iki yaratık arasına mesafe koymak istese de bunu yapamıyordu.</p>

  <p class="block_7">&nbsp;</p>

  <p class="block_6">Sağ omzunda bir başka acı daha vardı ve Pençe bir çığlık attı. Artık ölmek üzereydi.</p>

  <p class="block_7">&nbsp;</p>

  <p class="block_6">Halkının öcünü alamayacaktı, katillerinin kim olduğunu ya da neden öldürülmek istendiğini asla bilemeyecekti. Son düşüncelerini karanlık bir ümitsizlik ve derin bir pişmanlık esir aldığı sırada, etrafında bembeyaz bir ışık göründü ve Pençe boşluğa düştü.</p>

  <p class="block_7">&nbsp;</p>

  <p class="block_6">Acı deryasında sürükleniyordu sanki. Teni alev alev yanıyor, işkenceler içinde kıvranıyordu. Fakat hareket edemiyordu. Bazısı tanıdık, çoğuysa yabancı olan ses ve görüntüler gelip gidiyordu.</p>

  <p class="block_7">&nbsp;</p>

  <p class="block_6">"... çok fazla kan. Bilemiyorum..."</p>

  <p class="block_7">&nbsp;</p>

  <p class="block_6">Üzerini bir karanlık, sonra da daha fazla acı kapladı.</p>

  <p class="block_7">&nbsp;</p>

  <p class="block_6">"... nasıl hayatta kaldı anlamıyorum..."</p>

  <p class="block_7">&nbsp;</p>

  <p class="block_6">Ona çok uzun gibi gelen bir süre boyunca kulağında tuhaf bir ses çınladı, sonra aniden ses bir ezgi halini aldı. Yanında birileri flüt çalıyordu.</p>

  <p class="block_7">&nbsp;</p>

  <p class="block_6">Sonra her yer daha da karanlık oldu.</p>

  <p class="block_7">&nbsp;</p>

  <p class="block_6">Zaman, ara sıra gelen ve hayal meyal anımsadığı görüntüler, sesler, kokular ve dokunuşlarla geçiyordu. Sürekli olarak bir kadının yüzünü görüyordu. Yüz hatları güzel olsa da, ifadesi sert, hatta haşindi. Yanındaki diğer kişilerle konuşuyordu, ancak Pençe çoğu zaman onların ne söylediğini duyamıyor ya da anlayamıyordu.</p>

  <p class="block_7">&nbsp;</p>

  <p class="block_6">Ateşlendiğinde, kâbus yaratıklarıyla dolu düşlerin pençesine düştü. Gümüş boynuzlu mavi bir varlık bir süre tepesinde durup, haykırış ve ıslıklarla dolu bir dilde konuştu. Kimileri açıkça insana ait olan, kimileriyse uzun bir kulak, kuştüyünden kaşlar ya da ucunda minik bir diken olan bir burun gibi küçük farklılıklara sahip yüzler gelip gitti.</p>

  <p class="block_7">&nbsp;</p>

  <p class="block_6">Başka düşler, Kulaam Köyü'nde geçirdiği çocukluğuyla ilgili düşler de gördü. Mavi Kanatlı Çamurcun Gözü'nün yüzünü gördü, kızın bal rengi gözleri üzüntüyle ona bakıyordu. Büyükbabası Gözlerinde Kahkaha, adına yakışır bir biçimde neşeyle ona gülümsedi. Annesini, kız kardeşini ve kendi hallerinde işlerini yapan diğer kadınları da gördü.</p>

  <p class="block_7">&nbsp;</p>

  <p class="block_6">Dağdan çok yorgun, fakat bu zamana kadar yapmadığı kadar hızlı bir biçimde koşarak inerken gördü kendini.</p>

  <p class="block_7">&nbsp;</p>

  <p class="block_6">Duman, ölüm ve ateşi gördü. Siyah at üzerinde bir adam gördü. "Kuzgun!" diye bağırdı doğrulurken.</p>

  <p class="block_7">&nbsp;</p>

  <p class="block_6">"Sakin ol. Rahatla. İyileşeceksin," dedi bir kadın onu omuzlarından kavrayarak.</p>

  <p class="block_7">&nbsp;</p>

  <p class="block_6">Pençe terden sırılsıklam olduğunu fark etti. Başı dönüyordu. Sargılar içindeki vücudu aniden ürperdi. Odaya bakındı.</p>

  <p class="block_7">&nbsp;</p>

  <p class="block_6">Beyaz olan oda pek çok güzel mobilyayla döşenmişti. Büyük bir pencereden mavi gökyüzünü, ılık günü görebiliyordu. İçeri kokulu bir esinti girdi. Pençe uzaktan gelen sesleri duyabiliyordu.</p>

  <p class="block_7">&nbsp;</p>

  <p class="block_6">"Neredeyim?"</p>

  <p class="block_7">&nbsp;</p>

  <p class="block_6">Kadın ayağa kalktı. "Dost ellerdesin. Magnus'u çağırayım."</p>

  <p class="block_7">&nbsp;</p>

  <p class="block_6">Pençe sırtını yumuşak kuştüyleriyle doldurulmuş üç büyük yastığa yasladı. Daha evvel hiç görmediği kadar güzel, beyaz kumaşlardan yapılmış çarşafların arasında çıplak bir halde dinleniyordu. Çarşaflar sırılsıklam olmuştu ve ateşinin yeni düştüğünün farkındaydı. Omzu, sırtı, sol yanındaki kaburgaları, uylukları ve sağ baldırı sargılanmıştı.</p>

  <p class="block_7">&nbsp;</p>

  <p class="block_6">Birkaç dakika sonra Magnus ve onun bir adım gerisinde de, biraz önce dışarı çıkmış olan kadın göründü. "Kendini nasıl hissediyorsun?" diye sordu beyaz saçlı büyücü. "Bir kedi yavrusuyla bile mücadele edemem," dedi Pençe.</p>

  <p class="block_7">&nbsp;</p>

  <p class="block_6">Magnus yatağın kenarına oturup elini Pençe'nin alnına dayadı. "Ateşin düşmüş." Başparmağını Pençe'nin sol gözkapağı üzerine koyup hafifçe kaldırdı. "Sarılık da geçmiş." "Neler oldu?" "Bu çok uzun bir hikâye. Olayın özü, bilileri beni öldürmek için üç ölümdansçısı göndermiş. Benim yerime de seni bulmuşlar," dedi Magnus.</p>

  <p class="block_7">&nbsp;</p>

  <p class="block_6">"Ölümdansçısı mı?"</p>

  <p class="block_7">&nbsp;</p>

  <p class="block_6">"Bunların hepsini uzun uzadıya anlatacağım, ancak şimdi dinlenmen gerek. Aç mısın?"</p>

  <p class="block_7">&nbsp;</p>

  <p class="block_6">Pençe kafasını salladı. "Bir şeyler yiyebilirim."</p>

  <p class="block_7">&nbsp;</p>

  <p class="block_6">Kadın, "Sana biraz çorba getireceğim," diyerek odadan ayrıldı.</p>

  <p class="block_7">&nbsp;</p>

  <p class="block_6">"Ne zamandır böyleyim?" diye sordu Pençe.</p>

  <p class="block_7">&nbsp;</p>

  <p class="block_6">"On gündür."</p>

  <p class="block_7">&nbsp;</p>

  <p class="block_6">"On gündür burada mıyım?"</p>

  <p class="block_7">&nbsp;</p>

  <p class="block_6">Magnus kafasını salladı. "Neredeyse ölüyordun Pençe. Bu adadan başka bir yerde olsaydın, neredeyse ölmüş olurdun. Belki kuvvetli bir tapınak rahibi seni kurtarabilirdi, fakat burada yaşayanlar dışında pek azı seni hayatta tutacak beceriye sahiptir.</p>

  <p class="block_7">&nbsp;</p>

  <p class="block_6">"Ölümdansçılarının dokunuşu zehirlidir. Yani hemen ölüm olmasa da kurbanları nadiren hayatta kalır." "Buraya nasıl geldim?"</p>

  <p class="block_7">&nbsp;</p>

  <p class="block_6">"Ölümdansçıları kıyıya ayak bastıklarında bazılarımız bir şeylerin ters gittiğini hemen anladı. Buraya bir saldırı yapılmayacağı anlaşılınca hızla kulübeye gittik. Ölümdansçıları kulübede tek başına bir büyücü bulmayı bekliyorlardı, fakat onun yerine bir kılıç ustası buldular.</p>

  <p class="block_7">&nbsp;</p>

  <p class="block_6">"Senin peşinde olsalardı, daha seni kimin indirdiğini anlamadan ölmüş olurdun. Fakat onlar soğuk çeliğe değil, büyüye karşı hazırlıklıydılar. Böylece seni kurtarabilmemiz için yeterince vakit kazandın."</p>

  <p class="block_7">&nbsp;</p>

  <p class="block_6">"Teşekkür ederim," dedi Pençe. "'Biz' dediğin kim?"</p>

  <p class="block_7">&nbsp;</p>

  <p class="block_6">"Ben ve diğerleri," dedi Magnus. Kadın elinde bir kâse çorba ve bir dilim ekmeğin olduğu bir tepsiyle geri döndü.</p>

  <p class="block_7">&nbsp;</p>

  <p class="block_6">Pençe yemek yiyebilmek için dirseklerinden destek alarak doğrulmaya çalıştı, fakat bu çabası başını döndürmüştü. Kadın yanına oturup kaşığı aldı ve Pençe karşı çıkmak yerine kadının onu doyurmasına izin verdi. Muhtemelen otuzlu yaşlarında olan, koyu renk saçlı, etkileyici mavi gözlere sahip güzel bir kadındı ve dudaklarının sıkı duruşu onu haşin gösteriyordu.</p>

  <p class="block_7">&nbsp;</p>

  <p class="block_6">Bakışlarını kadının yüzünden Magnus'un yüzüne baktı ve buharı tüten çorbasını içerken, "Aranızdaki benzerliği görebiliyorum. Kız kardeşin olduğundan bahsetmemiştin hiç," dedi. Magnus gibi kadın da gülümseyince aralarındaki benzerlik iyice ortaya çıktı. "Gururumu okşadın," dedi kadın. "Pençe, annem Miranda'yla tanış."</p>

  <p class="block_7">&nbsp;</p>

  <p class="block_6">Pençe ağzındakini yutarken, "Buna inanması çok güç," dedi. Kadın oğlundan genç görünüyordu. "İnan," dedi Miranda. "Burası olağanüstü bir yer."</p>

  <p class="block_7">&nbsp;</p>

  <p class="block_6">Pençe hiçbir şey söylemeden yemeye devam etti. Yemeği bittiğinde Miranda kâseyi bir kenara aldı. Pençe hemen, "Ne... " diye söze başladı.</p>

  <p class="block_7">&nbsp;</p>

  <p class="block_6">"Şimdi değil," diye araya girdi kadın. "Daha sonra soru sormak için vaktin olacak, fakat şimdi dinlenmen gerekiyor."</p>

  <p class="block_7">&nbsp;</p>

  <p class="block_6">Pençe'nin merakı yorgunluğuna yenik düştü ve kadın daha odadan çıkmadan gözleri kapandı, nefesi yavaş ve düzenli bir hal aldı.</p>

  <p class="block_7">&nbsp;</p>

  <p class="block_6">Kendine geldikten iki gün sonra Pençe'nin ayağa kalkıp dolaşmasına izin verilmişti. Magnus ona bir asa ödünç vermişti; Pençe her iki bacağı da güçsüz olduğu ve yaraları ağrıdığı için bu asaya dayanarak yürüyordu. Aksayarak büyücünün yanına geldi. "Villa Beata'ya hoşgeldin," dedi büyücü.</p>

  <p class="block_7">&nbsp;</p>

  <p class="block_6">"Buranın adı bu mu?" "Evet. Kadim bir dilde 'Güzel Ev' anlamına geliyor."</p>

  <p class="block_7">&nbsp;</p>

  <p class="block_6">Alçak bir duvarla çevrili, geniş bir avludaydılar. Etraflarındaki binaların tümü beyaza boyanmıştı ve damları kırmızı kiremittendi.</p>

  <p class="block_7">&nbsp;</p>

  <p class="block_6">"Böyle bir yeri hayal bile etmemiştim."</p>

  <p class="block_7">&nbsp;</p>

  <p class="block_6">"Burayı kuranlar, savunmadan çok rahatlarına önem veriyorlarmış. Yapılışıyla ilgili pek çok hikâye var." "Sen asıl hikâyeyi biliyor musun?"</p>

  <p class="block_7">&nbsp;</p>

  <p class="block_6">Magnus gülümsedi. "Bilmiyorum. Babam aslını duyduğunu iddia etmişti, fakat ona bu hikâyeyi anlatan adam, aklına estiğinde yeni şeyler uydurmasıyla bilinirdi, yani buranın nasıl ortaya çıktığını asla öğrenemeyebiliriz." "Burası evin mi?"</p>

  <p class="block_7">&nbsp;</p>

  <p class="block_6">"Büyüdüğüm yer burası, evet," dedi Magnus.</p>

  <p class="block_7">&nbsp;</p>

  <p class="block_6">Pençe etrafına bakınırken, büyük bir sepette ıslak çamaşır taşıyan mavi tenli, gümüş boynuzlu bir yaratığın köşeden dönüp bir binaya girdiğini görünce gözleri kocaman açıldı. "O da neydi?" diye sordu.</p>

  <p class="block_7">&nbsp;</p>

  <p class="block_6">"Bu Regar, bir Cahlozian. Burada sana ya da bana benzemeyen pek çok insan göreceksin Pençe. Buna rağmen onların da insan olduğunu sakın unutma. Onun burada olması nasıl sana tuhaf geliyorsa, sen de onun memleketinde olsan aynı şekilde tuhaf kaçardın."</p>

  <p class="block_7">&nbsp;</p>

  <p class="block_6">"Seninle tanışmadan önce Magnus, onun kamp ateşi hikâyelerinde yer alan bir varlık olduğunu düşünürdüm; hastalığım sırasında onu gördüğümde düşlerimin bir parçası olduğunu sandım. Şimdiyse çok az şeyin beni şaşkınlığa uğratabileceğini düşünmeye başladım," dedi Pençe.</p>

  <p class="block_7">&nbsp;</p>

  <p class="block_6">"Biraz bekle genç dostum, senin için daha çok sürpriz var. Ancak şimdi ılık öğleden sonranın keyfini çıkar ve bir süre buralarda dolaş. Gücünü geri kazanman gerek."</p>

  <p class="block_7">&nbsp;</p>

  <p class="block_6">Yerleşkenin çevresinde yavaşça yürürlerken Pençe ufak işler için koşturan insanları fark etti, çoğu gayet normal görünürken birkaç tanesi kesinlikle öyle görünmüyordu. Yürüyüş nefesini tıkamıştı, bu yüzden sorularını daha sonraya saklıyordu. Bir süre mola verdikten sonra, "Magnus, seni öldürmeye çalışan kimdi?" dedi.</p>

  <p class="block_7">&nbsp;</p>

  <p class="block_6">"Genç dostum," diye yanıtladı büyücü, "bu çok uzun bir hikâye."</p>

  <p class="block_7">&nbsp;</p>

  <p class="block_6">Pençe gülümsedi; gülmek canını fazlasıyla yakıyordu. "Uzunca bir süre bir yere gidebilecek gibi görünmüyorum."</p>

  <p class="block_7">&nbsp;</p>

  <p class="block_6">"Mizah anlayışı var. Bu güzel," dedi arkadan gelen bir ses. Pençe dönüp baktığında, küçük ve çelimsiz duran bir adamın arkalarında dikildiğini gördü. Adamın kafası keldi ve sol omzu üzerinde kapanıp, sağ tarafını açıkta bırakan sade bir tunik giymişti. Ayaklarında çapraz bağlı çarıklar vardı ve sol elinde bir asa taşıyordu. Omzuna bir çanta asılıydı ve yüzü yaşlı görünse de çocuksu bir ifadesi vardı. Badem biçimindeki koyu renk, tuhaf gözleriyle Pençe'yi inceledi.</p>

  <p class="block_7">&nbsp;</p>

  <p class="block_6">"Pençe, bu Nakor," dedi Magnus. Ses tonunda Pençe'nin tam olarak anlayamadığı bir değişiklikle, "Kendisi benim... ustalarımdan biridir," diye ekledi.</p>

  <p class="block_7">&nbsp;</p>

  <p class="block_6">"Kimi zaman. Kimi zamansa daha çok hücre bekçisi gibi hissediyordum kendimi. Magnus gençken tam bir baş belasıydı," dedi Nakor kafasını sallayarak.</p>

  <p class="block_7">&nbsp;</p>

  <p class="block_6">Pençe kaşlarını çatan Magnus'a baktı, ancak bu iddiayla ilgili tartışmaya girmedi. Magnus bir şey söyleyecek gibi oldu, fakat onun yerine Nakor konuştu.</p>

  <p class="block_7">&nbsp;</p>

  <p class="block_6">"Senin soruna gelince genç dostum, o sorduğun kesinlikle duyman gereken güzel bir hikâyedir, fakat şimdi değil."</p>

  <p class="block_7">&nbsp;</p>

  <p class="block_6">Pençe bir onun bir öbürünün yüzüne bakıyor, iki adam arasındaki sessiz bakışmaları görüyordu. Sanki Nakor, Magnus'a saldırı hakkında daha fazla bir şey anlatmamasını söylüyordu. "Magnus, sanırım baban seninle konuşmak istiyor," dedi Nakor.</p>

  <p class="block_7">&nbsp;</p>

  <p class="block_6">"Buna hiç şüphem yok," diye yanıtladı Magnus tek kaşını hafifçe kaldırarak. Sonra Pençe'ye dönerek, "Seni Nakor'un nazik şefkatine bırakıyor ve kendini çok yormamanı tavsiye ediyorum. Kötü yaralandın ve her şeyden çok dinlenmeye, yemek yemeye ihtiyacın var," dedi. "Onu odasına geri götüreceğim," dedi Nakor.</p>

  <p class="block_7">&nbsp;</p>

  <p class="block_6">Pençe Magnus'a iyi günler dileyerek kendi kaldığı bölüme yöneldi. Yatağına döndüğünde dizleri titriyordu. Nakor onun yatmasına yardımcı oldu.</p>

  <p class="block_7">&nbsp;</p>

  <p class="block_6">Dışarıdan bakıldığında çelimsiz gibi görünen bu minik adamda, Pençe'nin aklını karıştıran bir şeyler vardı. Kesinlikle çok güçlü olduğundan emindi. Fakat Magnus'un eski ustası odaya geri dönerlerken hiçbir şey söylememişti.</p>

  <p class="block_7">&nbsp;</p>

  <p class="block_6">"Nakor?"</p>

  <p class="block_7">&nbsp;</p>

  <p class="block_6">"Evet, Pençe?"</p>

  <p class="block_7">&nbsp;</p>

  <p class="block_6">"Ne zaman öğreneceğim?"</p>

  <p class="block_7">&nbsp;</p>

  <p class="block_6">Nakor genç adamın yüzünü incelediğinde, Pençe'nin gözlerini açık tutabilmek için nasıl savaş verdiğini gördü. Yorgunluk sonunda Pençe'yi etkisi altına alıp da gözleri kapandığında, Nakor, "Yakında Pençe, yakında," diye yanıt verdi.</p>

  <p class="block_7">&nbsp;</p>

  <p class="block_6">Aradan bir hafta geçmiş, Pençe'nin gücü yerine gelmişti. Sargılarının açılmasını ilgiyle izliyor, kavmindeki mühim kişileri gururlandıracak yaraları olduğunu görüyordu. Henüz yirmi yaşına gelmemiş olmasına rağmen, pek çok savaşa katılmış bir gazi, yaşının iki katı bir adam gibi görünüyordu. Bir an derin bir hüzün hissetti, çünkü bu savaşçı izlerini halkından kimseye gösteremeyecekti. Elini dalgın dalgın yüzünde gezdirdiğinde, bunları paylaşabileceği biri hayatta olsa dahi, kendisinin Orosinili olduğunu kanıtlayacak dövmelerin yüzünde olmadığını fark etti.</p>

  <p class="block_7">&nbsp;</p>

  <p class="block_6">Miranda son sargıyı da çıkarırken Pençe'nin yaptığı hareketi gördü. "Bir şey mi düşünüyorsun?" "Halkımı," dedi Pençe.</p>

  <p class="block_7">&nbsp;</p>

  <p class="block_6">Miranda kafasını salladı. "Çoğumuz zor yollardan geçmişizdir Pençe. Sadece bu adayla ilgili duyacağın hikâyeler bile tek başına olmadığını öğretir sana." Yatağın kenarına oturup delikanlının ellerini kendi elleri arasına aldı. "Buradakilerin kimi senin gibi katliam ve cinayetlerden kaçan mülteciler, kimi de senin gibi evlerine dair her şeylerini kaybetmiş, hayatta tek başına kalmış kişiler."</p>

  <p class="block_7">&nbsp;</p>

  <p class="block_6">"Nasıl bir yer burası Miranda? Magnus sorularıma yanıt vermekten kaçınıyor, Nakor da konuşmaları sürekli şey bir yöne çekiyor... "</p>

  <p class="block_7">&nbsp;</p>

  <p class="block_6">"Anlamsız mı?"</p>

  <p class="block_7">&nbsp;</p>

  <p class="block_6">Pençe gülümsedi. "Zaman zaman komik olabiliyor."</p>

  <p class="block_7">&nbsp;</p>

  <p class="block_6">"O sırıtışının seni kandırmasına izin verme çocuğum," dedi Miranda, Pençe'nin eline yavaşça vurarak. "Tanıdığım en tehlikeli adam olabilir." "Nakor mu?"</p>

  <p class="block_7">&nbsp;</p>

  <p class="block_6">"Nakor ya," diye tekrarladı Miranda ayağa kalkarken. "Şimdi burada bekle ve biraz daha dinlen. Az sonra biri gelecek."</p>

  <p class="block_7">&nbsp;</p>

  <p class="block_6">"Ne için?" diye sordu Pençe, hareketlenip odadan çıkmak isteyerek.</p>

  <p class="block_7">&nbsp;</p>

  <p class="block_6">"Seni bir yere götürmek için."</p>

  <p class="block_7">&nbsp;</p>

  <p class="block_6">"Nereye?"</p>

  <p class="block_7">&nbsp;</p>

  <p class="block_6">"Görürsün," dedi kadın odadan çıkarken.</p>

  <p class="block_7">&nbsp;</p>

  <p class="block_6">Pençe tekrar yatağına uzandı. Vücudu tutulmuş ve ağrıyordu. Kısa bir süreliğine bile olsa dışarı çıkıp bir şeyler yapma, kaslarını gevşetip ciğerlerine bol bol hava çekme ihtiyacı hissediyordu. Koşmak, tırmanmak ya da ormanda geyik kovalamak istiyordu. Balık tutmaya bile razıydı, ne de olsa sahile inip oradan geri dönmek ter atmasını sağlardı.</p>

  <p class="block_7">&nbsp;</p>

  <p class="block_6">Pençe gözlerini kapayarak anılarına daldı. Uzun binada parlak ateşin önünde oturup hikâyeler anlatan adamları düşündü. Temizlik ayinlerini hatırladı; on ya da daha fazla sayıdaki kadın, erkek, kız ve oğlanlardan oluşan gruplar bu ayinler için inşa edilmiş binalarda toplanırdı. Dağların yamaçlarındaki kar çekilirken, ısınmış kayalardan yükselen buhar insanları sarar ve onlar da baharın gelişini şarkılarla karşılayıp kışın kirlerinden arınırlardı.</p>

  <p class="block_7">&nbsp;</p>

  <p class="block_6">Babasıyla annesini düşünürken içine hüzün çöktü. Halkının yok edilişinin ardından geçirdiği ilk sene boyunca hissettiği o haşin acının yerini sessiz bir efkar, geriye kalan son Orosinili olduğu ve intikam yükünün onun omuzlarına düştüğü gerçeğine karşı duyduğu bir teslimiyet duygusu almıştı.</p>

  <p class="block_7">&nbsp;</p>

  <p class="block_6">Fakat bunun ötesinde, geleceğin kendisine neler getireceğini bilmiyordu.</p>

  <p class="block_7">&nbsp;</p>

  <p class="block_6">Yarı uyku halinde kendinden geçerken, birinin odaya girdiğini hissetti.</p>

  <p class="block_7">&nbsp;</p>

  <p class="block_6">Gözleri aniden açıldı, kalbi hızla atmaya başladı. Derken kendini, daha önce hiç görmediği genç bir kızın yüzüne bakarken buldu. Kız, Pençe'nin bu zamana kadar gördüğü en şaşırtıcı gözlere, iri ve peygamberçiçeği rengi gözlere sahipti. Hoş çenesi, dolgun dudakları ve neredeyse kusursuz burnuyla zarif bir yüzü vardı. Saçları soluk bal rengindeydi ve aralarda güneşin etkisiyle daha da açılmış tutamlar vardı. Üzerine kolsuz, kare yaka, sade bir mavi elbise giymişti. Pençe her ne kadar burada çalışan pek çok kadında bu elbiseyi görmüş olsa da, bu kızın uzun, ince vücudu ve avcı gibi duruşuyla, elbise onun üzerinde muhteşem görünüyordu. "Pençe sen misin?"</p>

  <p class="block_7">&nbsp;</p>

  <p class="block_6">"Evet," dedi, o tek kelimeyi bile dişlerinin arasından güçlükle söyleyerek. Kız nefesini kesmişti.</p>

  <p class="block_7">&nbsp;</p>

  <p class="block_6">"Beni takip et," dedi kız.</p>

  <p class="block_7">&nbsp;</p>

  <p class="block_6">Pençe ayağa kalktı ve kadını takip etti. Dışarıda ona yetişebilecek kadar hızlı yürümeyi başarınca, "Adın nedir?" diye sordu.</p>

  <p class="block_7">&nbsp;</p>

  <p class="block_6">Kız dönüp ciddi bir ifadeyle onu süzdü, sanki daha iyi görmeye çalışıyormuş gibi çenesini aşağı indirdi. Sonra gülümsedi ve yüzü birden aydınlanır gibi oldu. Yumuşak bir ses tonuyla konuşuyordu ve sesi neredeyse müzik gibiydi. "Alysandra," diye yanıtladı.</p>

  <p class="block_7">&nbsp;</p>

  <p class="block_6">Pençe'nin aklına söyleyecek bir şey gelmiyordu. Kız onu kelimelerden mahrum bırakmıştı. Lela veya Meggie'ye dair tüm anıları, bu genç kızın güzelliği karşısında silinmişti ve birden karnından yukarı doğru bir sancı yükselmeye başladı.</p>

  <p class="block_7">&nbsp;</p>

  <p class="block_6">Geniş avluyu geçip, ana binanın Pençe'nin daha önce hiç gitmediği bir kısmına doğru ilerlediler. Kız hızla dönüp, "Orası," dedi kapıyı göstererek. Sonra hiç beklemeden oradan ayrıldı ve ağzı bir karış halde onun yürüyüşünü izleyen Pençe'yi geride bıraktı. Onunla ilgili her şey, karnındaki düğümü daha da sıkılaştırıyordu. Kısacık bir an gibi gelen bir süre boyunca onu izledi, sonra kız bir kapıdan geçerek kayboldu ve Pençe kapının önünde bir başına kaldı.</p>

  <p class="block_7">&nbsp;</p>

  <p class="block_6">Bir an sonra Pençe kendini topladı ve kapıya baktı. Tek tokmaklı, basit bir ahşap kapıydı. Tokmağı kavrayarak içeri girdi.</p>

  <p class="block_7">&nbsp;</p>

  <p class="block_6">Boş odada üç adam ayakta durmuş bekliyordu. Pençe bunlardan ikisini tanıyordu: Nakor ve Robert. "Efendim!" dedi Pençe şaşkınlık içinde.</p>

  <p class="block_7">&nbsp;</p>

  <p class="block_6">Robert kafasını sallayarak, "Orada dur Pençe," dedi ve odanın ortasında bir noktayı işaret etti. Üçüncü adam kısa boylu, sakallı, koyu renk saçlı biriydi ve genç adamı öyle bir süzdü ki, Pençe rahatsız oldu. Bu adamın kudretli olduğundan şüphe edilemezdi. Tek başına durması bunu gösteriyordu, ancak bundan daha fazlası vardı. Magnus ve Robert'la birlikte geçirdiği zamanlarda, Pençe bir insanda büyü sanatı kabiliyeti olup olmadığını hissetmeye başlamıştı ve bu adam buram buram büyü kokuyordu. Konuşmaya başladı. "Adım Pug. Aynı zamanda Kara Büyücü de derler." Pençe hiçbir şey söylemeden kafasını salladı.</p>

  <p class="block_7">&nbsp;</p>

  <p class="block_6">Pug sözlerine devam etti. "Burası benim adam; üzerinde yaşayanlar da dostlarım ve öğrencilerim." "Nakor gibi Pug da benim ustamdı Pençe," dedi Robert. Pençe sessizliğini korudu.</p>

  <p class="block_7">&nbsp;</p>

  <p class="block_6">"Ölümdansçılarının saldırısı bazı şeyleri değiştirdi evlat. Senin gelişimini değerlendiriyor, hakkında karar vermeyi bekliyorduk," dedi Nakor.</p>

  <p class="block_7">&nbsp;</p>

  <p class="block_6">Pençe hâlâ sessizdi, fakat gözlerinden pek çok soru okunuyordu. Robert sözlerine devam etti. "Kan borcundan seni azat edene dek benim hizmetimde mi kalacaksın, yoksa adadaki bu loncaya davet edilebilecek kadar yetenekli misin bunu görmeye çalışıyorduk Pençe."</p>

  <p class="block_7">&nbsp;</p>

  <p class="block_6">"Ne loncası efendim?" diye sordu Pençe en sonunda.</p>

  <p class="block_7">&nbsp;</p>

  <p class="block_6">Üç adam birbiriyle bakıştı ve Robert, "Bize Gölgeler Meclisi deniliyor Pençe. Şayet bizim saflarımıza kabul edilirsen, kim olduğumuzu zamanla öğrenirsin. Ne yaptığımız da sana açıkça anlatılacak," dedi.</p>

  <p class="block_7">&nbsp;</p>

  <p class="block_6">"Fakat bunlar ve daha pek çok şey sana anlatılmadan evvel," dedi Pug, "bize katılmayı istemen lazım. Robert'a olan borcun silinecek ve vicdanının söylediklerini yapabilen, özgür bir adam olacaksın. Elbette Meclis'e karşı sorumlulukların da olacak. Lakin bu sorumluluklarla beraber belli faydalar da gelir. Hayatının geri kalanında ihtiyacın olan her şeyi sağlayabilecek kadar varlık içindeyiz. Gerektiğinde asilzadeler ve iktidardaki isimler arasında rahat hareket edebilmeni sağlayacak kadar da güçlü müttefiklerimiz var."</p>

  <p class="block_7">&nbsp;</p>

  <p class="block_6">Nakor, "Fakat güçlü hasımlarımız da var. Ölümdansçıları, önemli azalarımızdan birini ortadan kaldırmak için tasarlanmış pek çok teşebbüsten yalnızca biriydi. Magnus'u öldürmeyi başarsalardı, davamız gelecek senelerde de etkisini gösterecek kadar çok hasar görmüş olurdu," diye devam etti.</p>

  <p class="block_7">&nbsp;</p>

  <p class="block_6">"Benden ne yapmam isteniyor?"</p>

  <p class="block_7">&nbsp;</p>

  <p class="block_6">"Senden bir sadakat yemini etmen isteniyor Pençe, fakat bu yemin bana değil, Meclis'e edilecek. Bu odadan, cemiyetimizin bir üyesi olarak ayrılacaksın ve o yeminle birlikte şimdiye dek üstü kapalı bahsettiğimiz bazı fayda ve sorumluluklar gelecek," dedi Robert.</p>

  <p class="block_7">&nbsp;</p>

  <p class="block_6">"Sanki bu konuda bana bir seçim hakkı verilmiş gibi geliyor," dedi Pençe. "Evet, seçme hakkın var," dedi Nakor. "Peki, diğer seçeneğim nedir?"</p>

  <p class="block_7">&nbsp;</p>

  <p class="block_6">Pug, Robert ve Nakor'a baktıktan sonra beklenen yanıtı verdi. "Ölüm."</p>

  <p class="block_14">&nbsp;</p>

  <p class="block_15"><img alt="C:\Users\UguR\AppData\Local\Microsoft\Windows\INetCache\Content.Word\Line.png" src="../Images/image.png" class="calibre5"/></p>

  <p class="block_7">&nbsp;</p>

  <p class="block_10" id="calibre_pb_13">&nbsp;</p>
</body>
</html>
