<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" lang="tr" xml:lang="tr">
<head>
  <title>01 - Gümüş Şahinin Pençesi - Gölgeler Meclisi Üçlemesi</title>
  <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
</head>

<body class="calibre">
  <p class="block_8">-10-</p>

  <p class="block_17">KARAR</p>

  <p class="block_7">&nbsp;</p>

  <p class="block_6">Pençe sessizce durdu.</p>

  <p class="block_7">&nbsp;</p>

  <p class="block_6">Üç adamı incelerken gözleri bir yüzden diğerine kayıyor, ifadelerinden kendisinden ne beklenildiğine dair bir ipucu yakalamaya çalışıyordu.</p>

  <p class="block_7">&nbsp;</p>

  <p class="block_6">Üçü de hareket etmeden beklerken yüzlerinden düşüncelerine dair hiçbir şey okunmuyordu. Pug sanki aklını okumaya çalışır gibi Pençe'yi izliyordu. Robert yalnızca ne söyleyeceğini bekliyor gibi görünüyordu. Nakor ise açıkça Pençe'nin duruşundan, ifadesinden ve verdiği diğer fiziksel tepkilerden, az evvel önüne serilen seçme şansına karşılık ne yanıt vereceğini anlamaya çalışıyordu.</p>

  <p class="block_7">&nbsp;</p>

  <p class="block_6">"Görünüşe göre seçim şansım yok," dedi Pençe uzun bir sessizlikten sonra.</p>

  <p class="block_7">&nbsp;</p>

  <p class="block_6">Robert, "Hayır, her zaman bir başka seçenek vardır. Fakat bizim vardığımız noktada seçimler zor," dedi. Bir an durduktan sonra, "Pug benim ustam ve topluluğumuzun lideridir," diye ekledi. Pug bir süre Pençe'ye baktıktan sonra gülümsedi. İfadesi gevşediğinden, bir an öğrencisi olan Robert'tan bile daha genç göründü bir an. "Aslında buraya gelmeyecektin Pençe. Oğlum seni adanın kuzey kıyısına getirerek soyutlamaya, çalışmaların üzerinde yoğunlaşmanı sağlamaya çalıştı. Böylece seni daha iyi değerlendirebilecektik." Büyücü ellini salladı ve tavandan sarkan metal bir dairenin üzerine dizilmiş mumlar yanarak bütün odayı aydınlattı. Robert ve Nakor odanın birer köşesine gidip, dört tabureyle geri geldiler. Robert taburelerden birini Pençe'nin arkasına, diğerini Pug'ın yanına koydu ve üç sorgucu yerlerini aldı. Pug Pençe'ye oturmasını işaret etti.</p>

  <p class="block_7">&nbsp;</p>

  <p class="block_6">"Hayır dersem sahiden beni öldürecek misiniz?" dedi Pençe söyleneni yaptıktan sonra.</p>

  <p class="block_7">&nbsp;</p>

  <p class="block_6">"Hayır," dedi Pug, "fakat sen bir anlamda 'ölmüş' olacaksın. Hafızanı silmek zorunda kalacağız. Bu süreçte insafsız olmayacağız elbette. Sadece uykuya dalacaksın ve uyandığında bambaşka biri olacaksın. Savaşta yara almış genç bir adam olacaksın belki ya da evinin çatısından düşmüş biri. "Tüm hayatın boyunca seni tanıdıklarını iddia edenler, senin kendine gelmeni isteyecek, hatırlayamadığın şeyleri hemen anımsatacak sana. Bunların oldukça ikna edici olmasını sağlayabiliriz ve sen de zamanla gerçekten anlatılan kişi olduğuna inanırsın." "Bir anlamda haklısın: Gümüş Şahinin Pençesi ölmüş olacak," dedi Pençe.</p>

  <p class="block_7">&nbsp;</p>

  <p class="block_6">Robert kafasını salladı.</p>

  <p class="block_7">&nbsp;</p>

  <p class="block_6">"Son Orosinili de gitmiş olacak," dedi Nakor.</p>

  <p class="block_7">&nbsp;</p>

  <p class="block_6">Pençe uzunca bir süre bunu düşünerek sessiz kaldı. En sonunda, "Bana biraz daha fazla şey anlatırsanız daha akıllıca bir seçim yapabilirim. Her ne kadar halkımın ölümünü unutacak olmam zaman zaman benim için bir nimet gibi görünse de, kim olduğumu unutmayı istemem; ayrıca ödemem gereken borçlar var ve bunları göz ardı edemem," dedi.</p>

  <p class="block_7">&nbsp;</p>

  <p class="block_6">"Buraya hizmet etmeyi seçersen, bana olan borcun silinecek," dedi Robert. "Bir başka borcum daha var," dedi Pençe.</p>

  <p class="block_7">&nbsp;</p>

  <p class="block_6">Pug kafasını salladı. "Kan borcun var."</p>

  <p class="block_7">&nbsp;</p>

  <p class="block_6">"Halkıma karşı böyle bir borcum var. Ailemden veya kavmimden tek bir kişi kalmış olsaydı bile, yine onları bulur, her biri yaptıklarını ödeyene kadar peşlerini bırakmazdım. Fakat bu adamlar benim ırkımı yok etti. Yani benim bilgim dışında birileri ölümden yakayı kurtarmayı başaramadıysa, son kalan Orosinili benim." Nakor'a dönüp kafasını salladı. "Onların öcünü almadan, iki şekilde de -ne bedenen ne hafıza olarak- ölemem."</p>

  <p class="block_7">&nbsp;</p>

  <p class="block_6">"Amaçlarımızın çakışması gerekmiyor," dedi Nakor. Pug'a bakıp, "Anlatabilir miyim?" diye sordu.</p>

  <p class="block_7">&nbsp;</p>

  <p class="block_6">Pug kafasını salladı.</p>

  <p class="block_7">&nbsp;</p>

  <p class="block_6">Nakor taburesinde arkaya doğru yattı ve belinde taşıdığı çantaya uzanıp bir portakal çıkardı. Sonra başparmağının kalın tırnağını portakala batırdı. Diğer iki adama bakıp tek kaşını kaldırdı. Her ikisi de kafalarını hafifçe sallayınca Nakor dikkatini yine Pençe'ye yöneltti.</p>

  <p class="block_7">&nbsp;</p>

  <p class="block_6">"Karşında bir grup insanın önderlerini görüyorsun," diye söze başladı Nakor. "Burası, bu ada bir vakitler savaştan kaçan bir millete sığınak olmuş, en azından hikâyesi böyledir. Daha sonra ilk Kara Büyücü'nün, Macros isimli bir adamın evi haline gelmiş. O adamın kızı Miranda. Pug da Miranda'nın kocası.</p>

  <p class="block_7">&nbsp;</p>

  <p class="block_6">Onlar bu adanın hanımı ve efendisidir Pençe. Her iki oğullarıyla da tanıştın.</p>

  <p class="block_7">&nbsp;</p>

  <p class="block_6">"Seneler içinde bu adada kalmak üzere pek çok insan geldi yanımıza. Öğrenciler... eh, pek çok yerden, hatta kimileri çoğu insanın hayal bile edemeyeceği yerlerden geliyordu." Sırıttı. "Kimilerini ben bile hayal edemiyordum ki, hayal gücüm epey kuvvetlidir."</p>

  <p class="block_7">&nbsp;</p>

  <p class="block_6">"Şimdilik tarih anlatmasak da olur Nakor. Ona neyle karşı karşıya olduğundan bahset," dedi Pug araya girerek.</p>

  <p class="block_7">&nbsp;</p>

  <p class="block_6">Nakor'un yüzündeki sırıtış kayboldu. Portakalı ısırıp bir süre derin düşünceler içinde çiğnedi. "Dediğim gibi, bizler bir grup insanın önderleriyiz. Buraya eğitim, almak ve hizmet etmek için pek çok kişi geldi."</p>

  <p class="block_7">&nbsp;</p>

  <p class="block_6">"Hizmet mi?" diye sordu Pençe.</p>

  <p class="block_7">&nbsp;</p>

  <p class="block_6">Nakor sırıttı. "Daha evvel hiç tek oturuşta ne yaptığımızı anlatmak zorunda kalmamıştım Pug." Pug kafasını salladı. "Şimdi de böyle bir şey yapmayacaksın. Sadece genel anlamda kim olduğumuzu anlat. Olur da hizmet etmeyi kabul ederse, zaman içinde onu yavaş yavaş eğitiriz." Robert elini kaldırdı. "Söz alabilir miyim?" Pug kafasını salladı.</p>

  <p class="block_7">&nbsp;</p>

  <p class="block_6">"Pençe, biz üçümüz Gölgeler Meclisi'ne aidiz. Meclis, bir sebepten yekvücut olan erkek ve kadınlardan oluşur. Zaman geçtikçe o sebebi sen de anlayacaksın, fakat şimdilik anlamaya hazır olmadığın şeyler var. Sana şu kadarını söyleyeyim. Vatanını yok etmek için pusu kuran güçler de dahil olmak üzere, bugün dünyada bulunan çoğu kötülüğe karşı duran bir amaca hizmet ediyoruz. Şu an amacın halkının öcünü almaksa, bunu başarmak için en büyük şans bize hizmet etmenden geçiyor."</p>

  <p class="block_7">&nbsp;</p>

  <p class="block_6">Pençe Robert'ın gözlerine baktı. "Sana hayatımı borçluyum efendim ve bu borcumun da hakkını vereceğim. Fakat benden çok ciddi bir iddiayı kabul etmemi istiyorsun. Kendrick'in yerinde ya da burada bu iddiayı sorgulamama sebep olacak ve senin veya diğerlerinin kötü olduğunu düşünmemi sağlayacak hiçbir şey görmedim. Fakat büyükbabam bana bir defasında, kötülük yapanların genelde bunu büyük bir iyilik adına yaptıklarını ve Orosini tarihinin doğru şeyi yaptıklarını iddia ederek insanları yanlış yönlendiren şamanlar ve reislerle dolu olduğunu söylemişti. Halkımın yok edildiği o gün kötülüğü kendi gözlerimle gördüm. Onların neden yok edildiğini bilmiyorum. Yalnızca kavmimin kadınlarını ve çocuklarını öldürenlerin kötü bir şey yaptıklarını biliyorum."</p>

  <p class="block_7">&nbsp;</p>

  <p class="block_6">Robert elini kaldırdı. "En azından şuna şahitlik edebilirim: Evini yok eden adamlar, hatalı bir iyilik anlayışıyla hareket etmiyorlardı. Altın için adam öldüren, Olasko Düklüğü'nden yardım alan ve oranın askerleriyle takviye sağlanan kiralık adamlardı. Bu konuyu ileride konuşacağız. Şimdilik, öç almak istediğin insanlara karşı ortak bir amacımız olduğunu düşün."</p>

  <p class="block_7">&nbsp;</p>

  <p class="block_6">"Robert, başkalarının beni kargalara, akbabalara bırakacağı bir yerde hayatımı kurtardın," dedi Pençe. "Ne sende ne dostlarında onursuz diyebileceğim bir davranış gördüm. Caleb ve Magnus," derken Pug'a doğru başını eğdi, "bana çok şey öğretti ve burada iyileşmek için kaldığım sırada kahkahalar bile duydum... " Alysandra aklına gelmişti. "Burada insana neşe veren pek çok şey var." Derin bir nefes alıp devam etti. "Tanrılar beni öyle bir yola koydular ki, bu yolun hangi amaca ve hangi sona ulaşacağını yalnızca tahmin edebilirim. Fakat senin arabanda uyandığım günden bu yana bana sen baktın Robert. Ne yapmam gerektiğini sen söyle."</p>

  <p class="block_7">&nbsp;</p>

  <p class="block_6">"Olmaz Pençe. Bunu sen bileceksin. Gölgeler Meclisi'ne özgür iradeyle ve şüphe taşımadan yemin edilmelidir. Çünkü bu topluluğa girdiğin an, geri dönüşün olmayabilir. O yeminden vazgeçmek sana ölüm getirir."</p>

  <p class="block_7">&nbsp;</p>

  <p class="block_6">"Üstelik bu yalnızca hafıza ölümü de olmaz. Çünkü bizimle bir oldun mu, yabancılarla paylaşılamayacak şeyler öğrenmeye başlayacaksın. Sır olarak kalması için canını bile vermeye razı olacağın şeyler," diye ekledi Pug.</p>

  <p class="block_7">&nbsp;</p>

  <p class="block_6">Nakor sırıttı. "Fakat o yemini etmenin güzel yanları da var. Sana göstereceğimiz pek çok mucize, göreceğin pek çok harika var. Evin bildiğin dağlarda onlarca yaşam geçirsen bile öğrenemeyeceğin şeyleri ve daha fazlasını burada bir sene içinde öğreneceksin." "Şimdiden çok şey öğrendim," dedi Pençe.</p>

  <p class="block_7">&nbsp;</p>

  <p class="block_6">"Öç almak istediğinde kaynağa, müttefiklere ihtiyacın olacak. Biz sana her ikisini de sağlayabiliriz," diye devam etti Nakor.</p>

  <p class="block_7">&nbsp;</p>

  <p class="block_6">"Ne yapmam gerekiyor?"</p>

  <p class="block_7">&nbsp;</p>

  <p class="block_6">Pug taburesinden kalkıp Pençe'nin önünde dikilirken, Nakor ve Robert delikanlının iki yanında durarak yerlerini aldılar.</p>

  <p class="block_7">&nbsp;</p>

  <p class="block_6">"Gölgeler Meclisi'ne sadakat yemini etmeyi kabul ediyor musun Gümüş Şahinin Pençesi? Topluluğumuza özgür iradenle ve kendi isteğinle katılıyor musun? Üzerinde hak sahibi olanlara itaat edeceğine ve sana emanet edilenleri hayatın pahasına koruyacağına yemin ediyor musun? Sana verilen sırları saklayacağına yemin ediyor musun? Ya hepsine müspet yanıt ver ya da sessiz kal. Ya hep ya hiç, Pençe. Ne diyorsun?"</p>

  <p class="block_7">&nbsp;</p>

  <p class="block_6">Pençe bir an sessiz kaldı, sonra derin bir nefes alarak, "Evet, hizmet edeceğim," dedi.</p>

  <p class="block_7">&nbsp;</p>

  <p class="block_6">"Güzel. İşte bu güzel," dedi Nakor. Elini gencin omzuna koyup bir portakal daha çıkardı. "Bir tane ister misin?" Pençe portakalı aldı. "Teşekkürler."</p>

  <p class="block_7">&nbsp;</p>

  <p class="block_6">"Öyleyse Magnus'a küçük kulübesini kapayıp burada bize eşlik etmesini söyleyeyim. Pençe'nin eğitimi ciddi olarak başlamak üzere," dedi Robert ve odadan ayrıldı.</p>

  <p class="block_7">&nbsp;</p>

  <p class="block_6">"Nakor," dedi Pug. "Pençe'ye kalacağı yeri göster. Onu Rondar ve Demetrius'la aynı yere koy."</p>

  <p class="block_7">&nbsp;</p>

  <p class="block_6">Nakor başını salladı. "Gel bakalım evlat."</p>

  <p class="block_7">&nbsp;</p>

  <p class="block_6">Onlar çıktıktan sonra Pug uzunca bir süre tek başına ayakta durdu, sonra sanki havaya konuşuyormuş gibi, "Ne düşünüyorsun?" dedi.</p>

  <p class="block_7">&nbsp;</p>

  <p class="block_6">Odanın en uç köşesindeki gölgelerin arasından bir ses duyuldu: "Bence çocuğa seçme hakkı tanımadınız." Miranda ışığa çıktı.</p>

  <p class="block_7">&nbsp;</p>

  <p class="block_6">"Başka ne yapabilirdim ki?"</p>

  <p class="block_7">&nbsp;</p>

  <p class="block_6">"Onu iyileştirelim, sonra hafızasını sileyim ve Magnus'un kulübesine geri koyalım. Magnus ona kayalıklardan düştüğünü ya da vahşi hayvanlardan biriyle karşılaştığını anlatabilir. İyi bir şekilde ifade edilirse, çocuk kabul eder." Pug kafasını salladı. "Haklısın."</p>

  <p class="block_7">&nbsp;</p>

  <p class="block_6">Kadın alaycı bir tebessümle yaklaşıp kolunu kocasının beline doladı. "Ben her zaman haklıyım." "Elbette hayatım," dedi Pug onun gülümsemesine karşılık vererek. "Soruma hâlâ yanıt vermedin: Çocuğa neden seçme şansı vermedin?"</p>

  <p class="block_7">&nbsp;</p>

  <p class="block_6">Pug bir an sessiz kaldıktan sonra, "Bilemiyorum. Onda bir şeyler var. Sanırım bizim için önemli olacak," dedi. "Neden?"</p>

  <p class="block_7">&nbsp;</p>

  <p class="block_6">"Bilmiyorum. Tek bildiğim son zamanlarda hasmımızın daha kurnaz davrandığı. O ölümdansçıları beklenmedikti. Bana geçen yılları anımsatıyorlar." "Magnus'un artan gücünden korkuyorlar." "Korkmalılar da. Nihayetinde o bu dünyaya ayak basmış en kudretli büyücü olabilir."</p>

  <p class="block_7">&nbsp;</p>

  <p class="block_6">"Tabii onu hayatta tutmayı başarabilirsek," dedi Miranda, sesinde bir annenin endişesini andıran bir ton vardı. "O ölümdansçıları, ordular ya da iblislerin saldırısına uğradığımız zamanlardan kalma gibiydi." "Bir şeyler onları rahatsız etmiş olmalı."</p>

  <p class="block_7">&nbsp;</p>

  <p class="block_6">Pug kahkaha attı. "Magnus'un Güney Kesh'teki ölüm tarikatı tapınağını yok etmesi, onları böyle bir şey denemeleri için yeterince rahatsız etmiş olabilir."</p>

  <p class="block_7">&nbsp;</p>

  <p class="block_6">"Ölümdansçıları değersiz efsunlardan değildir hayatım. Öyle sapkın bir sanatı yapacak isteğim ve onları yaratmak için ruhunu vermeye hazır üç insan olsaydı bile, bunu başarmam aylarımı alırdı."</p>

  <p class="block_7">&nbsp;</p>

  <p class="block_6">Alaycı bir biçimde kocasına baktı. "Ve böyle şeylerde senden daha iyiyimdir."</p>

  <p class="block_7">&nbsp;</p>

  <p class="block_6">Pug gülümsedi. "Biliyorum. İşte bu yüzden Pençe'nin önemli olabileceğini düşünüyorum." "Neden?"</p>

  <p class="block_7">&nbsp;</p>

  <p class="block_6">"Çünkü kurtlar geyiğin leşi başında kavga ederken, bir fare araya girip artıkları toplayabilir." "Kurtlar fareleri yer," diye hatırlattı kadın.</p>

  <p class="block_7">&nbsp;</p>

  <p class="block_6">"Ancak orada olduklarını bilirlerse yerler. Hasımlarımız oğlumuzu yok etmeye çalışırlarken Pençe'nin geldiğini göremeyecekler."</p>

  <p class="block_7">&nbsp;</p>

  <p class="block_6">Miranda sanki bir anda üşümüş gibi kocasına daha da sokuldu. "Oğlanın iyiliği için, umarım sen haklısındır." "Hangi oğlan? Pençe mi, Magnus mu?" Miranda iç geçirdi. "Her ikisi de."</p>

  <p class="block_7">&nbsp;</p>

  <p class="block_6">Pençe, kendine ait eşyaları koyduğu minik çıkınını göğsüne bastırmış, koridorda Nakor'u takip ediyordu. Vücudu yorgundu, fakat gerginliğini üzerinden atıyordu. Çoğunun kapısı kapalı olan bir dizi odanın önünden geçtiler; Pençe açık olanların içinde dörder tane yatak gördü.</p>

  <p class="block_7">&nbsp;</p>

  <p class="block_6">Bir odanın önünden geçerken, Alysandra'nın yatağa oturmuş, ağzını eliyle kapayarak kıkırdamakta olan koyu renk saçlı bir kızla sessizce konuştuğunu gördü. Pençe geçerken her ikisi de ona baktı ve Pençe kızların gülmeye başladıklarını duydu.</p>

  <p class="block_7">&nbsp;</p>

  <p class="block_6">İçinde rahatsız edici bir his, Pençe'nin tam olarak adlandıramadığı bir duygu yükseldi. Hayatını, amacını tam olarak anlayamadığı bir örgütlenmeye bırakan ciddi bir yemin ettiği göz önüne alınınca, bu kıkırdamalar biraz yersiz gibi geliyordu.</p>

  <p class="block_7">&nbsp;</p>

  <p class="block_6">Sonunda diğerlerinden biraz daha büyük bir odaya açılan o kapıya vardılar. Diğer odalarda olduğu gibi, burada da dört yatak hazırlanmıştı. Nakor Pençe'ye soldaki, kapıya en uzak duran yatağa oturmasını eliyle işaret etti ve kendisi de karşısındaki yatağa oturdu. "İşte yeni hayatının başlayacağı yer. "</p>

  <p class="block_7">&nbsp;</p>

  <p class="block_6">Pençe omuzlarını silkti. "Yeni hayatım Robert beni bulduğunda başladı sanırım."</p>

  <p class="block_7">&nbsp;</p>

  <p class="block_6">Nakor kafasını iki yana salladı. "Hayır, o gün eski hayatın sona erdi. Son iki yıldır yaşadıkların bir varoluş haliydi. İyileşiyor ve öğreniyordun, fakat bir amacın yoktu." "Şimdi bir amacım mı var?" "Sandığından da büyük bir amaç," dedi Nakor. "Pek çok şey öğreneceksin, fakat daha vaktin var. Gençliğin verdiği sabırsızlığı hatırlıyorum da..." diye ekledi sırıtarak. "Bana yaşıtın pek çok gençten daha sabırlıymışsın gibi göründün, fakat yine de bazı soruların yanıtlandırılmasını, durumun açığa kavuşmasını ve amaçlarımızın anlatılmasını istediğini biliyorum. Ancak hepsinin vakti var."</p>

  <p class="block_7">&nbsp;</p>

  <p class="block_6">"Robert'ın yanında kalmaya başladığımdan bu yana, bilmediğim bir yönde ilerlediğimi hissediyordum," dedi Pençe. "Sanırım büyüdüm... "</p>

  <p class="block_7">&nbsp;</p>

  <p class="block_6">"Ustalarına göre oldukça büyüdün."</p>

  <p class="block_7">&nbsp;</p>

  <p class="block_6">"Artık sen de ustalarımdan biri misin?"</p>

  <p class="block_7">&nbsp;</p>

  <p class="block_6">Nakor omzunu silkip ayağa kalktı. "Göreceğiz. Şimdi, yeni arkadaşlarının geldiğini duyuyorum. O yüzden birbirinizi tanıyabilmeniz için sizi yalnız bırakacağım."</p>

  <p class="block_7">&nbsp;</p>

  <p class="block_6">Nakor kapıya yaklaştığında, hemen hemen Pençe'nin yaşlarında olan iki genç adam odaya girdi. Nakor'u görünce başlarını hafifçe eğerek selam verdiler ve geriye çekilip adamın geçmesine izin verdiler. "Odanızı paylaşacağınız yeni bir delikanlı var," dedi Nakor yanlarından geçerken. "Evet, Efendi Nakor," dedi delikanlılardan açık renkli saçları, geniş omuzları, yeşil gözleri ve çilli bir burnu olanı.</p>

  <p class="block_7">&nbsp;</p>

  <p class="block_6">Diğer genç adamın koyu renk saçları ve açık bir teni vardı. Pençe onun sakal mı bırakmaya çalıştığını, yoksa önceki gün iyi tıraş olup olmadığını anlayamamıştı. Neredeyse simsiyah olan gözlerini Pençe'yi görünce hafifçe kısmıştı. Kendini Pençe'nin tarafındaki diğer yatağa atarken, açık renk saçları olan delikanlı karşıdaki yatağa geçti.</p>

  <p class="block_7">&nbsp;</p>

  <p class="block_6">"Ben Demetrius," dedikten sonra, koyu renk saçlı olanı işaret ederek, "bu da Rondar. Kendisi pek konuşmaz," diye ekledi. Kral Dili'nde konuşuyorlardı; anlaşılan adada tercih edilen dil buydu.</p>

  <p class="block_7">&nbsp;</p>

  <p class="block_6">Rondar kafasını salladı fakat bir şey söylemedi. "Ben Pençe," dedi Pençe.</p>

  <p class="block_7">&nbsp;</p>

  <p class="block_6">Demetrius kafasını salladı. "Hakkında bir şeyler duymuştum. Üç ölümdansçısının elinden kurtulmayı başarmışsın. Etkileyici."</p>

  <p class="block_7">&nbsp;</p>

  <p class="block_6">Pençe duvara yaslanarak yatağına kuruldu. "Ben ölümdansçıları nedir onu bile bilmiyorum." "Kötüdürler," dedi Rondar.</p>

  <p class="block_7">&nbsp;</p>

  <p class="block_6">"Çok kötüdürler," diye onayladı Demetrius. "Melun ruhları kullanarak ortaya çıkan varlıklardır. Tek amaçları, belli bir kişiyi öldürmektir. Birinden kaçmak bile oldukça zorken üçünden birden kurtulmak..."</p>

  <p class="block_7">&nbsp;</p>

  <p class="block_6">"Etkileyici," dedi Rondar.</p>

  <p class="block_7">&nbsp;</p>

  <p class="block_6">"Uzun zamandır mı buradasın?" diye sordu Pençe.</p>

  <p class="block_7">&nbsp;</p>

  <p class="block_6">"Beş yıl oldu," diye yanıtladı Demetrius. "Babam Kesh'in güneyindeki, Anticostinas adında bir şehrin yanında bulunan bir köyde iksirler, yara lapaları yapardı. Gerçi oraya da şehir denilmez ya, büyük bir kasaba aslında. Bazı Guis-Wa rahipleri 'büyü kullandığı' gerekçesiyle babamı 'kâfir' ilan ettiler ki, ben ortada büyü değil bolca ot, bitki ve sağduyu görüyordum. Fakat bir gece şehirden birkaç ayyaş çıkageldi ve evi yakıp ailemi öldürdü. Nakor'la karşılaşana kadar amaçsızca dolandım durdum. Sonra o bana birkaç numara gösterdi.</p>

  <p class="block_7">&nbsp;</p>

  <p class="block_6">"Meğer babam büyücü değilmiş, ama belki ben olabilirmişim. İşte buraya öğrenmeye geldim." "Ben de ailemi kaybettim," dedi Pençe ve Rondar'a döndü. Rondar Demetrius'a bakıp kafasını salladı.</p>

  <p class="block_7">&nbsp;</p>

  <p class="block_6">"Babası Kuzey Kesh'ten Ashunta atlılarının reisi. Çok iyi binicilerdir..." "En iyileri," diye ekledi Rondar.</p>

  <p class="block_7">&nbsp;</p>

  <p class="block_6">"... İyi avcılardır..."</p>

  <p class="block_7">&nbsp;</p>

  <p class="block_6">"En iyileri," diye tekrar etti Rondar.</p>

  <p class="block_7">&nbsp;</p>

  <p class="block_6">Pençe sırıttı. "Onu göreceğiz!"</p>

  <p class="block_7">&nbsp;</p>

  <p class="block_6">"... bunların dışında da dik kafalı, yıkanmayan barbarlardır ve kadınlara büyükbaş, büyükbaşlara da ev hayvanı muamelesi yaparlar."</p>

  <p class="block_7">&nbsp;</p>

  <p class="block_6">Rondar omuzlarını silkti. "Doğru."</p>

  <p class="block_7">&nbsp;</p>

  <p class="block_6">Pençe'nin sırıtışı daha da genişledi. "Miranda'yla nasıl anlaşıyor peki?" Demetrius kahkaha attı.</p>

  <p class="block_7">&nbsp;</p>

  <p class="block_6">"Miranda ona kadınlara gösterilmesi gereken saygıyı öğretiyor." Rondar'ın ifadesi gölgelendi.</p>

  <p class="block_7">&nbsp;</p>

  <p class="block_6">Durumu kabullenmiş gibi iç geçirerek çenesini kollarına dayadı ve "Maalesef doğru," dedi.</p>

  <p class="block_7">&nbsp;</p>

  <p class="block_6">"Buraya nasıl geldin?" diye sordu Pençe.</p>

  <p class="block_7">&nbsp;</p>

  <p class="block_6">Rondar yatağa devrildi. Bir süre sessiz kaldıktan sonra, bir şeyler söylemek onun için adeta bir imtihanmış gibi konuşmaya başladı. "Benim halkım binicidir. Ata binemiyor ve avlanamıyorsan sana kadın yoktur. Kadın yoksa çocuk da yoktur." Hatırlamak sanki onu yoruyormuş gibi kollarıyla gözlerini kapadı. "Ata binemeyen erkek... eksiktir. Eksik erkekler... yakacak odun toplar, yemeğe yardım eder, çocuk yetiştirirler."</p>

  <p class="block_7">&nbsp;</p>

  <p class="block_6">Pençe Demetrius'a baktı. "Kadınlar ne yapar?"</p>

  <p class="block_7">&nbsp;</p>

  <p class="block_6">Demetrius yüzünü buruşturarak, "Onlar mülk yerine geçiyor," dedi.</p>

  <p class="block_7">&nbsp;</p>

  <p class="block_6">"Kadınlar çocuk yapar. Erkekler oğlanları yetiştirir."</p>

  <p class="block_7">&nbsp;</p>

  <p class="block_6">"Bir Ashunta atlısı için iyi bir kadın mı, yoksa at mı daha değerlidir diye sorarsan, çıkan sonuç birbirine yakın olabilir," dedi Demetrius.</p>

  <p class="block_7">&nbsp;</p>

  <p class="block_6">"Etrafta daha çok at mı, yoksa kadın mı olduğuna göre değişir," dedi Rondar. Yeniden yuvarlanıp dirseklerine dayandı. Koyu renk gözleri sertçe Pençe'ye bakıyordu. "Bizim de geleneklerimiz var," dedi. "Ben iyi bir binici değilim, ama şaman, yeteneğim olduğunu söyledi. Ben de gidip onunla yaşamaya başladım." Sabrının son noktasına ulaşmış gibi görünüyordu. Demetrius'a dönüp, "Sen anlat," dedi.</p>

  <p class="block_7">&nbsp;</p>

  <p class="block_6">"Ashunta memleketi İmparatorluk'un batısında, başka kimsenin geçmek istemediği, fakat köle tüccarları ve İmparatorluk ordusuna fark edilmeden gezinebilmek isteyen hainler için iyi bir yol olan, o inişli çıkışlı otlakların üzerindedir. Buradaki dostumuz ve ustası bir çeşit ayin için ot toplarlarken karşılarına bir grup köle tüccarı çıkmış. Şaman para etmeyecek kadar yaşlıymış, fakat iri-yarı genç dostumuz pazar için tam bir hediye gibiymiş," diye açıkladı Demetrius alaycı bir ifadeyle. "Beni Nakor satın aldı," dedi Rondar. "Çok konuşuyor." Pençe gülümsedi. "Kim, Nakor mu Demetrius mu?" "Evet," dedi Rondar.</p>

  <p class="block_7">&nbsp;</p>

  <p class="block_6">Demetrius uzanıp Rondar'ın ensesine şakadan bir tokat indirdi. "Bu sessiz dostumuz, konuşkan olmayan biri gibi görünmeye çalışsa da aslında çok iyidir. Kızlardan biri anlattığı saçmalıkları dinleyecek gibi olduğunda dili çözülüverir." Rondar kafasını kaldırıp sırıttı. "Doğru."</p>

  <p class="block_7">&nbsp;</p>

  <p class="block_6">"Kızlar demişken... " diye söze başladı Pençe.</p>

  <p class="block_7">&nbsp;</p>

  <p class="block_6">Rondar ve Demetrius bakıştı ve hep bir ağızdan, "Alysandra!" diyerek kahkahaya boğuldular. Pençe kızardığını hissetti, fakat gülümsemeyi bırakmadı. "Ne olmuş ona?" "Duyduğuma göre arada seninle ilgilenmeye o gelmiş," dedi Demetrius. "Bütün erkekler onu ister," dedi Rondar. "Siz ikiniz de mi?" diye sordu Pençe.</p>

  <p class="block_7">&nbsp;</p>

  <p class="block_6">"Onunla karşılaştığında herkes bir defa şansını dener. O farklıdır. Arkadaşınmış gibi hissetmeni sağlayıp baş başa kalmayı denediğinde seni aptal durumuna sokmayı bilir," dedi Demetrius. Rondar iç geçirdi. "Çok at eder." Pençe güldü. "Âşık olmuşsun sanki." "Doğru. Ona herkes âşık," dedi Rondar. "O kim peki?"</p>

  <p class="block_7">&nbsp;</p>

  <p class="block_6">"Kimse bilmiyor," dedi Demetrius. "Ya da en azından bilenler bir şey anlatmıyor. İkimizden daha uzun süredir burada ve özel olduğu belli. Pek çok yabancıyla kendi dillerinde konuştuğunu duydum. Ayrıca Miranda'yla çok vakit geçiriyor."</p>

  <p class="block_7">&nbsp;</p>

  <p class="block_6">"Bu neden özel olsun?" diye sordu Pençe.</p>

  <p class="block_7">&nbsp;</p>

  <p class="block_6">Demetrius çanın çaldığını duydu. "Yemek vakti," dedi. "Yolda konuşuruz."</p>

  <p class="block_7">&nbsp;</p>

  <p class="block_6">Rondar bir adım gerilerinde, kapıdan çıktılar. Pençe dikkatlice yürüyordu, fakat Demetrius ortalama bir hızda ilerlediği müddetçe ona ayak uydurabiliyordu.</p>

  <p class="block_7">&nbsp;</p>

  <p class="block_6">"Miranda'nın Pug'ın karısı olduğunu biliyorsun, değil mi?" diye sordu Demetrius. Pençe kafasını salladı. "Oğullarını da tanıyorum."</p>

  <p class="block_7">&nbsp;</p>

  <p class="block_6">"Pug'ın... daha iyi bir kelime bulamadığımdan, onun buranın 'yöneticisi' olduğunu söyleyeceğim. Fakat Miranda hemen her anlamda onunla eşit konumda. Kimileri onun daha kudretli bir büyücü olduğunu söylüyor. Benim tek bildiğim, buradaki öğrencilere az vakit ayırırken çoğu zaman Alysandra'yla olduğu."</p>

  <p class="block_7">&nbsp;</p>

  <p class="block_6">"Demek o yüzden özel," dedi Pençe.</p>

  <p class="block_7">&nbsp;</p>

  <p class="block_6">"Anlaman için amma çok kelime kullandık Pençe," dedi Rondar. Pençe güldü. "Biliyorum." "Yani Alysandra'yla şansını denemek istersen kimse seni suçlamaz." "Doğru," dedi Rondar.</p>

  <p class="block_7">&nbsp;</p>

  <p class="block_6">"Ama bir yere varabilirim diye umutlanma."</p>

  <p class="block_7">&nbsp;</p>

  <p class="block_6">Pençe, önde iki kızla konuşan Alysandra'yı gördü. "Babam bana şunu öğretti: Tehlikeye atılmadan ödül alamazsın ve denemezsen elindeki tek şey başarısızlık olur," dedi iki yeni dostuna. "Sarılır," dedi Rondar. "Ne?" dedi Pençe.</p>

  <p class="block_7">&nbsp;</p>

  <p class="block_6">Demetrius kafasını iki yana salladı. "Hayır, yanağından öper."</p>

  <p class="block_7">&nbsp;</p>

  <p class="block_6">"Neyden bahsediyorsunuz siz?"</p>

  <p class="block_7">&nbsp;</p>

  <p class="block_6">"Alysandra kur yapmana izin verir dostum," diye açıkladı Demetrius. "Sanırım bu ilgi içten içe hoşuna gidiyor. Çok da tatlıdır. Yani bunu kötü niyetle yaptığını zannetmiyorum, fakat ona kur yaptığın ilk akşam onun için yalnızca bir kardeşten ibaret olacağına dair sana yemin ettirir ve o ince beli asla saramayacağını anlarsın. Seni çevirip odana geri yollamadan önce de, sana o kadar kısa bir an sarılır ki, yanında olduğunu güçlükle hissedersin ya da yanağına öyle minik bir öpücük bırakır ki, dudakları neredeyse yüzüne değmez. Yanağa bırakılan öpücük buradaki çocuklar arasında bir tür başarı nişanı olarak kabul edilir."</p>

  <p class="block_7">&nbsp;</p>

  <p class="block_6">Alysandra sanki bu konuşmanın konusu olduğunu anlamış gibi omzunun üzerinden geriye baktı. Pençe'yi ve diğerlerini görünce gülümsedi.</p>

  <p class="block_7">&nbsp;</p>

  <p class="block_6">Pençe, genç kızla göz göze gelmekten kaçınan iki arkadaşına baktı. Böylece bakışlarını kıza çevirip elinden gelen en büyük tebessümle güldü. Kız da bir süre daha ona baktıktan sonra gözlerini indirip arkadaşlarına döndü.</p>

  <p class="block_7">&nbsp;</p>

  <p class="block_6">"Bir bakır parasına bahse girerim ki sarılacak," dedi Rondar.</p>

  <p class="block_7">&nbsp;</p>

  <p class="block_6">"Tamam. Ben de yanağından öpecek diye bahse giriyorum," dedi Demetrius.</p>

  <p class="block_7">&nbsp;</p>

  <p class="block_6">Pençe daha alçak bir sesle konuşmaya başladı. "Her iki bahsi de kabul ediyorum, çünkü ondan bir öpücükten fazlasını alacağım."</p>

  <p class="block_7">&nbsp;</p>

  <p class="block_6">"Kararlılık," dedi Demetrius. "Hoşuma gitti."</p>

  <p class="block_7">&nbsp;</p>

  <p class="block_6">Rondar, "Saçma," diyerek belirsiz bir yorumda bulundu.</p>

  <p class="block_7">&nbsp;</p>

  <p class="block_6">Pençe öğrencilerin yemek yediği ortak binaya giren narin kızı izledi. "Çok daha fazlasını alacağım," dedi sessizce kendi kendine.</p>

  <p class="block_14">&nbsp;</p>

  <p class="block_15"><img alt="C:\Users\UguR\AppData\Local\Microsoft\Windows\INetCache\Content.Word\Line.png" src="../Images/image.png" class="calibre5"/></p>

  <p class="block_7">&nbsp;</p>

  <p class="block_10" id="calibre_pb_14">&nbsp;</p>
</body>
</html>
