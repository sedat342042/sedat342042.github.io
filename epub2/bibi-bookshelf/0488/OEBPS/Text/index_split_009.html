<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" lang="tr" xml:lang="tr">
<head>
  <title>01 - Gümüş Şahinin Pençesi - Gölgeler Meclisi Üçlemesi</title>
  <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
</head>

<body class="calibre">
  <p class="block_8">-5-</p>

  <p class="block_17">YOLCULUK</p>

  <p class="block_7">&nbsp;</p>

  <p class="block_6">Pençe aksırdı.</p>

  <p class="block_7">&nbsp;</p>

  <p class="block_6">"Biberi fazla," dedi Leo.</p>

  <p class="block_7">&nbsp;</p>

  <p class="block_6">Pençe yaşaran gözlerini önlüğünün kenarıyla silerken kafasını salladı. Bir senedir mutfakta çalışıyordu ve son dört ayda kendini evinde gibi hissetmeye başlamıştı. Kendrick'in isteğine göre başka yerlerde de çalışıyordu, fakat zamanının çoğu aşçıyla geçer olmuştu.</p>

  <p class="block_7">&nbsp;</p>

  <p class="block_6">Dört ay önce bir gün Leo içeri girip Pençe'yi yanına çağırmış, tart için nasıl tabak hazırlanacağını öğretmişti; bu, içinde domuzyağı ve buğday unu olan basit bir görevdi. Sonra sebze ve meyveleri yıkama işine yükseldi. Daha sonra basit yemekler hazırlamaya başladı. Son birkaç haftada Pençe fırınlama ve et pişirmenin kurallarını öğrenmişti ve şimdi de sos yapma konusunda eğitim alıyordu. Pençe gülümsedi.</p>

  <p class="block_7">&nbsp;</p>

  <p class="block_6">"Seni eğlendiren nedir genç dostum?" diye sordu Leo.</p>

  <p class="block_7">&nbsp;</p>

  <p class="block_6">"Sadece, yemeği hazır hale getirene kadar yapılması gereken şeylerin çocukken bildiğimden ne kadar da fazla olduğunu düşünüyordum. Babam ve köyün diğer erkekleri, üzerinde geyik çevrilen büyük bir şişin etrafında oturup av, mahsuller ya da kimin oğlunun daha hızlı koştuğu hakkında konuşur; kadınlar da ekmek yapar, güveç ya da çorba pişirirlerdi.</p>

  <p class="block_7">&nbsp;</p>

  <p class="block_6">"Annem dolabındaki baharatları görse hayran kalırdı Leo."</p>

  <p class="block_7">&nbsp;</p>

  <p class="block_6">"Kolay işler de zorlayıcı olabilir Pençe. Şişteki ete doğru zamanda yavaşça tuz, biber serpilmeli ve sunulmadan önce de belki bir tutam sarımsakla süslenmelidir." Pençe sırıttı. "Annem sunumdan hiç anlamazdı."</p>

  <p class="block_7">&nbsp;</p>

  <p class="block_6">"Sen de yalnızca bir kısmını gördün evlat," dedi Leo. "Bizim burada yaptıklarımız çoğunlukla sıradan insanlara harcanıyor ve yolculukları sırasında buraya uğrayan asil bey ve hanımlar da bizim kırsal yemeklerimizi büyük şehirlerde yedikleri yemeklerle kıyaslamıyorlar bile.</p>

  <p class="block_7">&nbsp;</p>

  <p class="block_6">"Rillanon ve Roldem'in asil masaları, her gece onlarca aşçı ve senin gibi yüzlerce yamağın çabalarıyla hazırlanıyor. Her bir tabak, biraz o biraz da bu muazzam tatla süsleniyor. Bu iş bir sanat evlat."</p>

  <p class="block_7">&nbsp;</p>

  <p class="block_6">"Sen öyle diyorsan öyledir Leo," dedi Pençe. "Fakat 'sanat' derken tam olarak neyi kastettiğini anlayabilmiş değilim. Bizim dilimizde öyle bir kelime yok."</p>

  <p class="block_7">&nbsp;</p>

  <p class="block_6">Leo önündeki sosu karıştırmayı bırakıp, "Öyle mi?" dedi.</p>

  <p class="block_7">&nbsp;</p>

  <p class="block_6">Pençe Roldem dilini akıcı bir şekilde konuşabiliyordu; artık yalnızca telaffuz ve bazen de, Leo'yu eğlendiren, Robert'ı sinirlendiren ve Martha'yı çileden çıkaran ağzı bozukluğu yüzünden uyarı alıyordu. Orosinililer, cinsellik ve diğer fiziksel konularda oldukça rahattı, Pençe de tuvalete çıkma ve cinsellik hakkında konuşmanın Roldem insanları arasında 'kötü' karşılanmasını tuhaf bir biçimde eğlendirici buluyordu.</p>

  <p class="block_7">&nbsp;</p>

  <p class="block_6">"Hayır," dedi Pençe. "Orosini dilinde buna en yakın tanımlama 'zarafet' ya da 'güzellik'tir, fakat bir şeyi sırf o şeyi yapmış olmak için yapma fikri... ben bu şekilde yetiştirilmedim." Pençe son bir sene içerisinde ailesinin yok edilmiş olmasını kabullenmişti. Bu artık ona korkunç acı veren bir şey değil, zaman zaman aklına gelen karanlık bir hatıra olmuştu. O çaresiz ızdırabın büyük kısmı yok olmuştu. Yeni şeyler yapmayı öğrenmek amacının bir kısmıydı, geri kalanıysa Lela'ydı.</p>

  <p class="block_7">&nbsp;</p>

  <p class="block_6">"Pekâlâ," dedi Leo. "Her gün yeni bir şey öğreniyorsun."</p>

  <p class="block_7">&nbsp;</p>

  <p class="block_6">Pençe onunla aynı fikirdeydi. "Bizim kadınlarımızın yaptığı bazı işlerde de sanat var..." -hemen kelimeyi düzeltti- "vardı. Büyükannem, köydeki herkes tarafından beğenilen desenli battaniyeler yapardı. Şamanımız ve yardımcıları, dua için... sizin dilinizde de bu kelime yok, dua için renkli kumdan desenler yapardı. Kurdukları özel çadırlarda kimi zaman günlerce çalışırken ilahi okur ve dua ederlerdi. İşleri bittiğindeyse -tüm köy ortaya çıkan şeyi görmek ve duaları rüzgâr tarafından tanrılara taşınırken ilahi okumak için etraflarında toplanırlardı. Bazıları çok güzel olurdu." Pençe duraksadı. "Kendrick'in yemek odasına astığı şu tablolar..." "Evet?" dedi Leo.</p>

  <p class="block_7">&nbsp;</p>

  <p class="block_6">"Keşke büyükannemin battaniyeleri ya da kumdan dua çemberleri de böyle hatırlanabilse, insanların görebileceği bir duvara asılsaydı. Çok güzellerdi." "Güzelden anlamak, genç Pençe, bir lütuftur," dedi Leo.</p>

  <p class="block_7">&nbsp;</p>

  <p class="block_6">Tam bu sırada Lela mutfağa girdi.</p>

  <p class="block_7">&nbsp;</p>

  <p class="block_6">"Güzellik demişken..." diye mırıldandı Leo sırıtarak.</p>

  <p class="block_7">&nbsp;</p>

  <p class="block_6">Pençe kıza bakıp hafifçe gülümsedi. Halkı yabancılar arasında duygularını gizleyebilirdi, fakat artık mutfak çalışanlarını ailesi olarak gördüğünden hepsi de Lela'yla olan ilişkisini biliyordu. Geçen sene neredeyse her geceyi onun yatağında geçirmişti, Neredeyse on altı yaşındaydı, yani kendi insanlarına göre bir erkekti ve köyü ayakta kalmış olsaydı şimdiye evlenir, baba bile olurdu. Lela da bir tebessümle karşılık verdi. "Bu lütfu neye borçluyum?" diye sordu Leo. "Çamaşırlar bitti mi?"</p>

  <p class="block_7">&nbsp;</p>

  <p class="block_6">"Evet," dedi Lela şımararak. "Meggie ve Martha boyanan çarşafların sonuncularını katlıyorlardı, ben de burada ne yapılması gerektiğine bakmak için geldim."</p>

  <p class="block_7">&nbsp;</p>

  <p class="block_6">"Elbette," dedi aşçı kıs kıs gülerek. Pençe'yi hafifçe kenara itti, genç adamın hazırlamakta olduğu sosa kaşığını daldırdı ve tadına baktı. Bir an boşluğa baktı ve "Basit, fakat... hafif," dedi. Parmakları baharat kavanozlarının üzerinde dolanıyor, bir tutam ondan bir tutam şundan alıyor ve sosa ekliyordu. "Bu sos tavuk için evlat, ağır ağır pişirilmiş tavuk için. Bu etin tadı hafiftir, avdan getirdiğiniz o güzelim keklik ya da hindi etleri gibi lezzetli değildir. Onların tadını ortaya çıkarmak için basit bir sos yapman gerekir. Bu sosun tavuğa tat vermesi gerekir. İşte!" Kaşığı Pençe'nin ağzına sokuşturuverdi. "Tadına bak!"</p>

  <p class="block_7">&nbsp;</p>

  <p class="block_6">Pençe söyleneni yaptı ve kafasını salladı. Yapmaya çalıştığı sos tam olarak buydu. "Yani daha fazla baharat mı kullanmalıydım Leo?"</p>

  <p class="block_7">&nbsp;</p>

  <p class="block_6">"İki katı evladım, iki katı." Aşçı kaşığı bırakarak ellerini önlüğüne sildi. "Şimdi iyi bir çocuk ol ve gidip Lela'ya sebzeleri yıkarken yardım et."</p>

  <p class="block_7">&nbsp;</p>

  <p class="block_6">Pençe kafasını sallayarak mutfağın arka duvarına monte edilmiş büyük ahşap lavabonun önüne geçti. Lavabonun akacı zekice ayarlanmış bir biçimde duvardan geçiyor, binanın altına kurulu küçük bir kanala boşalıyor, sonra yerin altındaki boraya akıyor ve son olarak da Kendrick'in avlunun dış duvarının arkasına kazdığı atık çukuruna gidiyordu. Bir kova dolusu soğuk suyu kaldırdı ve Lela taze toplanan sebzeleri yıkarken yavaşça su döktü.</p>

  <p class="block_7">&nbsp;</p>

  <p class="block_6">Bunlar bahar mahsullerinin ilkiydi ve taze havuç, turp ve şalgamların düşüncesi bile Pençe'nin ağzını sulandırıyordu. "Sos neden yapıldı?" diye sordu Lela. "Bu gece konuğumuz yok ki." "İşte o yüzden," dedi Pençe. "Leo sosla ilgili şikayet edecek kimse olmadığından yeni bir şey deneyebileceğime kanaat getirdi."</p>

  <p class="block_7">&nbsp;</p>

  <p class="block_6">"İlerleme kaydediyorsun herhalde," diye yorum yaptı Lela. "Bu seferkini yere atmadı." "Doğru," dedi Pençe. "Sizin halkınız tuhaf olabiliyor."</p>

  <p class="block_7">&nbsp;</p>

  <p class="block_6">"Biz miyiz tuhaf olan?" Pençe kovayı yere bırakırken Lela yüzüne doğru su sıçrattı. "Anlattıklarına bakılırsa asıl tuhaf olan senin halkın."</p>

  <p class="block_7">&nbsp;</p>

  <p class="block_6">Pençe'nin yüzü birden karardı. "Mühim değil zaten. Geriye kalan bir ben varım." Lela gülmüyormuş gibi yapmaya çalıştı. "Galiba duygularını incittim." Neşeyle Pençe'yi yanağından öptü. "Bunu telafi etmem gerekecek."</p>

  <p class="block_7">&nbsp;</p>

  <p class="block_6">Pençe hemen neşelendi. "Nasıl?"</p>

  <p class="block_7">&nbsp;</p>

  <p class="block_6">Lela dönerek uzaklaşırken, "Benim için lavaboyu temizler, akşam da odama gelirsen gösteririm," dedi. Lars elinde büyük bir et parçasıyla mutfağa girdi. "Kış erzakının sonuncusu da bu," dedi. "Soğuk oda boşaltıldı." Soğuk oda, Kendrick'in inşa etmiş olduğu bir yeraltı deposuydu. Kışın tıpkı diğer her şey gibi burası da buz kesiyordu ve sonuç olarak buraya getirilen erzak da hemen donuyordu. Fakat bahar geldiğinde buz çok ağır çözülüyordu ve içerideki her şey bu mevsim geçip de yaz gelene dek donuk kalıyordu, öyle ki yazdan bir sonraki kışa kadar her şey soğuk muhafaza edilebiliyordu.</p>

  <p class="block_7">&nbsp;</p>

  <p class="block_6">"Latagore'a bir yolculuk düzenlememiz gerekiyor. Hem erzak hem de büyükbaş almak lazım," dedi Leo. Pençe, "Ben de gidebilir miyim?" diye sordu.</p>

  <p class="block_7">&nbsp;</p>

  <p class="block_6">Leo bir süre çenesini kaşıdı. "Bilemiyorum evlat. Sanırım bu Robert'a kalmış. Yanımda birinin olması hoşuma gider de, ben genelde Kendrick veya diğer çocuklarla gidiyorum."</p>

  <p class="block_7">&nbsp;</p>

  <p class="block_6">Lars elindeki eti kancaya astı ve büyük bir bıçak çıkarıp kesmeye başladı. "Neden gitmek istiyorsun Pençe?" "Hayatımda hiç şehre gitmedim," dedi Pençe. "Görmek isterdim."</p>

  <p class="block_7">&nbsp;</p>

  <p class="block_6">"Peki öyleyse," dedi Leo. "Robert'a bu konudaki fikrini soracağım."</p>

  <p class="block_7">&nbsp;</p>

  <p class="block_6">Pençe, Lela'nın lavaboda bıraktığı sebze atıklarını temizledikten sonra, yemeğin ardından Lela'nın yanına gitmenin mi, yoksa bir şehri ziyaret etmenin mi kendisini daha çok heyecanlandırdığını düşündü.</p>

  <p class="block_7">&nbsp;</p>

  <p class="block_6">Pençe tepeden geçerken, sanki bir büyüyle önlerine serilmiş gibi beliren göle bakıyordu. Latagore'un Büyük Ormanlar olarak bilinen geniş ağaçlıklarının tepelerinden inip pek çok ufak vadiden geçmiş, en sonunda da minik fakat hızla akan bir nehirle kesişen derin bir koyağa girmişlerdi. Sol taraflarında kalan manzara, taşlardan oluşan bir yamaç ve üzerinde inatçı çalıların yükseldiği sert bir toprak kütlesiyle kapanıyordu. Sağlarındaysa arazi alabildiğine uzanıyor, dağ geçidini gözler önüne seriyor ve büyük olasılıkla Latagore'daki Büyük Göl olan ufak bir maviliğin ipuçlarını veriyordu. Pençe, gördüğü her şeyden çok etkilenmişti ve sessizlik içinde yoluna devam etmekten memnundu. Bu iyi bir şeydi; özellikle de Pençe'ye açıklanmayan sebeplerle, Kendrick tarafından pazara gitmek üzere Caleb'in seçilmesi göz önünde bulundurulursa...</p>

  <p class="block_7">&nbsp;</p>

  <p class="block_6">Pençe, handa çalışanlarla orada kalanlar arasındaki tuhaf ilişkilerle ilgili birkaç şeyi çözebilecek kadar uzun süredir Kendrick'in yerinde yaşıyordu. Kendrick hanın sahibi ve işletmecisiydi, buna şüphe yoktu. Robert da söz sahibiydi ve Kendrick'le aralarında belki bir akrabalık bağı vardı, fakat Pençe yine de emin olamıyordu. Robert ve Pasko kimi zaman -iki ayda bir- handan birkaç haftalığına ayrılır ve geri döndüklerinde bir süre buradan çıkmazlardı. Şimdi de bir başka yolculuğa çıkıyorlardı ve Pençe hana geri döndüğünde onlar çoktan gitmiş olurdu.</p>

  <p class="block_7">&nbsp;</p>

  <p class="block_6">Pençe uzunca bir süre handaki ilişkileri kendi insanları açısından anlamaya çalışmıştı, fakat bunun bir faydası olmadığını anladı. Kendrick'in bir yerlerde, adı nadiren geçen bir oğlu vardı. Leo ve Martha'nın da evli olduklarını biliyordu, fakat çocukları yoktu. Lars ve Meggie de ara sıra birlikte olurlardı, lakin bazı dönemlerde birbirleriyle hiç konuşmazlardı. Herkes Pençe'yi Lela'nın erkeği olarak görse de Lela'nın bu konudaki düşünceleri hakkında henüz emin değildi. Handaki diğer hizmetkârların, ya hanın içinde ya da hana sebze getirmek için Kendrick'in açtığı yakınlardaki çiftliklerde kalan kişilerin ilişkilerini de çözmüştü, Fakat çoğunluk ona yabancı geliyordu; her ne kadar Kendrick'in yerindeki mutfak çalışanlarıyla arasında bir arkadaşlık kurduğunu hissetse de, kendini yalnız, ailesi ve kavminin geleneksel bağlarından yoksunmuş gibi görüyordu. Aklını bu düşüncelerden uzaklaştırdı. Kayıp geçmişine kafa yormak, onu yalnızca çaresizliğe sürüklüyordu Ve kendisine sunulan hayattan en iyi biçimde faydalanması gerektiğini biliyordu. Onlar yaklaştıkça göl de büyüyordu, bir başka tepeyi daha aştıklarında Latagore şehrini gördü.</p>

  <p class="block_7">&nbsp;</p>

  <p class="block_6">Öğle güneşi keskin bir kontrast yaratarak şehirde köşeler ve düz çizgiler, farklı biçimler ve hatlar karmaşasına neden oluyordu. Pençe'nin gözü bu karmaşayı tanımlamayı neredeyse reddediyordu, fakat sonra düzen belirmeye başladı. Kendrick'in yeri, bu zamana dek gördüğü en büyük insan yapımı yerdi, bu yüzden de şehrin büyüklüğü aklını başından aldı. Şehir kilometrelerce ötedeki bir körfezin kıyısına kurulduğundan, sahil şeridinin bir kıvamındaki dev bir el tarafından oraya yerleştirilmiş gibi görünüyordu.</p>

  <p class="block_7">&nbsp;</p>

  <p class="block_6">Caleb Pençe'nin ağzının açık kaldığını gördü. "Ne görüyorsun?"</p>

  <p class="block_7">&nbsp;</p>

  <p class="block_6">Pençe bu soruyu biliyordu. Robert sürekli bunu soruyordu. Tıpkı kendisine ders veren Marcus gibi. Bu izlenimleri ya da duygularıyla ilgili bir soru değil, gördüğü şeylerin ayrıntılarıyla ilgili bir soruydu, ya da Robert'ın deyimiyle gerçeklerle ilgili.</p>

  <p class="block_7">&nbsp;</p>

  <p class="block_6">Pençe hemen çözümleme yapmaya koyuldu. "Şehrin etrafı bir duvarla çevrili ve bu duvar suyun içine doğru uzanıyor... Yüz metre kadar diye tahmin ediyorum." Gözlerini kıstı. "Şehrin ortasında kilometrelerce ötenin bile görülebileceği kadar yüksek, büyük bir yapı var. İsmi nedir bilmiyorum." "Ona hisar denir. Bir vakitler bu göl kıyısını korumak için kurulmuş bir kaleydi. Şehir onun etrafında gelişti."</p>

  <p class="block_7">&nbsp;</p>

  <p class="block_6">" Suda beş büyük... şey var." "Rıhtım."</p>

  <p class="block_7">&nbsp;</p>

  <p class="block_6">Pençe bir süre etrafı gözledikten sonra gölün büyüklüğünü fark etti. Bu kesinlikle bir göl değildi. Bu bir deniz olmalıydı.</p>

  <p class="block_7">&nbsp;</p>

  <p class="block_6">Caleb'ın sesiyle düşüncelerinden sıyrıldı. "Başka?"</p>

  <p class="block_7">&nbsp;</p>

  <p class="block_6">Pençe, neredeyse doğaüstü olan görüş yeteneğiyle tüm ayrıntıları saymaya başladı. Yabancı bir şey gördüğünde onu tarif etmek için çaba sarf ediyor, Caleb ona gereken kelimeyi söyleyince de anlatmaya devam ediyordu. Şehrin olduğu ovaya doğru inerlerken, Pençe görüş açısını kaybettiği için hafızasında kalanlara başvurmak zorunda kaldı. Şehrin görüntüsünü kesen koruya geldiklerinde Caleb, "iyiydin. Bazı şeyleri gözden kaçırdın, fakat dikkat etme işinde yenisin," dedi.</p>

  <p class="block_7">&nbsp;</p>

  <p class="block_6">"Neye dikkat ediyorum?" diye sordu Pençe.</p>

  <p class="block_7">&nbsp;</p>

  <p class="block_6">Caleb gülümsedi -ki bu nadiren olurdu- ve "Elbette her şeye. Her şeye dikkat edeceksin," dedi.</p>

  <p class="block_7">&nbsp;</p>

  <p class="block_6">"Neden?"</p>

  <p class="block_7">&nbsp;</p>

  <p class="block_6">Pençe sorusunun yanıtını beklerken koruyu ve bir çayırı geçtiler. Sonunda Caleb, "Avlandığın zaman neye dikkat edersin?" dedi.</p>

  <p class="block_7">&nbsp;</p>

  <p class="block_6">"Her şeye," diye yanıtladı Pençe. "Rüzgârın yönüne, havadaki kokuya, ormanın sesine, iz bırakan her şeye."</p>

  <p class="block_7">&nbsp;</p>

  <p class="block_6">Caleb kafasını salladı. "Daima avdaymışsın gibi düşün."</p>

  <p class="block_7">&nbsp;</p>

  <p class="block_6">"Daima mı?"</p>

  <p class="block_7">&nbsp;</p>

  <p class="block_6">"Daima."</p>

  <p class="block_7">&nbsp;</p>

  <p class="block_6">"Neden?"</p>

  <p class="block_7">&nbsp;</p>

  <p class="block_6">"Çünkü bu sayede hayatta kalırsın," dedi Caleb,</p>

  <p class="block_7">&nbsp;</p>

  <p class="block_6">Bir saat daha sessizce ilerlediler ve sonunda bir dörtyol ağzı ve han gördüler. Gün ortasını bir saat kadar geçmişti ve Caleb, "Atları burada dinlendirip yemek yiyeceğiz. Akşam yemeğine şehre varmış oluruz," dedi.</p>

  <p class="block_7">&nbsp;</p>

  <p class="block_6">Pençe buna karşı çıkacak değildi. İki günü yolda geçirmişlerdi ve arabanın altında uyumak ne kadar sıkıntılı olsa da, sıcak bir yemek yiyebilmek iyi gelirdi.</p>

  <p class="block_7">&nbsp;</p>

  <p class="block_6">Han, Latagore'a gündüz vakti varamayacak kadar geç kalanların ve Caleb'la Pençe gibi öğle yemeği için uğrayanların geldiği ufak bir yerdi. Kapının üzerindeki levhada, bir elinde dirgen, diğerindeyse bira kupası olan bir adamın resmi vardı. Tabeladaki boya solmuştu, fakat Pençe, adamın yüzündeki ifadenin katıksız bir saadet olduğunu görebiliyordu.</p>

  <p class="block_7">&nbsp;</p>

  <p class="block_6">Araba dururken, "Burası neresi?" diye sessizce sordu Caleb'a.</p>

  <p class="block_7">&nbsp;</p>

  <p class="block_6">"Mutlu Çiftçi Hanı."</p>

  <p class="block_7">&nbsp;</p>

  <p class="block_6">Arabanın sesini duyan bir delikanlı arkadan çıkıp geldi ve Caleb iki atla nasıl ilgilenmesini istediğini anlatırken söylenenleri dinledi. Araba boş olduğundan atlar hâlâ iyi durumdaydı ve ihtiyaç duydukları tek şey suyla samandı. Arabayı doldurduğunda tepenin üzerinden yapacakları uzun yolculuğun ardından daha fazla dinlenmeye ve tahıla ihtiyaç duyacaklardı.</p>

  <p class="block_7">&nbsp;</p>

  <p class="block_6">Caleb, Pençe'yi hana soktu ve köşedeki boş bir masaya geçtiler. Geniş kenarlı siyah şapkasını çıkarıp, masada rahat oturabilmek için kılıcını düzeltti ve Pençe'ye karşısına oturmasını işaret etti. Uysal görünümlü ona yaşlı bir kadın yaklaşarak onlara ne arzu ettiklerini sordu. Caleb her ikisi için de yemek ve bira siparişi verdi, sonra da arkasına yaslanarak diğer müşterileri izlemeye koyuldu. Ortak salon sessizdi; onlardan başka dört adam daha öğle yemeğini yiyordu. Bunlardan, üzerlerinde sağlam ve güzel görünümlü seyahat kıyafetleri olan ikisi bir tür tüccardı. Diğer ikili başka bir masada oturuyor ve kafa kafaya vermiş sessizce konuşuyorlardı. Bunlar da bir tür savaşçıya benziyorlardı. İkisi de basit kıyafetler giymişti -tunik, pantolon ve üst ceketi- fakat Pençe'nin gördüğü kadarıyla herhangi bir mücevherleri yoktu. Ancak çizme ve silahlarına özel ihtimam göstermişlerdi ki, Pençe bunu, yürümeye ve dövüşmeye fazla zaman ayırıyor olmalarına yordu.</p>

  <p class="block_7">&nbsp;</p>

  <p class="block_6">Pençe ve Caleb getirilen yemekleri sessizce yedi. Yemek Kendrick'in yerinde sunulanlar kadar iyi değildi, fakat karınları doymuştu ve genç adama göre bira oldukça iyiydi.</p>

  <p class="block_7">&nbsp;</p>

  <p class="block_6">Yemekleri bitmeden, Pençe dört adamın kalkıp salondan çıktıklarını gördü. Onlar gittikten sonra, "Sence onlar kim?" dedi Caleb.</p>

  <p class="block_7">&nbsp;</p>

  <p class="block_6">"Latagore'a giden iki tüccar, yanlarında da iki korumaları var."</p>

  <p class="block_7">&nbsp;</p>

  <p class="block_6">"Güzel tahmin. Fakat bana kalırsa bundan daha ötesi var."</p>

  <p class="block_7">&nbsp;</p>

  <p class="block_6">"Ne demek istiyorsun?"</p>

  <p class="block_7">&nbsp;</p>

  <p class="block_6">"Korumaların patronlarının yakınında, onların yaptığı gibi ayrı bir masada yemek yemeleri alışılmadık bir durum değildir, ama o ikisi patronlarının duymasını istemedikleri bir konuda konuşuyor gibiydiler. Tüm yemek boyu konuştular."</p>

  <p class="block_7">&nbsp;</p>

  <p class="block_6">Pençe omuzlarını silkti. "Bunun ne anlama geldiğini tam olarak bildiğimden emin değilim," dedi. "Hiçbir anlamı yok, sadece korumalar için 'her zamanki iş' değildi. İçlerinden biri yemeğine bile dokunmadı." İki korumanın oturduğu masayı işaret ettiğinde Pençe tabaklardan birine sahiden de dokunulmamış olduğunu gördü.</p>

  <p class="block_7">&nbsp;</p>

  <p class="block_6">Pençe, Kendrick'in yerinde geçirdiği sene boyunca, koruma ve tüccarların önlerindeki her şeyi bu onların son yemeği olabilirmiş gibi yediklerini görebilecek kadar çok insana hizmet etmişti.</p>

  <p class="block_7">&nbsp;</p>

  <p class="block_6">"Pekâlâ Caleb. Sence bu ne anlama geliyor?"</p>

  <p class="block_7">&nbsp;</p>

  <p class="block_6">"Ne hanın arkasındaki ahır avlusunda ne de binanın herhangi bir yanında araba vardı, fakat bizim arabayı almaya gelen çocuk dört atla ilgileniyordu."</p>

  <p class="block_7">&nbsp;</p>

  <p class="block_6">Pençe gezgin tüccarlarla ilgili gördüğü ve bildiği şeyleri düşündü. "Yani o iki tüccar Latagore'dan mal mı alacak?"</p>

  <p class="block_7">&nbsp;</p>

  <p class="block_6">"Ya da başka bir yere nakil için düzenleme yapacaklar, fakat şehirde bir şey sattıkları yok." "Yani üzerlerinde altın var."</p>

  <p class="block_7">&nbsp;</p>

  <p class="block_6">"Belki. Fakat tuttukları paralı korumalar da bu kadarını tahmin ediyordur." Pençe hızla yemeğini bitirmeye çalıştı. "Ne yapıyorsun?" dedi Caleb.</p>

  <p class="block_7">&nbsp;</p>

  <p class="block_6">"Hemen arkalarından gidip onlara yardım edeceğiz, değil mi?"</p>

  <p class="block_7">&nbsp;</p>

  <p class="block_6">"Hayır," dedi Caleb. "Yolda, bir başkasının sıkıntısına gönüllü olarak atlamana gerek kalmayacak kadar çok sorunla karşılaşacaksın."</p>

  <p class="block_7">&nbsp;</p>

  <p class="block_6">"Fakat o iki koruma bu adamları kesinlikle öldürecek," dedi Pençe içkisini bitirip ayağa kalkarken.</p>

  <p class="block_7">&nbsp;</p>

  <p class="block_6">"Bu pis cinayeti önleyebiliriz."</p>

  <p class="block_7">&nbsp;</p>

  <p class="block_6">Caleb kafasını salladı. "Büyük olasılıkla tüccarların altınlarını ve atlarını alıp Latagore'a yayan gönderirler. Onlar şehre vardıklarındaysa, korumalar çoktan uzak kıyılara yelken açmış, Yüksek Eller ya da Kıyı Kolcusu'na doğru yola koyulmuş olurlar."</p>

  <p class="block_7">&nbsp;</p>

  <p class="block_6">"Ya da boğazlarını kesiverip Latagore'da kalırlar. Gergin olan koruma korkup hızlı hareket edebilir."</p>

  <p class="block_7">&nbsp;</p>

  <p class="block_6">Caleb ayağa kalktı ve onlara hizmet eden kadına işaret etti. "Çocuğa söyle arabamızı hazırlasın." Pençe'ye dönüp, "Onlara yetişebilmek için atları iyice kamçılamamız gerekecek," dedi. "Pek sayılmaz," dedi Pençe. "Korumalar hızlı at süren tiplere benzemiyordu. Saldırıya geçene kadar tüccarları kandırmaya çalışacaklardır. Sen daha önce bu yolda yolculuk yaptın. Bir cinayet işlemek için en uygun yer sence neresidir?"</p>

  <p class="block_7">&nbsp;</p>

  <p class="block_6">"Buradan on kilometre uzakta, yolun bitişiğinde kuytu bir koyak var. Birine saldıracak olsam orada saldırırdım, çünkü cesetleri koyağa taşıyıp kimse fark etmeden yola dönmek kolay olurdu. Birinin o cesetlere denk gelmesi aylar bile sürebilir."</p>

  <p class="block_7">&nbsp;</p>

  <p class="block_6">"Öyleyse acele edelim. Yolda üç kilometre belki de daha fazla bile ilerlemiş olabilirler," dedi Pençe. Caleb bir an Pençe'yi tuhaf tuhaf süzdükten sonra, "Gidelim," dedi.</p>

  <p class="block_7">&nbsp;</p>

  <p class="block_6">Arabanın arkadan getirilmesi birkaç dakika sürdü. Onlar dinlenirken çocuk atları kaşağılamıştı ve bu fazladan işi yaptığı için Caleb ona bir bakır para verdi.</p>

  <p class="block_7">&nbsp;</p>

  <p class="block_6">Caleb atları hızlı ilerleyecekleri şekilde ayarladığı için normal hızlarını artıran atlar, şikayet eder gibi homurdanmaya başladı. "Şayet haklıysan tüccar ve korumaları koyağa ulaştıklarında yakalarız." Caleb, Pençe'nin yüzünde bir kararlılık olduğunu görebiliyordu. "Olaylara müdahale etme konusunda neden bu kadar heveslisin genç dostum?"</p>

  <p class="block_7">&nbsp;</p>

  <p class="block_6">Pençe'nin ifadesi birden karardı. "Cinayeti onaylamıyorum."</p>

  <p class="block_7">&nbsp;</p>

  <p class="block_6">Caleb başını salladı. "Eğer kahramanı oynayacaksan kılıcını kuşanıp gitmen gerek."</p>

  <p class="block_7">&nbsp;</p>

  <p class="block_6">Pençe kafasıyla onayladı. Dönüp arabanın arka koltuğundan bir kılıç ve ufak bıçak aldı. Bu ana kadar onları kuşanmak için bir sebep görmemişti.</p>

  <p class="block_7">&nbsp;</p>

  <p class="block_6">Caleb atları kamçılamaya devam etti ve birkaç dakikalık sessizlikten sonra, "Korumalar nasıl kuşanmışlardı?" dedi.</p>

  <p class="block_7">&nbsp;</p>

  <p class="block_6">Pençe hiç tereddüt etmeden yanıt verdi. "Uzun boylu, sakin olanın sağ yanında uzun bir kılıç vardı ve kendisi de solaktı. Sol yanında da uzun bir bıçak vardı. Sağ çizmesinin içinde de bir atış bıçağının kabzasını gördüm.</p>

  <p class="block_7">&nbsp;</p>

  <p class="block_6">"Gergin olanın sol yanında kısa bir kılıç, kemerinin sağındaysa iki bıçak vardı. Kolsuz siyah ceketinin içinde bir sürü bıçak, kenarlıklı şapkasının bandında, siyah karga tüyünün olduğu yanda da başka bir ufak bıçak gördüm."</p>

  <p class="block_7">&nbsp;</p>

  <p class="block_6">Caleb kahkaha attı ki bu, gülümsemesinden bile daha nadir görülen bir durumdu. "Son söylediğini fark etmemişim."</p>

  <p class="block_7">&nbsp;</p>

  <p class="block_6">"Şapkasına tuhaf bir şekil veriyordu."</p>

  <p class="block_7">&nbsp;</p>

  <p class="block_6">"Kendrick'teki derslerini iyi öğrenmişsin. Kaçırdığın tek nokta gergin görünen adamın kemerinin tokasının arkasındaki bıçaktı. Ben de bunu ayağa dikkatlice kalkıp bir yerlerini kesmemek için başparmağını bir anlığına tokanın arkasına koyduğunda fark ettim. " "Bıçak konulacak yer değil anlaşılan."</p>

  <p class="block_7">&nbsp;</p>

  <p class="block_6">Caleb, "Doğru yapılırsa iyi yerdir aslında. Fakat kötü yerleştirilirse..." derken omuzlarını silkti. Güneş gökyüzünde yer değiştirirken onlar da iyi bir hızla ilerliyorlardı. Tepeyi aştıklarında, "Orası," dedi Caleb. Pençe yolun ileride sol tarafta yükselip, sağda alçaldığını görüyordu. Şimdi şehir tam anlamıyla kendini göstermekteydi. İşler planladıkları gibi gitmiş olsaydı, gece olmadan oraya varabilirlerdi. Yolun en uzak ucunda Pençe bir şeylerin kımıldandığını gördü. "Dört atlı." Caleb dizginleri şaklatarak atları biraz daha hızlandırdı. "Koyağa tahmin ettiğimden daha evvel ulaşacaklar!"</p>

  <p class="block_7">&nbsp;</p>

  <p class="block_6">Araba iyice hızlandığında, sert dingiller her sarsıntıyı tekerleklerden onun sırtına kadar ilettiği için Pençe oturduğu yere iki eliyle sıkıca tutundu. Bu araç, ağır yükleri taşımak için yapılmıştı, üzerindekilere rahat bir yolculuk sağlamak için değil.</p>

  <p class="block_7">&nbsp;</p>

  <p class="block_6">Yoldan aşağı uçarak giden arabanın sesinin atlıları uyarmış olması gerekirdi, fakat Pençe ve Caleb onlara yaklaştıkça dört adamın birbirlerine meydan okur gibi durduklarını ve iki tüccarın korumalarla kavga ettiğini gördüler. Pençe'nin 'gergin' dediği koruma kılıcını çekerken, arkadaşı yaklaşan arabayı fark etti. O haykırınca diğeri de neler olup bittiğini görmek için döndü.</p>

  <p class="block_7">&nbsp;</p>

  <p class="block_6">İki tüccar atlarını döndürüp oradan uzaklaşmaya kalktı, fakat bu hareket gergin korumanın kılıcını çekip en yakındaki tüccarı sol omzundan yaralamasına sebep oldu. Adam acıyla bağırarak atından düştü.</p>

  <p class="block_7">&nbsp;</p>

  <p class="block_6">Caleb artık dörtnala ilerlemekte olan atları, birbirlerine iyice yaklaşan üçlünün soluna doğru çevirdi. Yere düşen tüccar, tıpkı bir yengeç gibi, güçlükle geri geri giderek iki korumadan uzaklaşmaya çalışıyordu. Diğer tüccarsa yoldan aşağı vurmuş, atın üzerinden uçacakmış gibi kollarını çırparak ilerliyordu.</p>

  <p class="block_7">&nbsp;</p>

  <p class="block_6">Pençe ayağa kalktı ve araba dörtlünün yanından hızla geçerken kendini aşağı attı, gergin biniciyi atından düşürerek adamın kılıcının elinden fırlamasına sebep oldu. Caleb araba yavaşlarken takla atmamasını sağlamaya çalışıyordu. Diğer koruma durumun hemen farkına vararak kendi atına bindi ve geldikleri yoldan hızla geri gitti.</p>

  <p class="block_7">&nbsp;</p>

  <p class="block_6">Pençe'nin üzerine atladığı gergin korumanın nefesi kesildi ve adam inleyip debelenmeye başladı.</p>

  <p class="block_7">&nbsp;</p>

  <p class="block_6">Pençe elinde kılıcıyla ayağa kalktı ve korumanın ayağa kalkmasını bekledi.</p>

  <p class="block_7">&nbsp;</p>

  <p class="block_6">Ancak adam karnını tutmuş, yerden kalkamıyordu. Parmaklarının arasından kan fışkırırken Pençe'ye baktı. "Gördün mü, ne yaptın bana? Beni öldürdün!"</p>

  <p class="block_7">&nbsp;</p>

  <p class="block_6">Pençe adamın yanına gidip çömeldiğinde dahi kılıcını elinden bırakmadı. "Kemerinin arkasındaki bıçak mı?" dedi.</p>

  <p class="block_7">&nbsp;</p>

  <p class="block_6">"Kahrolası şey hiçbir işe yaramadı," dedi yaralı adam. "Şimdi deşilmiş domuz gibi her yanım kanıyor."</p>

  <p class="block_7">&nbsp;</p>

  <p class="block_6">Caleb arabayı çevirmiş ve Pençe'yle iki adamın beklediği noktaya getirmişti. Pençe yaralı adamın ellerini bir kenara çekip kemerini çözdü. Kabzasına 't' harfi işlenmiş birkaç sanı imlik keskin, çelikten bıçağı çekti. Bıçak, kemerin içinden çıkıp elin ortasındaki iki parmağın arasına oturacak ve kabzası da avuç içine denk gelecek şekilde tasarlanmıştı. Tehlikeli bir yaralama silahı olabilirdi.</p>

  <p class="block_7">&nbsp;</p>

  <p class="block_6">Caleb, "Yaralandın mı?" diye sordu tüccara.</p>

  <p class="block_7">&nbsp;</p>

  <p class="block_6">Adam elini kanayan omzuna koyup, "Ölmem herhalde," dedi. Kelleşen kafasının arkasını çevreleyen bir tutam gri saçı olan tıknaz bir adamdı. Gözleri koyu renkti ve çenesinde ufacık bir sakal vardı.</p>

  <p class="block_7">&nbsp;</p>

  <p class="block_6">Caleb arabadan inip Pençe'nin yanına geldi. Yerdeki korumaya, bıçağına ve yarasına bakarak, "Yaşayacaksın. Minik bıçak o kadar da derin kesmemiş," dedi.</p>

  <p class="block_7">&nbsp;</p>

  <p class="block_6">Caleb Pençe'nin elinden aldığı küçük bıçakla korumanın gömleğinden bir parça kesti. "Bunu iki elinle sıkıca yaranın üzerine bastır." Sonra Pençe'ye dönüp, "Adamı arabanın arkasına taşımama yardım et," dedi.</p>

  <p class="block_7">&nbsp;</p>

  <p class="block_6">Yaralı hırsız bozuntusunu aralarına alarak arabaya yerleştirdiler. Ardından Caleb tüccarın omzuna bakıp, "iyileşeceksin," dedi.</p>

  <p class="block_7">&nbsp;</p>

  <p class="block_6">"Neden yardım ediyorsunuz?" dedi adam. "Yani, beni kurtardığınız için teşekkür ederim, fakat neden?" Caleb, arabanın arkasındaki yaralı adamın yanına oturmuş olan Pençe'yi kafasıyla işaret etti. "Şuradaki genç dostum, korkarım ki içinde bir tutam ahlak barındırıyor. Görünüşe bakılırsa cinayete karşı." "Eh, ikiniz de geldiğiniz için tanrılara şükürler olsun." "Latagore'a gidelim," dedi.</p>

  <p class="block_7">&nbsp;</p>

  <p class="block_6">Caleb. "Sen önde benimle gel."</p>

  <p class="block_7">&nbsp;</p>

  <p class="block_6">"Ben Olaskolu tüccar Dustin Webanks. Ortağımla birlikte kereste almak için Latagore'a gidiyordum." "Kiraladığınız şu ikisi de üzerinizdeki altını çalmaya kalkıştı."</p>

  <p class="block_7">&nbsp;</p>

  <p class="block_6">"Aptalca, ama evet. Üzerimizde altın yok ki! Opardum'daki Kraliyet Veznedarlığı'ndan onlar adına alım yapabilmemiz için ödeme mektupları taşıyoruz."</p>

  <p class="block_7">&nbsp;</p>

  <p class="block_6">"Yani Dük'ün temsilcileri misiniz?"</p>

  <p class="block_7">&nbsp;</p>

  <p class="block_6">Tüccar ihtiyatla arabaya binerken, "Evet," dedi. "Dük Kaspar yeni bir avcı kulübesi inşa ediyor ve birkaç yerde gördüğü ahşap oymalardan istiyor. Bu oymalar için özel bir tür ahşap gerekli, o da Latagore'daki ormanlardan toplanıyor. O yüzden bu yolculuğa çıktık."</p>

  <p class="block_7">&nbsp;</p>

  <p class="block_6">Caleb bunları hiç umursamıyormuş gibi omuzlarını silkti. "Arkadaşın senin için şehir muhafızını yollar herhalde."</p>

  <p class="block_7">&nbsp;</p>

  <p class="block_6">"Herhalde," dedi Dustin.</p>

  <p class="block_7">&nbsp;</p>

  <p class="block_6">"Öyleyse onlar da şehre kadar bize eşlik eder tüccar dostum."</p>

  <p class="block_7">&nbsp;</p>

  <p class="block_6">Her biri sessizleşerek birkaç dakika önce yaşanan olayları düşünmeye başladı. Pençe tutukluya baktı; adam planı kötü gittiği için kara kara düşünüyor ve tüccarı neden soymaya kalktığını merak ediyor gibiydi. Sonrasında Pençe bir yabancıya yardım etmek için neden bu kadar aceleci davrandığını düşünmenin, kendisi için daha faydalı olacağına karar verdi.</p>

  <p class="block_14">&nbsp;</p>

  <p class="block_15"><img alt="C:\Users\UguR\AppData\Local\Microsoft\Windows\INetCache\Content.Word\Line.png" src="../Images/image.png" class="calibre5"/></p>

  <p class="block_7">&nbsp;</p>

  <p class="block_10" id="calibre_pb_9">&nbsp;</p>
</body>
</html>
