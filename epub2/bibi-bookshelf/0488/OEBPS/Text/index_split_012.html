<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" lang="tr" xml:lang="tr">
<head>
  <title>01 - Gümüş Şahinin Pençesi - Gölgeler Meclisi Üçlemesi</title>
  <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
</head>

<body class="calibre">
  <p class="block_8">-8-</p>

  <p class="block_17">BÜYÜ</p>

  <p class="block_7">&nbsp;</p>

  <p class="block_6">Pençe doğruldu.</p>

  <p class="block_7">&nbsp;</p>

  <p class="block_6">Basamakları döven ayak seslerini duyduğunda kalbi deli gibi atmaya başladı ve bir an şaşaladı. Meggie yanında kımıldanıyordu ve ona baktığında daha da şaşaladı, gerçi bu defa hissettiği duygusal bir şaşkınlıktı. Meggie'nin kollarındayken, Lela nasıl da kolaylıkla silik bir hatıraya dönüşmüştü.</p>

  <p class="block_7">&nbsp;</p>

  <p class="block_6">Kapı açıldı ve eşikte Magnus göründü. Başında geniş kenarlıklı şapkası, elinde asası vardı ve omzunun üzerinde, kalçasına dek uzanan deri çantasını destekleyen büyük, siyah bir kemer asılıydı. Meggie döndü, araladığı gözleri büyücüyü görür görmez kocaman açıldı ve battaniyeyi çenesine kadar çekti.</p>

  <p class="block_7">&nbsp;</p>

  <p class="block_6">Magnus onu görmezden gelerek, "Pençe, giyin ve tüm özel eşyalarını toparla. Hemen gidiyoruz," dedi. "Hemen?"</p>

  <p class="block_7">&nbsp;</p>

  <p class="block_6">Fakat kapı giden büyücünün ardından çoktan kapanmıştı.</p>

  <p class="block_7">&nbsp;</p>

  <p class="block_6">Pençe sendeleyerek yataktan çıktı ve etrafına baktı. Pek fazla özel eşyası yoktu. İki temiz tuniği, yedek bir pantolonu, yatağın yanındaki çizmeleri ve konuklar için yaptığı fazladan işlerde kazandığı birkaç bozukluğun olduğu ufak bir kesesi vardı. Kullandığı kılıç ve bıçak bile kendisine ait değil, Caleb'ındı.</p>

  <p class="block_7">&nbsp;</p>

  <p class="block_6">Kendisine utangaçlıkla gülümseyen Meggie'ye baktı. Başka ne söyleyebileceğini bilemeyerek, "Gitmem gerek," dedi yalnızca.</p>

  <p class="block_7">&nbsp;</p>

  <p class="block_6">Kız kafasını salladı. Pençe üzerini giydi, üç beş parça eşyasını toparladı ve hızla Magnus ile Robert'ın kendisini bekledikleri ortak salona indi.</p>

  <p class="block_7">&nbsp;</p>

  <p class="block_6">"Pençe, sen Magnus'la gideceksin. Benim adıma konuşuyormuş gibi, ne derse onu yap. Seninle tekrar görüşeceğiz fakat hemen değil," dedi Robert.</p>

  <p class="block_7">&nbsp;</p>

  <p class="block_6">"Nereye gidiyorum?" diye sordu Pençe uyku kalıntılarını üzerinden atarken.</p>

  <p class="block_7">&nbsp;</p>

  <p class="block_6">"Vardığında her şey sana açıklanacak." Robert'ın hareketleri Pençe'nin başka soru sormasını imkânsızlaştırmıştı. Magnus mutfağa doğru ilerlerken, "Beni takip et," dedi.</p>

  <p class="block_7">&nbsp;</p>

  <p class="block_6">Pençe söyleneni yaparak Leo'yla Martha'nın günlük yemekleri hazırladıkları mutfaktan geçti.</p>

  <p class="block_7">&nbsp;</p>

  <p class="block_6">Magnus'un peşinden avluya geldiğinde büyücü, "Yanımda dur ve asama tutun," dedi.</p>

  <p class="block_7">&nbsp;</p>

  <p class="block_6">Pençe Magnus'un yanında dikilirken asayı sağ eliyle tutabilmek için kesesi ve temiz kıyafetlerini sol kolunun arasına aldı.</p>

  <p class="block_7">&nbsp;</p>

  <p class="block_6">Büyücü tek kelime etmeden cüppesinin kıvrımları arasından bir alet, bronz hatta belki de altın perdahlı metal bir küre çıkardı. Pençe, Magnus'un aletin kenarındaki bir kola başparmağıyla bastırdığını gördü ve bir kovan dolusu öfkeli arının çıkaracağına benzer bir ses etraflarını sardı. Pençe dünyanın ayaklarının altından kaydığını hissetti. Kalbi boğazındaydı sanki. Bir an kör olduğunu sandı, fakat karanlıktan ziyade derin bir grilik, mutlak bir hiçlik görüyordu.</p>

  <p class="block_7">&nbsp;</p>

  <p class="block_6">Derken yer tekrar ayaklarının altına serildi, ancak yine de dönüyor gibiydi. Düşmemek için Magnus'un asasına sıkıca tutundu. Birden handan çok uzakta olduğuna dair güçlü bir hisse kapıldı. Geceydi. Havada tuhaf, keskin bir koku, daha evvel hiç karşılaşmadığı bir acılık olduğunu duydu. Uzaktaysa gök gürültüsüne benzeyen ve dinledikçe, düzenli olarak kendini tekrar ettiğini duyduğu kısık, garip bir ses vardı.</p>

  <p class="block_7">&nbsp;</p>

  <p class="block_6">Büyücü bir an onu izleyip, "Dalgaları duyuyorsun," dedi.</p>

  <p class="block_7">&nbsp;</p>

  <p class="block_6">Pençe karanlıkta ona baktı. Magnus'un hatları, geniş kenarlı şapkasının gölgesinde saklanıyordu ve üzerine düşen tek ışık, batan ufak aydan gelmekteydi. "Dalgalar mı?" "Kayalara çarpan dalgalar." "Denize yakın bir yerde miyiz?" diye sordu Pençe, daha söylerken bunun aptalca bir soru olduğunu fark ederek. Fakat Magnus bu kafa karışıklığından ötürü onu ayıplamadı. "Gel," dedi. Bir yoldan aşağı inip bir tepeden çıktılar ve sonunda kendilerini ufak bir kulübenin önünde buldular. Bir sebepten artık dalgaların sesi daha yüksek geliyordu. "Gündoğumunda adanın kuzey kıyısını buradan görebilirsin," dedi Magnus ve kulübeye girdi.</p>

  <p class="block_7">&nbsp;</p>

  <p class="block_6">Pençe onu takip etti ve kendini tepesinde sazdan çatısı olan, kamış ve sıvadan yapılmış bir binanın ufak odasında buldu. Zemin sertleştirilmiş topraktandı. İlerledikçe taş ocaktaki ufak ateşten yansıyan ışığın cılız parlaklığını gördü. Eğilip dokundu.</p>

  <p class="block_7">&nbsp;</p>

  <p class="block_6">Magnus asasını köşeye bırakarak şapkasını ve yolculuk çıkınını çıkardı. Tekrar Pençe'ye baktı ve gülümsedi. "Zemini gördün mü?" dedi. "Nedir?"</p>

  <p class="block_7">&nbsp;</p>

  <p class="block_6">"Taş. Çamurdandı, fakat akıllıca bir büyü sayesinde taşa döndü. Mermere yakın bir şey yapmaya çalışıyordum, ama büyünün bir yerinde bir kelime kaçırdım." Omuzlarını silkti. "Bu biraz da kibrimden aslında." Eliyle duvarları ve çatıyı işaret etti. "Duvarların değişmesi ya da çatının yenilenmesi gerekmeyecek asla."</p>

  <p class="block_7">&nbsp;</p>

  <p class="block_6">Odada dört eşya vardı: büyükçe bir sandık, iki sandalye, bir masa ve bir döşek. "Bu benim yatağım," dedi Magnus. "Sen ocağın önünde uyuyacaksın."</p>

  <p class="block_7">&nbsp;</p>

  <p class="block_6">Pençe kafasını salladı. Eşyalarını kaldırarak, "Bunları nereye koyayım?" dedi.</p>

  <p class="block_7">&nbsp;</p>

  <p class="block_6">Büyücü, genç adamın azıcık eşyasına bakarken tek kaşını kaldırdı. "Kıyafetlerini yastık niyetine kullan. Kemer çantanı da ortadan kaldır."</p>

  <p class="block_7">&nbsp;</p>

  <p class="block_6">Pençe kafasını sallayarak etrafına bakındı. Ocağın yanındaki bir köşede maşalar, bir kazan ve bir süpürge vardı, fakat diğeri boştu. Kıyafetlerinden oluşan ufak çıkınını yastık gibi yaparak bu boş köşeye yerleştirdi. "Dışarı gel," dedi Magnus.</p>

  <p class="block_7">&nbsp;</p>

  <p class="block_6">Gece semasının altında dikilirlerken, "Sen aptal bir çocuk değilsin," dedi. "Yıldızlara bak ve sence nerede olduğumuzu söyle bana."</p>

  <p class="block_7">&nbsp;</p>

  <p class="block_6">Pençe yukarı baktı ve gökyüzünü, çocukluğunda vatanı olan dağlarda tanıya geldiği gökyüzüyle karşılaştırdı. Batmakta olan Küçük Ay'ı göz önüne alarak doğuya, Büyük Ay'ın doğuşunu haber veren parıltının görüldüğü noktaya baktı. "Şafağın sökmesine dört saat var," diye gözlemde bulundu. "Beni uyandırdığında Kendrick'in yerinde şafak vaktiydi." Robert'ın Kendrick'in yerinde incelediği birkaç haritayı gördüğünden sadece sınırlı bir coğrafya bilgisine sahipti. Fakat sonunda, "Acı Deniz'de bir adadayız," dedi bu bilgiyi kullanarak.</p>

  <p class="block_7">&nbsp;</p>

  <p class="block_6">"Güzel. Bu çıkarıma nasıl ulaştın?"</p>

  <p class="block_7">&nbsp;</p>

  <p class="block_6">"Kendrick'in yerinin batısındayız. Öyle olmasa gündüz olurdu. Ya da daha doğuda olsaydık günün ilerleyen bir saatini veya gecenin başlarını yaşıyor olurduk. Ayrıca Küçük Ay batıda batmak yerine, doğu göğünde aşağılarda olurdu. Fakat Karanlık Boğazlar'ın gerisinde ya da Sonsuz Deniz'de olacak kadar çok batıda da değiliz. Kendrick'in yerinin... güneyindeyiz." "Güzel," diye tekrarladı Magnus.</p>

  <p class="block_7">&nbsp;</p>

  <p class="block_6">"Neden burada olduğumu öğrenebilir miyim?" diye sordu Pençe.</p>

  <p class="block_7">&nbsp;</p>

  <p class="block_6">"Asaya bir kez daha tutun ve ne olursa olsun sakın bırakma," dedi Magnus.</p>

  <p class="block_7">&nbsp;</p>

  <p class="block_6">Pençe asayı kavradı ve aniden bir devin eliyle kaldırılmış gibi gökyüzüne fırlatıldığını hissetti. Yer baş döndüren bir hızla ayaklarının altından çekildi ve ikisi birlikte bulutların arasından yukarıya süzüldüler.</p>

  <p class="block_7">&nbsp;</p>

  <p class="block_6">Durduklarında Pençe parmak eklemlerinin bembeyaz kesildiğini biliyordu, çünkü tüm kuvvetiyle asaya tutunmaktaydı.</p>

  <p class="block_7">&nbsp;</p>

  <p class="block_6">"Karşınızda dünya, Gümüş Şahinin Pençesi."</p>

  <p class="block_7">&nbsp;</p>

  <p class="block_6">Doğuda, yükselmekte olan Büyük Ay uzak toprakları gümüşi bir ferahlıkla yıkıyordu. Rüzgâr hızla esiyordu, fakat Pençe başka bir sebepten titriyordu. Korkmuştu.</p>

  <p class="block_7">&nbsp;</p>

  <p class="block_6">Buna rağmen, duruşunu bozmadan etrafına bakmaya devam etti. Aşağıda kalan ada, bulutların ve karanlığın arasına saklanmıştı, ama yine de yukarı çıktıklarından adanın büyüklüğü hakkında bir fikri vardı. Kulübe adanın kuzey kıyısındaydı ve karanın seviyesi güneye doğru azalıyor, belki bir vadiye dönüyordu. Pençe okyanuslar ve adalar hakkında, Robert'ın haritalarında gözüne çarpanlar dışında pek az şey biliyordu, fakat buranın orta büyüklükte bir yer olabileceğine kanaat getirdi tahminleri doğruysa, burada Kendrick'in yerinin etrafındaki korulardan daha çok toprak vardı. Bir süre sonra korkusu dindi ve her yöne bakmaya başladı.</p>

  <p class="block_7">&nbsp;</p>

  <p class="block_6">Yükselen ay ışığı, aşağılarında kalan bulutların üzerinde oynuyor, kuzeyde denizin parıltıları ona gezegenin kıvrımlarını gösteriyordu.</p>

  <p class="block_7">&nbsp;</p>

  <p class="block_6">"Ne kadar da büyük," dedi sonunda.</p>

  <p class="block_7">&nbsp;</p>

  <p class="block_6">"Güzel," dedi Magnus aşağı inmeye başladıkları sırada. "Görmeyi öğreniyorsun." Ve bir kez daha sağ salim yere ayak bastıklarında, "Burada olma sebebin, Gümüş Şahinin Pençesi, öğrenmek," diye devam etti. "Neyi öğreneceğim Magnus?"</p>

  <p class="block_7">&nbsp;</p>

  <p class="block_6">Büyücü elini Pençe'nin omzuna koyup hafifçe sıktı. "Sana öğretebildiğim kadarını." Sonra tek kelime etmeden döndü ve kulübeye girdi. Bir an tereddüt eden Pençe, bir süreliğine evi olacak gibi görünen yere doğru onu takip etti.</p>

  <p class="block_7">&nbsp;</p>

  <p class="block_6">Pençe bu bölümü beşinci defa yüksek sesle okurken Magnus da dikkatlice onu dinliyordu. Pençe okumayı bitirdiğinde büyücü, "Kafi," dedi.</p>

  <p class="block_7">&nbsp;</p>

  <p class="block_6">Adaya geldikleri ilk ay boyunca Pençe yüksek sesle okuma yapmaya zorlanmıştı ve Magnus onun dilbilgisini, telaffuzunu, büküm ve tonlamalarını düzeltiyordu. Pençe, Roldemli Kont Ramon'un konuşmalarından, Magnus'un onu mümkün olduğunca bir Roldem asilzadesi gibi göstermeye çalıştığını anlıyordu.</p>

  <p class="block_7">&nbsp;</p>

  <p class="block_6">"Bu yeni bir şey," dedi Magnus bir kitap uzatarak.</p>

  <p class="block_7">&nbsp;</p>

  <p class="block_6">Pençe'nin bilmediği bir alfabeyle yazılmıştı. "Nedir o?"</p>

  <p class="block_7">&nbsp;</p>

  <p class="block_6">"Adalar'dan düşük rütbeli bir kralın, III. Henry'nin yaşamını anlatan sıkıcı bir kitap. Fakat basit bir biçimde yazıldığından Kral Dili'nde okuma ve yazmaya başlaman için bir giriş olacak." "Magnus, biraz ara verebilir miyim?" "Ara mı?"</p>

  <p class="block_7">&nbsp;</p>

  <p class="block_6">"Kafam dağıldı ve sayfadaki kelimeler gözüme bulanık görünüyor. Bir haftadır bu kulübedeyim. Son dışarı çıktığımda bir öğleden sonra sen yokken sahile yürümüştüm."</p>

  <p class="block_7">&nbsp;</p>

  <p class="block_6">Pençe'nin sesinde ona hiç uymayan fevri bir ton vardı. Büyücü hafifçe gülümseyerek, "Yerinde duramıyorsun, değil mi?" dedi.</p>

  <p class="block_7">&nbsp;</p>

  <p class="block_6">"Evet. Belki ava çıkabilirim?" Sonra durup, "Yayın varsa... " dedi. "Yok. Peki balığa çıkar mısın?" dedi Magnus.</p>

  <p class="block_7">&nbsp;</p>

  <p class="block_6">Pençe yüzü coşkuyla canlanarak doğruldu. "Yürümeye başladığım andan beri memleketimin tüm gölleri ve nehirlerinde balığa çıkmışımdır."</p>

  <p class="block_7">&nbsp;</p>

  <p class="block_6">Magnus bir an sessizce ona baktı ve "Pekâlâ. Okyanusta nasıl balık tutulur göstereyim," dedi. Elini tek bir defa sallayarak havada kara bir boşluk oluşturdu. Sonra bu boşluğa doğru uzandı. Bir şeyler arıyor gibiydi. "Ah!" dedi memnuniyetle. Kolunu geri çektiğinde elinde bir balık oltası vardı.</p>

  <p class="block_7">&nbsp;</p>

  <p class="block_6">Oltayı çekip Pençe'ye verdi.</p>

  <p class="block_7">&nbsp;</p>

  <p class="block_6">Bu bir balık oltasıydı, ama Pençe'nin daha önce gördüklerine hiç benzemiyordu. Bir buçuk metre kadar olan kendi oltasından yarım metre daha uzundu ve üzerinde tuhaf bir cihaz, etrafına bol miktarda tel sarılmış, mandalı ve çevirme kolu olan bir silindir vardı. Tel, bir dizi düğümle -bunlar da kamış veya bambudan yapılmış gibiydi- en üstteki metal ilmeğe doğru işlenmişti. Makaranın en üstünde de metal bir çubuk vardı. Magnus başka bir oltayla beraber kollu, hasır bir sepet çıkardı ki, Pençe bunun balık kovası olduğunu tahmin etti.</p>

  <p class="block_7">&nbsp;</p>

  <p class="block_6">"Hadi bakalım, balık tutalım, fakat bu işi yaparken çalışmaya devam etmek zorundayız."</p>

  <p class="block_7">&nbsp;</p>

  <p class="block_6">Pençe iç geçirerek kovayla iki oltayı aldı ve onun peşinden gitti. Dersleri devam etse bile, en azından öğleden sonrasını dışarıda geçirecekti.</p>

  <p class="block_7">&nbsp;</p>

  <p class="block_6">Kayalıktan aşağıdaki sahile uzanan taşlık yolda büyücüyü takip etti. Rüzgâr beyaz köpüklü küçük dalgaları kamçılıyor, tepelerinde kalan suyu eserek sıçratıyordu. Pençe artık kayalara çarpan dalgaların sesini sakinleştirici, deniz havasının kokusunu da evindeki çam ve kavak kokuları gibi canlandırıcı buluyordu.</p>

  <p class="block_7">&nbsp;</p>

  <p class="block_6">Sahile ulaştıklarında Magnus pelerinini toplayıp kemerine sıkıştırdı. Bunu bir başkası yapmış olsa komik durabilirdi, fakat Magnus'un komik bir tarafı yoktu. Pençe adamın kuvvetli bacaklarını fark ettiğinde, avcı ya da savaşçı değil de büyücü olmasına karşın, Magnus'un, küçük kardeşi kadar sağlam yapılı biri olduğuna karar verdi.</p>

  <p class="block_7">&nbsp;</p>

  <p class="block_6">Büyücü, Pençe'ye oltayı nasıl tutacağını gösterdi. Oltanın üzerinde bulunan 'makara' adını verdiği cihazı göstererek, ince çubuğun büyük bir balık oltaya takılıp da kaçmaya çalıştığında makarayı yavaşlatacak olan 'fren' görevi gördüğünü anlattı. Mandal, balık tutan kişinin balığı makarayla sarmasını ve balıkçı freni bırakmadığı sürece kaçışını engellemesini sağlıyordu.</p>

  <p class="block_7">&nbsp;</p>

  <p class="block_6">Pençe büyülenmişti: Tüm balık tutma tecrübesi, ağlar ve uzun bir çubuğun ucuna bağlanmış bir ipten ibaretti. Magnus'un kovadan biraz kurutulmuş et çıkarıp büyük, metal bir kancaya asışını izledi. İki adım atıp, yarı koşar yarı sıçrar bir halde oltayı dalgalara doğru salladı ve kancayı dalgakıranların çok ötesine gönderdi.</p>

  <p class="block_7">&nbsp;</p>

  <p class="block_6">"Oltayı atmadan önce kancanın nerede olduğunu bildiğinden emin ol," diye uyardı Pençe'yi. "Oltayla kendini vurmak hiç de eğlenceli değildir. Kancayı etinden çıkarmak için o kahrolası şeyi derinin üzerinden ilerletip kesmen gerekir."</p>

  <p class="block_7">&nbsp;</p>

  <p class="block_6">Pençe adamın bu uyarıyı acı bir tecrübeyle yaptığını sezdi. Magnus'tan biraz ileriye giden Pençe, kurutulmuş eti kancaya taktı. Sonra kendisi öne doğru ilerlerken ipi kumun üzerine bıraktı. Ardından oltayı hızla atarak ipini Magnus'tan daha öteye gönderdi.</p>

  <p class="block_7">&nbsp;</p>

  <p class="block_6">"Aferin," dedi büyücü.</p>

  <p class="block_7">&nbsp;</p>

  <p class="block_6">Neredeyse yarım saat boyunca hiçbir şey söylemeden durdular. İkisi de bu sessizlikten ürkmüyordu. Sonra Magnus, "Halkın bu dünyayla ilgili olarak nelere inanıyor?" diye sordu. "Ne demek istediğini tam olarak anlayabildiğimden emin değilim," dedi Pençe. "Bu dünyayla ilgili olarak nasıl hikâyeler anlatırlar?"</p>

  <p class="block_7">&nbsp;</p>

  <p class="block_6">Pençe ihtiyarların yazın ateş başında anlattıkları hikâyeleri ve şamanın ırklar tarihi hakkında konuştuğu zamanlan düşündü. "Orosini halkı, dünyanın tanrılar tarafından düzenlenmiş ve Uyurun zihnindeki bir düş olduğuna inanır." "Peki ya insanlar?"</p>

  <p class="block_7">&nbsp;</p>

  <p class="block_6">"Biz de o düşün birer parçasıyız," diye yanıtladı Pençe. "Fakat bize göre her şey gerçektir, çünkü bir tanrı için neyin gerçek olup olmadığını kim bilebilir?"</p>

  <p class="block_7">&nbsp;</p>

  <p class="block_6">Magnus bir süre hiçbir şey söylemedi. Sonra, "Halkın haklı olabilir, zira bu dünyaya dair böyle bir görüş bildiklerimizle çelişmiyor. Fakat şimdilik halkının inançlarını bir kenara bırak ve beni dinle.</p>

  <p class="block_7">&nbsp;</p>

  <p class="block_6">Benim doğru bildiklerim şöyle.</p>

  <p class="block_7">&nbsp;</p>

  <p class="block_6">"Dünya, etrafı havayla çevrelenmiş toprak, çamur, kaya ve sudan oluşan koca bir top. Geniş olmasına geniş, ama aynı zamanda hayal bile edemeyeceğin büyüklükte bir kâinatın da ufacık bir parçası ki, o kâinat, üzerinde pek çok yaşamın olduğu başka dünyalarla dolu. "Kainatta milyarlarca dünya var."</p>

  <p class="block_7">&nbsp;</p>

  <p class="block_6">"Milyar?"</p>

  <p class="block_7">&nbsp;</p>

  <p class="block_6">"Robert sana sayılarla ilgili ne öğretti?" diye sordu Magnus.</p>

  <p class="block_7">&nbsp;</p>

  <p class="block_6">"Toplama ve çıkarma, dikkatli olursam çarpma ve bölme de yapabiliyorum."</p>

  <p class="block_7">&nbsp;</p>

  <p class="block_6">"Çoğu insandan iyi. Kaç basamağa kadar işlem yapabiliyorsun?"</p>

  <p class="block_7">&nbsp;</p>

  <p class="block_6">"Dört rakamı başka bir dört rakamla çarpabiliyorum." "Öyleyse bin nedir biliyorsun." "On çarpı yüz," diye yanıtladı Pençe.</p>

  <p class="block_7">&nbsp;</p>

  <p class="block_6">"On bin çarpı on, yüz bin eder."</p>

  <p class="block_7">&nbsp;</p>

  <p class="block_6">"Evet, anladım."</p>

  <p class="block_7">&nbsp;</p>

  <p class="block_6">"Onla daha çarparsan bir milyon eder."</p>

  <p class="block_7">&nbsp;</p>

  <p class="block_6">"Evet," dedi Pençe, sesi biraz tereddütlü çıkmıştı.</p>

  <p class="block_7">&nbsp;</p>

  <p class="block_6">Magnus ona yan yan baktı ve Pençe'nin aklının karıştığını gördü. "Bak, şöyle anlatayım. Saniyede bir sana bir kum tanesi versem bir dakika içinde elinde altmış kum tanesi olur."</p>

  <p class="block_7">&nbsp;</p>

  <p class="block_6">"Ve bunu bin saniye boyunca devam ettirsen elimde bin kum tanesi olur. Evet, anlıyorum," dedi Pençe dersin nereye gittiğini tahmin ederek.</p>

  <p class="block_7">&nbsp;</p>

  <p class="block_6">"Hiç durmadan saniyede bir sana kum tanesi vermeye devam etsem eline bir milyon kum tanesi vermek için on üç günden fazla zamana ihtiyacım olurdu." Pençe şaşırmış görünüyordu. "O kadar uzun mu?"</p>

  <p class="block_7">&nbsp;</p>

  <p class="block_6">"Bir milyar kum tanesi vermeyi denesem otuz seneden fazla sürerdi."</p>

  <p class="block_7">&nbsp;</p>

  <p class="block_6">Pençe inanamayan gözlerle Magnus'a baktı. "O kadar büyük bir sayı olabilir mi?"</p>

  <p class="block_7">&nbsp;</p>

  <p class="block_6">"Daha büyükleri de olabilir," dedi Magnus ve hafifçe gülümseyerek, "İki milyar gibi," diye ekledi.</p>

  <p class="block_7">&nbsp;</p>

  <p class="block_6">Pençe buna yalnızca gülebildi. "Sonra da üç ve dört milyar. Evet, anlıyorum."</p>

  <p class="block_7">&nbsp;</p>

  <p class="block_6">"Kainatta milyarlarca dünya var Pençe. Belki tanrılarımızın bilebileceğinden de fazla." Pençe hiçbir tepki göstermemişti, fakat bu düşünceyi akıl almaz bulduğu aşikardı. Magnus sözlerini, sonsuz çeşitlilik ve olasılıklarla dolu bir kainatı tarif ederek sürdürdü.</p>

  <p class="block_7">&nbsp;</p>

  <p class="block_6">"Şu diğer dünyalardaki yaşamlar nasıl peki?" diye sordu Pençe bir ara. "Gediksavaşları hikâyelerini duydun mu hiç?"</p>

  <p class="block_7">&nbsp;</p>

  <p class="block_6">"Evet, büyükbabam anlatmıştı; topraklarımızın batısında olmuş..." -bir an durup denize bakarak- "...ki buranın doğusu oluyor sanırım," diye konuşmaya başladı.</p>

  <p class="block_7">&nbsp;</p>

  <p class="block_6">"Hayır, yine buranın batısı, Uzak Sahil'in yanı. Devam et."</p>

  <p class="block_7">&nbsp;</p>

  <p class="block_6">"Başka dünyadan insanların büyüyle bizim dünyamıza gelip savaş açmak istediklerini, fakat Krallık'ın onları geri püskürttüğünü anlatmıştı."</p>

  <p class="block_7">&nbsp;</p>

  <p class="block_6">"Böyle anlatıldığı da olur," dedi Magnus alaycı bir ifadeyle. "Gerçekte neler olduğunu sana başka bir vakit anlatırım."</p>

  <p class="block_7">&nbsp;</p>

  <p class="block_6">"O insanlar da bizim gibi mi?"</p>

  <p class="block_7">&nbsp;</p>

  <p class="block_6">"Orosinililer Roldemlilere ne kadar benziyorsa, onlar da bize o kadar benzer." "Öyleyse çok benzemiyorlar," dedi Pençe.</p>

  <p class="block_7">&nbsp;</p>

  <p class="block_6">"Nihayetinde ortak bir payda bulup savaşı sonlandırabileceğimiz kadar bize benziyorlardı. Belki bir gün onların soyundan gelen bazı kimselerle tanışırsın." "Nerede?" "Adalar Krallığı'nın Yabon Eyaleti'nde. Çoğu LaMut şehrine yerleşmiştir."</p>

  <p class="block_7">&nbsp;</p>

  <p class="block_6">"Ya," dedi Pençe anlamış gibi.</p>

  <p class="block_7">&nbsp;</p>

  <p class="block_6">Yarım saat kadar daha sessizce durdular, sonra Pençe, "Durumumuz çok iyi sayılmaz," dedi. "Balık yakalama konusunda mı?"</p>

  <p class="block_7">&nbsp;</p>

  <p class="block_6">"Evet."</p>

  <p class="block_7">&nbsp;</p>

  <p class="block_6">"Çünkü yanlış yem kullanıyoruz."</p>

  <p class="block_7">&nbsp;</p>

  <p class="block_6">Pençe şaşkınlıkla ustasına baktı. "Yanlış yem mi?"</p>

  <p class="block_7">&nbsp;</p>

  <p class="block_6">"Kum etle denizin altında beslenenleri ya da köpekbalıklarını yakalayabiliriz. Fakat canlı bir şeyler istiyorsak, kancaya taze uskumru koymalıydık."</p>

  <p class="block_7">&nbsp;</p>

  <p class="block_6">"Öyleyse neden bunu yapıyorsun?"</p>

  <p class="block_7">&nbsp;</p>

  <p class="block_6">"Çünkü balık avlamak balık yakalamaktan ibaret değildir." Büyücü suyun içine bakarken Pençe kolundaki tüylerin diken diken olduğunu hissetti. Bu, Magnus'un büyü yapmak üzere olduğu anlamına geliyordu. "İşte," dedi suyu işaret ederek. Sağ elini yukarı doğru kaldırdı ve denizden büyük bir şey fırladı. Küçük bir at büyüklüğündeydi, üstü kırmızı pullarla kaplıydı ve ölümcül görünen dişleri vardı. Sudan çıktığında havada debelenerek, kendisini yukarıda tutan görünmez düşmanını ısırmaya çalıştı.</p>

  <p class="block_7">&nbsp;</p>

  <p class="block_6">Tek bir bilek hamlesiyle Magnus balığı tekrar dalgaların arasına gönderdi. "Balık istersem balık bulurum."</p>

  <p class="block_7">&nbsp;</p>

  <p class="block_6">"Öyleyse neden elimizde oltalarla burada dikilip duruyoruz?"</p>

  <p class="block_7">&nbsp;</p>

  <p class="block_6">"Zevkini çıkarmak için," dedi Magnus. "Bu bir rahatlama, düşünme, kafa yorma yoludur." Oltayı elinde tuttuğu için kendini son derece aptal hissediyor olmasına rağmen, Pençe patlayan dalgalar arasında nasıl kanca çekildiğine dair dersleri zihninde tekrar ettiğinin farkına vardı.</p>

  <p class="block_7">&nbsp;</p>

  <p class="block_6">Günün ilerleyen vakitlerinde, "Magnus, sana bir şey sorabilir miyim?" dedi.</p>

  <p class="block_7">&nbsp;</p>

  <p class="block_6">"Sormazsan sana nasıl bir şeyler öğretebilirim?"</p>

  <p class="block_7">&nbsp;</p>

  <p class="block_6">"Eh..."</p>

  <p class="block_7">&nbsp;</p>

  <p class="block_6">"Çıkar ağzındaki baklayı," dedi Magnus dalgaların arasına bir kez daha oltasını atarken. Rüzgâr hızını artırmış, büyücünün beyaz saçlarını yüzünden uçuruyordu. "Bir konu aklımı karıştırıyor." "Nedir o?" "Kadınlar."</p>

  <p class="block_7">&nbsp;</p>

  <p class="block_6">Magnus dönüp Pençe'ye dik dik baktı. "Kadınlara dair özel bir şey mi, yoksa genel olarak kadınlar mı aklını karıştıran?" "Genel olarak kadınlar sanırım." "Bunu söyleyen ilk adam sen değilsin." "Onu anladım zaten," dedi Pençe. "Sorun şu ki, benim halkım içinde kadınlarla erkekler arasındaki şeyler... öngörülebilirdi. Eşin sen görü görevinden dönmeden önce seçilirdi ve hemen ardından evlenirdin. Tek bir kadınla kalırdın..." Sesini alçaltı. "Şimdiden iki farklı kadınla birlikte oldum ve ikisiyle de evli değilim." "Bu seni rahatsız mı ediyor?" "Evet... hayır... bilmiyorum."</p>

  <p class="block_7">&nbsp;</p>

  <p class="block_6">Magnus oltasını kuma dikip Pençe'ye doğru yürüdü. "Sana pek az şey anlatabilirim genç dostum.</p>

  <p class="block_7">&nbsp;</p>

  <p class="block_6">Bu konudaki tecrübelerim oldukça sınırlı."</p>

  <p class="block_7">&nbsp;</p>

  <p class="block_6">Pençe büyücüye baktı. "Kadınlardan hoşlanmıyor musun?"</p>

  <p class="block_7">&nbsp;</p>

  <p class="block_6">Magnus gülümsedi. "Hayır, öyle değil... Gençken bir tecrübem olmuştu... senin yaşlarındayken. Fakat büyü sanatıyla ilgilenen bazılarımız bu konulardan uzak durmak ister. Gönül meseleleri insanın kafasını karıştırır." Denize doğru baktı. "Böyle şeylerden uzak durarak zihin açıklığına ulaştığımı düşünmek istiyorum." Tekrar Pençe'ye baktı. "Fakat ikimizin yolları farklı. Senin sormak istediğin nedir?"</p>

  <p class="block_7">&nbsp;</p>

  <p class="block_6">"Ben... bir süre Lela'ylaydım. Belki de ikimizin... " Pençe utanarak kumlara baktı. "Evlenebileceğimizi bile düşündüm."</p>

  <p class="block_7">&nbsp;</p>

  <p class="block_6">Magnus'a baktığında büyücünün bir an bu söylediklerinden keyif aldığını belli ettiğini gördü, fakat sonra adamın yüzü tekrar çelikten bir maskeye döndü.</p>

  <p class="block_7">&nbsp;</p>

  <p class="block_6">Pençe sözlerine devam etti. "Fakat Caleb'la Latagore'dan döndüğümde Lela gitmişti. Onu tekrar göremeyeceğimi düşünmeye fırsat bile bulamadan Meggie... "</p>

  <p class="block_7">&nbsp;</p>

  <p class="block_6">"Ya," dedi Magnus. "O sabah seni uyandırmaya geldiğimde onunlaydın, değil mi?"</p>

  <p class="block_7">&nbsp;</p>

  <p class="block_6">"Peki nasıl oluyor da Lela için böyle kuvvetli şeyler hissederken Meggie'yle bu kadar kolay birlikte olabiliyorum? Üstelik birlikte olduğumuz zamanlarda sürekli Lela'yı düşünüyor da değildim." Magnus kafasını salladı. "Sana şunu sorayım öyleyse. O iki kızdan birini şu an yanına getirebilsem hangisini görmek isterdin?"</p>

  <p class="block_7">&nbsp;</p>

  <p class="block_6">Pençe sessizce doğrularak balıkçı oltasını kavradı. "Bilmiyorum," diye yanıtladı sonunda. "Lela'yı sevdiğimi zannediyordum... Onu seviyorum. Fakat Meggie'nin de... yürüyüşünde bir şey var. Çok... ateşli. Böyle söyleniyor, değil mi?"</p>

  <p class="block_7">&nbsp;</p>

  <p class="block_6">Magnus bir an sustuktan sonra, "Gönül meseleleri karmaşıktır," dedi ve tekrar okyanusa baktı. "Dalgalar kayaların üzerinde köpürerek patlıyor Pençe. İnsan duyguları da böyledir. Tutku insanın felaketi olabilir. Tutkuyla birlikte bilgelik de gelmelidir. Aksi takdirde düşmanlarının sana karşı kullanabileceği bir silahları olur."</p>

  <p class="block_7">&nbsp;</p>

  <p class="block_6">"Anlamadım."</p>

  <p class="block_7">&nbsp;</p>

  <p class="block_6">"Çoğu erkek bir şeyi hayatlarının bir döneminde tutkuyla ister. Bu, sevdiği bir kadın, görevi, becerisi ya da ideali de olabilir." "ideal mi?"</p>

  <p class="block_7">&nbsp;</p>

  <p class="block_6">Magnus kafasını salladı. "İdealleri için gözlerini kırpmadan canlarını verecek adamlar vardır. Onlar genelin iyiliği için kendi çıkarlarını göz ardı ederler." Pençe'ye baktı. "Bir de karanlık tutkular vardır: hırs, açgözlülük, şehvet ve iktidar açlığı.</p>

  <p class="block_7">&nbsp;</p>

  <p class="block_6">"Lela ve Meggie'ye hissettiklerin bu aşırılıkların arasında, ideal ile karanlık duygular arasında bir yerde. En kötü olasılık, hissettiklerinin, peşinde olduğun kadınların zorluklarını göz önünde bulundurmadan duyduğun kör bir şehvet olmasıdır. En iyi olasılıksa, kadınların büyüsüne çabuk kapılıp, her birinin özverili bir aşkı hak ettiğini düşünmendir.</p>

  <p class="block_7">&nbsp;</p>

  <p class="block_6">"Her iki aşırı uç da hatadır."</p>

  <p class="block_7">&nbsp;</p>

  <p class="block_6">Pençe anladığını gösterircesine kafasını salladı.</p>

  <p class="block_7">&nbsp;</p>

  <p class="block_6">"Gençsin. İstersen hayatında çok kadın olacaktır. Fakat koşullar seni öyle bir noktaya getirebilir ki, gerçeği çabuk kavraman, hissettiklerin tamamen şehvet mi, yoksa işin içinde daha derin bir aşk mı var anlaman gerekebilir.</p>

  <p class="block_7">&nbsp;</p>

  <p class="block_6">"Tanıdığın iki genç kadın da genelde iyidir, en azından sana karşı kötü bir niyetleri yok. Onlar da sana kendilerince değer verdiler, sen de onlara değer verdin. Fakat senin yaşında olmanın nasıl bir şey olduğunu, bir çift yeşil göze bakıp ayaklarımın yerden kesildiğini, kalbim duracakmış gibi yoğun duygular hissedip, ardından daha birkaç gün geçmeden aynı duyguları bir çift kahverengi göze bakarken hissettiğimi de hatırlıyorum.</p>

  <p class="block_7">&nbsp;</p>

  <p class="block_6">"Genç bir adamın kalbi böyledir işte Pençe. Huysuz bir tay gibi ehlileştirilmeli ya da dizginlenmelidir. Aklı dinlemesi sağlanmalıdır, çünkü sen de öğreneceksin ki, aşk zor bir şeydir."</p>

  <p class="block_7">&nbsp;</p>

  <p class="block_6">"Sorumu yanıtlayıp yanıtlamadığını bilemiyorum."</p>

  <p class="block_7">&nbsp;</p>

  <p class="block_6">"Ne sorduğunu tam olarak anlayıp anlamadığını da ben bilmiyorum." Magnus oltasını aldı, ipi sardı ve bir kez daha dalgaların arasına attı. "Bu konu üzerine kısa süre sonra tekrar konuşacağız. Hem, yakın zamanda böyle şeyleri sorabileceğin başkaları da olacak. Endişelerinle benden daha iyi ilgilenebilecek insanlar." "Teşekkürler Magnus."</p>

  <p class="block_7">&nbsp;</p>

  <p class="block_6">"Lafı bile olmaz. Bu adadaki zamanımız bitmeden bana soracağın daha çok soru olacak." "Burada daha ne kadar kalacağım?" "Ne kadar sürmesi gerekiyorsa."</p>

  <p class="block_7">&nbsp;</p>

  <p class="block_6">"Ne, ne kadar sürerse?"</p>

  <p class="block_7">&nbsp;</p>

  <p class="block_6">"Başarmak istediğimiz şey her ne ise o," diye yanıtladı Magnus.</p>

  <p class="block_7">&nbsp;</p>

  <p class="block_6">Pençe bir başka soru daha sormaya başlamıştı ki, sonra durup fikrini değiştirdi.</p>

  <p class="block_7">&nbsp;</p>

  <p class="block_6">Öğleden sonra geçmiş, Pençe acıkmıştı. "Akşam yemeğimizi buradan çıkarmamız muhtemel mi?" "Acıktın mı?"</p>

  <p class="block_7">&nbsp;</p>

  <p class="block_6">"Aslına bakarsan evet."</p>

  <p class="block_7">&nbsp;</p>

  <p class="block_6">"Balık nasıl pişirilir bilir misin?"</p>

  <p class="block_7">&nbsp;</p>

  <p class="block_6">Pençe Leo'yla birkaç çeşit balık yemeği hazırlamıştı. "Biliyorum, ama burada yemek pişirmek için yalnızca kazan ve şiş var. Belki balık çorbası yapabilirim... "</p>

  <p class="block_7">&nbsp;</p>

  <p class="block_6">"Hayır," dedi Magnus. "Ben daha incelikli bir şeyler düşünmüştüm. Bir aydan fazladır çorba içiyor, kızarmış şeyler yiyoruz. Bırak da bu akşam güzel bir yemek yiyelim." "Öyle bir yemeği nasıl hazırlarım ki?"</p>

  <p class="block_7">&nbsp;</p>

  <p class="block_6">"Dert etme," dedi Magnus. "İlk olarak doğru düzgün bir ana yemek bulmalıyız." Büyücü gözlerini kapayıp açtığında, Pençe üzerlerinde cılız bir ışık pırıltısının olduğunu hissetti. Magnus avucu açık elini uzatıp yavaşça kaldırdı. Denizden bir buçuk metreye yakın uzunlukta bir balık çıktı.</p>

  <p class="block_7">&nbsp;</p>

  <p class="block_6">Magnus elini hareket ettirdiğinde hayvan havada süzülerek Pençe'nin ayaklarının dibine düştü.</p>

  <p class="block_7">&nbsp;</p>

  <p class="block_6">Balık kumun üzerinde kıvranıp debeleniyordu.</p>

  <p class="block_7">&nbsp;</p>

  <p class="block_6">"Dikkat et, çok sıkı tutarsan yüzgeçler elini kesebilir."</p>

  <p class="block_7">&nbsp;</p>

  <p class="block_6">Pençe Magnus'a baktı. "Bunu kulübeye kadar taşıyacak mıyım?" "Taşımazsan o balık kulübeye nasıl girecek?" diye sordu büyücü.</p>

  <p class="block_7">&nbsp;</p>

  <p class="block_6">Pençe kıvranan balığı kaldırdı, fakat balık hem kaygan hem de çok ağırdı. "Sersemleştirmek için üzerine vurabileceğim bir şey var mı?" diye sordu balığı yatıştırmak için giriştiği birkaç sinir bozucu teşebbüsün ardından.</p>

  <p class="block_7">&nbsp;</p>

  <p class="block_6">"Ah," dedi Magnus. Bir el hareketiyle balık sakinleşti. "Hâlâ canlı, yani fileto yaptığında taze olacak. Bu hayvanın adı orkinos. Farklı pek çok baharatla hafif ızgara yapabilirsin. Hafif olgunlaşmış pirinç ve buharda pişirilmiş çeşitli sebzeler, yemeği güzelce tamamlayacaktır. Bir de yanında soğuk beyaz şarap olsun. Ravensburg'ün tatlı şaraplarından olabilir."</p>

  <p class="block_7">&nbsp;</p>

  <p class="block_6">Pençe dev gibi balığı kaldırırken, kayalıklara doğru çıkan dik yola baktı. "Başka bir şey?" "Aklıma bir şey gelirse haber veririm."</p>

  <p class="block_7">&nbsp;</p>

  <p class="block_6">Pençe yoldan yavaşça yukarı çıkmaya başladı. Kulübeye ulaştığında hatırı sayılır şiddette bir ağrı hissediyordu. Kolları ve omuzları acıyor, dizleri titriyordu. Balığın ağırlığı en az kendininki kadardı, bundan emindi. Balıkla ne yapacağını merak ediyordu. Masanın üstünde içini temizleyebilirdi, fakat etraf çok kirlenirdi. Belki bu işi dışarıda, yerde yapardı. O zaman kuyu suyuyla balığın iç organlarını temizleyebilirdi. Etraf da böylece temizlenmiş olurdu. Filetolar yeterince büyük olursa, onları şişe geçirip kızartabilirdi de.</p>

  <p class="block_7">&nbsp;</p>

  <p class="block_6">Fakat pirinci, baharatları nereden bulacaktı? Bu zamana kadar Magnus'un evinde yedikleri yemek, nazikçe söylemek gerekirse, oldukça yavandı.</p>

  <p class="block_7">&nbsp;</p>

  <p class="block_6">Balığı yere koydu ve bu hareketiyle rahatlayarak doğruldu. Sırtı, böyle aptalca bir şeye bir daha yeltenmemesini hatırlatmak için onu bir acıyla ödüllendiriyordu. Sol elinin boğumlarıyla sırtını ovarken sağ eliyle de kapıyı açıyordu.</p>

  <p class="block_7">&nbsp;</p>

  <p class="block_6">Kulübeden içeri girdiğinde şaşkına döndü. Çok iyi tanıdığı küçücük yer gitmiş, yerine koca bir mutfak gelmişti. Mutfak kulübeden de büyüktü. Geriye, kapıya doğru baktığında, kulübenin önündeki o tanıdık manzarayı gördü, fakat kulübenin içi hâlâ çok farklıydı.</p>

  <p class="block_7">&nbsp;</p>

  <p class="block_6">Balığı temizleyebileceği, pompası olan büyük hazırlama masasının önüne geçti. Arkasında da taştan bir ocak vardı. Ocağın yanındaki metal ızgaranın altında ateş yanıyordu. Arkada kalan duvarda raflar asılıydı, pirinçle baharatları orada bulabileceğinden emindi. Ayrıca kapının onu, akşam yemekte sunacağı soğuk beyaz şarabı bulacağı bir şarap mahzenine götüreceğinden emindi. "Bunu nasıl yaptı?" diye kendi kendine mırıldandı Pençe.</p>

  <p class="block_14">&nbsp;</p>

  <p class="block_15"><img alt="C:\Users\UguR\AppData\Local\Microsoft\Windows\INetCache\Content.Word\Line.png" src="../Images/image.png" class="calibre5"/></p>

  <p class="block_7">&nbsp;</p>

  <p class="block_10" id="calibre_pb_12">&nbsp;</p>
</body>
</html>
