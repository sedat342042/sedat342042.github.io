<html xmlns="http://www.w3.org/1999/xhtml">
	<head>
		<title>1-7</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">  </p>
			<p class="anabaslik" id="_idParaDest-37">Madame de Breyves’in Melankolik Tatili  </p>
			<p class="paragraf">  </p>
			<p class="paragraf ParaOverride-4">“Ariane, kardeşim benim, hangi aşkın yarası  </p>
			<p class="paragraf ParaOverride-4">Öldürdü sizi terk edildiğiniz o sahillerde!”  </p>
			<p class="paragraf">  </p>
			<p class="arabaslik_sol_kucuk" id="_idParaDest-38">I  </p>
			<p class="paragraf">  </p>
			<p class="paragraf">Françoise de Breyves o akşam Prenses Élisabeth d’A...’nın davetine mi, operaya mı, Livray’lerin komedisine mi gideceğine uzun süre karar veremedi.  </p>
			<p class="paragraf">Az önce akşam yemeğini yediği dostlarında sofradan kalkalı bir saati geçmişti. Bir karar vermek gerekiyordu.  </p>
			<p class="paragraf">Onunla birlikte gelecek olan arkadaşı Geneviève Mme d’A...’nın davetine gitmeyi istiyordu; Mme de Breyves ise sebebini pek bilemese de, diğer iki seçenekten birine meyilliydi, hatta üçüncü bir seçenek de vardı: Eve dönüp yatabilirdi. Arabasının geldiğini haber verdiler. Hâlâ bir karara varmamıştı.  </p>
			<p class="paragraf">“Ne kötüsün, dedi Geneviève, bu gece Rezké şarkı söyleyecek sanıyorum, hoşuma gidiyor biliyorsun. Seni gören de Élisabeth’e gitmenin vahim sonuçlar doğuracağını sanır. Bir kere şunu hatırlatmak isterim ki bu yıl onun büyük davetlerinden hiçbirine gitmedin; halbuki yakın arkadaşın, ayıp.”  </p>
			<p class="paragraf">Françoise kendisini yirmi yaşında dul bırakan kocasının ölümünden sonra –aradan dört yıl geçmişti– yanında Geneviève olmadan neredeyse hiçbir şey yapmıyordu; onu memnun etmekten hoşlanırdı. Arkadaşını daha fazla yalvartmadı; ev sahipleriyle ve Paris’in en gözde kadınlarından birini bu kadar kısa süre görmüş olduklarına üzülen davetlilerle vedalaştıktan sonra hizmetkâra, “A... Prensesi’ne” dedi.  </p>
			<p class="paragraf">  </p>
			<p class="arabaslik_sol_kucuk" id="_idParaDest-39">II  </p>
			<p class="paragraf">  </p>
			<p class="paragraf">Prensesin daveti çok sıkıcıydı. Mme de Breyves bir ara Geneviève’e döndü:  </p>
			<p class="paragraf">“Büfeye giderken sana refakat eden o genç kim?  </p>
			<p class="paragraf">— M. de Laléande, aslında hiç tanımıyorum kendisini. Sana takdim edeyim mi onu? Rica etmişti, çok sıradan ve sıkıcı olduğu için, ayrıca seni çok beğendiği, yakanı bırakmayacağı için muğlak bir cevap verdim.  </p>
			<p class="paragraf">— Öyle mi, istemem o zaman! dedi Françoise. Aslında çirkince ve bayağı bir tip, ama gözleri güzel.  </p>
			<p class="paragraf">— Haklısın, dedi Geneviève. Zaten sık sık karşılaşacaksın onunla, tanıştığın takdirde rahatsız olabilirsin.”  </p>
			<p class="paragraf">Sonra da şaka yollu ekledi:  </p>
			<p class="paragraf">“Ama onunla samimiyet kurmak istiyorsan müthiş bir fırsatı kaçırıyorsun.  </p>
			<p class="paragraf">— Evet, müthiş bir fırsat, dedi Françoise, aklı şimdiden başka yerdeydi.  </p>
			<p class="paragraf">— Aslında, dedi Geneviève, kuşkusuz elçilik görevinde bu kadar sadakatsiz olduğu ve delikanlıyı bir zevkten yok yere mahrum ettiği için pişmanlık duyarak, mevsimin son davetlerinden biri bu; tanışman pek de ciddi bir sonuç doğurmaz, iyilik etmiş olursun.  </p>
			<p class="paragraf">— Öyle olsun bakalım, tekrar bu tarafa gelirse.”  </p>
			<p class="paragraf">M. de Laléande tekrar gelmedi. Salonun tam karşı tarafında duruyordu.  </p>
			<p class="paragraf">“Birazdan gitmemiz gerek, dedi Geneviève az sonra.  </p>
			<p class="paragraf">— Biraz bekle” dedi Françoise.  </p>
			<p class="paragraf">Sonra da aklına öyle estiği için, daha çok da flört etmek arzusuyla, kendisini mutlaka çok güzel bulan delikanlıya uzunca bir süre baktı; sonra başını çevirdi, ardından tekrar baktı. Gözlerini ona diktiğinde okşarcasına bakmaya çalışıyordu; sebebini bilmiyordu, sebebi yoktu, zevk için, iyilik etme zevki için, biraz gururdan, biraz da manasızlıktan; asla görmeyecekleri biri için ağaca isim yazanlar, denize şişe atanlar gibi. Saat ilerliyordu, geç olmuştu; M. de Laléande kapıya doğru gitti, o çıktıktan sonra kapı açık kaldı; Mme de Breyves holün sonundaki vestiyerde numarasını uzattığını gördü.  </p>
			<p class="paragraf">“Haklısın, gitme vakti geldi” dedi Geneviève’e.  </p>
			<p class="paragraf">Kalktılar. Ama tesadüf bu ya, Geneviève’in bir arkadaşı onunla bir-iki kelime konuşmak isteyince Françoise vestiyerde yalnız kaldı. O anda vestiyerde sadece bastonunu bulamayan M. de Laléande vardı. Françoise son bir kez ona baktı oyalanarak. M. de Laléande yanından geçerken dirseğini dirseğine dokundurdu ve tam yanındayken, gözleri ışıl ışıl, hâlâ bastonunu arıyormuş gibi yaparak, “Bana gelin, Royale Sokağı 5 numara” dedi.  </p>
			<p class="paragraf">Françoise bunu o kadar beklemiyordu, M. de Laléande şimdi bastonunu aramakla öyle meşguldü ki, daha sonra bunun bir halüsinasyon olup olmadığını hiçbir zaman kesin olarak bilemedi. Çok korkuyordu; o sırada holden geçen A... Prensine seslendi; ondan ertesi gün gezintiye çıkmak için randevu istedi, konuşup duruyordu. M. de Laléande bu konuşma sırasında gitmişti. Ardından Geneviève geldi, ikisi birlikte çıktılar. Mme de Breyves hiçbir şey anlatmadı; hem dehşet içindeydi hem de gururu okşanmıştı, ama esasen kayıtsızdı. İki gün sonra, olay tesadüfen aklına geldiğinde M. de Laléande’ın sözlerinin gerçekliğinden şüpheye düştü. Hatırlamaya çalıştı, tam hatırlayamadı; o sözleri rüyada duymuş gibiydi, dirsek sürtünmesinin de tesadüfi bir sakarlık olduğuna hükmetti. Daha sonra da M. de Laléande’ı kendiliğinden hiç düşünmedi; bir yerlerde adını duyduğunda yüzü şöyle bir aklına geliyordu, ama halüsinasyonu andıran vestiyerdeki olayı tamamen unutmuştu.   </p>
			<p class="paragraf">Onu yılın son davetinde (Haziran sonuydu) tekrar gördü; kendisine takdim edilmesini rica etmeye cesareti yoktu; yine de, onu neredeyse çirkin bulduğu, akıllı olmadığını bildiği halde tanışmayı çok istiyordu. Geneviève’in yanına gidip konuştu:  </p>
			<p class="paragraf">“Sen gene de M. de Laléande’ı takdim et bana. Terbiyesizlik etmek istemem. Ama benim rica ettiğimi söyleme. Öylesi taahhüt altına girmek olur.  </p>
			<p class="paragraf">— Birazdan, görürsek tanıştırırım, şu anda ortada yok.  </p>
			<p class="paragraf">— Canım arasana.  </p>
			<p class="paragraf">— Gitmiştir belki.  </p>
			<p class="paragraf">— Yok canım, dedi Françoise hemen, gitmiş olamaz, daha çok erken. Aa! Gece yarısı olmuş bile. Hadi ama Geneviève, zor bir şey istemedim ki. Geçen akşam sen istiyordun tanıştırmayı. Lütfen, benim için önemli.”  </p>
			<p class="paragraf">Geneviève ona hafif bir şaşkınlıkla bakıp M. de Laléande’ın peşine düştü; gitmişti.  </p>
			<p class="paragraf">“Gördün mü, ben haklıymışım, dedi Geneviève Françoise’ın yanına döndüğünde.  </p>
			<p class="paragraf">— Ben burada bunaldım, dedi Françoise, başım ağrıyor, ne olur hemen çıkalım.”  </p>
			<p class="paragraf">  </p>
			<p class="arabaslik_sol_kucuk" id="_idParaDest-40">III  </p>
			<p class="paragraf">  </p>
			<p class="paragraf">Françoise o geceden sonra operada tek bir temsili kaçırmadı, davet edildiği bütün akşam yemeklerine belli belirsiz bir umutla gitti. Aradan on beş gün geçti, M. de Laléande’ı hâlâ görememişti; geceleri sık sık uyanıyor, onu nasıl görebileceğini düşünüyordu. Kendi kendine onun sıkıcı ve çirkin olduğunu söylüyordu, ama M. de Laléande en esprili, en çekici erkeklerden daha çok meşgul ediyordu zihnini. Mevsim bittiğinde onu bir daha görme fırsatı olmayacaktı; bir fırsat yaratmaya kararlıydı, düşünüp duruyordu.  </p>
			<p class="paragraf">Bir akşam Geneviève’e, “M. de Laléande diye birini tanıdığını söylememiş miydin? diye sordu.  </p>
			<p class="paragraf">— Jacques de Laléande mı? Ne evet ne hayır, takdim etmişlerdi, ama sonra kartvizit bırakmadı, hiçbir ilişkim yok kendisiyle.  </p>
			<p class="paragraf">— Sebebini açıklayayım sana, onunla tanışıp konuşmak benim için biraz önemli, hatta çok önemli; benimle ilgili bir konu değil, muhtemelen bir aydan önce sana açıklamama da izin verilmez. (Françoise bu arada durum açığa çıkmasın diye nasılsa M. de Laléande’la birlikte bir yalan uyduracaklarını düşünüyordu; sadece ikisinin bileceği bir sırrı düşünmek hoştu). Lütfen bir yolunu bulmaya çalış, sezon bitti artık, başka davet olmayacak, bir daha tanışma fırsatı bulamayacağım.”  </p>
			<p class="paragraf">Samimi dostlukların insanı arındıran sıkı fıkılığı hem Françoise’ı hem de Geneviève’i sosyete mensuplarının çoğunun muzdarip olduğu aptalca meraklardan esirgiyordu. Dolayısıyla Geneviève bir an bile arkadaşını sorguya çekme niyeti ya da arzusu beslemeden, hatta sorgulamak aklından bile geçmeyerek canıgönülden ikisini tanıştırmanın bir yolunu aramaya koyuldu; bir çare bulamadığına kızıyordu sadece.  </p>
			<p class="paragraf">“Mme d’A... ne yazık ki şehir dışında. M. de Grumello var gerçi, ama ne işimize yarayacak, ne diyebilirim ona? Hah, buldum! M. de Laléande viyolonsel çalıyor, pek kötü çalıyor ama hiç önemli değil. M. de Grumello beğeniyor, zaten aptalın teki, seni memnun etmek hoşuna gidecektir. Bir tek sorun var, sen ondan hep uzak durdun, insanlardan yararlandıktan sonra bir kenara atmaktan da hoşlanmazsın, gelecek yıl onu davet etmek istemeyeceksin.”  </p>
			<p class="paragraf">Ama mutluluktan yüzü kızaran Françoise haykırdı hemen:  </p>
			<p class="paragraf">“Hiç fark etmez, gerekirse Paris’in bütün zengin ecnebilerini davet ederim. Ah ne olur hiç vakit kaybetme Geneviève’ciğim, harikasın!”  </p>
			<p class="paragraf">Bunun üzerine Geneviève bir mektup yazdı:  </p>
			<p class="paragraf">  </p>
			<p class="paragraf">“Beyefendi, bildiğiniz gibi arkadaşım Mme de Breyves’i memnun etmek için elimden ne gelirse yaparım; kendisiyle karşılaşmışsınızdır mutlaka. Sohbet sırasında viyolonselden bahsederken birkaç kere sizin yakın dostunuz olan M. de Laléande’ı hiç dinlemediğine hayıflandığını söyledi. Rica etsem ikimiz için bir dinleti düzenler misiniz? Mevsim itibarıyla bu aralar hepimiz boşuz, sizin için zor olmaz sanırım, bizim içinse bir lütuf olur. En iyi dileklerimle,  </p>
			<p class="paragraf">ALÉRIOUVRE BUIVRES.”  </p>
			<p class="_0">  </p>
			<p class="paragraf">“Şunu alıp hemen M. de Grumello’ya götürün, dedi Françoise bir hizmetkâra. Cevabını beklemeyin, ama kendisine teslim edildiğini görün mutlaka.”  </p>
			<p class="paragraf">Ertesi gün Geneviève Mme de Breyves’e M. de Grumello’nun cevabını getirdi:  </p>
			<p class="_0">  </p>
			<p class="paragraf">“Hanımefendi,  </p>
			<p class="paragraf">Sizin ve Mme de Breyves’in dileğini yerine getirmenin benim için ne büyük mutluluk olacağını tahmin edemezsiniz; kendisini azıcık tanıyor ve ona saygılı ve coşkulu bir yakınlık duyuyorum. Fakat ne yazık ki M. de Laléande iki gün önce Biarritz’e gitti ve heyhat, aylarca orada kalacak.  </p>
			<p class="paragraf">Hanımefendi, en derin vs...  </p>
			<p class="paragraf">GRUMELLO”  </p>
			<p class="_0">  </p>
			<p class="paragraf">Yüzü bembeyaz olan Françoise hızla kapıya gidip kilitlemeye ancak vakit bulabildi. Hıçkırıklarla sarsılıyor, gözünden yaşlar akıyordu. O ana kadar onu görmek, tanımakla ilgili romantik hayaller kurmuş, canı istediğinde bu hayallerini gerçekleştirebileceğinden hiç kuşku duymamıştı; belki pek de farkına varmadan bu arzuyla, bu umutla yaşamıştı. Bu arzu en farkında olmadığı mutluluk ya da hüzün anlarında hiç belli etmeden kök salmış, nereden geldiğini bilmediği özsuyunu içinde dolaştırmaya başlamış, iyice yerleşmişti içine. Oysa şimdi bu arzu içinden koparılıp alınıyor, imkânsıza gömülüyordu. Kendini parçalanmış hissediyordu, aniden köklerinden koparılmış benliği ızdırap içindeydi; umudunun bir anda aralanan yalanları arasından, kederinin derinliğinde aşkının gerçekliğini gördü.  </p>
			<p class="paragraf">  </p>
			<p class="arabaslik_sol_kucuk" id="_idParaDest-41">IV  </p>
			<p class="paragraf">  </p>
			<p class="paragraf">Françoise bütün mutluluklardan her gün biraz daha fazla uzaklaşıyordu. En derin mutlulukları, annesiyle ya da Geneviève’le başbaşa geçirdiği saatlerde yaşadığı mutluluğu, müziğin, kitapların ve gezintinin sağladığı mutlulukları artık yakasını bir an bile bırakmayan kıskanç bir kederin pençesindeki kalbiyle tadıyordu. Hem Biarritz’e gitmenin imkânsızlığı hem de bu mümkün olsa, M. de Laléande’ın gözünde sahip olabileceği itibarı saçma bir hareketle sarsmamaya kesinlikle kararlı oluşu ona müthiş bir acı çektiriyordu. Nedenini bilmediği bir işkencenin zavallı kurbanıydı; bu marazın çaresi bulununcaya kadar belki de aylar boyunca bu şekilde devam edeceğini, ona rahat bir uyku uyutmayacağını, özgürce düşlere dalmasına izin vermeyeceğini düşününce içini bir korku kaplıyordu. M. de Laléande’ın onun haberi olmadan, belki de çok yakında Paris’e uğrayabileceği ihtimali de onu endişelendiriyordu. Yanı başındaki mutluluğu bir kez daha elinden kaçırma korkusu onu yüreklendirdi; bir hizmetkârını malumat almak üzere M. de Laléande’ın kapıcısına gönderdi. Adam hiçbir malumat veremedi. Bunun üzerine, sonsuza kadar uzanan, ufkun ötesinde hiçbir şeyin olmadığı, dünyanın sona erdiği bu keder deryasında artık hiçbir umut yelkeninin görülmeyeceğini anladı ve bir çılgınlık yapacağını hissetti; ne yapacağını bilmiyordu, mektup yazardı belki; kendi kendinin hekimi oldu, biraz sakinleşebilmek için görüşmek istediğini ona bildirme izni verdi kendine ve M. de Grumello’ya bir mektup yazdı:  </p>
			<p class="_0">  </p>
			<p class="paragraf">“Beyefendi,  </p>
			<p class="paragraf">Mme de Buivres bana nazik sözlerinizi iletti. Ne kadar teşekkür etsem azdır, çok duygulandım. Yalnız bir konuda endişeleniyorum. M. de Laléande beni sırnaşık bulmuş olmasın! Eğer ne düşündüğünü bilmiyorsanız rica ederim sorun, öğrendiğinizde de bana gerçeği açıkça bildirin. Çok merak ediyorum, ricamı yerine getirirseniz beni çok mutlu edersiniz. Tekrar teşekkür ederim beyefendi.  </p>
			<p class="paragraf">En iyi dileklerimle,  </p>
			<p class="paragraf ParaOverride-4">VORAGYNES BREYVES.”  </p>
			<p class="_0">  </p>
			<p class="paragraf">Bir saat sonra bir hizmetkâr şu mektubu getirdi:  </p>
			<p class="_0">  </p>
			<p class="paragraf">“Hiç merak etmeyin hanımefendi; M. de Laléande’ın onu dinlemek istediğinizden haberi yok. Kendisine kimin için olduğunu söylemeden hangi gün evimde çalabileceğini sormuştum. O da Biarritz’ten mektup yazıp Ocak ayından önce gelmeyeceğini bildirmişti. Bana teşekkür de etmeyin. Sizin bir ricanızı yerine getirmek benim için zevklerin en büyüğü, vs.”  </p>
			<p class="_0">  </p>
			<p class="paragraf">Yapılacak bir şey yoktu. O da bir şey yapmadı, giderek daha fazla kederlendi, böyle kederlendiği, annesini de üzdüğü için pişmanlık vicdan azabı çekti. Şehir dışında birkaç gün geçirdikten sonra Trouville’e gitti. Orada M. de Laléande’ın sosyete hırsıyla ilgili söylentiler geldi kulağına; bir büyük soylu onu neşelendirme gayreti içinde, “Sizi memnun etmek için ne yapabilirim?” diye sorduğunda, içtenlikle cevap verse ne kadar şaşıracağını hayal edip neredeyse neşeleniyordu; öteden beri onu memnun etmek için yapılan zor ve büyük şeylerle ona sükûnet ve sağlık, hem kendisine hem yakınlarına mutluluk sağlayacak, bir yandan küçücük ve kolay, bir yandan da imkânsız şey arasındaki tezatın ironisini dolu dolu yaşayabilmek, acısıyla kendinden geçebilmek için bu tezata yoğunlaşıyordu. Sadece hizmetkârlarının yanında biraz hoşnut oluyordu; hepsi ona müthiş bir hayranlık besliyor, ne kadar kederli olduğunu görüp konuşmaya cesaret edemeden hizmet ediyorlardı Françoise’a. Saygılı ve mahzun sessizlikleri ona M. de Laléande’ı hatırlatıyordu. Bu sessizliği zevkle dinliyor, arkadaşlarının geleceği, kendini toparlaması gerekeceği saati geciktirmek için öğle yemeği servisini iyice yavaşlatıyordu. M. de Laléande’ın sebep olduğu, etrafına yayılan kederin acı-tatlı lezzetini ağzında uzun süre tutmak istiyordu. M. de Laléande’ın daha birçok varlığı hâkimiyeti altına almasını isterdi; kendi kalbinde bu kadar önemli bir yer tutan şeyin etrafına da yayıldığını hissedince biraz yatışıyordu; onun derdiyle eriyip gidecek kanlı canlı hayvanları olsaydı keşke. Ara sıra umutsuzluğa kapılıyor, M. de Laléande’a mektup yazmak veya yazdırmak, gururunu ayaklar altına almak geliyordu içinden, “hiçbir şey umurunda değildi artık.” Ama aşkının menfaati için sosyetedeki konumunu koruması daha iyi olurdu, çünkü günün birinde (eğer o gün gelirse), bu konumu M. de Laléande karşısında kendisine otorite sağlayabilirdi. Ayrıca onunla kısa süreli bir yakınlaşma sonucu büyü bozulursa (buna inanmak, bir an bile hayal etmek istemiyordu, inanması mümkün değildi, ama gözü körleşmiş kalbinden daha basiretli olan aklı bu acımasız ihtimali görebiliyordu), dünyada tek dayanağı kalmazdı. Ardından başka bir aşk doğduğu takdirde çaresiz kalırdı; oysa şimdi hiç değilse elinde çareler mevcuttu, bir gücü vardı ve bu sayede Paris’e döndüklerinde M. de Laléande’la samimiyet kurması çok kolay olacaktı. Duygularını benliğinden ayırıp onlara mercek altına alınan bir nesne gibi bakmaya çalışıyor, şöyle diyordu kendi kendine: “Onun vasat bir adam olduğunu biliyorum, başından beri. Hakkındaki değerlendirmem bu, hiç değişmedi. Daha sonra içime sızan duygular bu yargıyı değiştiremedi. Bu kadar değersiz işte, bir hiç o ve ben bu hiç için yaşıyorum. Jacques de Laléande için yaşıyorum!” Ama adını telaffuz ettiği anda, bu kez istemsiz bir çağrışımla, çözümlemeye girişmeden onu karşısında görür gibi oluyor, öyle bir mutluluk, aynı zamanda öyle bir üzüntü duyuyordu ki, ona hiçbir şeyle kıyaslanamayacak ızdıraplar ve sevinçler yaşattığına göre, değersizliğinin önemli olmadığına hükmediyordu. Onu daha yakından tanıdığında bütün bunların dağılıp gideceğini düşünmekle birlikte karşısındaki seraba ızdırabının ve tenselliğinin bütün gerçekliğini katıyordu. A... Prensesi’nin davetinde dinlediği <span class="CharOverride-4">Nürnberg’in Usta Şarkıcıları</span>’ndan bir dize (<span class="CharOverride-4">Dem Vogel der heut sang dem war der</span> <span class="CharOverride-4">Schnabel hold gewachsen</span>), gözünde M. de Laléande’ı en net biçimde canlandırıyordu. Dize kendiliğinden M. de Laléande’ın laytmotifine dönüşmüştü; Trouville’de bir konserde dizeyi duyduğunda gözyaşlarına boğuldu. Tekrarlaya tekrarlaya bıkmamak için pek sık yapmıyordu ama yine de ara sıra odasına kapanıyor ve özellikle oraya taşıttığı piyanoda, onu daha iyi görebilmek için gözlerini kapayarak çalıyordu laytmotifi; bu kendisini sarhoş eden ve hüsranla sonuçlanan yegâne mutluluğuydu Françoise’ın, vazgeçemediği afyonuydu. Bazen bir pınara eğilip kesintisiz tatlı yakınmasını dinlermiş gibi, durup ızdırabının akışını dinliyor, önündeki iki korkunç seçeneği, utanca boğulup yakınlarını umutsuzluğa gark edeceğini ya da (teslim olmazsa) sonsuza dek kedere gömüleceğini düşünüyor ve aşkında hazla acıyı böylesine bilgece, başlangıçta dayanılmaz bir zehri iter gibi kendinden uzaklaştırmasını da, sonra iyileşmesini de engelleyecek şekilde dengelediği için kendine lanet ediyordu. Her şeyden önce gözlerine, belki ondan da önce kahrolası flörtçü ve meraklı mizacına lanet okuyordu; flörtçülüğü ve meraklılığı önce delikanlıyı baştan çıkarmak için gözlerine adeta çiçek açtırmış, sonra da M. de Laléande’ın birer çizgi kadar kararlı, morfin iğnesinden daha karşı konulmaz tatlılıktaki bakışlarına onu maruz bırakmıştı. Hayal gücüne de lanet okuyordu; aşkını öyle bir anne şefkatiyle beslemişti ki, bazen Françoise şimdi kendini doğuran güce hâkim olup işkence eden aşkını hayal gücü tek başına mı doğurdu acaba diye düşünüyordu. M. de Laléande’ı tekrar görebilmek için sayısız senaryo uydurup onları ustalıkla, hem çok iyi hem çok kötü düzenleyen ve yanıltıcı imkânsızlıklarıyla belki kendisini kahramanlarına daha çok bağlayan keskin zekâsına; kendini bıraksa yasak aşkların zevkini pişmanlıkla, utançla lekeleyecek olan iyi kalpliliğine ve hassasiyetine; arzuları onu imkânsıza yönelttiğinde öylesine atılganlıkla, şahlanarak, cesaretle engelleri aşan, arzularına boyun eğmemesi gerektiğinde ya da başka herhangi bir duyguyla harekete geçtiğinde öylesine güçsüz, gevşek ve kırgın olan iradesine lanet okuyordu. Son olarak da, zihninin en ilahi yanına, Tanrı vergisi olan, gerçek adı bulunamadığından çeşitli adlarla anılan –şair içgüdüsü, mümin coşkusu, derin doğa ve müzik duygusu– ve aşkının karşısına sonsuz zirvelerle ufuklar çıkaran, o zirve ve ufukları aşkın büyüsünün doğaüstü ışığına boğan, karşılığında kendi büyüsünü de aşkına sızdıran, bu aşkı etkileyen, onunla dayanışma kuran, en yüce ve derin içsel yaşantısını onunla birleştiren, aşkına tıpkı Meryem Ana’ya adanmış bir kilisenin hazinesi misali, aklının ve kalbinin, onu artık görememenin yarattığı hüznün kardeşi olan hüznüyle geceleri ya da suyun üzerinde inleyişlerini işittiği kalbinin bütün değerli mücevherlerini adayan o en üstün yeteneğe lanet ediyordu; zihnimizi denizde batan güneş misali bir güzellik ışımasına gömen o tanımsız “nesnelerin muamması” duygusuna aşkını derinleştirdiği, soyutlaştırdığı, genişlettiği, sonsuzlaştırdığı ve buna rağmen ızdırabını azaltmadığı için lanet okuyordu, çünkü (Baudelaire’in sonbahar akşamüzerlerinden bahisle dediği gibi) “muğlaklığı yoğunluğunu azaltmayan duygular vardır ve sonsuzluğun ucu kadar keskin bir nokta yoktur.”  </p>
			<p class="paragraf">  </p>
			<p class="arabaslik_sol_kucuk" id="_idParaDest-42">V  </p>
			<p class="paragraf">  </p>
			<p class="paragraf ParaOverride-4">(şafaktan itibaren sahildeki yosunların üstünde  </p>
			<p class="paragraf ParaOverride-4"> helak ederdi kendini, ciğerine saplanmış bir ok  </p>
			<p class="paragraf ParaOverride-4">gibi taşırdı kalbinde yüce Kypris’in açtığı alev  </p>
			<p class="paragraf ParaOverride-4">alev yarayı.)  </p>
			<p class="paragraf ParaOverride-4">THEOKRİTOS, “Kyklop”  </p>
			<p class="_0">  </p>
			<p class="paragraf">Daha mutlu bir haldeyken tanıdığım Mme de Breyves’i Trouville’de gördüm tekrar. Onu hiçbir şey tedavi edemez. M. de Laléande’ı güzelliği ya da zekâsı yüzünden sevseydi ondan daha zeki, esprili ya da daha yakışıklı bir genç erkek onu oyalayabilirdi. Ona iyi yürekli ya da kendisine âşık olduğu için bağlanmış olsa bir başkası daha büyük bir sadakatle sevmeye çalışabilirdi onu. Ama M. de Laléande ne yakışıklı ne zeki. Şefkatli mi katı mı, ihmalkâr mı vefalı mı olduğunu Mme de Breyves’e kanıtlama fırsatı olmadı. Dolayısıyla Mme de Breyves’in sevdiği, başkalarında yüksek düzeylerde bulunabilecek meziyetler ve cazibeler değil, bizzat M. de Laléande; kusurlarına, vasatlığına rağmen sevdiği bizzat o; dolayısıyla da onu her şeye rağmen sevmeye mahkûm. Peki <span class="CharOverride-4">onun </span>ne olduğunu biliyor mu? Tek bildiği, onun sebep olduğu umutsuzluk ya da mutluluk ürpertileriyle kendinden geçtiği, hayatının geri kalanının, başka hiçbir şeyin artık bir önem taşımadığı. En güzel görüntü, en özgün zekâ onun kendine has, esrarengiz özüne sahip olamazdı; bu benzersizlik sayesindedir ki hiçbir insanın sayısız dünyada ve sonsuz zamanda bir eşi daha olmayacaktır. Kendisini bütün masumiyetiyle Mme d’A...’ya götüren Geneviève de Buivres olmasa, bütün bunlar olmayacaktı. Ama koşullar bir araya gelip onu hapsetmişti; sebebi olmadığı için çaresi de olmayan bir dertten muzdaripti. Şu anda muhtemelen Biarritz sahillerinde sıradan bir hayat sürüp bayağı hayaller kuran M. de Laléande Mme de Breyves’in ruhunda her şeyi hâkimiyetine alacak, kendi dışındaki her şeyi yok edecek kadar yoğun, mucizevi bir hayatı daha olduğunu bilse çok şaşırırdı kuşkusuz; öteki hayatı da kendi şahsi hayatı kadar kesintisizdi, tıpkı onun gibi eylemlerle ifade buluyordu, tek farkı daha keskin, daha sürekli ve daha zengin bir bilince sahip olmasıydı. Normalde etiyle kemiğiyle peşinde koşulan bir insan olmamasına rağmen, Mme de Breyves nereye giderse gitsin, en yetenekli insanların arasında, en kapalı salonlarda, en kendine yeterli manzaralarda ansızın hatırlandığını, öylesine sevilen bu kadının artık bütün sevgisinin, bütün düşüncelerinin, bütün ilgisinin sanki gerçekliği olan tek kişi oymuş, yanındaki diğer herkes de anılar ve hayaletler misali boş ve anlamsızmış gibi, her şeyi silip atan bu davetsiz misafirin hatırasına yöneldiğini bilse ne kadar şaşırırdı.  </p>
			<p class="paragraf">Mme de Breyves ister bir şairle gezintiye çıksın, ister bir arşidüşese öğle yemeğine gitsin, ister Trouville’den dağlara ya da kırlara gitsin, ister tek başına kitap okusun, ister en sevdiği dostuyla sohbet etsin, ister ata binsin, ister uyusun, M. de Laléande’ın adı, hayali hep harika, acımasız ve kaçınılmaz biçimde üzerinde duruyor, tıpkı gökyüzünün üzerimizde durduğu gibi. Eskiden Biarritz’ten nefret ederken şimdi bu kentle ilgili her şeyde sancılı ve heyecanlı bir cazibe buluyor. Orada olan, onu farkında olmadan görebilecek, belki tadını çıkarmadan onunla vakit geçirecek kişilerle ilgileniyor. Hınç beslemiyor onlara, bir ricada bulunmaya cesaret edemiyor, ama durmadan sorular soruyor, bazen konuşmaları hep sırrının etrafında dönüp dolaştığı halde bu sırrın keşfedilmemesine şaşırıyor. Odasındaki pek az süsten biri Biarritz’in koca bir fotoğrafı. Fotoğrafta görülen, ama hatları seçilemeyen kişilerden birine M. de Laléande’ın hatlarını mal ediyor. Onun sevdiği ve çaldığı kötü müzikleri bilse, duyguları zevkini körelteceğinden ve artık cazibeyle kederin tek kaynağı olan kişinin cazibesi onlara yansıyacağından, kuşkusuz piyanosunun üzerinde, çok geçmeden de kalbinde Beethoven senfonileriyle Wagner operalarının yerini aşağıladığı romanslar alırdı. Sadece iki-üç kere, o da birkaç dakikalığına gördüğü, hayatının somut olayları arasında küçücük bir yer kaplayan, zihninde ve kalbinde kapladığı yer ise giderek genişleyip ikisini de tamamen işgal eden erkeğin görüntüsü zaman zaman hafızasının yorgun gözlerinin önünde bulanıyor. Onu göremez oluyor, yüz hatlarını, siluetini, neredeyse gözlerini bile hatırlayamıyor. Oysa bu görüntü ona ait tek sahip olduğu şey. Görüntüyü kaybedebileceğini, –elbette ona işkence eden, ama artık bütün benliğini kaplayan, her şeyden kaçıp bütün varlığıyla sığındığı, ayakta kalmaya, iyi olsun kötü olsun hayatımıza tutunduğumuz gibi tutunduğu– arzusunun yok olabileceğini, o zaman geriye bir tek rahatsızlık duygusuyla rüyalardakine benzer bir ızdırabın kalacağını, kederinin sebebini bilemeyeceğini, onu zihin gözüyle bile göremeyeceğini, zihninde bile bağrına basamayacağını düşününce çılgına dönüyor. Ama M. de Laléande’ın görüntüsü anlık bir içgörü bulanıklığının ardından tekrar beliriyor. Kederine yeniden kavuşuyor ve bu ona neredeyse bir haz yaşatıyor.  </p>
			<p class="paragraf">Mme de Breyves onun ancak Ocak ayında geleceği Paris’e dönmeye nasıl katlanacak? O zamana kadar ne yapacak? Daha sonra ne yapacak, o ne yapacak?  </p>
			<p class="paragraf">Biarritz’e gidip M. de Laléande’ı geri getirmek onlarca kez geçti aklımdan. Sonuçlar korkunç olabilir, ama düşünüp taşınmaya da gerek yok, Mme de Breyves katiyen izin vermiyor böyle bir şeye. Ne var ki, bu anlaşılmaz aşkın aralıksız darbelerine maruz kalarak neredeyse parçalanan o narin şakakların görüntüsü beni mahvediyor. Bu aşk onun bütün hayatını bir iç daralmasına odaklıyor. Onun Trouville’e geleceğini, kendisine yaklaşacağını ve aşkını ilan edeceğini hayal ediyor sık sık. Görüyor onu, gözleri parlıyor. Bizi dinlemeye mecbur eden, ama bir yandan da inanmaktan men eden rüyaların o kişiliksiz sesiyle konuşuyor onunla. Onun sesi. Sadece rüyalarda, birleşen kaderlerin güvenli, ilahi, dokunaklı tebessümünün parıltısını gördüğümüzde işittiğimiz halde bizi hezeyana sürükleyen sözleri söylüyor. Aynı anda gerçekliğin dünyasıyla arzusunun dünyasının birbirlerine paralel oldukları, gölgeyle onu yansıtan bedenin birleşmesi ne kadar imkânsızsa bu iki dünyanın birleşmesinin de o kadar imkânsız olduğu duygusu onu uyandırıyor. Bunun üzerine vestiyerde dirseğinin dirseğine değdiği anı, o zaman istemiş olsa, bilebilmiş olsa şimdi sarılabileceği, artık belki de kendisinden temelli uzaklaşmış olan bedeni kendisine sunduğu anı hatırlıyor ve batmak üzere olan bir gemiden yükselen çığlıklara benzer umutsuzluk ve isyan haykırışlarıyla sarsılıyor. Sahilde ya da ormanda gezinirken anlık bir tefekkürün ya da tahayyülün hazzına kapıldığında, hatta rüzgârın estirdiği bir rayiha ya da ezgi usulca onu ele geçirdiğinde, bir an derdini unutturduğunda ansızın kalbinde acılı bir yara açılıyor, dalgaların ya da yaprakların üzerinde, ormanın ya da denizin belirsiz ufkunda görünmez fatihinin muğlak görüntüsü beliriyor; bulutların ötesinden gözleri tıpkı kendisini ona sunduğu günkü gibi parlayarak, içinden çektiği bir oku daha sapladıktan sonra sadağıyla birlikte kaçıp gidiyor sonra.<span class="CharOverride-4">  </span></p>
			<p class="_0">  </p>
			<p class="paragraf ParaOverride-4">Temmuz 1893  </p>
		</div>
	</body>
</html>