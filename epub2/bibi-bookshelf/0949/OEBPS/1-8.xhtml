<html xmlns="http://www.w3.org/1999/xhtml">
	<head>
		<title>1-8</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">  </p>
			<p class="anabaslik" id="_idParaDest-43">Ressam ve Müzisyen Portreleri  </p>
			<p class="arabaslik_sol_kucuk" id="_idParaDest-44">Ressam Portreleri  </p>
			<p class="paragraf">  </p>
			<p class="paragraf">ALBERT CUYP  </p>
			<p class="paragraf">Cuyp: Tahtalı güvercinler geçerken bulanan  </p>
			<p class="paragraf">Berrak havada eriyerek batan güneş  </p>
			<p class="paragraf">Altın damlalar bir boğanın alnında,  </p>
			<p class="paragraf">Yahut huş ağacının tepesinde hale  </p>
			<p class="paragraf">Yamaçta güneşli günlerin mavi buhuru   </p>
			<p class="paragraf">Yahut boş gökyüzünde durgun bir ışık batağı.  </p>
			<p class="paragraf">Atlılar hazır, şapkalarda pembe tüyler  </p>
			<p class="paragraf">Eller belde, tenler pembe pembe serin havada,  </p>
			<p class="paragraf">İnce sarı perçemler hafifçe dalgalanmakta  </p>
			<p class="paragraf">Ve kızgın kırların, serin dalgaların ayartısıyla  </p>
			<p class="paragraf">Soluk yaldızlı dingin sislerde hayallere dalmış  </p>
			<p class="paragraf">Sığır sürüsünü ürkütmeden, tırıs tırıs  </p>
			<p class="paragraf">Gidiyorlar bu derin anları solumaya.  </p>
			<p class="_0">  </p>
			<p class="paragraf">PAULUS POTTER  </p>
			<p class="paragraf">Tekdüze gri semaların koyu kederi,  </p>
			<p class="paragraf">Nadiren aydınlandığında maviliği daha elemli,  </p>
			<p class="paragraf">Donmuş ovaların üzerine süzülürken  </p>
			<p class="paragraf">Anlaşılmamış bir güneşin ılık gözyaşları;  </p>
			<p class="paragraf">Potter, hüzünlü ruhu koyu ovaların  </p>
			<p class="paragraf">Sonsuza dek keyifsiz ve renksiz uzanan,  </p>
			<p class="paragraf">Ağaçlar, küçük köy gölgesiz,  </p>
			<p class="paragraf">Cılız bahçecikler çiçeksiz.  </p>
			<p class="paragraf">Bir çiftçi kovalarını sürükleyerek dönmekte evine,  </p>
			<p class="paragraf">Sıska kısrağı kaderine boyun eğmiş, endişeli ve dalgın,  </p>
			<p class="paragraf">Kaygıyla kaldırıyor düşünceli başını,  </p>
			<p class="paragraf">Rüzgârın güçlü soluğunu çekiyor birden içine.  </p>
			<p class="_0">  </p>
			<p class="paragraf">ANTOINE WATTEAU  </p>
			<p class="paragraf">Alacakaranlık boyar ağaçları, çehreleri,  </p>
			<p class="paragraf">Belirsiz maskesinin ardında mavi mantosuyla;  </p>
			<p class="paragraf">Yorgun dudaklarda öpücük tozu...  </p>
			<p class="paragraf">Boşluk yumuşar, yakın uzaklaşır.  </p>
			<p class="paragraf">Maskeli balo, bir başka hüzünlü uzaklık,  </p>
			<p class="paragraf">Sevgiyi sahte, kederli ve efsunlu kılar.  </p>
			<p class="paragraf">Şair kaprisi –âşık temkini belki,  </p>
			<p class="paragraf">Çünkü aşk bilgece süslenmelidir–   </p>
			<p class="paragraf">İşte kayıklar, ikindi kahvaltıları, sessizlikler ve müzik.  </p>
			<p class="_0">  </p>
			<p class="paragraf">ANTHONY VAN DYCK  </p>
			<p class="paragraf">Yüreklerin tatlı azameti, nesnelerin soylu zarafeti  </p>
			<p class="paragraf">Gözlerde, kadife ve ahşapta parlayan,  </p>
			<p class="paragraf">Tavır ve duruşların güzelim cilalı lisanı  </p>
			<p class="paragraf">–Kadınlarla kralların gurur mirası!–  </p>
			<p class="paragraf">Zafer senin Van Dyck, sakin hareketlerin prensi,  </p>
			<p class="paragraf">Yakında ölecek olan bütün güzel varlıklarla,  </p>
			<p class="paragraf">Açılmayı hâlâ bilen her güzel elle;  </p>
			<p class="paragraf">Öleceğinden habersiz –ne önemi var?–   </p>
			<p class="paragraf">Uzatır o eller sana hurma dalını!  </p>
			<p class="paragraf">Atlılar mola verir, çamların altında, dere kenarında  </p>
			<p class="paragraf">Sular gibi sakin –sular gibi hıçkırmanın eşiğinde–,  </p>
			<p class="paragraf">Şimdiden muhteşem ve ağırbaşlı saltanat çocukları,  </p>
			<p class="paragraf">Kıyafetleri mütevekkil, şapkalarında tüyler dikbaşlı,  </p>
			<p class="paragraf">Ve mücevherlerde –alevler arasında bir dalga gibi–   </p>
			<p class="paragraf">Mağrur ruhları doldursa da gözlerden fışkırması yasak  </p>
			<p class="paragraf">Gözyaşlarının buruk parıltısı;  </p>
			<p class="paragraf">Ve hepsinin fevkinde sen, zarif seyyah,  </p>
			<p class="paragraf">Açık mavi gömleğinle, bir elin belinde,  </p>
			<p class="paragraf">Ötekinde dalından yaprağıyla koparılmış bir meyve,  </p>
			<p class="paragraf">Duruşuna, gözlerine dalarım anlamadan:  </p>
			<p class="paragraf">Ayakta, ama dingin bu karanlık sığınakta,  </p>
			<p class="paragraf">Richmond Dükü, ey genç bilge! –sevimli deli mi yoksa?–  </p>
			<p class="paragraf">Hep sana dönerim: Boynundaki safirde  </p>
			<p class="paragraf">Huzurlu bakışın gibi tatlı alevler.  </p>
			<p class="paragraf">  </p>
			<p class="arabaslik_sol_kucuk" id="_idParaDest-45">Müzisyen Portreleri  </p>
			<p class="paragraf">   </p>
			<p class="paragraf">CHOPIN  </p>
			<p class="paragraf">Chopin, kederle oynaşıp dalgalarla dans eden  </p>
			<p class="paragraf">Kelebeklerin hiç konmadan boydan boya geçtiği   </p>
			<p class="paragraf">Ahuvahlar, gözyaşları, hıçkırıklar deryası.  </p>
			<p class="paragraf">Hayal, sevgi, ızdırap, haykırış, teselli, büyü yahut ninni,  </p>
			<p class="paragraf">Her acıya sızdırırsın mutlaka kaprislerinin  </p>
			<p class="paragraf">Baş döndüren tatlı unutuşunu,  </p>
			<p class="paragraf">Çiçekten çiçeğe uçan kelebek misali;  </p>
			<p class="paragraf">Sevincin suç ortağı olur elemine:  </p>
			<p class="paragraf">Girdabın şiddeti gözyaşı susuzluğunu biler.  </p>
			<p class="paragraf">Ayın ve suların solgun ve tatlı yoldaşı,  </p>
			<p class="paragraf">Umutsuzluk prensi, ihanete uğramış soylu,  </p>
			<p class="paragraf">Soldukça güzelleşir, coşarsın hâlâ,  </p>
			<p class="paragraf">Gülümseyip ağlayarak hasta yatağına vuran,  </p>
			<p class="paragraf">Seni gördükçe üzülen güneşle...  </p>
			<p class="paragraf">Özlem tebessümüyle, umut gözyaşlarıyla!  </p>
			<p class="_0">  </p>
			<p class="paragraf">GLUCK  </p>
			<p class="paragraf">Aşka, dostluğa ve cesarete dikilmiş anıt  </p>
			<p class="paragraf">Bir markizin İngiliz bahçesinde, etrafında  </p>
			<p class="paragraf">Watteau’nun gerdiği yaylarını öfkeyle  </p>
			<p class="paragraf">Şanlı yüreklere doğrultmuş aşk tanrıları.  </p>
			<p class="_0">  </p>
			<p class="paragraf">Oysa Alman sanatçı –markiz Knidos’lu diye hayal etse de!–  </p>
			<p class="paragraf">Ağırbaşlı ve derin, yapmacığı bir yana bırakıp  </p>
			<p class="paragraf">Frizde gördüğün âşıklarla tanrıları oymuş:  </p>
			<p class="paragraf">Hercules’in odunluğu taşınmış Armide’in bahçelerine!  </p>
			<p class="_0">  </p>
			<p class="paragraf">Topuklar dans ederken gözlerdeki külde, sönmüş tebessümlerde   </p>
			<p class="paragraf">Ağır adımlarımızın sesini boğan,  </p>
			<p class="paragraf">Uzakların mavileştiği ağaçlı yolu dövmüyor artık;  </p>
			<p class="paragraf">Klavsenlerin sesi kesilmiş, çatlamış veya.  </p>
			<p class="_0">  </p>
			<p class="paragraf">Ama sizin sessiz çığlığınız, Admete ve İphigeneia,  </p>
			<p class="paragraf">Korkutur bizi hâlâ, harekette ifade bulur;  </p>
			<p class="paragraf">Orpheus’un büktüğü, Alkestis’in meydan okuduğu  </p>
			<p class="paragraf">Styks –semasız ve direksiz– dehanı besler.  </p>
			<p class="_0">  </p>
			<p class="paragraf">Gluck da Alkestis gibi aşkla yendi  </p>
			<p class="paragraf">Çağın kaprisleri için kaçınılmaz ölümü;  </p>
			<p class="paragraf">Ayakta duruyor görkemli cesaret anıtı  </p>
			<p class="paragraf">Küçük aşk tapınağının harabesi üstünde.  </p>
			<p class="_0">  </p>
			<p class="paragraf">SCHUMANN  </p>
			<p class="paragraf">Dostluğun seni ağırladığı eski bahçede, çalıların arasında  </p>
			<p class="paragraf">Islık çalan oğlanlara, kuş yuvalarına kulak ver,  </p>
			<p class="paragraf">Onca seferden, yaradan bitkin düşmüş âşık,  </p>
			<p class="paragraf">Schumann, savaşta hüsrana uğrayan hayalperest asker.  </p>
			<p class="_0">  </p>
			<p class="paragraf">Güvercin uğrağı ulu ceviz ağacının gölgesini  </p>
			<p class="paragraf">Yasemin kokusuyla doldurur mutlu esinti  </p>
			<p class="paragraf">Çocuk ocağın alevlerinde geleceği görür,  </p>
			<p class="paragraf">Bulut ya da rüzgâr yüreğine mezarları söyler.  </p>
			<p class="_0">  </p>
			<p class="paragraf">Vaktiyle gözyaşların karnaval çığlıklarıyla akardı  </p>
			<p class="paragraf">Ya da o yaşların şefkati karışırdı çılgınca şiddetiyle   </p>
			<p class="paragraf">Hâlâ belleğini ürperten acı zafere;  </p>
			<p class="paragraf">Ağla sonsuza kadar: Zafer artık rakibinindir.  </p>
			<p class="_0">  </p>
			<p class="paragraf"> nehri kutsal sularını akıtır Köln’e.  </p>
			<p class="paragraf">Ah! Bayram günleri sahillerinde nasıl da neşeyle  </p>
			<p class="paragraf">Şarkılar söylerdiniz! - Ama şimdi kederli, kalbin kırık, uyuyorsun...  </p>
			<p class="paragraf">Şimşekle aydınlanan karanlıkta gözyaşları boşanıyor yağmur yerine.  </p>
			<p class="_0">  </p>
			<p class="paragraf">Ölünün yaşadığı, nanköre güvendiğin rüya,  </p>
			<p class="paragraf">Umutların tomurcuklanmış, onun suçu toza karışmış...  </p>
			<p class="paragraf">Sonra uyanışın parçalayan şimşeği ve yeniden  </p>
			<p class="paragraf">İlk kez çarpan yıldırım.  </p>
			<p class="_0">  </p>
			<p class="paragraf">Akıp git, rayihanı yay, salın alây-i valâ ile veya güzel ol!  </p>
			<p class="paragraf">Schumann, ey ruhların, çiçeklerin sırdaşı,  </p>
			<p class="paragraf">Neşeli sahillerin arasında ızdırabın kutsal ırmağı,  </p>
			<p class="paragraf">Düşünceli bahçe, şefkatli, serin ve sadık,  </p>
			<p class="paragraf">Zambakların, ayın ve kırlangıcın öpüştüğü,  </p>
			<p class="paragraf">İlerleyen ordu, düşleyen çocuk, ağlayan kadın!  </p>
			<p class="_0">  </p>
			<p class="paragraf">MOZART  </p>
			<p class="paragraf">Bir Bavyera prensinin koluna girmiş İtalyan kadın  </p>
			<p class="paragraf">Baygınlığıyla büyüler prensin kederli, donuk bakışlarını.  </p>
			<p class="paragraf">Prens soğuk bahçelerinde bağrına basar  </p>
			<p class="paragraf">Gölgede olgunlaşmış göğüslerini, ışığı emer.  </p>
			<p class="_0">  </p>
			<p class="paragraf">Şefkatli Alman ruhu –derinden iç çekerek–   </p>
			<p class="paragraf">Tadar nihayet sevilmenin ateşli tembelliğini,  </p>
			<p class="paragraf">Onu tutamayacak güçsüz ellere teslim eder  </p>
			<p class="paragraf">Efsunlu başının ışıyan ümidini.  </p>
			<p class="_0">  </p>
			<p class="paragraf">Melek çocuk, Don Juan! Solduran unutuştan uzakta ayaktasın,  </p>
			<p class="paragraf">Rüzgârın Endülüs bahçelerinden Toscana mezarlarına  </p>
			<p class="paragraf">Gözyaşlarını kurutmadan savurduğu,  </p>
			<p class="paragraf">Ezilmiş onca çiçeğin rayihası arasında!  </p>
			<p class="_0">  </p>
			<p class="paragraf">Kederin sisine boğulmuş Alman bahçesinde  </p>
			<p class="paragraf">İtalyan kadın gecenin kraliçesi hâlâ.  </p>
			<p class="paragraf">Hava onun nefesiyle tatlı ve nükteli  </p>
			<p class="paragraf">Sihirli flütü aşkla damıtır  </p>
			<p class="paragraf">Güneşli günün vedalarıyla ısınan gölgelere  </p>
			<p class="paragraf">Şerbetlerin, öpücüklerin ve göğün serinliğini.  </p>
		</div>
	</body>
</html>