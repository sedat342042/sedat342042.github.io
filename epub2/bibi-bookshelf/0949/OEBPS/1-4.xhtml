<html xmlns="http://www.w3.org/1999/xhtml">
	<head>
		<title>1-4</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">  </p>
			<p class="anabaslik" id="_idParaDest-8">Violante ya da Sosyete Hayatı  </p>
			<p class="paragraf">  </p>
			<p class="paragraf ParaOverride-4">“Gençlerle ve yabancılarla fazla ilişki kurmayın...   </p>
			<p class="paragraf ParaOverride-4">Soylulara yaklaşmayı hiç arzulamayın.”  </p>
			<p class="paragraf ParaOverride-4"><span class="CharOverride-4">Mesih’e Öykünme</span>  </p>
			<p class="paragraf ParaOverride-4">C: I, böl. VIII  </p>
			<p class="_0">  </p>
			<p class="arabaslik_sol_kucuk ParaOverride-5" id="_idParaDest-9">Birinci Bölüm  </p>
			<p class="paragraf ParaOverride-6"><span class="CharOverride-4">Violante’ın Düşünsel Çocukluğu  </span></p>
			<p class="_0">  </p>
			<p class="paragraf">Steiermark Vikontesi cömert ve şefkatliydi, büyüleyici zarafeti tüm varlığına nüfuz etmişti. Kocası Steiermark Vikontu ise son derece keskin bir zekâya ve hayran olunacak düzgünlükte yüz hatlarına sahipti. Ama bir kabadayıdan daha duyarsız ve bayağıydı. Kızları Violante’ı sosyeteden uzakta, Steiermark’ın kırsal bir bölgesindeki malikânelerinde yetiştirmişlerdi; babası gibi alımlı ve enerjik, annesi kadar merhametli ve esrarengizliğiyle çekici olan Violante annesiyle babasının meziyetlerini kusursuz bir oran ve ahenk içinde kendinde toplamış gibiydi. Ne var ki yüreğinin ve zihninin değişken heveslerini sınırlamadan yönlendirecek, onu bu heveslerin sevimli ve kırılgan oyuncağı olmaktan kurtarabilecek bir iradeden yoksundu. Violante’ın irade yoksunluğu annesini endişelendiriyordu; zaman içinde bu endişeleri bir sonuç verebilirdi, ancak vikontes bir av kazasında kocasıyla birlikte ölünce Violante on beş yaşında yetim kalmıştı. Özel hocası ve Steiermark şatosunun kâhyası olan yaşlı Augustin’in dikkatli, ama beceriksiz gözetiminde neredeyse yalnız yaşayan Violante arkadaşı olmadığından hayallerini sevimli birer arkadaşa dönüştürmüş, hayatı boyunca onlara sadık kalacağına ant içmişti. Onları şatonun bahçesinde, kırlarda dolaştırır, Steiermark malikânesini çevreleyen ve denize bakan terasta oturturdu. Bu hayaller sayesinde adeta kendini aşan, onlardan teşvik gören Violante görünen her şeyi hisseder, görünmeyenlerin de bir bölümünü sezerdi. Sonsuz bir mutluluğa ve ara sıra bu mutluluğu bölen, mutluluktan daha tatlı hüzünlere sahipti.  </p>
			<p class="paragraf">  </p>
			<p class="arabaslik_sol_kucuk ParaOverride-5" id="_idParaDest-10">II. Bölüm  </p>
			<p class="paragraf ParaOverride-1"><span class="CharOverride-4">Tensellik</span><span class="CharOverride-4">  </span></p>
			<p class="paragraf">  </p>
			<p class="paragraf ParaOverride-4">“Rüzgârda sallanan bir saza yaslanmayın,  </p>
			<p class="paragraf ParaOverride-4">güvenmeyin; çünkü ten otlar gibidir,  </p>
			<p class="paragraf ParaOverride-4">ihtişamı kır çiçekleri gibi solar gider.”<span class="CharOverride-4">  </span></p>
			<p class="paragraf ParaOverride-4"><span class="CharOverride-4">Mesih’e Öykünme</span>  </p>
			<p class="_0">  </p>
			<p class="paragraf">Violante köydeki birkaç çocukla Augustin dışında kimseyi görmüyordu. Sadece birkaç saatlik mesafedeki Julianges şatosunda oturan genç teyzesi ara sıra Violante’ı ziyarete geliyordu. Yine yeğenini görmeye geldiği bir gün yanında bir arkadaşını da getirdi. Adı Honoré’ydi ve on altı yaşındaydı. Violante ondan hoşlanmadı, ama o tekrar geldi. Bahçenin ağaçlı yollarında dolaşırlarken Honoré Violante’ın hiç bilmediği münasebetsizliklerden bahsetti ona. Violante anlattıklarından büyük haz duydu, ama hemen ardından bu duygularından utandı. Sonra, artık güneş batmış ve uzun süre yürümüşlerken, kuşkusuz pembe gökyüzünün denizin üzerindeki tatlı yansımalarını seyretmek üzere bir banka oturdular. Honoré Violante üşümesin diye ona yanaştı, kürkünü boynuna kasıtlı bir yavaşlıkla düğmeledi ve az önce bahçede dolaşırlarken ona anlattığı teorileri birlikte pratiğe geçirmeyi teklif etti. Çok alçak sesle konuşmak isteyip dudaklarını Violante’ın kulağına yaklaştırdı, o da çekilmedi, ama o sırada yaprakların arasından bir ses duyuldu. “Yok bir şey, dedi Honoré usulca. — Teyzem bu” dedi Violante. Rüzgârdı. Ama ayağa kalkmış ve bu rüzgâr sayesinde isabetli biçimde serinlemiş olan Violante tekrar oturmak istemeyip Honoré’nin bütün yakarılarına rağmen onunla vedalaştı. Pişmanlık duydu, sinir krizi geçirdi ve iki gün boyunca uyumakta çok zorlandı. Hatırası sürekli boğuştuğu alev alev bir yastıktı. İki gün sonra Honoré onunla görüşmek istedi. Violante gezmeye gittiği bahanesiyle yok dedirtti. Honoré buna kesinlikle inanmadı ve bir daha gelmeye cesaret edemedi. Ertesi yıl yaz mevsiminde Violante Honoré’yi sevgiyle, aynı zamanda hüzünle düşünüyordu, çünkü tayfa olarak bir gemiye yazıldığını biliyordu. Güneş denizin üzerinde battıktan sonra, bir yıl önce Honoré’nin onu oturttuğu bankta oturup onun kendisine uzanan dudaklarını, yarı kapalı yeşil gözlerini, üzerine canlı ve sıcak bir ışık yağdıran, güneş ışınları gibi gezgin bakışlarını hatırlamaya çalışıyordu. Ilık gecelerde, kimsenin onu göremeyeceğini kesinlikle bilmenin arzularını coşturduğu uçsuz bucaksız, gizli gecelerde kulağına yasak sözler fısıldayan Honoré’nin sesini duyuyordu. Onu bir saplantı, kendini sunan bir kışkırtma olarak tepeden tırnağa canlandırıyordu gözünde. Bir gün akşam yemeğinde karşısında oturan kâhyaya bakıp içini çekti.  </p>
			<p class="paragraf">“Sevgili Augustin, çok kederliyim, dedi Violante. Kimse beni sevmiyor.  </p>
			<p class="paragraf">— Oysa, dedi Augustin, bir hafta önce kütüphaneyi düzenlemek için Julianges’a gittiğimde sizin için, ‘Ne kadar güzel!’ diyorlardı.  </p>
			<p class="paragraf">— Kim diyordu?” dedi Violante üzgün üzgün.  </p>
			<p class="paragraf">Hafif bir tebessüm, sanki günışığının neşesi içeri girsin diye perdeyi çeker gibi dudaklarını hafifçe yukarı çekiyordu.  </p>
			<p class="paragraf">“Şu geçen yılki delikanlı, M. Honoré...  </p>
			<p class="paragraf">— Ben onu denizde sanıyordum, dedi Violante.  </p>
			<p class="paragraf">— Dönmüş” dedi Augustin.  </p>
			<p class="paragraf">Violante derhal sofradan kalktı, kendisini ziyarete gelsin diye Honoré’ye mektup yazmak üzere, neredeyse sendeleyerek odasına gitti. Kalemi eline aldığında bir mutluluk, daha önce hiç tatmadığı bir güç hissetti; hayatının birazını da olsa kendi kaprisi, keyfi doğrultusunda düzenlediği, ikisini birbirlerinden uzağa hapseden feleğin çarkını her şeye rağmen hafifçe itebileceği hissine kapıldı; Honoré’nin gece doyumsuz arzusunun zalim coşkunluğunda değil, terasta boy göstereceğini, kendi işitilmeyen sevgi sözleriyle –daimi içsel romansıyla– nesneleri birbirine bağlayan yolların gerçekten bulunduğunu ve bu yola atılarak imkânsıza doğru ilerlediği takdirde onu yaratmak suretiyle gerçek kılabileceğini düşündü. Ertesi gün Honoré’den cevap geldi; Violante Honoré’nin onu öptüğü banka gidip heyecandan titreyerek okudu mektubu.  </p>
			<p class="_0">  </p>
			<p class="paragraf">“Matmazel,  </p>
			<p class="paragraf">Mektubunuz geminin kalkışından bir saat önce geldi. Sadece bir haftalığına uğramıştık, ancak dört yıl sonra geri dönebileceğim. Anılarınızda bendenize bir yer ayırmanız dileğiyle saygı ve sevgilerimi sunarım.  </p>
			<p class="paragraf">HONORÉ.”  </p>
			<p class="_0">  </p>
			<p class="paragraf">Bunun üzerine Violante, Honoré’nin artık hiç gelmeyeceği, kimsenin arzularını doyuramayacağı terasa baktı; onu kendisinden alan, karşılığında genç kızın imgeleminde ona muazzam, esrarengiz ve hüzünlü büyüsünü, bize ait olmayan şeylerin, sayısız semayı yansıtıp sayısız kıyıyı döven şeylerin büyüsünü veren denize baktı ve gözyaşlarına boğuldu.  </p>
			<p class="paragraf">“Augustin’ciğim, dedi, akşam başıma büyük bir felaket geldi.”  </p>
			<p class="paragraf">Violante’ın ilk sırdaşlık ihtiyacı tenselliğinin ilk hüsranından doğuyordu; tıpkı genelde ilk aşk doyumlarından doğduğu gibi doğallıkla. Henüz aşkı tanımıyordu. Kısa bir süre sonra aşk acısını tattı, ki bu da aşkla tanışmanın tek yoludur.  </p>
			<p class="paragraf">  </p>
			<p class="arabaslik_sol_kucuk ParaOverride-5" id="_idParaDest-11">III. Bölüm  </p>
			<p class="paragraf ParaOverride-1"><span class="CharOverride-4">Aşk Acısı</span><span class="CharOverride-4">  </span></p>
			<p class="_0">  </p>
			<p class="paragraf">Violante âşık oldu; şöyle ki, aylar boyunca Laurence adlı genç bir İngiliz en anlamsız düşüncelerinin odağı, en önemli eylemlerinin hedefiydi. Birlikte bir kere ava çıkmışlardı; delikanlıyı tekrar görme arzusunun niçin zihnini ele geçirdiğini, onunla karşılaşma umuduyla yollara döktüğünü, uykuyu kendisinden uzaklaştırdığını, huzurunu ve mutluluğunu bozduğunu anlayamıyordu. Violante meftun oldu, hor görüldü. Laurence sosyete hayatına düşkündü, Violante da ona ayak uydurmak için sosyete hayatını sevdi. Ne var ki Laurence yirmi yaşındaki bu köylü kızına ilgi göstermiyordu. Violante kederinden, kıskançlığından yatağa düştü, Laurence’ı unutmak için kaplıcaya gitti, ama eline su dökemeyecek onca kadının kendisine tercih edilmesi gururunu incitmişti; üstünlük sağlayabilmek için onların bütün avantajlarını kat kat aşmaya kararlıydı.   </p>
			<p class="paragraf">“Senden ayrılıyorum sevgili Augustin, dedi, Avusturya sarayına gidiyorum.  </p>
			<p class="paragraf">— Tanrı bizi korusun, dedi Augustin. Siz onca fesat insanın arasındayken yoksullarımız artık yardımseverliğinizle teselli bulamayacak. Ormanlarda çocuklarımızla oynamayacaksınız. Kilisede orgu kim çalacak? Artık kırlarda resim yaptığınızı göremeyeceğiz, bize şarkılar bestelemeyeceksiniz.  </p>
			<p class="paragraf">— Merak etme Augustin, dedi Violante, sen şatomu, Steiermark köylülerimi bütün güzellikleri ve sadakatleriyle, oldukları gibi koru yeter. Sosyete benim için bir araçtan ibaret. Sağladığı silahlar bayağı ama yenilmez, eğer bir gün sevilmek istiyorsam o silahları ele geçirmem şart. Ayrıca bir merak da harekete geçiriyor beni, bundan daha somut, bu kadar düşünsel olmayan bir hayat yaşama ihtiyacı sanki. İstediğim şey hem tatil hem okul. Bir mevki edinip tatilimi bitirdiğimde hemen sosyeteyi bırakıp köye, sevgili basit insanlarımıza ve her şeye tercih ettiğim şarkılarıma döneceğim. Pek uzak olmayan bir gelecekte o yokuşta durup Steiermark’ımıza geri geleceğim, senin yanında yaşayacağım sevgili Augustin.  </p>
			<p class="paragraf">— Bunu yapabilecek misiniz? dedi Augustin.  </p>
			<p class="paragraf">— İnsan istiyorsa yapar, diye cevap verdi Violante.  </p>
			<p class="paragraf">— Ama belki o zaman farklı bir şey isteyeceksiniz, dedi Augustin.  </p>
			<p class="paragraf">— Neden? diye sordu Violante.  </p>
			<p class="paragraf">— Çünkü değişmiş olacaksınız” dedi Augustin.  </p>
			<p class="paragraf">  </p>
			<p class="arabaslik_sol_kucuk ParaOverride-5" id="_idParaDest-12">IV. Bölüm  </p>
			<p class="paragraf ParaOverride-1"><span class="CharOverride-4">Sosyete Hayatı</span><span class="CharOverride-4">  </span></p>
			<p class="paragraf">  </p>
			<p class="paragraf">Sosyete mensupları o kadar alelade kimselerdir ki, Violante daha onların arasına karışmaya tenezzül ettiği anda neredeyse hepsini gölgede bırakmıştı. En ulaşılmaz soylular, en yabani sanatçılar Violante’ın peşinde koşup ona kur yapıyorlardı. Bir tek o akıl ve zevk sahibiydi, hali tavrı her bakımdan mükemmeliyeti temsil ediyordu.  Tiyatro oyunlarını, parfümleri, elbiseleri tanıtan oydu. Terziler, yazarlar, kuaförler onun desteğini almak için yalvarıyordu. Avusturya’nın en ünlü modacısı onun modacısı sıfatını, Avrupa’nın en ünlü prensi onun âşığı sıfatını kullanmak için kendisinden izin istediler. Violante her ikisine de seçkinliklerini mühürleyecek bu itibar nişanelerini bahşetmemeyi uygun buldu. Violante’ın evine kabul edilmek isteyen gençler arasında Laurence ısrarıyla öne çıkıyordu. Violante’a onca acı çektirdikten sonra bu tutumu genç kızda bir tiksinti uyandırıyordu. Bu bayağılığı Violante’ı bütün küçümsemelerinden daha fazla uzaklaştırmıştı kendisinden. “Kızmaya hakkım yok, diye düşünüyordu Violante. Onu yüce gönüllülüğünden ötürü sevmemiştim; aşağılık bir adam olduğunu itirafa cesaretim olmasa da pekâlâ seziyordum. Bu onu sevmemi değil, yüce gönüllülüğü aynı ölçüde sevmemi engelliyordu sadece. Bir insanın hem aşağılık olup hem sevilebileceğini düşünüyordum. Ama sevgi bittiği andan itibaren gönül insanları tercih ediliyor. Bu alçağa tutkum tamamen zihinsel olduğu, duyuların etkisinde kalmak gibi bir mazereti olmadığı için iyice tuhaftı. Platonik aşk ne kadar anlamsız.” Violante’ın bundan kısa bir süre sonra tensel aşkı daha da anlamsız bulduğunu göreceğiz.   </p>
			<p class="paragraf">Violante’ı görmeye gelen Augustin onu Steiermark’a geri götürmek istedi.  </p>
			<p class="paragraf">“Koca bir krallığı fethettiniz, dedi ona. Bu size yetmiyor mu? Yine eski Violante olsanız.  </p>
			<p class="paragraf">— Daha yeni fethettim Augustin, diye cevabını yapıştırdı Violante, bırak da hiç değilse birkaç ay saltanat süreyim.”  </p>
			<p class="paragraf">Augustin’in öngöremediği bir olay yüzünden Violante bir süre boyunca geri dönmeyi düşünmek durumunda kalmadı. Kendisiyle evlenmek isteyen yirmi altesi, bir o kadar veliaht prensi ve bir dâhiyi reddettikten sonra binbir cazibesi ve beş milyon duka altını olan Bohemya Dükü’yle evlendi. Honoré’nin dönmüş olduğu haberi neredeyse düğün arifesinde evliliği bozuyordu. Ne var ki Honoré’nin yüzü, geçirdiği hastalıktan ötürü deforme olmuştu, yakınlığı Violante’a itici geldi. Artık temelli solmuş olan bu tende, bir zamanlar, henüz terütazeyken coşkuyla yoğunlaşmış olan boş arzularına ağladı. Bohemya Düşesi, tıpkı Steiermark’lı Violante gibi, herkesi büyülemeye devam ediyor, dükün muazzam serveti de bu sanat eserine layık olduğu çerçeveyi sunuyordu. Soylu bir çabayla ağırlık merkezlerini adeta kendilerinden daha yukarıda tutmadıkça en dibe düşen, yeryüzüne ait nesnelerin bu doğal eğilimi gereği, düşes sanat eserinden lüks bir objeye dönüştü. Augustin onunla ilgili her öğrendiğine şaşırıyordu. “Saygıdeğer düşes niçin Violante’ın öylesine aşağıladığı şeylerden söz ediyor sürekli?” diye yazıyordu.  </p>
			<p class="paragraf">“Üstünlükleri nedeniyle sosyete mensupları nezdinde antipatik ve anlaşılmaz olan konulara kafa yorduğum takdirde bu kadar beğenilmeyeceğim için, diye cevap verdi Violante. Ama sıkılıyorum sevgili Augustin.”  </p>
			<p class="paragraf">Augustin onun ziyaretine gidip niçin sıkıldığını açıkladı: “Müzik, tefekkür, iyilikseverlik, yalnızlık ve tabiat zevkleriniz artık tatmin olmuyor. Sükse zihninizi meşgul ediyor, haz sizi pençesinde tutuyor. Oysa insan ruhunun derinliklerindeki eğilimler doğrultusunda sevdiği şeyleri yaparsa mutluluğu bulabilir ancak.  </p>
			<p class="paragraf">— Sen ki hiç yaşamadın, bunu nereden biliyorsun? dedi Violante.  </p>
			<p class="paragraf">— Ama düşündüm, bu da yaşamaya bedeldir, dedi Augustin. Yakında bu yavan yaşantıdan soğuyacağınızı umuyorum yine de.”  </p>
			<p class="paragraf">Violante giderek daha fazla sıkılıyor, hiç neşelenemiyordu. Sonra o güne kadar kayıtsız kaldığı sosyete ahlaksızlığı onu ele geçirdi ve acımasızca incitti; tıpkı sert geçen mevsimlerin hastalık nedeniyle mücadele edemeyen bedenleri yere serdiği gibi. Bir gün boş bir caddede tek başına gezinirken önce fark etmediği bir arabadan bir kadın indi ve doğru Violante’ın yanına yaklaştı. Bohemya Düşesi Violante olup olmadığını sorduktan sonra annesinin eski bir arkadaşı olduğunu ve bir zamanlar kucağında oturan küçük Violante’ı tekrar görmek istediğini söyledi. Onu hararetle öpüp beline sarıldı, sonra hiç ara vermeden öpmeye koyuldu; Violante kadınla vedalaşmadan koşarak yanından ayrıldı. Ertesi akşam Violante tanışmadığı Miseno Prensesi onuruna verilen bir davete gitti. Ve orada prensesin bir gün önceki korkunç kadın olduğunu gördü. Violante’ın o güne kadar saygı duyduğu yaşlı ve zengin bir dul, “Sizi Miseno Prensesi’ne takdim etmemi ister misiniz? diye sordu.  </p>
			<p class="paragraf">— Hayır! dedi Violante.  </p>
			<p class="paragraf">— Çekinmeyin, dedi dul hanım. Hoşuna gideceğinizden eminim. Güzel kadınlardan çok hoşlanır.”  </p>
			<p class="paragraf">O günden itibaren Violante’ın iki can düşmanı oldu; Miseno Prensesi ve dul hanım önlerine gelene onun bir kibir ve sapıklık canavarı olduğunu anlatıyorlardı. Violante bunu öğrenince hem kendine ağladı hem de kadınların fesatlığına. Kendisi uzun zaman önce erkeklerin saflarına geçmişti. Çok geçmeden, her gece kocasına, “Yarından sonra memleketime, Steiermark’a gidip bir daha da geri dönmeyeceğiz” demeye başladı.  </p>
			<p class="paragraf">Sonra belki diğerlerinden daha çok hoşlanacağı bir davet, göstereceği daha güzel bir elbise oluyordu. Hayal etmek, yaratmak, yalnız ve zihinsel bir hayat yaşamak, kendini adamak gibi derin ihtiyaçları artık doyurulmadıkları için onu mutsuz ettikleri ve sosyetede mutluluğun soluk bir gölgesini bile bulmasını engelledikleri halde artık fazlasıyla körelmişlerdi; onu hayatını değiştirmeye, sosyeteden vazgeçip esas kaderini gerçekleştirmeye zorlayacak kadar buyurgan değillerdi. Sonsuzluk için yaratılmış ve giderek neredeyse hiçliğe hapsolan bir hayatın şaşaalı ve kasvetli manzarasını sunmaya devam ediyordu; gerçek kılabilecekken günbegün uzaklaştığı soylu kaderin hüzünlü gölgeleri kalmıştı sadece geriye. Yüreğini kabaran dalgalar gibi yıkayabilecek, bir sosyete yüreğini tıkayan bütün insani eşitsizlikleri ortadan kaldırabilecek kapsamlı bir iyilikseverlik eylemi bencilliğin, beğenilme arzusunun ve hırsın binbir mendireği tarafından durduruluyordu. İyilik artık ancak bir seçkinlik göstergesi olarak hoşuna gidiyordu. Yine de para, hatta emek ve zaman harcayarak iyilikseverlik yapabilirdi, ama benliğinin koca bir bölümü kullanım dışıydı, artık ona ait değildi. Sabahları hâlâ yatağında kitap okuyor, hayal kuruyordu, ama çarpılmış zihni artık nesnelerin uzağında durup kendine dönüyor, üstelik derinleşmiyor, tıpkı bir ayna karşısındaymış gibi, haz ve cilveyle, hayranlıkla kendini seyrediyordu. Bu sırada bir konuğu olduğu söylense, hayal kurmaya ya da okumaya devam edebilmek için konuğunu geri çevirecek iradesi yoktu. Doğadan artık sapkın duyularıyla tat alıyordu ancak; mevsimlerin büyüsü sadece şıklığını bezemek, tonunu belirlemek için vardı. Kışın büyüsü üşüyüp ürpermenin hazzından oluşuyordu; av partilerinin neşesi yüreğini sonbaharın hüznüne kapamıştı. Bazen bir ormanda tek başına yürürken gerçek mutluluklarının doğal kaynağını tekrar bulmak istiyordu. Oysa sık yaprakların altındaki karanlıkta parıltılı elbiselerini sergiliyordu. Şıklık merakı ve zevki yalnız kalıp hayal kurmanın mutluluğunu çürütüyordu.  </p>
			<p class="paragraf">“Yarın gidiyor muyuz? diye soruyordu dük.  </p>
			<p class="paragraf">— Yarından sonra” diye cevap veriyordu Violante.  </p>
			<p class="paragraf">Sonunda dük sormaz oldu. Violante sızlanan Augustin’e mektup yazdı: “Biraz daha yaşlandığımda geleceğim.” “— Ah! diye cevap verdi Augustin. Onlara kasten gençliğinizi veriyorsunuz, bir daha Steiermark’ınıza asla dönmeyeceksiniz.” Gerçekten de dönmedi. Gençliğinde, daha neredeyse bir çocukken fethettiği şıklık ve seçkinlik saltanatını sürmek için sosyetede kalmıştı. Yaşlılığında tahtını savunmak için kaldı. Beyhudeydi. Tahttan indirildi. Öldüğünde hâlâ saltanatı tekrar ele geçirmeye çalışıyordu. Augustin bu hayattan soğuyup tiksinmesine bel bağlamıştı. Ama başlangıçta kibirle beslense de tiksintiyi, küçümsemeyi, hatta can sıkıntısını alt eden, hesaba katmadığı bir güç vardı: Alışkanlık.  </p>
			<p class="_0">  </p>
			<p class="paragraf ParaOverride-4"><span class="CharOverride-4">Ağustos 1892</span>  </p>
		</div>
	</body>
</html>