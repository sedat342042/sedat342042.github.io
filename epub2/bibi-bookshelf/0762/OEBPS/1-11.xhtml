<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>SON AV</title>
    <meta http-equiv="Content-Type" content="text/html; charset=utf-8" />
  

</head>
  <body id="x1-11" xml:lang="tr-TR">
		<div>
			<p id="_idParaDest-9"><st c="0">8</st></p>
			<p><st c="2">– Acınızı tazelediğimiz için özür dileriz... </st><st c="47">diye konuşmaya başladı Niémans, ondan beklenmeyen bir yumuşaklıkla.</st></p>
			<p><st c="114">İlk kez birlikte bir sorgulama yürütüyorlardı ve Ivana onun bu kadar temkinli davranmasını beklemiyordu. </st><st c="220">Yaşla birlikte yumuşamış mıydı? </st><st c="252">Yoksa bu güzel kontesin karşısında, tavadaki tereyağı gibi eriyor muydu?</st></p>
			<p><st c="324">Cevap olarak, Laura von Geyersberg eliyle, sanki “Sadede gelin, dostum...” der gibi bir hareket yaptı.</st></p>
			<p><st c="427">– Jürgen’i en son ne zaman gördünüz?</st></p>
			<p><st c="464">– Herkes gibi, cumartesi öğlen. </st><st c="497">Av köşkünde davetlilerimizle öğle yemeğindeydik. </st><st c="546">Ama bizim yanımızda fazla kalmadı. </st><st c="581">Bu tür şeylerden hoşlanmazdı.</st></p>
			<p><st c="610">– Ya sürek avı? </st><st c="627">diye araya girdi Ivana.</st></p>
			<p><st c="650">– Hayır, bunu ön plana çıkaran gazetelerin sosyete sütunları. </st><st c="713">Ben de sürek avına bayılmıyorum, ama bu, ticari ortaklarımızla ve bölgenin ileri gelenleriyle temas halinde olmamızı sağlayan bir gelenek...</st></p>
			<p><st c="853">Niémans yeniden söze girdi:</st></p>
			<p><st c="881">– Daha sonra Jürgen’den hiç haber alamadınız mı?</st></p>
			<p><st c="930">– Hayır.</st></p>
			<p><st c="939">– Ne telefon ne de bir mesaj, öyle mi?</st></p>
			<p><st c="978">Laura von Geyersberg hafifçe gülümsedi, bu daha ziyade soğuk ve otoriter bir gülümsemeydi:</st></p>
			<p><st c="1069">– Bu soruyu neden soruyorsunuz? </st><st c="1102">Cevabı biliyorsunuz, değil mi?</st></p>
			<p><st c="1132">Kontes, polisin Jürgen’in telefon dökümlerine ulaştığını biliyordu.</st></p>
			<p><st c="1200">– Evet. </st><st c="1209">En son sizi aramış.</st></p>
			<p><st c="1228">– Doğru. </st><st c="1238">Saat 15’e doğru, cumartesi öğleden sonra.</st></p>
			<p><st c="1279">– Size ne söyledi?</st></p>
			<p><st c="1298">– Özel bir şey değil. </st><st c="1321">Davetliler açısından her şeyin yolunda gidip gitmediğini öğrenmek istiyordu. </st><st c="1398">Akşam yemeğinde av köşküne uğrayacağına söz verdi.</st></p>
			<p><st c="1448">– Gelmeyince endişelenmediniz mi?</st></p>
			<p><st c="1482">Laura ellerini uyluklarının altından çıkardı ve lotus yaprakları gibi iki yana açtı.</st></p>
			<p><st c="1567">– Jürgen’in ortadan kaybolmak gibi bir alışkanlığı vardı... </st><st c="1628">ama hiçbir zaman yirmi dört saatten fazla ortadan yok olmazdı. </st><st c="1691">Ayrıca, onun ertesi sabah ava katılacağını biliyordum. </st><st c="1746">Boş yere bu denli seçkin bir topluluğu yalnız bırakmazdı.</st></p>
			<p><st c="1803">Ivana sağ bacağının titrediğini hissetti, sinirlendiğinin bir işaretiydi bu. </st><st c="1881">Uzun zamandan beri, sefil banliyö hayatına karşı mücadele veriyordu. </st><st c="1950">Bu, zaman içinde tüm benliğini kaplamış ve kangrene yol açmış –öfke, kin, utanç...– derin ve ağır bir yaraydı.</st></p>
			<p><st c="2060">– Ama ertesi sabah gelmedi, diye neredeyse sadistçe bir ses tonuyla konuştu Ivana.</st></p>
			<p><st c="2143">Laura gözlerini tavana dikti ve rüyalarındaki, arzularındaki bir paralel evrenle birleşiyormuş gibi dalgın bir tavırla konuşmaya başladı.</st></p>
			<p><st c="2281">– Hâlâ her an ormanda ortaya çıkacağını düşünüyordum. </st><st c="2336">(Sesini alçattı:) Jürgen sürprizleri severdi...</st></p>
			<p><st c="2383">Niémans, bir anda iç karartıcı bir hal alan bu duruma son vermek ve özellikle de Ivana’nın daha fazla saldırganlaşmasını önlemek istercesine konuşmanın kontrolünü yeniden ele aldı:</st></p>
			<p><st c="2564">– Peki, özel yaşamı? </st><st c="2586">Biriyle görüşüyor muydu?</st></p>
			<p><st c="2610">Laura sigara paketine uzanıp misafirlerine tuttu. </st><st c="2661">Niémans almadı. </st><st c="2677">Ivana hem bu davranışın hem de böyle bir evin içinde sigara içilebileceği olgusunun yarattığı şaşkınlıkla, sigara ikramını kabul etti.</st></p>
			<p><st c="2811">İki kadın acele etmeden sigaralarını yaktı, birdenbire suç ortağı olmuşlardı. </st><st c="2890">Ivana bir anda, kadın hakkındaki yargısını yeniden gözden geçirdi: Kontes o kadar da kibirli biri değildi ve o, Ivana kadını doğrudan çöp kutusuna atmakla haksızlık yapmıştı.</st></p>
			<p><st c="3064">Kontes yeniden yerine oturdu ve birkaç saniye tütünün tadını çıkardı. </st><st c="3135">Bir anda oda, ikonalar gibi parlayan mobilyaları ve tütsü işlevi gören sigara dumanı kıvrımlarıyla bir Ermeni kilisesine benzemişti.</st></p>
			<p><st c="3267">– Onun egzotik... </st><st c="3286">eğilimlerinden bahsetmek gerekiyor, dedi sonunda Laura. </st><st c="3342">Ama Jürgen sadomazo kulüplere çok sık gittiği için kafası kesilmedi...</st></p>
			<p><st c="3412">– Yine de orada, hiç beklenmedik kötü bir deneyim yaşamış olabilir.</st></p>
			<p><st c="3480">– Hayır. </st><st c="3490">Sanılanın tam tersine, orası tamamen zararsız bir ortamdır.</st></p>
			<p><st c="3549">Niémans onu onaylama gereği hissetmedi.</st></p>
			<p><st c="3589">– Siz de o tarz yerlere sık gider misiniz?</st></p>
			<p><st c="3632">– Ne?</st></p>
			<p><st c="3638">– SM ortamları.</st></p>
			<p><st c="3654">Laura gülümsedi, bu açıkça eğlendiğini gösteren gerçek bir gülümsemeydi. </st><st c="3728">Dakikalar geçtikçe bu olağanüstü güzellikteki kadın dostça ilişki kuruyor ve olduğu gibi davranıyordu, artık ulaşılmaz değildi, ama nedense statüsüne ve eğitimine tamamen ters bir şekilde son derece insancıl ve sıcaktı. </st><st c="3948">Doğruyu söylemek gerekirse... </st><st c="3978">sıcak tavırları her dakika artıyordu.</st></p>
			<p><st c="4015">– Bölgeden olmadığınız anlaşılıyor, diye karşılık verdi.</st></p>
			<p><st c="4072">– Neden?</st></p>
			<p><st c="4081">– Çünkü... </st><st c="4093">uzun zamandan beri kimse benimle bu kadar açık konuşmadı.</st></p>
			<p><st c="4150">Niémans özür mahiyetinde hafifçe öne doğru eğildi: Ama otururken bunu yapmak kolay değildi.</st></p>
			<p><st c="4242">– Benim beceriksizliğim, özür dilerim.</st></p>
			<p><st c="4281">– Sorun yok. </st><st c="4295">Hayır, bu tür kulüplere sık gitmem. </st><st c="4331">Benim çok daha sıradan... </st><st c="4357">alışılmış zevklerim var. </st><st c="4382">Erkek kardeşim bana “küçük burjuva” muamelesi yapardı.</st></p>
			<p><st c="4436">Ivana yeniden söze girdi, sigara içmek onu rahatlatmış gibiydi:</st></p>
			<p><st c="4500">– Jürgen’in düşmanı var mıydı?</st></p>
			<p><st c="4531">Laura von Geyersberg ayağa kalktı ve kanepenin etrafında birkaç adım attı. </st><st c="4607">Tam arkasında, geri planda, iğne yapraklı ağaçlar karanlığı dolduruyordu.</st></p>
			<p><st c="4680">– Ailemiz on milyar dolarlık bir servete sahip. </st><st c="4729">Bu da kıskançlığa, rekabete ve her türden saldırgan davranışlara neden olabilir...</st></p>
			<p><st c="4811">Niémans ile Ivana birbirlerine baktılar: Oturma yeri deri bantlardan oluşan taburelerinin üstünde kendilerini aptal gibi hissediyorlardı. </st></p>
			<p><st c="4950">Ivana çareyi, oturduğu yerden kalkmakta buldu ve sordu:</st></p>
			<p><st c="5005">– Daha önce hiç tehdit aldınız mı?</st></p>
			<p><st c="5040">– Tam tersine, herkes bize karşı hep güler yüzlüydü. </st><st c="5094">Babam “Böyle dostlarımız oldukça hiç düşmana ihtiyacımız yok” derdi.</st></p>
			<p><st c="5162">– Kendinizi tehlikede hissediyor muydunuz?</st></p>
			<p><st c="5205">– Hissetmeli miydim?</st></p>
			<p><st c="5226">Niémans da, Garnier Operası’ndaki gerçek bir balet gibi ayağa kalktı.</st></p>
			<p><st c="5296">– Ne sizin ne de Jürgen’in çocuğu var, dedi. </st><st c="5342">Sizin başınıza bir şey gelse, miras kime kalacak?</st></p>
			<p><st c="5391">– Miras ailemizin diğer üyeleri arasında pay edilecek, özellikle de yakın kuzenler Udo ile Max arasında.</st></p>
			<p><st c="5496">O anda, Ivana Laura’nın parfüm kokusunu fark etti; sade, doğal, hoş bir kokuydu, bir peri dokunuşu gibi yumuşak ve bitkisel bir şey.</st></p>
			<p><st c="5629">– Sizin de ölmenizi istiyor olabilirler mi? </st><st c="5674">diye kaba bir sesle sordu Ivana, sanki bu büyülü ortamı bozmak istiyordu.</st></p>
			<p><st c="5747">Laura ona omzunun üstünden kaçamak bir bakış attı ve bütün doğallığıyla gülümsedi.</st></p>
			<p><st c="5830">– Hayır. </st><st c="5840">Onlar da en az bizim kadar zenginler ve kızlar ile avdan başka bir şey düşünmezler.</st></p>
			<p><st c="5923">– Bu hafta sonu onlar da av partisine katıldılar mı?</st></p>
			<p><st c="5976">– Elbette, ama, bir kez daha söylüyorum, onları unutabilirsiniz. </st><st c="6042">Eğer 25 yaşında değilseniz ve küçük, güzel bir kıçınız yoksa, onlar son derece zararsızdır.</st></p>
			<p><st c="6133">Ivana geri çekildi ve topu, şimdi tam kontesin karşısında duran Niémans’a attı.</st></p>
			<p><st c="6213">– Avdan söz ediyorsunuz... </st><st c="6241">dedi Niémans, pes sesiyle. </st><st c="6268">Jürgen’in cesedinin bu şekilde sahnelenmesi hakkında ne düşünüyorsunuz?</st></p>
			<p><st c="6339">Laura’nın bakışları bir anda değişti. </st><st c="6378">Artık ne gülümseme ne de ironi söz konusuydu. </st><st c="6424">Ama üzüntü de yoktu. </st><st c="6445">Sadece çok daha yoğun, buz gibi soğuk bir öfke vardı.</st></p>
			<p><st c="6498">– Pirsch’in çok iğrenç bir taklidi...</st></p>
			<p><st c="6536">– Cesedin bu şekilde bırakılmasının bir sebebi olduğunu düşünüyor musunuz?</st></p>
			<p><st c="6611">Laura Niémans’ın etrafından dolandı ve ön cephedeki büyük pencerelere doğru ilerledi. </st><st c="6698">Şimdi sırtı onlara dönüktü.</st></p>
			<p><st c="6725">– Bizim ava olan tutkumuz herkes tarafından bilinir. </st><st c="6779">Bölgede bu etkinlik için çok fazla şey yaptık. </st><st c="6826">Tüm bunlar tahrik sebebi yaratmış olabilir.</st></p>
			<p><st c="6869">Niémans da cam duvarın yakınına giderek ona katıldı. </st><st c="6923">Ivana geride kaldı. </st><st c="6943">Üçlü bir anda ikiliye dönüşmüştü.</st></p>
			<p><st c="6976">– Siz de pirsch, yani yakından avlanma yaptınız mı? </st></p>
			<p><st c="7029">– Çocukken erkek kardeşimle birlikte çok avlandık. </st><st c="7080">Ama şimdi, ava çıkmak için hiç zamanım yok... </st><st c="7126">maalesef.</st></p>
			<p><st c="7135"> – Alsace dışında.</st></p>
			<p><st c="7153">– Söylemek istediğim, Fransa’da birkaç sürek avı düzenledik ve ayrıca Almanya’daki bizim arazilerimizde de, ama bunlar daha ziyade yüksek sosyeteyle bir araya gelme etkinlikleriydi. </st><st c="7336">Jürgen ile benim yeniyetmelik çağlarımızda yaşadığımız şeylerle bir alakası yoktu...</st></p>
			<p><st c="7420">Sanki bu sözlerin bir yansıması olarak, Ivana koridorun girişini çevreleyen taş duvarın üstüne yerleştirilmiş silahlığı fark etti. </st><st c="7552">Sonuçta, evin cam dışında malzemelerden inşa edilmiş bir bölümü olmalıydı.</st></p>
			<p><st c="7626">Ivana balistik konusunda son derece cahildi, ama orada sergilenen tüfekler kendi kategorilerinde en iyileri olmalıydı. </st><st c="7746">Hiç kuşkusuz paha biçilemez parçalardı. </st><st c="7786">Altın parlaklığında ahşap dipçikler, son derece ince süslemeleri olan namlular ve kundaklar...</st></p>
			<p><st c="7880">– Ya Jürgen, diye devam etti Niémans, hâlâ pirsch avı yapıyor muydu?</st></p>
			<p><st c="7949">– Jürgen, evet, sanırım. </st><st c="7975">Bu konuda çok ketumdu...</st></p>
			<p><st c="7999">– Cumartesiyi pazara bağlayan gece neredeydiniz?</st></p>
			<p><st c="8048">Görünürde herhangi bir sebep olmadan, Niémans birden ses tonunu değiştirmişti.</st></p>
			<p><st c="8127">– Şey... </st><st c="8137">burada.</st></p>
			<p><st c="8144">– Yalnız mıydınız?</st></p>
			<p><st c="8163">– Hayır. </st><st c="8173">Ticaret müdürlerimin biriyle eve döndüm.</st></p>
			<p><st c="8213">– En azından kim olduğunu biliyorsunuz, değil mi?</st></p>
			<p><st c="8263">Sert olmaya karar verdiğinden gereksiz şekilde kaba davranıyordu.</st></p>
			<p><st c="8329">– Her zamanki Fransız kibri... </st><st c="8361">Rolünüzü mükemmel bir şekilde oynuyorsunuz, Amir Niémans. </st><st c="8419">Ticaret müdürünün adını Alsace’lı meslektaşlarınıza sorabilirsiniz, ilk kontrol ettikleri şey bu oldu. </st><st c="8522">Ben...</st></p>
			<p><st c="8528">– Stefan Griebe, diye araya girdi Ivana, doğrudan Niémans’a hitap etmişti. </st><st c="8604">Sayın kontesin tanığı teyit edildi.</st></p>
			<p><st c="8639">– Tanık mı? </st><st c="8652">diye yineledi Laura, kollarını göğsünde çaprazlarken. </st><st c="8706">Çok ileri gittiğinizin farkında mısınız?</st></p>
			<p><st c="8746">– Bu bir konuşma tarzı, dedi Niémans. </st><st c="8785">Kendi adına ortamı yumuşatmaya çalışmıştı.</st></p>
			<p><st c="8827">Ivana, kuyruklu piyanonun kapağının üstünde duran ve güneş ışınlarıyla çerçeveleri parlayan fotoğrafları fark etti. </st><st c="8944">Yaklaştı ve bir oğlan çocuğu ile bir kızdan oluşan aile fotoğraflarını gördü, fotoğraflara bakıldığında değişim ortadaydı. </st><st c="9067">Rasgele resimlerden birini aldı: Walt Disney’e yaraşır bir şatonun avlusunda ayakta duran, yaşları 12 ila 14 olan iki yeniyetme.</st></p>
			<p><st c="9195">Laura’yı tanımak kolaydı. </st><st c="9222">Onun yanındaki kızıl saçlı ve tombul oğlan çocuğu Jürgen olmalıydı. </st><st c="9290">Dosyada gördüğü fotoğraflardaki adama benzemiyordu. </st><st c="9342">Otuz yıl sonra, çocuk kendinden emin yüz hatlarına ve atletik vücuda sahip bir erkek olmuştu. </st><st c="9436">Fotoğraftaki kızıl saçlı şişko çocukla hiç alakası yoktu.</st></p>
			<p><st c="9493">O anda bir ayrıntı dikkatini çekti: Kalın kaputlarının içinde papalar gibi son derece ciddi duran iki çocuğun ellerinde kocaman av tüfekleri vardı. </st><st c="9642">Abla ile kardeş mermilerle iç içe büyümüşlerdi.</st></p>
			<p><st c="9689">Bir el uzanıp fotoğrafı aldı ve Ivana’nın görüş alanına doğru tuttu.</st></p>
			<p><st c="9758">– İkiz gibiydik, dedi Laura, elindeki resme dikkatle bakarken. </st><st c="9822">Aynı anda aynı şeyleri hissediyorduk. </st><st c="9860">Bu... </st><st c="9866">doğuştan gelen karakteristik bir şeydi.</st></p>
			<p><st c="9905">Kontes –sonunda– heyecanlanmış gibiydi.</st></p>
			<p><st c="9945">– Ya iş konusunda, diye sordu Ivana, iyi anlaşıyor muydunuz?</st></p>
			<p><st c="10006">Laura’nın yüzü gerginleşti.</st></p>
			<p><st c="10034">– Size az önce, ikimizin tek bir insan olduğunu söyledim! </st><st c="10093">dedi, bu aptalca sorular ve bu soruları soranlar karşısında yaşadığı öfke patlamasıyla..</st></p>
			<p><st c="10181">Eliyle yüzünü sıvazladı.</st></p>
			<p><st c="10206">– Özür dilerim... </st><st c="10225">Jürgen’i kaybedince, ben de bütün yaşama nedenimi kaybettim...</st></p>
			<p><st c="10287">O anda, mavi bir ışık halesi ve araba gürültüleri bu acıklı sahnenin yarıda kalmasına neden oldu. </st><st c="10386">Laura hemen geniş camlı pencereye doğru ilerledi. </st><st c="10436">Avluda, üzerinde “POLIZEI” yazan mavi beyaz renkli bir sürü araba çakılları gıcırdatıyordu.</st></p>
			<p><st c="10527">– Alman meslektaşlarınız, dedi Laura, gözyaşlarını kurularken. </st><st c="10591">Anlaşılan gelişiniz gözden kaçmamış.</st></p>
		</div>
<div id="charCountTotal" value="10627"></div></body>
</html>
