<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>SON AV</title>
    <meta http-equiv="Content-Type" content="text/html; charset=utf-8" />
  

</head>
  <body id="x1-19" xml:lang="tr-TR">
		<div>
			<p id="_idParaDest-17"><st c="0">16</st></p>
			<p><st c="3">Laura’nın kaybolduğu ağaçların arasındaki boşluğa ulaşması sadece bir dakika sürdü. </st><st c="88">Kırmızı topraktan bir patika, donmuş uzun bir parmak gibi karanlığın içinde bir yönü işaret ediyordu.</st></p>
			<p><st c="189">Niémans gürültü çıkarmamak için yavaşladı. </st><st c="233">Ay ışığının altında, soğuğun da etkisiyle manzara her an kırılmaya hazır bir cama benziyordu. </st><st c="327">Hem kırılgandı hem de insanın gırtlağını kesebilirdi.</st></p>
			<p><st c="380">Kontesten hiç iz yoktu.</st></p>
			<p><st c="404">Sesiz olmaya çalışarak adımlarını yeniden hızlandırdı, ama tam tersine ağır gövdesi toprağı titretiyormuş gibi hissediyordu. </st><st c="530">Sağ olasın Trollinger...</st></p>
			<p><st c="554">Ama Laura neredeydi?</st></p>
			<p><st c="575">Niémans çam ağaçlarının dallarından sakınmaya çalışıyor, gözlerine çiy damlaları doluyordu. </st><st c="668">Sanki bir ormanda yürümüyor, bir masalın, bir efsanenin içinde yol alıyordu. </st><st c="745">“Schwarzwald”: İşte kafasının içinde yankılanan kelime buydu. </st><st c="807">Kara Orman, ruhun en karanlık bölümünün uykuya çekildiği, kör noktalarla ve gizli yerlerle dolu bir alan, ruhların ve büyülerin bölgesi...</st></p>
			<p><st c="945">O esnada kadını fark etti.</st></p>
			<p><st c="972">Kalın dallarla örtülü sapa bir patikada yürüyordu. </st><st c="1024">Niémans da hemen kara renkli ağaçların arasındaki bu patikaya yöneldi. </st><st c="1095">Bir kez daha, tüm manzara ona cam gibi göründü. </st><st c="1143">Gökyüzü donmuş bir gölü andırıyordu, köknarlar sivri uçları havaya dönük dikitleri çağrıştırıyordu. </st><st c="1243">Ay ışığının neden olduğu gelgit gibi, pus yükseliyordu. </st><st c="1299">Kendisi de yürürken gizemli bir biçimde sisle bütünleşen gümüş rengi çamurlar sıçratıyordu, bunu şimdi fark etmişti.</st></p>
			<p><st c="1415">Kontes, kollarını omuzlarının çevresine sarmış bir halde hızlı hızlı yürüyordu. </st><st c="1496">Mantosunun etekleri en alt dallara takılıyor, ardında damlacıklardan ve yere düşen iğneyapraklardan bir iz bırakıyordu.</st></p>
			<p><st c="1615">Niémans iki büklüm halde, mümkün olduğunca az gürültü çıkarmaya çalışıyordu, nem onun müttefikiydi: Islak otlar, ölü yapraklar sessizce boyun eğiyor, ağırlaşmış eğreltiotları kadife perdeler gibi açılıyordu. </st><st c="1824">Yürüdükçe etrafını çevreleyen periler âlemine daha fazla girdiğini hissediyordu. </st><st c="1905">Bir mandala gibi yuvarlak olan ay sedef rengindeydi. </st><st c="1958">Kırağıyla kaplı ağaçların üzerleri tebeşirle çizilmiş gibiydi.</st></p>
			<p><st c="2020">Niémans sağ tarafında boğuk bir ses duyduğunda Laura’yla arasındaki mesafe iki yüz metreye kadar inmişti. </st><st c="2127">Refleks olarak başını çevirdi ve ona doğru gelen siyah kütleyi gördü: kuvvetiyle sis katmanlarını yırttığından kesik kesik bir hızla geliyormuş gibi gözüken, koyu renkli, kasları çok belirgin bir kütle. </st></p>
			<p><st c="2330">Daha ne olduğunu anlamadan, Niémans içten ve dıştan, sözle anlatılması imkânsız bir korkuya kapıldığını hissetti. </st><st c="2444">Mantıklı hiçbir şey düşünemeyecek kadar onu donduran bir sürüngen korkusu. </st><st c="2519">Bir saniye sonra, sağlıklı düşünemeyen beyni durumu kavrıyordu: Ağzı açık, salyaları akan kocaman bir köpek onlara doğru dörtnala koşarak geliyordu.</st></p>
			<p><st c="2667">Polisin tabancasını kılıfından çıkaracak zamanı ancak oldu, bunu da düşünmeden yapmıştı. </st><st c="2757">Bir metre daha ve köpek onun üzerindeydi. </st><st c="2799">Namludan çıkan alev, Cehennem’den fırlayan Kerberos</st><span><span id="footnote-018-backlink"><a href="#footnote-018"><st c="2850">19</st></a></span></span><st c="2853"> gibi onu aydınlattı. </st><st c="2875">Bir çekiç hızıyla gelen, en az elli kilo ağırlığındaki köpek Niémans’ın üzerine yıkılmıştı, ön bacakları açık bir şekilde düşmeden önce fışkıran kan Niémans’ın yüzüne sıçramıştı. </st><st c="3054">Polis soluk almasını zorlaştıran hayvanın sıcaklığı altında ezildi.</st></p>
			<p><st c="3121">Refleks olarak, Niémans kusmak için kafasını yana çevirdi ve ona doğru koşan kontesi gördü. </st><st c="3214">Sonrasında, dumanı tüten asitli bir gayzer ezilmiş otların üzerine fışkırdı. </st><st c="3291">Birkaç saat önce bayılarak mideye indirdiği, şarapta pişirilmiş horoz, münster soslu spätzle ve diğer tüm bokluklar yakıcı bir fıskiye gibi püskürdü.</st></p>
			<p><st c="3440">Niémans köpeğin altında, tiksintinin de ötesinde farklı bir duyguya kapılıyordu. </st><st c="3522">Bir mezbahada bir karkastı, kandan, deriden ve kıldan oluşan bir kefenin altında derisi yüzülmüş bir et kütlesiydi. </st><st c="3638">Yarım döndü, kurtulmak için üzerindeki kara kütleyi kaldırma gücünü kendinde buldu. </st><st c="3722">Dizleri yerde iki büklümdü ve başını ellerinin arasına aldı.</st></p>
			<p><st c="3782">– İyi misiniz?</st></p>
			<p><st c="3797">Reçine kokuları altındaki bu açıklık alanın üstünde ışık yılında süzülüyordu. </st><st c="3876">Meyankökünün sivri dallarını bedeninde hissederken Alsace’ta, en berbat anısının en dibindeydi. </st><st c="3972">Yeniden kusacaktı...</st></p>
			<p><st c="3992">– İyi misiniz?</st></p>
			<p><st c="4007">Kafasını kaldırdı ve ceketinin yeniyle yüzünü sıvazladı. </st><st c="4065">Kontes önünde dikiliyordu, korkmuş bir hali vardı. </st><st c="4116">Herhangi bir zamanda, Laura von Geyersberg’le bir macera yaşama kararsızlığı hissetse, davanın o anda kesinlikle kapanacağı düşünülebilirdi.</st></p>
			<p><st c="4256">Derisini kazımak ister gibi iyice bastırarak yeniden yüzünü sildi.</st></p>
			<p><st c="4323">– Ne oldu?</st></p>
			<p><st c="4334">Niémans zorlukla doğruldu, hâlâ yerde oturuyordu, hareketsiz köpekten uzaklaştı. </st><st c="4416">İtin her an yeniden üzerine saldırma ihtimaline karşı silahını hâlâ ona doğrultuyordu. </st><st c="4503">Ama hayır: Tek bir mermi, hayvanın beyniyle birlikte kafasının yarısını uçurmuştu. </st></p>
			<p><st c="4586">– Bana cevap verecek misiniz?</st></p>
			<p><st c="4615">Sonunda, kontesi dikkate aldı.</st></p>
			<p><st c="4646">– Bu köpek sizin mi?</st></p>
			<p><st c="4667">Kendi sesini tanıyamadı. </st><st c="4693">Sanki gırtlağına bir sopa baskı yapıyordu. </st><st c="4736">Ayağa kalkmasına yardım etmek için Laura elini uzattı, ama Niémans görmezden geldi. </st><st c="4820">Küçük düşmüştü, nefes nefeseydi, kalbi bedenin içinde herhangi bir yerde atıyordu, ayaklarının üstünde doğrulmayı başardı. </st><st c="4943">Anında başı döndü ve kandan yapış yapış olmuş tabancasını beline yerleştirmeye çabalarken dengesini bulmaya çalıştı.</st></p>
			<p><st c="5059">O esnada, açıklık alanı çevreleyen sık ağaçların arasında, yaklaşık elli metre uzakta bir siluet fark etti.</st></p>
			<p><st c="5167">– Orada!</st></p>
			<p><st c="5176">İşaretparmağını doğrultacak gücü bulmuştu. </st><st c="5220">Laura da bakışlarını aynı yöne çevirdi.</st></p>
			<p><st c="5259">– Ne?</st></p>
			<p><st c="5265">Gölge çoktan gözden kaybolmuştu. </st><st c="5299">Bununla birlikte, emindi, ağaç rengi bir kıyafet giymişti, kafasında bir kasket ile göz hizasına kadar gelen ve burnunun üstüne yerleştirilmiş sert bir koniyle gerilmiş bezden tuhaf bir maske vardı.</st></p>
			<p><st c="5497">– Ne gördünüz? </st><st c="5513">diye sordu Laura.</st></p>
			<p><st c="5530">Cevap vermemeyi tercih etti. </st><st c="5560">Gölgenin peşinden gitmeye niyetlendi, ama hali yoktu: Bacakları zorlukla onu taşıyordu, elleri istem dışı bir şekilde titriyordu.</st></p>
			<p><st c="5689">Ayaklarının dibinde yatan köpeğin yanına dönmeyi yeğledi. </st><st c="5748">Kısa tüyleri ve kaslı bir bedeni olan bir bekçi köpeği. </st><st c="5804">Kabarık kaslarıyla aşırı gergin kapkara bir deri ve savaşa hazır bir beden.</st></p>
			<p><st c="5879">Zorlanarak da olsa, hayvanı yakından incelemek için çömeldi. </st><st c="5941">Irkı hakkında en ufak bir bilgisi yoktu. </st><st c="5982">Bedeni kısa tüylere sahip herhangi bir teriyeye ait olabilirdi ama ağzının şekli oldukça özeldi. </st><st c="6079">Bir örs gibi kareydi, bir füze gibi parlaktı, hem ağır hem de saldırgan bir görüntüsü vardı, çok sayıdaki öldürücü dişlerini her an sergilemeye hazırdı.</st></p>
			<p><st c="6231">– Bana cevap vermediniz, diye homurdandı Niémans, soluğu düzelmişti. </st><st c="6301">Bu köpek sizin mi?</st></p>
			<p><st c="6319">– Benim köpeğim yok.</st></p>
			<p><st c="6340">– Av için bile mi? </st><st c="6360">diye sordu, ayağa kalkarken.</st></p>
			<p><st c="6388">– Avda kullandığım köpekler burada değil. </st><st c="6431">Bu hayvanı hiç görmedim. </st><st c="6456">Onu neden öldürdünüz?</st></p>
			<p><st c="6477">– Size saldıracaktı.</st></p>
			<p><st c="6498">Kontes cevap vermedi ve hayvanı bizzat incelemek için bir dizini yere koydu. </st><st c="6576">Niémans onun bu tavrında öfkesini açığa vuran bir merhamet ve bir sevecenlik olduğunu fark etti. </st><st c="6673">İnsanların itlere karşı, özellikle de bu hayvana, gırtlaklarını zevkle parçalayacak bu korkunç pisliğe karşı gösterdiği şefkati anlamıyordu.</st></p>
			<p><st c="6813">– Bu saatte dışarıda ne işiniz var? </st><st c="6850">diye, kimlik görmek isteyen bir polisin ses tonuyla sordu.</st></p>
			<p><st c="6908">Kontes ayağa kalktı, yeniden doğal haline kavuşmuştu.</st></p>
			<p><st c="6962">– Sakinleşmeye çalışıyorum Niémans. </st><st c="6999">Hâlâ kendi evimdeyim.</st></p>
			<p><st c="7020">– Tamam, dedi Niémans, bir yandan da yüzünü silmeye devam ediyordu (derisinin bütün gözeneklerini dolduran kan ve et kokusunu hâlâ duyuyordu). </st><st c="7164">Ama gece yarısı nereye gidiyordunuz?</st></p>
			<p><st c="7200">Laura omzunun üstünden bir bakış fırlattı.</st></p>
			<p><st c="7243">– Bahçenin dip tarafındaki şapele. </st><st c="7279">Jürgen orada gömülü. </st><st c="7300">Düşünmek (sesini alçattı), onunla konuşmak istiyordum.</st></p>
			<p><st c="7354">Niémans cep telefonunu çıkarıp Kleinert’in numarasını tuşladı. </st><st c="7418">Silah sesini duyan Ivana’nın sabırsızlandığını biliyordu. </st><st c="7476">Elleri hâlâ titriyordu.</st></p>
			<p><st c="7499">Laura göz ucuyla Niémans’a bakıyordu. </st><st c="7538">Cehennem köpeğinden çok ondan korkmuş gibiydi.</st></p>
			<hr />
			<div>
				<div id="footnote-018">
					<p><span><a href="#footnote-018-backlink"><st c="7584">19</st></a></span><span><st c="7587">.</st></span><st c="7588"> Kerberos, Yunan mitolojisinde Hades’in yönettiği ölülerin bulunduğu yer altının kapısında bekçilik yapan üç başlı köpek. </st><st c="7710">Kuyruğu bir yılan olan ve sırtında sayısız yılanbaşı bulunan, ısırıkları zehirli bu köpek Herakles’in 12 görevi arasında yer alır. </st><st c="7841">Kerberos Yunanca “çukur iblisi” demektir. </st><st c="7883">(ç.n.)</st></p>
				</div>
			</div>
		</div>
<div id="charCountTotal" value="7889"></div></body>
</html>
