<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2 title="A-002"><img alt="" src="../Images/main-20.jpg" /></h2>

  <p>Nan Balat bir şeyleri öldürmeyi seviyordu.</p>

  <p>İnsanları değil. Asla insanları değil. Ama hayvanlar, onları öldürebilirdi.</p>

  <p>Özellikle de küçük olanları. Bunun neden kendisini daha iyi hissetmesine neden olduğunu bilmiyordu; sadece öyleydi.</p>

  <p>Malikânesinin verandasında oturmuş, küçük bir yengecin bacaklarını teker teker koparmaktaydı. Her bir bacakta tatmin edici bir kopma oluyordu; ilk başta hafifçe çekiyordu ve hayvan gerginleşiyordu. Sonra daha sertçe çekiyordu ve yengeç kıvranmaya başlıyordu. Kiriş direniyor sonra da yırtılmaya başlıyordu ve arkasından da hızlı bir pıt. Yengeç biraz daha kıvrandı ve Nan Balat hayvanı diğer elinin iki parmağıyla tutarak bacağı yukarı kaldırdı.</p>

  <p>Tatmin duygusuyla içini çekti. Bir bacağı koparmak onu rahatlatıyor, vücudundaki ağrıların geri çekilmesine sebep oluyordu. Bacağı omzunun üstünden geriye fırlattı ve sonrakine geçti.</p>

  <p>Alışkanlığı hakkında konuşmaktan hoşlanmıyordu. Bundan Eylita’ya bile bahsetmemişti. Bu sadece yaptığı bir şeydi. Bir şekilde akıl sağlığını koruman gerekirdi.</p>

  <p>Bacaklarla işini bitirdi ve sonra da bastonuna dayanarak ayağa kalktı. Farklı türlerdeki sarmaşıklarla kaplanmış taş işçilikli duvarlardan oluşan Davar bahçelerine göz attı. Bahçeler güzeldi ama gerçekten de değerlerini bilen sadece Shallan olmuştu. Jah Keved’in bu Alethkar’ın batı ve güney tarafında kalan, daha yüksek rakımlı ve Boynuzyiyen Tepeleri gibi dağlar tarafından bölünen bölgesinde sarmaşıklar bol bulunuyordu. Her şeyin üstünde büyüyorlar, malikâneyi kaplıyor ve basamakların üstünde yetişiyorlardı. Vahşi bölgelerde ağaçlardan sarkıyor, kayalık düzlüklerin üstünü kaplıyorlardı; Roshar’ın diğer bölgelerindeki çimen kadar bol bulunuyorlardı.</p>

  <p>Balat verandanın kıyısına doğru yürüdü. Uzakta bazı şarkıcıklar çıkıntılı kabuklarını sürterek şarkı söylemeye başladı. Her biri farklı bir tempo ve notada ötüyorlardı ama bunlara gerçekten de melodi denilemezdi. Melodi insanlara ait bir şeydi, hayvanlara değil. Ama her biri bir şarkı <i>idi</i> ve zaman zaman sanki birbirlerine şarkı söylüyormuş gibi görünürlerdi.</p>

  <p>Balat basamakları birer birer inerek merdivenlerden aşağı doğru yürüdü. Sarmaşıklar ayakları üzerlerine basmadan titriyor ve uzaklaşıyordu. Shallan’ın gidişinin üstünden neredeyse altı ay geçmişti. Bu sabah Jasnah Kholin’in himayesi altına girmeyi başararak planının ilk kısmını tamamlamış olduğunun haberini uzakalem ile almışlardı. Şimdi, Balat’ın bundan önce asla arazilerinin dışına çıkmamış olan minik kardeşi dünyanın en önemli kadınını soymaya hazırlanmaktaydı.</p>

  <p>Merdivenlerden aşağı inmek onun için iç karartıcı bir şekilde zor bir işti. <i>Yaş yirmi üç ve daha şimdiden sakat,</i> diye düşündü. Hâlâ sürekli, ince bir ağrı hissediyordu. Kırık kötüydü ve hekim neredeyse tüm bacağı kesmeye karar verecekti. Belki de Balat bunun gerekli olmadığı anlaşılmış olduğu için müteşekkir olabilirdi ama her zaman bir baston ile yürüyecekti.</p>

  <p>Scrak çimenlerin sarmaşıklardan arındırılmış bir şekilde yetiştirilerek muhafaza edildiği yer olan oturma yeşilliğinde bir şeyle oynuyordu. İri baltatazısı, antenlerini geri çekerek kafasına dümdüz dayanmış, bir cismi kemirerek etrafta yuvarlanıyordu.</p>

  <p>“Scrak, ne var orada kızım?” dedi Balat topallayarak ilerlerken.</p>

  <p>Baltatazısı antenlerini dikerek kafasını kaldırıp sahibine baktı. Üst üste binen borular gibi çift yankılı sesiyle öttü, sonra da oyununa geri döndü.</p>

  <p><i>Lanet yaratık,</i> diye düşündü Balat sevgiyle, <i>asla doğru düzgün itaat etmedi.</i> Balat gençliğinden beri baltatazısı yetiştiriyordu ve ondan önce pek çok kişinin de keşfetmiş olduğu gibi, bir hayvanın ne kadar akıllıysa itaatsizliğe de o kadar meyilli olduğunu keşfetmişti. Serak elbette ki sadıktı ama küçük şeylerde onu görmezden gelirdi. Tıpkı bağımsızlığını kanıtlamaya çalışan küçük bir çocuk gibi.</p>

  <p>Yaklaştığında, Balat Scrak’ın bir şarkıcık yakalamayı başarmış olduğunu gördü. Yumruk büyüklüğündeki yaratık üstünde çıkıntılar olan bir disk şeklindeydi ve yanlarından çıkarak yukarısına uzanan dört kolu vardı. Bunlar hayvanın üst kısmı boyunca sürtünerek notalar çıkarırlardı. Normalde alt kısmındaki dört bodur bacak da onun bir kaya duvara tutunmasını sağlardı ama Serak onları ısırıp koparmıştı. Kollardan ikisini sökmüş ve kabuğunu çatlatmayı da başarmıştı. Balat neredeyse diğer iki kolu da kendisi koparmak için şarkıcığı Scrak’ın ağzından alacaktı, ama Scrak’ın eğlenmesine izin vermenin en iyisi olacağına karar verdi.</p>

  <p>Scrak şarkıcığı yere koydu ve başını kaldırarak Balat’a baktı, antenleri merakla dikilmişti. Zarif ve inceydi, kalçalarının üstünde otururken altı bacağını da önünde ileriye doğru uzatmıştı. Baltatazılarının kabuğu ya da derisi yoktu. Bunun yerine vücutları ikisinin bir karışımı ile kaplıydı; dokununca ele pürüzsüz gelirdi ve gerçek bir kabuktan daha esnekti ama deriden daha sertti ve iç içe geçen kısımlardan oluşurdu. Koyu siyah gözleri Balat’a ilgiyle bakarken baltatazısının zayıf yüzü meraklı görünüyordu. Yumuşak bir şekilde öttü.</p>

  <p>Balat gülümsedi ve aşağı uzanarak baltatazısının kulak deliklerinin arkasını kaşıdı. Hayvan ona yaslandı. Scrak büyük olasılıkla Balat kadar ağırdı. Daha büyük baltatazıları bir adamın beline kadar gelirdi ama Scrak daha küçük, daha hızlı bir soydandı.</p>

  <p>Şarkıcık titredi ve Scrak hevesle üstüne atıldı, güçlü dış altçeneleri şarkıcığın kabuğunu çıtırtılarla eziyordu.</p>

  <p>“Ben bir korkak mıyım, Scrak?” diye sordu Balat bir banka oturarak. Bastonunu bir kenara koydu ve taşın rengine benzemek için kabuğu beyaza dönmüş olarak bankın yan tarafında saklanmış olan küçük bir yengeci kaptı.</p>

  <p>Kıvranan hayvanı kaldırdı. Yeşilliğin çimenleri daha az çekingenlik göstermeleri için yetiştirilmişti ve o geçtikten sadece birkaç saniye sonra deliklerinden dışarı çıkıyorlardı. Başka egzotik bitkiler de çiçek açtı, kabuklarından ya da yerdeki deliklerinden uçlarını çıkardılar ve kısa süre sonra kırmızı, turuncu ve mavi demetleri rüzgârda çevresinde sallanır oldular. Baltatazısının etrafındaki bölge ise elbette ki çıplaktı. Scrak avından fazlasıyla zevk alıyordu ve bu evcilleştirilmiş bitkilerin bile oyuklarının içinde saklanmaya devam etmelerine neden oluyordu.</p>

  <p>“Jasnah’yı kovalamaya ben gidemezdim, ” dedi Balat yengecin bacaklarını koparmaya başlayarak. “Sadece bir kadın Ruhdökümcüsünü çalabilecek kadar yakınına gidebilir. Bunda mutabakata vardık. Ayrıca, birilerinin geride kalıp evin ihtiyaçlarını karşılaması gerekiyor.”</p>

  <p>Bahaneler boştu. Bir korkak gibi <i>hissediyordu.</i> Birkaç bacağı daha kopardı ama tatmin edici değildi. Yengeç fazla küçüktü ve bacakları fazlasıyla kolay bir şekilde kopuyordu.</p>

  <p>“Bu plan büyük olasılıkla işe bile yaramayacak,” dedi bacakların sonuncusunu da kopararak. Bunun gibi bir yaratığa bacakları olmadan bakmak garipti. Yengeç hâlâ canlıydı. Ama bunu nasıl bilebilirdin? Kıpırdanacak bacaklar olmadan yaratık bir taş kadar ölü görünüyordu.</p>

  <p><i>Kollar; canlıymış gibi görünelim diye onları sağa sola sallarız,</i> diye düşündü. <i>Bu işe yarıyorlar.</i> Parmaklarını yengecin kabuklarının arasına soktu ve ayırmaya başladı. En azından bu hoş bir direnç hissi veriyordu.</p>

  <p>Onlar kırık bir aileydi. Babalarının vahşi öfkesine yıllar boyunca maruz kalmak Asha Jushu’yu günaha ve Tet Wikim’i de umutsuzluğa itmişti. Sadece Balat hasar görmeden kurtulabilmişti. Balat ve Shallan. O kendi başına bırakılmış, asla dokunulmamıştı. Bazı zamanlar Balat bu yüzden ondan nefret etmişti ama Shallan gibi birinden nasıl gerçekten nefret edebilirdin ki? Utangaç, sessiz, kırılgan.</p>

  <p><i>Gitmesine asla izin vermemeliydim,</i> diye düşündü, <i>Başka bir yol olmalıydı.</i> Shallan kendi başına asla başaramazdı; büyük olasılıkla dehşet içindeydi. Bu kadarını yapabilmiş olması bile mucizeydi.</p>

  <p>Yengecin parçalarını omzunun üstünden geriye fırlattı. <i>Keşke Helaran sağ kalmış olsaydı.</i> En büyük kardeşleri -o zamanlar ilk oğul o olduğu için Nan Helaran diye bilinirdi- tekrar tekrar babalarına karşı durmuştu. Eh, şimdi o ölmüştü ve babalan da öyle. Arkalarında bir sakatlar ailesi bırakmışlardı.</p>

  <p>“Balat?” diye bağırdı bir ses. Wikim verandada belirdi. Görünüşe göre daha genç olan adam son melankoli nöbetini atlatmıştı.</p>

  <p>“Ne var?” dedi Balat ayağa kalkarak.</p>

  <p>Wikim hızla merdivenlerden aşağı indi, aceleyle Balat’a yaklaşırken sarmaşıklar ve sonra da çimenler önünden çekildi. “Bir sorunumuz var.”</p>

  <p>“Ne kadar büyük bir sorun?”</p>

  <p>“Bana sorarsan epey büyük. Gel hadi.”</p>
</body>
</html>
