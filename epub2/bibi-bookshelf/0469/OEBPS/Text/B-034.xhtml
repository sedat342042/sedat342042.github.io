<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2 title="BÖLÜM-034"><img alt="" src="../Images/main-51.jpg" /></h2>

  <p><b><i>“Abamabar’dan Urithiru’ya yürüdüm.”</i></b></p>

  <div>
    <b><br /></b>
  </div>

  <p><b><i>— Kralların</i> Yolu’nun Sekizinci Kıssası’ndan olan bu alıntı, ikisi de şehrin yaya olarak ulaşılamaz olduğunu iddia eden Varala ve Sinbian’a ters düşüyormuş gibi görünüyor. Belki inşa edilmiş olan bir yol vardı ya da belki Nohadon mecazi konuşuyordu.</b></p>

  <div>
    <br />
  </div>

  <p><i>Köprücülerin sağ kalmaları beklenmiyor...</i></p>

  <p>Kaladin’e aklı donukmuş gibi geliyordu. Canının <i>acıdığını</i> biliyordu ama onun dışında süzülmekteydi. Sanki kafası vücudundan ayrılmıştı, duvarlar ve tavanda sekiyordu.</p>

  <p>“Kaladin!” diye fısıldadı endişeli bir ses. “Kaladin, lütfen. Lütfen artık canın acımasın.”</p>

  <p><i>Köprücülerin sağ kalmaları beklenmiyor.</i> Neden bu kelimeler onu bu kadar çok rahatsız ediyordu? Neler olduğunu hatırladı, köprüyü bir kalkan olarak kullandığını, orduyu altüst ettiğini ve saldırıyı mahvettiğini. <i>Fırtınababa,</i> diye düşündü. <i>Ben salağın biriyim</i>!</p>

  <p>“Kaladin?”</p>

  <p>Bu Syl’in sesiydi. Gözlerini açma riskine girdi ve dışarıda ters duran dünyaya baktı; gökyüzü altında uzanıyordu, tanıdık kereste deposu da yukarısındaki havadaydı.</p>

  <p>Hayır. <i>Ters olan oydu.</i> Köprü Dört’ün kışlasının yanında asılı duruyordu. Ruhdökülmüş binanın en tepesi on beş ayak yükseklikteydi, sığ eğimli bir çatısı vardı. Kaladin ayak bileklerinden bir iple bağlanmıştı ve ip de eğimli çatıya tutturulmuş bir halkaya bağlıydı. Bunun başka köprücülere de uygulandığını görmüştü. Bir tanesi kampta bir cinayet işlemişti, diğeri de beşinci defa hırsızlık yaparken yakalanmıştı.</p>

  <p>Sırtı duvara dayalıydı ve bu yüzden de yüzü doğuya bakıyordu. Kollan serbestti, yanlarından aşağı sarkıyor ve neredeyse yere değiyorlardı. Her yeri acıyarak tekrar inledi.</p>

  <p>Babasının ona öğretmiş olduğu gibi, yanlarını yoklayarak kırık kaburgalar olup olmadığını kontrol etmeye başladı. Hassas olan birkaç tanesini bulurken irkildi, en azından çatlamışlardı. Büyük olasılıkla kırıktılar. Köprücük kemiğinin kırılmış olduğundan korktuğu omuzunu da yokladı. Gözlerinden birisi şişmişti. Herhangi ciddi bir iç zarar görüp görmediğini zaman gösterecekti.</p>

  <p>Yüzünü ovdu ve kurumuş kan pulcukları çıtırtıyla dökülerek yere doğru süzüldüler. Kafasında kesik, kanlı burun, yarık dudak. Syl göğsünün üstüne kondu, ayaklarını Kaladin’in göğüs kemiğine yerleştirmiş, elleri önünde kenetlenmişti. “Kaladin?”</p>

  <p>“Yaşıyorum,” diye mırıldandı kelimeleri, şişmiş dudağı yüzünden zorlanarak, “Ne oldu?”</p>

  <p>“O askerler tarafından dövüldün,” dedi küçülüyormuş gibi görünerek. “Onlardan intikam aldım. Bir tanesine bugün üç kere çelme taktım.” Endişeli gibi görünüyordu.</p>

  <p>Kaladin kendini gülümserken buldu. Bir insan kan beynine giderken ne kadar uzun süre böyle asılı kalabilirdi?</p>

  <p>“Bir sürü bağrışma oldu,” dedi Syl yumuşakça. “Sanırım birkaç adamın rütbeleri düşürüldü. O asker, Lamaril, onu...”</p>

  <p>“Ne?” •</p>

  <p>“Onu idam ettiler,” dedi Syl daha da sessiz bir şekilde. “Ordunun platodan geri döndüğü saat içinde Yüceprens Sadeas bizzat kendisi yaptı. Nihai sorumluluğun <i>açıkgözlere</i> düşüyor olmasıyla ilgili bir şeyler söyledi. Lamaril senin onu temize çıkaracağını ve onun yerine Gaz’ın cezalandırılması gerektiğini bağırıp durdu.”</p>

  <p>Kaladin esefle gülümsedi. “Beni kendimden geçene kadar dövdürmeseydi. Gaz?”</p>

  <p>“Onu konumunda bıraktılar. Neden bilmiyorum.”</p>

  <p>“Sorumluluk hakkı. Bunun gibi bir felâkette, suçun büyük kısmını <i>açıkgözlerin</i> üzerlerine almaları gerekli. İşlerine geldiği zaman bunun gibi eski ahlak kurallarına uyuyormuş numarası yapmaktan hoşlanırlar. Ben neden hâlâ hayattayım?”</p>

  <p>“Bir ibretle ilgili bir şeydi,” dedi Syl şeffaf kollarını kendisinin etrafına sararak. “Kaladin, üşüyorum.”</p>

  <p>“Sen sıcaklığı hissedebiliyor musun?” dedi Kaladin öksürerek.</p>

  <p>“Çoğu zaman değil. Şimdi edebiliyorum. Bunu anlamıyorum. Ben... Ben bundan hoşlanmadım.”</p>

  <p>“Her şey yoluna girecek.”</p>

  <p>“Yalan söylememelisin.”</p>

  <p>“Bazen yalan söylemek kötü değildir, Syl.”</p>

  <p>“Ve bu da o zamanlardan biri mi?”</p>

  <p>Gözlerini kırptı; yaralarını, başının içindeki basıncı umursamamaya, aklını temizlemeye çalıştı. Fakat başaramadı. “Evet,” diye fısıldadı.</p>

  <p>“Sanırım anlıyorum.”</p>

  <p>“Öyleyse,” dedi Kaladin kafasını geri yaslayarak; kafatasının parietal çıkıntısı duvara dayanmıştı. “Yücefırtına tarafından yargılanacağım. Fırtınanın beni öldürmesine izin verecekler.”</p>

  <p>Burada asılıyken Kaladin rüzgârlara ve rüzgârların ona fırlatacağı her şeye doğrudan maruz kalacaktı. Eğer tedbirli isen ve uygun şekilde davranırsan, bir yücefırtına sırasında dışarıda sağ kalmak <i>mümkündü</i> ama bu berbat bir tecrübeydi. Kaladin bir kaya oluşumunun kuytusuna sığınıp çömelerek bunu birkaç sefer yapmıştı. Ama doğrudan fırtınayönüne bakan bir duvara asılı olarak? Rüzgârla doğranacak ve kayalar ile ezilecekti.</p>

  <p>“Hemen geri geleceğim,” dedi Syl, düşen bir taş şeklini alarak göğsünden aşağı atladı, sonra yere yaklaştığında da rüzgârla savrulan yapraklara dönüşüp sağa doğru kıvrılarak savrulup gitti. Kereste deposu boştu. Kaladin temiz, serin havanın kokusunu alabiliyordu, dünya kendisini bir yücefırtına için hazırlıyordu. Sükûnet deniliyordu buna; bir fırtınanın tam öncesinde rüzgârın durduğu, havanın soğuduğu, basıncın düştüğü ve nemin yükseldiği zaman.</p>

  <p>Birkaç saniye sonra Kaya duvarın kenarından başını uzattı, Syl omzundaydı. Yavaşça Kaladin’e doğru geldi, endişeli Teft de onu takip ediyordu. Moash onlara katılmıştı. Bu sonuncusu ise Kaladin’e güvenmediği iddiasına rağmen, neredeyse diğer ikisi kadar endişeli görünüyordu.</p>

  <p>“Beycik?” dedi Moash. “Uyanık mısın?”</p>

  <p>“Bilincim yerinde,” diye hırıldadı Kaladin. “Herkes savaştan sağ salim geri döndü mü?”</p>

  <p>“Bizim bütün adamlarımız, elbette,” dedi Teft sakalını kaşıyarak. “Ama savaşı kaybettik. Bir felâketti. İki yüzden fazla köprücü öldü. Sağ kalanlar köprülerin sadece on bir tanesini taşımaya yeterli oldu.”</p>

  <p><i>İki yüz adam,</i> diye düşündü Kaladin. <i>Bu benim suçum. Kendi adamlarımı diğerleri pahasına korudum. Fazla aceleci davrandım.</i></p>

  <p><i>Köprücülerin sağ kalmaları beklenmiyor. Bunda bir iş var.</i> Lamaril’e sorması mümkün olmayacaktı. Ama o herif hak ettiğini bulmuştu. Eğer Kaladin’in seçme şansı olsaydı, bütün <i>açıkgözlerin</i> sonu bu olurdu, kralları da dâhil.</p>

  <p>“Bir şeyler söylemek istedik,” dedi Kaya. “Diğer tüm adamlardan bu. Çoğu dışarı gelmedi. Yücefırtına geliyor ve...“”</p>

  <p>“Önemli değil,” diye fısıldadı Kaladin.</p>

  <p>Teft Kaya’yı devam etmesi için dürtükledi.</p>

  <p>“Ee, şöyle bu. Seni hatırlayacağız. Köprü Dört, biz eskiden olduğumuza geri dönmeyeceğiz. Belki hepimiz öleceğiz ama yeni gelenlere de göstereceğiz. Geceleri ateşler. Gülmek. Yaşamak. Bunu bir geleneğe dönüştüreceğiz. Senin için.” Kaya ve Teft yumruotunu biliyordu. Yemeklere harcamak için fazladan para kazanmaya devam edebilirlerdi.</p>

  <p>“Sen bunu bizim için yaptın,” diye araya girdi Moash. “O meydanda ölürdük. Belki bir o kadarı diğer köprü ekiplerinde öldü. Bu şekilde, biz sadece bir kişi kaybedeceğiz.”</p>

  <p>“Ben bu yaptıkları şey doğru değil diyorum,” dedi Teft kaşlarını çatarak. “İpi kesip indirmeyi konuştuk...”</p>

  <p>“Hayır,” dedi Kaladin. “Bu sadece size de benzer bir ceza getirir.”</p>

  <p>Üç adam birbirlerine baktılar. Görünüşe göre onlar da aynı sonuca varmışlardı.</p>

  <p>“Sadeas ne dedi?” diye sordu Kaladin, “Benim hakkımda.”</p>

  <p>“Bir köprücünün nasıl hayatını korumak isteyebileceğini anladığını, diğerlerinin hayatı pahasına bile olsa,” dedi Teft. “Sana bencil bir korkak dedi ama sanki bu da beklenebilecek tek şeymiş gibi davrandı.”</p>

  <p>“Diyor ki seni Fırtınababa’nın yargılamasına izin veriyormuş,” diye ekledi Moash.</p>

  <p>“Elçiler’in kralı Jezerezeh. Diyor ki eğer yaşamayı hak ediyorsan, yaşarmışsın...” Sesi solup gitti. O da diğerleri kadar korunmasız adamların yücefırtınalardan sağ kurtulamadığını biliyordu; bu şekilde değil.</p>

  <p>“Siz üçünüzden benim için bir şey yapmanızı istiyorum,” dedi. Konuşunca çatlamış dudağının yarılmasına neden oldu Kaladin ve kan yüzüne sızmaya başlayınca gözlerini kapattı.</p>

  <p>“Ne istersen, Kaladin,” dedi Kaya.</p>

  <p>“Sizden kışlaya geri dönmenizi ve adamlara fırtınadan sonra dışarı çıkmalarını söylemenizi istiyorum. Onlara burada bağlı duran bana bakmalarını söyleyin. Onlara gözlerimi açıp onların bakışına karşılık vereceğimi ve onların da benim sağ kaldığımı anlayacaklarını söyleyin.”</p>

  <p>Üç köprücü sessizleşti.</p>

  <p>“Evet, elbette Kaladin,” dedi Teft. “Bunu yapacağız.”</p>

  <p>“Onlara deyin ki,” diye devam etti Kaladin sesi güçlenerek, “Bu iş burada bitmeyecek. Onlara deyin ki ben kendi hayatımı almamayı <i>seçtim</i> ve bu yüzden de onu Sadeas’a teslim edeceğime <i>Cehennem</i>’e giderim daha iyi.”</p>

  <p>Kaya o geniş gülümsemelerinden birisi ile gülümsedi. <i>“Uli’tekanaki</i> adına, Kaladin. Neredeyse bunu yapacağına inanıyorum.”</p>

  <p>“Al,” dedi Teft eline bir şey vererek. “Şans için.”</p>

  <p>Kaladin nesneyi zayıf, kan içindeki eline aldı. Bu bir küreydi, bir tam gökmarka. Sönüktü, Fırtınaışığı ondan gitmişti. <i>Fırtınaya yanında bir küreyle git,</i> der eski deyim <i>ve en azından görmek için bir ışığın olur.</i></p>

  <p>“Kesenden kurtarabildiğimizin hepsi bu,” dedi Teft. “Kalanını Gaz ve Lamaril aldı. İtiraz ettik ama ne yapabilirdik ki?”</p>

  <p>“Teşekkür ederim,” dedi Kaladin.</p>

  <p>Moash ve Kaya kışlanın güvenliğine geri çekildiler, Syl Kaladin’in yanında kalmak için Kaya’nın omzunu terk etmişti. Teft de oyalandı, sanki fırtınayı Kaladin ile birlikte geçirmeyi düşünüyormuş gibiydi. En sonunda mırıldanarak başını salladı ve diğerlerine katıldı. Kaladin adamın kendi kendisine korkak dediğini duyduğunu düşündü.</p>

  <p>Kışlanın kapısı kapandı, Kaladin pürüzsüz cam küreyi parmaklarıyla yokladı. Gökyüzü kararıyordu ve sadece güneş batmakta olduğu için de değil. Siyahlık toplanıyordu. Yücefırtına.</p>

  <p>Syl duvarın yan tarafı boyunca yürüdü, sonra da ona bakarak duvara oturdu, minik yüzü ciddiydi. “Onlara sağ kalacağını söyledin. Kalmazsan ne olacak?”</p>

  <p>Kaladin’in başı nabzıyla birlikte zonkluyordu. “Annem eğer diğer askerlerin bana kumar oynamayı ne kadar hızlı öğrettiğini bilse kalbine inerdi. Amaram’ın ordusundaki ilk gece ve beni kürelerine oynattılar.”</p>

  <p>“Kaladin?” dedi Syl.</p>

  <p>“Pardon,” dedi Kaladin başını bir yandan öbür yana çevirerek. “Dediğin şey, bana o geceyi hatırlattı. Kumarda bir terim var, biliyor musun. ‘Rest çekmek’ diyorlar. Bütün paranı tek bir bahse yatırdığın zaman oluyor.”</p>

  <p>“Anlamıyorum.”</p>

  <p>“Ben de kötü elle rest çekiyorum,” diye fısıldadı. “Eğer ölürsem, o zaman dışarı gelecekler, başlarını sallayacaklar ve kendilerine bunun olacağını bildiklerini söyleyecekler. Ama eğer yaşarsam, bunu hatırlayacaklar. Ve bu onlara umut verecek. Bunu bir mucize olarak görebilirler.”</p>

  <p>Syl bir an için sessizdi. “Bir mucize olmak mı istiyorsun?”</p>

  <p>“Hayır,” diye fısıldadı Kaladin. “Ama onlar için olacağım.”</p>

  <p>Bu çaresiz, aptalca bir umuttu. Onun açısından ters dönmüş olan doğu ufku koyulaşmaktaydı. Bu bakış açısından fırtına, arazi boyunca hantalca ilerleyen devasa bir çeşit yaratığın gölgesiymiş gibiydi. Kafasına fazla sert bir darbe almış bir kişinin rahatsız edici uyuşukluğunu hissetti. Beyin sarsıntısı. Buna öyle deniliyordu. Düşünmekte zorlanıyordu ama bilincini kaybetmeyi de istemiyordu. Her ne kadar onu dehşete düşürüyor olsa da, yücefırtınaya gözünü dikerek doğrudan bakmak istiyordu. Bir zamanlar neredeyse kendini öldüreceği zaman siyah uçurumun içine bakmaktayken hissetmiş olduğu aynı paniği hissetti. Bu göremediği, bilemediği şeyin korkusuydu.</p>

  <p>Bir yücefırtınanın önünden giden gözle görülebilen yağmur ve rüzgâr perdesi olan fırtına duvarı yaklaştı. Devasa bir su, toz ve kaya dalgasıydı, yüzlerce ayak yüksekliğindeydi, önünden uçuşan binlerce ve binlerce rüzgârspreni vardı.</p>

  <p>Savaşta mızrağının becerisini kullanarak savaşıp güvenliğini sağlayabilmişti. Uçurumun kenarından adımını attığında, geri çekilebileceği bir çizgi vardı. Bu sefer, hiçbir şey yoktu. O siyah yaratıkla, o dünyayı erken bir gecenin içine gömerek bütün ufku kaplayan gölgeyle savaşmanın ya da ondan kaçınmanın hiçbir yolu yoktu. Savaş kampını oluşturan kraterin doğu ucu aşınıp gitmişti ve Köprü Dört un kışlası sırasında birinciydi. Onunla Ovalar’ın arasında olan hiçbir şey yoktu. Onunla fırtınanın arasında hiçbir şey yoktu.</p>

  <p>Rüzgârın sürüklediği öfkeli, şiddetle çalkalanan su ve çer çöp dalgasına bakarken, Kaladin sanki dünyanın sonunun üstüne çöküşünü izliyormuş gibi hissediyordu.</p>

  <p>Fırtına duvarı kereste deposunu bir şimşek gibi geçerek ona çarparken derin bir nefes aldı, kaburgalarının acısını unutmuştu.</p>
</body>
</html>
