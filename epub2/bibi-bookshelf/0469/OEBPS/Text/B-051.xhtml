<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2 title="BÖLÜM-051"><img alt="" src="../Images/main-72.jpg" /></h2>

  <p class="baslik5">BİR YIL ÖNCE</p>

  <p>Kaladin Amaram’ın ahşap savaş üssünün bekleme odasında sessizce oturuyordu. Savaş üssü chullar tarafından çekilmek üzere birbirlerinden ayrılabilen bir düzine sağlam parçadan oluşuyordu. Kaladin bir pencerenin yanına oturmuş, dışarıdaki kampa bakıyordu. Kaladin’in mangasının konuşlandırılmış olduğu yerde bir boşluk vardı. Oturduğu yerden bunu görebiliyordu. Çadırları sökülmüş ve başka mangalara verilmişti.</p>

  <p>Geride dört adamı kalmıştı. Yirmi altıdan geriye dört. Ve askerler ona şanslı derdi. Askerler ona Stormblessed derlerdi. O da buna inanmaya başlamıştı.</p>

  <p><i>Bugün bir Paretaşıyan öldürdüm,</i> diye düşündü aklı uyuşmuş bir şekilde. <i>Sağlambasan, Lanacin gibi ya da İşaretçi Evod gibi. Ben. Ben bir Paretaşıyan öldürdüm.</i> Ve bu umurunda değildi.</p>

  <p>Kollarını kavuşturarak tahta pencere pervazının üstüne koydu. Pencerede cam yoktu ve esintiyi hissedebiliyordu. Bir rüzgârspreni bir çadırdan diğerine uçuşuyordu. Kaladin’in arkasında, odanın kalın, kırmızı bir halısı ve duvarlarda kalkanlar, Kaladin’in üstünde oturmakta olduğu gibi, bir grup da minderli tahta sandalye vardı. Bu savaş üssünün “küçük” bekleme odasıydı; küçük, ama yine de Hearthstone’daki evinin tamamından daha büyüktü, ameliyathane de dâhil.</p>

  <p><i>Bir Paretaşıyan öldürdüm,</i> diye düşündü tekrar. <i>Ve sonra da Kılıç ve Zırh’ı almadım.</i></p>

  <p>Bu tek olayın, herhangi bir insanın, herhangi bir krallıkta, herhangi bir çağda yaptığı en abidevi aptallık olması gerekirdi. Bir Paretaşıyan olarak Kaladin, Rosbone’dan daha önemli, Amaram’dan daha önemli olurdu. Harap Ovalar’a gidebilir ve gerçek bir savaşta dövüşebilirdi.</p>

  <p>Daha fazla sınırlar üstüne çekişmek yok. Daha fazla önemsiz ailelerden gelen, geride bırakılmış oldukları için hüsrana uğramış, adi <i>açıkgöz</i> yüzbaşılar yok. Bir daha asla uymayan botlar yüzünden şişen ayaklar, krem tadı veren akşam yemeği lapaları ya da hır çıkarmaya çalışan diğer askerler için endişe etmesi gerekmezdi.</p>

  <p>Zengin olabilirdi. Hepsini öylece bir kenara atmıştı.</p>

  <p>Ama <i>yine de,</i> o Kılıç’a sadece dokunmanın düşüncesi bile midesini kaldırıyordu. O zenginlik, mevki, ordular, hatta iyi bir yemek bile istemiyordu. O geri gidebilmek ve ona güvenmiş olan adamları koruyabilmek istiyordu. Neden Paretaşıyan’ı kovalamıştı? Kaçmış olması gerekirdi. Ama hayır, fırtına götüresi bir <i>Paretaşıyan’a</i> saldırmakta ısrar etmişti.</p>

  <p><i>Sen yücemareşalini korudun,</i> dedi kendi kendine. <i>Sen bir kahramansın.</i></p>

  <p>Ama neden Amaram’ın hayatı onun adamlarınınkilerden daha değerliydi? Kaladin Amaram’a göstermiş olduğu şeref yüzünden hizmet ediyordu. Mızrakçıların yücefırtınalar sırasında savaş üssündeki rahatını paylaşmasına izin veriyordu, her fırtınada farklı bir manga. Adamlarına iyi ücret ödenmesinde ve iyi beslenmelerinde ısrar ediyordu. Onlara pislikmişler gibi muamele etmiyordu.</p>

  <p>Gerçi astlarının bunu yapmasına izin veriyordu. Ve Tien’ı koruma sözünü de tutmamıştı.</p>

  <p><i>Ben de öyle. Ben de öyle...</i></p>

  <p>Kaladin’in içi buruk bir suçluluk ve keder düğümüydü. Ama karanlık bir odanın duvarında ışık düşen aydınlık bir nokta gibi bir şey net kalmıştı. O Parelerle ilgili hiçbir şeyi istemiyordu. Onlara dokunmayı bile istemiyordu.</p>

  <p>Kapı gümlemeyle açıldı ve Kaladin sandalyesinde döndü. Amaram içeri girdi. Uzun ve ince, kare bir yüzü ve koyu yeşil askeri bir ceketi vardı. Bir koltuk değneği ile yürüyordu. Kaladin sargıları ve kırık tahtasını alıcı bir gözle inceledi. <i>Ben daha iyisini yapabilirdim.</i> O ayrıca hastanın yatakta kalmasında da ısrar ederdi.</p>

  <p>Amaram fırtınabekçilerinden biriyle konuşuyordu, sakalı kare şeklinde ve koyu siyah cübbeleri olan orta yaşlı bir adamla.</p>

  <p>“Thaidakar bu riske neden girsin?” diyordu Amaram yumuşak bir sesle konuşarak. “Ama başka kim olabilir ki? Hayaletkanlar gittikçe daha da cesurlaşıyor. Onun kim olduğunu öğrenmemiz gerek. Hakkında hiçbir şey biliyor muyuz?”</p>

  <p>“O bir Veden’di, Berrakbey,” dedi fırtınabekçisi. “Benim tanıdığım birisi değil. Ama araştıracağım.”</p>

  <p>Amaram sessizleşerek başını salladı. İkisinin arkasından bir grup <i>açıkgözlü</i> subay içeri girdi; bir tanesi saf beyaz bir kumaşın üstünde Parekılıcı’nı taşıyordu. Bu grubun arkasından da Kaladin’in mangasının sağ kalan dört üyesi geliyordu: Plab, Reesh, Alabet ve Coreb.</p>

  <p>Kaladin kendini tükenmiş hissederek ayağa kalktı. Amaram son iki adam da içeri girerek kapıyı kapatırlarken kollarını bağlayarak kapının yanında kaldı. Bu son ikisi de <i>açıkgözdü</i> ama daha düşük düzeyliydiler, Amaram’ın kişisel muhafızlarının subayları. Bunlar da kaçanların arasında mıydı?</p>

  <p><i>Yapılacak akıllıca şey oydu,</i> diye düşündü Kaladin. <i>Benim yaptığım şeyden daha akıllıca.</i></p>

  <p>Amaram Kaladin’i parlak bronz gözleriyle inceleyerek yürüyüş sopasına yaslandı. Şimdi birkaç saattir Paretaşıyan’ın kim olduğunu keşfetmeye çalışan danışmanlarıyla toplantı yapıyordu. “Bugün cesurca bir şey yaptın, asker,” dedi Amaram Kaladin’e.</p>

  <p>“Ben...” Buna ne diyebilirdin? <i>Keşke sizi ölmeye terk etmiş olsaydım, komutanım.</i></p>

  <p>“Teşekkür ederim.”</p>

  <p>“Diğer herkes kaçtı, şeref muhafızlarım da dâhil.” Kapıya en yakın olan iki adam utanç içinde başlarını indirdiler. “Ama sen saldırmak için atıldın. Neden?”</p>

  <p>“Nedenini pek düşünmedim, komutanım.”</p>

  <p>Amaram bu cevaba memnun olmamış gibi göründü. “Senin adın Kaladin, değil mi?”</p>

  <p>“Evet, Berrakbey. Hearthstone’dan. Hatırlıyor musunuz?”</p>

  <p>Amaram şaşırmış görünerek kaşlarını çattı.</p>

  <p>“Kuzeniniz Roshone orada şehirbeyi. Siz asker toplamaya geldiğinizde kardeşimi orduya almıştı. Ben... Ben de kardeşimle birlikte katıldım.”</p>

  <p>“Ah evet,” dedi Amaram. “Sanıyorum ki seni hatırladım.“ Tien’i sormadı. “Hâlâ soruma cevap vermedin. Neden saldırdın? Parekılıcı için değildi. Onu reddettin.”</p>

  <p>“Evet, komutanım.”</p>

  <p>Yan tarafta fırtınabekçisi sanki Kaladin’in Pareleri geri çevirmiş olduğuna inanmamış gibi kaşlarını kaldırdı. Parekılıcı’nı tutan asker huşu içinde silaha göz atıp duruyordu.</p>

  <p>“Neden?” dedi Amaram. “Neden reddettin? Bilmek zorundayım.”</p>

  <p>“Onu istemiyorum, komutanım.”</p>

  <p>“Evet, ama neden?”</p>

  <p><i>Çünkü bu beni de sizden biri yapardı. Çünkü o silaha bakıp da sahibinin o kadar umursamazca katletmiş olduğu adamların yüzlerini görmeden edemem.</i></p>

  <p><i>Çünkü... Çünkü...</i></p>

  <p>“Buna gerçekten de cevap veremem, komutanım,” dedi Kaladin içini çekerek.</p>

  <p>Fırtınabekçisi başını sallayarak odanın maltızına doğru yürüdü. Ellerini ısıtmaya başladı.</p>

  <p>“Bakın,” dedi Kaladin. “O Pareler benim. Eh, ben onların Coreb’e verilmesini söyledim. Askerlerimin en yüksek rütbeli olanı o ve aralarındaki en iyi savaşçı.” Diğer üçü anlardı. Dahası, bir kere bir <i>açıkgöz</i> olduğu zaman Coreh onlara bakardı.</p>

  <p>Amaram Coreb’e baktı, sonra da eşlikçilerine başını salladı. Bir tanesi pencerenin kepenklerini kapattı. Diğerleri kılıçlarını çektiler ve Kaladin’in mangasından geride kalan dört üyeye doğru ilerlemeye başladılar.</p>

  <p>Kaladin bağırarak öne doğru atıldı ama subaylardan iki tanesi onun yakınında konumlanmışlardı. Bir tanesi o hareket eder etmez Kaladin’in midesine bir yumruk indirdi. Kaladin o kadar şaşırmıştı ki yumruk doğrudan hedefine isabet etti ve Kaladin’in nefesi kesildi.</p>

  <p><i>Hayır.</i></p>

  <p>Acıyla mücadele ederek adama yumruk atmak, için döndü. Kaladin’in yumruğu inerek onu geriye fırlatırken adamın gözleri kocaman açıldı. Diğer birkaç adam üstüne atladı. Herhangi bir silahı yoktu ve savaş yüzünden o kadar yorgundu ki zar zor ayakta durabiliyordu. Sırtına ve yanlarına yumruklar indirerek onu yere devirdiler. Acı içinde yere düştü ama hâlâ adamlarının üzerine ilerleyen askerleri görebiliyordu.</p>

  <p>İlk önce Reesh biçildi. Kaladin dizlerinin üstüne kalkmak için, mücadele ederken bir elini uzattı.</p>

  <p><i>Bu gerçek olamaz. Lütfen, hayır!</i></p>

  <p>Hab ve Alabet bıçaklarını çekmişlerdi ama hızla düştüler; iki asker kılıçlarını Alabet’e indirirlerken bir diğeri de Hab’ın karnını deşti. Alabet’in bıçağı yere düşerken çınladı, arkasından kolu ve en sonunda da cesedi yere yığıldı.</p>

  <p>En uzun Coreb dayandı, geri çekilerek ellerini öne uzatmıştı. Çığlık atmadı. O anlıyormuş gibi göründü. Kaladin’in gözleri yaşarıyordu ve askerler onu arkadan kavrayarak yardım etmesine engel oluyorlardı.</p>

  <p>Coreb dizlerinin üstüne düştü ve yalvarmaya başladı. Amaram’ın adamlarından biri onu boynundan vurarak kafasını düzgünce kesti. Saniyeler içinde bitmişti.</p>

  <p>“Seni puşt” dedi Kaladin acıyla nefesi kesilerek. “Seni fırtına götüresi puşt!” Kaladin onu tutan dört adamla boş yere mücadele ederken ağlıyordu. Ölü mızrakçıların kanı tahtaları kaplamıştı.</p>

  <p>Ölmüşlerdi. Dördü de ölmüştü. Fırtınababa! Hepsi!</p>

  <p>Amaram öne çıktı, yüzü asıktı. Kaladin’in önünde bir dizinin üstüne çöktü. “Üzgünüm.”</p>

  <p>“Puşt!” diye bağırdı Kaladin çıkarabildiği kadar yüksek sesle.</p>

  <p>“Onların gördükleri şeyleri anlatmaları riskine giremezdim. Bu şekilde olması gerekiyor, asker. Bu ordunun iyiliği için. Onlara senin manganın Paretaşıyan’a yardım ettiği söylenecek. Anlarsın, askerlerin onu <i>benim</i> öldürdüğüme inanmaları gerek.”</p>

  <p>“Pareleri kendine alıyorsun!”</p>

  <p>“Ben kılıçta eğitimliyim ve takım zırha alışkınım,” dedi Amaram. “Pareleri benim taşımam Alethkar’a en büyük faydayı sağlar.”</p>

  <p>“Onları benden isteyebilirdin! Fırtına kapsın seni!”</p>

  <p>“Peki ya haberler kampta duyulduğu zaman ne olurdu?” dedi Amaram lafı dolandırmadan. “Paretaşıyan’ı senin öldürdüğün ama Parelerin bende olduğu yayılınca? Hiç kimse onlardan kendi özgür iradenle vazgeçtiğine inanmazdı. Ayrıca, oğlum. Benim onlara sahip olmama izin vermezdin.” Amaram başını salladı. “Fikrini değiştirirdin. Bir ya iki gün sonra, zenginliği ve prestiji isterdin; başkaları seni buna ikna ederdi. Onları sana geri vermemi <i>talep ederdin.</i> Bu kararı vermek saatler sürdü ama Restares haklı, yapılması gereken şey bu. Alethkar’ın iyiliği için.”</p>

  <p>“Bunun Alethkar’la ilgisi yok! Bunun seninle ilgisi var! Fırtına kapsın seni, senin diğerlerinden daha iyi olman gerekiyor!” Kaladin’in çenesinden gözyaşları damlıyordu.</p>

  <p>Amaram bir anlığına suçlu göründü, sanki Kaladin’in söylediği şeyin doğru olduğunun farkına varmış gibi. Döndü ve fırtınabekçisine elini salladı. Adam elinde kömürlerde ısıtmakta olduğu bir şeyle maltıza sırtını döndü. Küçük bir dağlama demiri.</p>

  <p>“Bunların hepsi numara mı?” diye sordu Kaladin. “Adamlarını umursayan şerefli berrakbey? Yalan mı? Hepsi mi?”</p>

  <p>“Bu benim adamlarım <i>için,”</i> dedi Amaram. Parekılıcı kumaştan alarak elinde tuttu. Kabzasındaki mücevherde beyaz bir ışık şimşeği çaktı. “Benim taşımakta olduğum yükleri anlamaya yakın bile değilsin, mızrakçı.” Amaram’ın sesi mantığın sakin tonunu kaybetti. Kendini savunuyormuş gibiydi. “Kararımla binlerce insan kurtulabilecekken, birkaç <i>koyugözlü</i> mızrakçının hayatları hakkında endişe edemem.”</p>

  <p>Fırtınabekçisi dağlama demirini doğrultarak Kaladin’in yanına geldi. Rünlerde tersten <i>sos nahn</i> yazıyordu. Bir köle damgası.</p>

  <p>“Sen benim için geldin,” dedi Amaram Reesh’in cesedinin etrafından dolaşarak kapıya doğru topallarken. “Benim hayatımı kurtardığın için, ben de seninkini bağışlıyorum. Aynı hikâyeyi anlatan beş adama inanılırdı ama tek bir köle görmezden gelinir. Savaş kampına arkadaşlarına yardım etmeye çalışmadığın ama onları durdurmayı da denemediğin söylenecek. Kaçtın ve muhafızlarım tarafından yakalandın.”</p>

  <p>Amaram kapının yanında tereddütle durakladı, çalınmış Parekılıcı’nın küt ağzı omzunun üstünde duruyordu. Suçluluk hissi hâlâ gözlerinin içindeydi ama katılaşarak üstünü örttü. “Bir firari olarak ordudan ihraç ediliyor ve bir köle olarak damgalanıyorsun. Ama benim merhametimle ölümden kurtuluyorsun.”</p>

  <p>Kapıyı açtı ve dışarı çıktı.</p>

  <p>Dağlama demiri Kaladin’in kaderini derisine mühürleyerek indi. Kaladin son, perişan bir çığlık, attı.</p>

  <p class="baslik5">ÜÇÜNCÜ KISMIN SONU</p>
</body>
</html>
