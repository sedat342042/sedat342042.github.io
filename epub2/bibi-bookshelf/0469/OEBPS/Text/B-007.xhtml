<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2 title="BÖLÜM-007"><img alt="" src="../Images/main-13.jpg" /></h2>

  <p><b><i>“Alev alevler. Yanıyorlar. Geldikleri zaman karanlığı getiriyorlar ve senin görebildiğin de sadece alev alev olan derileri. Yanıyor, yanıyor, yanıyor...”</i></b></p>

  <div>
    <b><br /></b>
  </div>

  <p><b>— 1172 Palahishev’de alınmıştır, ölümden 21 saniye önce. Örnek bir fırıncının çırağıydı.</b></p>

  <div>
    <br />
  </div>

  <p>Shallan şimdi Jasnah’ın Ruhdökümünden çıkan kara duman yüzünden tavanı ve duvarlarının üst kısımları lekelenmiş olan koyu turuncu boyalı koridordan aşağı doğru hızla ilerledi. Duvarlardaki tabloların harap olmamasını umuyordu.</p>

  <p>İleride is lekelerini temizlemek için kullanacakları paspaslar, kovalar ve merdivenleri taşıyarak gelmiş olan küçük bir grup parshman vardı. Yanlarından geçerken tek kelime etmeden önünde eğildiler. Parshmenler konuşabiliyordu ama nadiren konuşurlardı. Pek çoğu dilsiz gibi görünürdü. Çocukluğunda mermer gibi derilerindeki desenleri güzel bulurdu. Bu, babası onun parshmanla zaman geçirmesini yasaklamasından önceydi.</p>

  <p>Aklını görevine verdi. Dünyadaki en güçlü kadınlardan biri olan Jasnah Kholin’i, Shallan’ı himayesine almama konusundaki fikrini değiştirmeye nasıl ikna edecekti? Kadın belli ki inatçıydı; vakıfların uzlaşma çabalarına direnerek yıllarını geçirmişti.</p>

  <p>Tekrar taş tavanı yüksek, sakinleri iyi giyimli ve telaş içinde olan geniş ana mağaraya girdi. Cesareti kırılmış gibi hissediyordu ama Ruhdökümcünün o bir anlık görüntüsü aklını çelmişti. Ailesi, Davar Evi, son yıllarda önemsizliğinden kurtularak zenginleşmişti. Bu büyük ölçüde babasının siyasi becerisi sayesindeydi; pek çok kişi ondan nefret ediyordu ama acımasızlığı ona oldukça yol kat ettirmişti. Davar arazilerinde birkaç yeni önemli mermer yatağının keşfedilmesi sayesinde elde etmiş olduğu zenginlik de öyle.</p>

  <p>Shallan asla o zenginliğin kaynağından şüphe edecek kadar durumdan haberdar olmamıştı. Aile taş ocaklarından birini ne zaman tüketse, babası topografi ile dışarı çıkıp yeni bir tane keşfederdi. Sadece topografı sorguya çektikten sonra Shallan ve kardeşleri gerçeği keşfetmişlerdi: Babası yasak Ruhdökümcüsünü kullanarak yeni yatakları dikkatli bir hızla <i>yaratıyordu.</i> Kimsede şüphe uyandırmayacak miktarda. Sadece ona siyasi bedellerine ulaşmak için ihtiyaç duyduğu kadar parayı kazandıracak şekilde.</p>

  <p>Hiç kimse babasının Shallan’ın şu anda eminkesesinde taşımakta olduğu fabrialı nereden bulmuş olduğunu bilmiyordu. Kullanılamaz durumdaydı, babasının ölmüş olduğu o feci akşam zarar görmüştü. O <i>günü düşünme,</i> dedi kendi kendine şiddetle.</p>

  <p>Bir mücevherciye kırık Ruhdökümcüyü tamir ettirmişlerdi ama artık çalışmıyordu. Babasının yakın sırdaşlarından biri ve kâhyaları olan Luesh adındaki bir adam aletin kullanımında eğitilmişti. Ama artık o da çalıştıramıyordu.</p>

  <p>Babasının borçları ve vaatleri çok fazlaydı. Seçenekleri sınırlıydı. Yapılmayan ödemeler ve babasının yokluğu göze batar olmaya başlayana kadar ailesinin biraz zamanı vardı; belki en fazla bir yıl kadar. İlk kez ailesinin ıssız taşra mülkleri, yazışmaların gecikmesi için bir sebep sağlayarak avantaj hâline gelmişti. Kardeşleri çırpınıyor, babasının adına mektuplar yazıyor, birkaç yerde görünüyor ve Berrakbey Davar’ın büyük bir şeyler planlıyor olduğuna dair söylentiler yayıyorlardı.</p>

  <p>Hepsi ona gözüpek planını uygulaması için zaman sağlamak adınaydı. Jasnah Kholin’i bul. Himayesine gir. Ruhdökümcüsü nü nerede sakladığını öğren. Sonra da çalışmayan Ruhdökümcüyle değiştir.</p>

  <p>Fabrialı kullanarak yeni yataklar yapabilir ve eskisi gibi zenginleşebilirlerdi. Ev askerlerini beslemek için yiyecek yapabilirlerdi. Ellerinde borçları ödemek ve rüşvetleri vermek için yeteri kadar para olunca, babalarının ölümünü ilan edebilir ve yok olmaya mâhkum olmazlardı.</p>

  <p>Shallan sonraki hamlesini düşünerek ana koridorda tereddütle durdu. Planlamakta olduğu şey çok riskliydi. Kendi adını hırsızlığa karıştırmadan kaçmak zorundaydı. Her ne kadar bunun üzerine epey düşünmüş olsa da hâlâ bunu nasıl başaracağını bilmiyordu. Ama Jasnah’nın pek çok düşmanının olduğu bilinirdi. Fabrialın “kırılmasını” onların üzerine yıkmanın bir yolu olmalıydı.</p>

  <p>O adım daha sonra gelecekti. Şu an için, Shallan Jasnah’yı onu himayesine almayı kabul etmeye ikna etmek <i>zorundaydı.</i> Hiçbir başka sonuç kabul edilemezdi.</p>

  <p>Shallan gergin bir şekilde, ihtiyaç işareti yaparak örtülü eminelini göğsü üzerinde kıvırdı ve yukarı kaldırarak parmaklarını açmış olduğu hürelinin dirseğine dokundu. Bir başhizmetkârın evrensel emaresi olan iyice kolalanmış beyaz bağcıklı gömlek ve siyah etek giymekte olan bir kadın yaklaştı.</p>

  <p>Reverans yaptı. “Berrakhanım?”</p>

  <p>“Talanaeum,” dedi Shallan.</p>

  <p>Kadın eğildi ve Shallan’ı uzun koridorun derinliklerine doğru götürdü. Buradaki kadınların çoğu, hizmetkârlar da dâhil, saçlarını topluyordu ve Shallan kendi saçları açıkken göze battığını hissediyordu. Koyu kırmızı renk ise onu iyice sivriltiyordu.</p>

  <p>Kısa süre sonra, büyük koridor dik bir şekilde aşağı doğru meyillendi. Ama saat ortası geldiğinde hâlâ arkasından takıp eden, uzaktan gelen çanların sesini duyabiliyordu. Belki de bu yüzden buradaki insanlar çanları bu kadar çok seviyordu; Meclis’in derinliklerinde bile insan dış dünyayı duyabiliyordu.</p>

  <p>Hizmetkâr Shallan’ı bir çift kocaman çelik kapıya getirdi. Hizmetkâr eğildi ve Shallan da başını eğerek onu gönderdi.</p>

  <p>Shallan kapıların güzelliğine hayran kalmadan edemedi; dış yüzeyleri daireler, çizgiler ve rünlerle karmaşık geometrik bir şekil oluşturarak oyulmuştu. İki yarısı birer kapı üzerinde olan bir çeşit çizelgeydi, Ne yazık ki, detayları incelemek için zaman yoktu ve Shallan kapılardan geçti.</p>

  <p>Kapıların ötesinde nefes kesecek kadar büyük bir oda vardı. Yanları pürüzsüz kayadandı ve yükseklere uzanıyordu. Loş aydınlatma tam olarak ne kadar yüksek olduğunu anlamayı imkânsız kılıyordu ama yukarıda uzak ışık titreşimlerini görebiliyordu. Duvarlara yerleştirilmiş tıpkı bir tiyatronun özel kapalı locaları gibi düzinelerce daha küçük balkon vardı. Bunların pek çoğundan dışarı yumuşak ışıklar saçılıyordu. Duyulan sesler sadece hafif fısıltılar ve çevrilen sayfalardı. Shallan muhteşem oda karşısında kendini küçük hissederek emin elini göğsüne kaldırdı.</p>

  <p>“Berrakhanım?” dedi genç bir erkek başhizmetkâr yaklaşarak. “Neye ihtiyacınız var?”</p>

  <p>“Görünüşe göre yeni bir perspektif anlayışı,” dedi Shallan dalgınlıkla. “Nasıl...”</p>

  <p>“Bu odaya Peçe denilir,” diye açıkladı hizmetkâr son derece nazik tavırlarla. “Palanaeum’un kendisinden önce gelir. İkisi de şehir kurulduğu zaman buradaydı. Bazıları bu odaların Şafakezgicileri’nin kendileri tarafından oyulmuş olabileceğini düşünür.”</p>

  <p>“Kitaplar nerede?”</p>

  <p>“Esas Palaneum bu tarafta.” Hizmetkâr işaret etti ve Shallan’ı odanın diğer tarafındaki bir grup kapıya doğru yönlendirdi. Kapılardan geçtiğinde kalın kristal duvarlarla ayrılmış olan daha küçük bir odaya girdi. Shallan en yakındakine yaklaşarak dokundu. Kristalin yüzeyi yontulmuş kaya gibi sertti.</p>

  <p>“Ruhdöküm mü?” diye sordu.</p>

  <p>Hizmetkâr başını sallayarak onayladı. Arkasından yaşlı bir ardente yol göstermekte olan başka bir hizmetkâr geçti. Ardentlerin çoğu gibi, yaşlı adamın da kazınmış bir kafası ve uzun bir sakalı vardı. Basit, gri cübbeleri kahverengi bir kuşakla bağlanmıştı. Hizmetkâr bir köşeyi dönerek ardenti peşinden götürdü. Shallan kristalin içinde yüzen gölgeler gibi diğer taraftaki silüetlerini belli belirsiz seçebiliyordu.</p>

  <p>İleri bir adım attı ama hizmetkârı boğazını temizledi. “Kabul pusulanıza ihtiyacım olacak, Berrakhanım.”</p>

  <p>“Fiyatı ne kadar?” diye sordu Shallan duraksayarak.</p>

  <p>“Bin safir marka.”</p>

  <p>“O kadar çok mu?”</p>

  <p>“Kralın pek çok hastanesinin oldukça fazla bakım masrafı var,” dedi adam özür dilercesine. “Kharbranth’ın sahip olduğu satılabilecek şeyler sadece balık, çanlar ve bilgi. İlk ikisi hiç de bize has bir şey değil. Ama üçüncüsü... Eh, Palanaeum Roshar üzerindeki en iyi kitap ve parşömenler koleksiyonuna sahip. Hatta Valath’taki Kutsal Anklav’dan bile daha fazla. Son sayımda, arşivimizde yedi yüz binden fazla farklı metin vardı.”</p>

  <p>Shallan’ın babası tam olarak seksen yedi kitaba sahipti. Shallan hepsini birkaç kere okumuştu. <i>Yedi yüz bin</i> kitabın içinde ne kadar şey bulunurdu? Bu kadar fazla bilginin ağırlığı karşısında büyülenmişti. Kendini bu saklı raflara göz atmaya can atarken buldu. Sadece adlarını okuyarak aylar geçirebilirdi.</p>

  <p>Ama hayır. Belki de bir kere kardeşlerinin güvende olduğundan emin olduktan sonra, bir kere evinin mali durumu düzelince, geri dönebilirdi. Belki.</p>

  <p>Açlıktan ölmek üzere olduğu hâlde sıcak bir meyveli turtayı yemeden bırakıyormuş gibi hissetti. “Nerede bekleyebilirim?” diye sordu. “Eğer içeride tanıdığım biri varsa.”</p>

  <p>“Okuma localarından birini kullanabilirsiniz,” dedi hizmetkâr rahatlayarak. Belki de Shallan’ın olay çıkarmasından korkmuştu. “Onlarda oturmak için pusula gerekmiyor. Eğer öyle isterseniz, sizi daha yüksek katlara çıkarmak için parshman taşıyıcılar var.”</p>

  <p>“Teşekkür ederim,” dedi Shallan Palanaeum’a sırtını dönerek. Tekrar babasının paranoyak korkuları yüzünden bahçelerde koşmasına izin verilmeyen, odasına kilitlenmiş bir çocuk gibi hissediyordu. “Berrakhamm Jasnah henüz bir locaya yerleşti mi?”</p>

  <p>“Sorabilirim,” dedi hizmetkâr uzak, görünmeyen tavanlı Peçe’ye geri giden yolu gösterirken. Başkalarıyla konuşmak için hızla uzaklaşarak Shallan’ı Palanaeum’a açılan kapının yanında dikilirken bıraktı.</p>

  <p>İçeri dalabilirdi. Gizlice ilerleyip...</p>

  <p>Hayır. Kardeşleri fazla çekingen olduğu için ona sataşırdı ama onu geride tutan çekingenlik değildi. Muhafızlar olacağı şüphesizdi; içeri dalmak sadece nafile olmaz, Jasnah’nın fikrini değiştirebilmek için sahip olabileceği en küçük şansı bile mahvederdi.</p>

  <p>Jasnah’nın fikrini değiştir, kendini kanıtla. Bunu düşünmek Shallan’ı hasta ediyordu. Yüzleşmelerden <i>nefret ederdi.</i> Gençliğinde bir dolabın içine kilitlenmiş, sergilenecek ama asla dokunulmayacak olan kırılgan bir kristal eşya parçası gibi hissetmişti. Tek kız çocuk, Berrakbey Davar’ın sevgili karısının son hatırası. Hâlâ idareyi ele alanın <i>o</i> olması Shallan’a garip geliyordu. Sonrasında... Şeyden sonra... Olaydan...</p>

  <p>Hatıralar üstüne saldırdı. Nan Balat bereli, ceketi yırtılmış. Kendi elinde uzun, gümüşi bir kılıç, taşları sanki suymuş gibi kesebilecek kadar keskin.</p>

  <p><i>Hayır,</i> diye düşündü Shallan sırtını taş duvara yaslayarak, çantasına sarılmıştı. <i>Hayır. Geçmişi düşünme.</i></p>

  <p>Teselliyi çizimde arayarak parmaklarını çantasına doğru kaldırıp, kâğıt ve kalemlerine uzandı. Ancak onları dışarı çıkarma şansını bulamadan hizmetkâr geri döndü. “Berrakhanım Jasnah Kholin, gerçekten de kendisi için bir okuma locasının ayrılmasını istemiş,” dedi, “Eğer isterseniz, onu orada bekleyebilirsiniz.”</p>

  <p>“İsterim,” dedi Shallan, “Teşekkür ederim.”</p>

  <p>Hizmetkâr ona içeride dört parshmanın sağlam tahtadan bir platformun üzerinde ayakta durmakta olduğu gölgeli bir odacığın içine doğru yol gösterdi. Hizmetkâr ve Shallan platformun üstüne çıktılar ve parshmanlar yukarıdaki bir makaradan geçirilmiş olan ipleri çekerek platformu taştan oyuk boyunca yükselttiler. Işık olarak sadece asansörün tavanının her köşesine yerleştirilmiş broam küreler vardı. Yumuşak eflatun bir ışığı olan ametistlerdi.</p>

  <p>Bir plana ihtiyacı vardı. Jasnah Kholin fikrini kolay kolay değiştiren bir tipe benzemiyordu. Shallan’ın onu şaşırtması, etkilemesi gerekiyordu.</p>

  <p>Yerden yaklaşık kırk ayak kadar yüksek olan bir düzeye geldiler ve hizmetkâr taşıyıcılara eliyle durmaları için işaret etti. Shallan başhizmetkârı karanlık bir koridordan aşağı doğru takip ederek Peçe’nin üzerine doğru çıkıntı yapan küçük balkonlardan birine ulaştı. Bir kule gibi yuvarlaktı ve bel hizasına gelen taştan bir çerçevesi vardı, bunun üstüne de tahtadan bir korkuluk yapılmıştı. Diğer dolu localar, aydınlatma için kullanılmakta olan kürelerin farklı renkleriyle ışıldıyordu; devasa boşluğun karanlığı onları sanki havada duruyorlarmış gibi gösteriyordu.</p>

  <p>Bu locanın doğrudan balkonun çerçevesine bağlanmakta olan uzun, eğimli bir taştan masası vardı. Tek bir sandalye ve kadehe benzer kristal bir kâse vardı. Shallan hizmetkâra teşekkür ederek başını salladı ve hizmetkâr çekildi. Sonra bu avuç küre çıkardı ve locayı aydınlatarak bunları kâsenin içine attı.</p>

  <p>Sandalyeye oturup çantasını masanın üstüne koyarak içini çekti. Jasnah’yı ikna edecek bir şeyler, herhangi bir şey, düşünmeye çalışırken çantasının bağcıklarını çözerek kendini meşgul etti.</p>

  <p><i>İlk önce, kafamı boşaltmam lazım,</i> diye karar verdi.</p>

  <p>Çantasından kalın bir deste çizim kâğıdı, farklı kalınlıklarda kurşun kalemlerden oluşan bir set, bazı fırçalar ve çelik iğneler, mürekkep ve suluboyalar çıkardı. En sonunda, <i>Rüzgârın Keyfi’</i>nde geçirdiği haftalar boyunca yapmış olduğu doğa çizimlerini içeren, bağlanmış varaklar şeklindeki daha küçük not defterini çıkardı.</p>

  <p>Bunlar gerçekten de basit şeylerdi ama onun için bir sandık dolusu küreden daha değerliydiler. Desteden bir kâğıt aldı, sonra ince uçlu bir kurşun kalem seçerek parmaklarının arasında yuvarladı. Gözlerini kapatarak aklında bir görüntü oluşturdu: Limana inmesinden kısa süre sonraki o anda ezberlemiş olduğu Kharbranth. Tahta kolonların üstünde kabaran dalgalar, havada tuzlu bir koku, heyecanla birbirlerine seslenerek geminin direklerine tırmanan adamlar. Ve şehrin kendisi, dağ etekleri boyunca yükseliyor, evlerin üstüne binmiş evler, arazinin bir zerresi bile boşa harcanmamış. Uzakta çanlar, havada yumuşak bir şekilde çınlıyor.</p>

  <p>Gözlerini açtı ve çizmeye başladı. Parmakları kendi kendilerine hareket ediyordu, önce geniş çizgiler çizdiler. Şehrin içine yerleşmiş olduğu yarık gibi vadi. Liman. Burada ev olacak kareler, orada Meclis’e giden büyük yolun bir zikzakını işaretleyen bir çizik. Yavaş yavaş, parça parça, detayları ekledi. Pencereler için gölgeler. Yolları doldurmak için çizgiler. Ana caddelerin kaosunu göstermek için insanlar ve arabaların izleri.</p>

  <p>Heykeltıraşların nasıl çalıştığını okumuştu. Pek çoğu boş bir taş blok alır ve bunu önce belli belirsiz bir şekle sokardı. Sonra tekrar üzerinden geçer, her geçişte daha fazla detayı oyarlardı. Onun için çizim yapmak da aynıydı. Önce geniş çizgiler, sonra bazı detaylar, sonra daha fazla detay, ondan sonra en ince çizgilere kadar. Kara kalem çizimde gerçek bir eğitimi yoktu; sadece ona doğru geleni yapıyordu.</p>

  <p>Şehir parmaklarının altında şekil kazandı. Resmi ortaya çıkması için çizgi çizgi, milim milim ikna ediyordu. Bu olmadan ne yapardı? Gerginlik vücudundan akıp gitti, sanki parmak uçlarından kalemin içine dökülüyordu.</p>

  <p>Çalışırken zamanı unuttu. Bazen bir transa giriyormuş gibi hissediyor, diğer her şey solup gidiyordu. Parmakları neredeyse kendi akıllarına göre çiziyor gibi görünürdü. Çizerken düşünmek çok daha kolaydı.</p>

  <p>Fazla zaman geçmeden, Hatıra’sını sayfanın üstüne kopyalanmıştı. Tatmin olmuş, rahatlamış, kafası açılmış bir şekilde sayfayı kaldırdı. Kharbranth’ın ezberlenmiş görüntüsü aklından gitmişti; görüntüyü kâğıdın üzerinde serbest bırakmıştı. Bunda da bir rahatlama hissi vardı. Aklı kullanılana kadar Hatıraları tutmaktan sanki baskı altında kalıyormuş gibiydi.</p>

  <p>Sonra Yalb’ı çizdi; gömleksiz olarak yeleği içinde durmuş, onu Meclis’e getirmiş olan hamala el kol hareketleri yapıyordu. Çalışırken Yalb’ın cana yakın sesini düşünerek gülümsedi. Şimdiye kadar büyük olasılıkla <i>Rüzgârın Keyfi</i>’ne dönmüştü. İki saat olmuş muydu? Herhalde olmuştu.</p>

  <p>Hayvan ve insanları çizmek her zaman onu diğer şeyleri çizmekten daha çok heyecanlandırırdı. Canlı bir yaratığı sayfanın üstüne koymakta güç verici bir şeyler vardı. Bir şehir çizgiler ve kutulardı ama bir insan daireler ve eğrilerdi. Yalb’m yüzündeki o sırıtmayı becerebilecek miydi? Tembel hoşnutluğunu, kendi mevkiinden çok yukarıdaki bir kadınla flört etme şeklini gösterebilecek miydi? Ve ince parmakları ve çarıklı ayakları, uzun ceketi ve bol pantolonuyla hamal. Garip dili, keskin gözleri, sadece bir gidiş değil de bir tur önererek bahşişini artırma planı.</p>

  <p>Çizdiği zaman, sadece kalem ve kâğıtla çalışıyormuş gibi hissetmiyordu. Bir portre çizerken, araç gereci ruhun ta kendisi oluyordu. İnsanın bir yaprak ya da bir parça sap gibi minik bir çentiğini ayırıp sonra da ektiğinde kopyasını yaratabileceği bitkiler vardı. Shallan bir insandan bir Hatıra aldığında, ruhlarının bir tomurcuğunu makaslıyor ve bunu sayfanın üstünde yetiştirip büyütüyordu. Kalemden kas, kâğıt hamurundan kemik, mürekkepten kan, kâğıdın dokusundan deri. Bir ritme, bir tempoya kapılırdı; kaleminin gıcırtısı, çizmekte olduklarının nefesinin sesi gibiydi.</p>

  <p>Yaratımsprenleri resmine bakarak tahtasının etrafında toplanmaya başladı. Diğer sprenler gibi, onların da her zaman etrafta ama çoğunlukla görünmez olduğu söylenirdi. Bazen onları çekerdin. Bazen de çekmezdin. Çizim konusunda yetenek fark yaratıyormuş gibi görünüyordu.</p>

  <p>Yaratımsprenleri orta büyüklükteydi, parmaklarından biri kadar uzunlardı ve hafif gümüşi bir ışıkla parlarlardı. Sürekli olarak yeni şekiller alarak değişirlerdi. Çoğunlukla şekilleri yakın zamanda gördükleri şeylerdi. Bir vazo, bir insan, bir masa, bir tekerlek, bir çivi. Her zaman aynı gümüşi renkte, her zaman aynı ufacık ebatlarda. Biçimleri tam olarak taklit ediyorlardı ama garip şekillerde hareket ederlerdi. Bir masa tekerlek gibi yuvarlanır, bir vazo parçalanır ve kendini tamir ederdi.</p>

  <p>Yaratma işlemiyle çizimi, tıpkı parlak bir ateşin alevsprenlerini çekmesine benzer şekilde yaklaşık yarım düzinesini topladı. Shallan onları görmezden gelmeyi öğrenmişti. Cismani değillerdi, eğer elini birinin içinden geçirirse biçimi dağılmış kum gibi bozulur, sonra tekrar düzelirdi. Birine dokunduğu zamanlarda asla bir şey hissetmemişti.</p>

  <p>En sonunda, tatmin olarak sayfayı kaldırdı. Arkadaki meşgul şehre dair ipuçlarıyla birlikte Yalb ve hamalı detaylı olarak tasvir ediyordu. Gözlerini doğru yapabilmişti, En önemlisi oydu. İnsan vücudunda, On Öz’ün her birisine paralel olan bir kısım vardı; sıvı için kan, tahta için saç ve diğerleri. Gözler kristal ve camla ilişkilendiriliyordu. Bir insanın zihnine ve ruhuna açılan pencereler.</p>

  <p>Sayfayı bir kenara koydu. Bazı insanlar andaç toplardı. Diğerleri silah veya kalkan toplardı. Pek çoğu küreleri toplardı.</p>

  <p>Shallan ise insan topluyordu. İnsanlar ve ilginç yaratıklar. Belki de bunun sebebi gençliğinin çoğunu neredeyse hapishane sayılacak bir yerde geçirdiği içindi. Babasının onun bahçıvanları çizdiğini keşfetmesinden sonra yüzleri ezberleyip daha sonra da çizme alışkanlığı edinmişti. Onun kızı <i>Koyugözlerin</i> resimlerim mi çiziyordu? Küplere binmişti, meşhur öfkesini kızına yöneltmiş olduğu ender zamanlardan biriydi.</p>

  <p>Ondan sonra insan çizimlerini sadece kendi başına olduğu zamanlarda yapmıştı; başkalarının görebileceği şekilde çizim yaptığı zamanları malikâne bahçelerindeki böcekler, kabuklular ve bitkileri çizerek geçirmişti. Babası buna itiraz etmemişti, zooloji ve botanik uygun dişil uğraşlardı ve Çağrı’sı olarak doğal tarihi seçmesine de destek olmuştu.</p>

  <p>Üçüncü bir boş sayfa aldı. Sanki ona doldurması için yalvarır gibiydi. Boş bir sayfa potansiyelden başka bir şey değildi; kullanılana kadar anlamsızdı. Tıpkı bir kesenin içinde tecrit edilerek ışığının herhangi bir işe yaraması engellenmiş tamamen dolu bir küre gibi.</p>

  <p><i>Doldur beni.</i></p>

  <p>Yaratımsprenleri sayfanın etrafında toplandı. Hareketsizdiler; meraklı, heyecan içinde bekliyor gibiydiler. Shallan gözlerini kapattı ve elinde parlayan Ruhdökümcüyle tıkanmış kapının önünde ayakta duran Jasnah Kholin’i hayal etti. Koridor bir Çocuğun burun çekmesi dışında sessizdi. Nefeslerini tutmuş hizmetkârlar. Endişeli bir kral. Sessiz bir hürmet.</p>

  <p>Shallan gözlerini açtı ve bilinçli olarak, kendini kaybederek canlı bir şekilde çizmeye başladı. Ne kadar az <i>şimdi</i>de ve ne kadar çok <i>o zaman</i>da olursa, çizim o kadar iyi olurdu. Diğer iki resim ısınmaydı, günün başyapıtı bu olacaktı. Emin elinin kavradığı tahtaya tutturulmuş kâğıdın üzerinde hüreli arada bir diğer kalemlere geçerek uçuyordu. Jasnah’nın güzel saçı gibi koyu, kalın siyahlık için yumuşak kurşun kalem, Ruhdökümcünün mücevherlerinden gelen parlak ışık dalgaları gibi açık griler için sert kurşun kalem.</p>

  <p>Birkaç uzun saniye boyunca, Shallan tekrar o koridordaydı, olmaması gereken bir şeyi seyrediyordu: Tüm dünyadaki en kutsal güçlerden birini kullanan bir kâfir. Değişim gücünün kendisi, Yaradan’ın Roshar’ı yaratmak için kullanmış olduğu güç. O’nun, sadece ardentlerin dudaklarının arasından geçmesine izin verilen başka bir adı daha vardı: <i>Elithanathile</i>. Dönüştüren.</p>

  <p>Shallan antik koridorun kokusunu alabiliyordu. Çocuğun sızlanmasını duyabiliyordu. Kendi kalbinin beklenti içinde attığını hissedebiliyordu. Kaya parçası kısa süre sonra değişecekti. Jasnah’ın mücevherinden Fırtınaışığını emerek özünden vazgeçecek ve yeni bir şey olacaktı. Shallan nefesi boğazında tıkandı.</p>

  <p>Ve sonra hatıra solarak onu sessiz, loş locasına geri getirdi. Şimdi sayfa sahnenin siyahlar ve grilerle yapılmış kusursuz bir temsilini taşıyordu. Prensesin gururlu şekli düşmüş kayaya bakıyor, iradesinin önünde eğilmesini talep ediyordu. Bu <i>Jasnah’ydı.</i> Shallan bir sanatçının sezgisel kesinliğiyle biliyordu ki, bu hayatında yapmış olduğu en iyi eserlerden birisiydi. Çok küçük bir biçimde de olsa Shallan, Jasnah Kholin’i zaptetmişti, vakıfların asla başaramadığı bir şekilde. Bu ona mutlulukla dolu bir heyecan veriyordu. Bu kadın onu tekrar reddetse bile, bir gerçek değişmeyecekti: Jasnah Kholin, Shallan’ın koleksiyonuna katılmıştı.</p>

  <p>Shallan parmaklarını temizleme bezi ile sildi, sonra da sayfayı kaldırdı. Dalgın dalgın yaklaşık iki düzine yaratımsprenini çekmiş olduğunu yeni fark etti. Karakalem resmi sabitlemek ve lekelenmesini önlemek için sayfayı katmerağacı suyuyla verniklemesi gerekiyordu. Çantasında biraz vardı. Shallan ilk önce sayfayı ve içerdiği şekli incelemek istiyordu. Jasnah Kholin <i>kimdi</i>? Belli ki yıldırılabilecek birisi değildi. Tam anlamıyla bir kadındı; dişil sanatlarda ustaydı ama hiç de kırılgan değildi.</p>

  <p>Böyle bir kadın Shallan’ın kararlılığını takdir ederdi. Uygun bir şekilde sunulduğu takdirde, ikinci bir himaye talebini <i>dinlerdi.</i></p>

  <p>Jasnah aynı zamanda bir rasyonalistti; kendi akıl yürütmesine dayanarak bizzat Yaradan’ın varlığını reddedecek cürete sahip bir kadındı. Jasnah kuvveti takdir ederdi ama sadece mantık tarafından şekillendirilmiş ise.</p>

  <p>Shallan kendi kendine başını sallayarak dördüncü bir kâğıt sayfası ve ince uçlu bir fırça kalem aldı, sonra da mürekkep kavanozunu çalkaladı ve açtı. Jasnah, Shallan’ın mantıksal ve yazım becerilerinin kanıtını talep etmişti. Eh, bunun için kadına kelimelerle yaklaşmaktan daha iyi bir yol var mıydı?</p>

  <p><i>Berrakhanım Jasnah Kholin,</i> diye yazdı Shallan, harfleri yapabildiği kadar düzgün ve güzel bir şekilde boyuyordu. Bunun yerine bir kalem de kullanabilirdi, ama fırça kalem sanat eserleri içindi. Shallan’ın niyeti bu sayfanın tam olarak öyle olmasıydı. <i>Başvurumu reddettiniz. Bunu kabul ediyorum. Ancak, formel mantıkta eğitilmiş olan herkesin de bildiği gibi, hiçbir varsayıma bir aksiyommuş<a href="../Text/DiPNOTLAR.xhtml#a6" id="k6"><sup>[6]</sup></a> gibi davranılmamalıdır.</i> Gerçekte bu savunma çoğu zaman “Yaradan’ın kendisinin varlığı dışındaki hiçbir varsayım bir aksiyom olarak kabul edilmemelidir” şeklinde olurdu. Bu ifade tarzı Jasnah’nın ilgisini çekerdi.</p>

  <p><i>Bir bilim kadını eğer deneyler tarafından çürütülüyorlarsa teorilerini değiştirmeye gönüllü olmalıdır</i>. <i>Kararlara da buna benzer bir şekilde yaklaştığınız umudunu taşıyorum; daha fazla veri bekleyen geçici sonuçlar olarak.</i></p>

  <p><i>Kısa etkileşimimize dayanarak, kararlılığı takdir ettiğinizi görebiliyorum. Sizin arkanızdan gelmeye devam etmiş olduğum için bana iltifat ettiniz. Bu nedenle, bu mektubu terbiyenin bir ihlâli olarak görmeyeceğinizi varsayıyorum. Bunu açıklamış olduğunuz kararınıza karşı bir itiraz olarak değil de sizin himayenize girmek için sahip olduğum gayretin bir kanıtı olarak kabul edin.</i></p>

  <p>Shallan sonraki adımını düşünerek fırça kaleminin ucunu kaldırarak dudaklarına dayadı. Yaratımsprenleri yavaşça solarak kaybolmaktaydı. Büyük tartışmalara çekilen, minik fırtına bulutları şeklinde mantıksprenlerinin olduğu söylenirdi ama Shallan asla onları görmemişti.</p>

  <p><i>Liyakatimin kanıtını görmek istiyorsunuz,</i> diye devam etti Shallan. <i>Eğitimimin görüşmemizin ortaya koymuş olduğundan daha eksiksiz olduğunu gösterebiliyor olmayı dilerdim. Ne yazık ki, böyle bir savunma için kullanabileceğim bir temel yok. Kavrayışımda zayıflıklar var. Bu belli ve mantıklı bir şekilde aksinin iddia edilmesi mümkün değil.</i></p>

  <p><i>Ancak kadın ve erkeklerin hayatları mantıksal bulmacalardan ibaret değildir; hayatlarını geçirmiş oldukları çevre de doğru kararlara ulaşma açısından son derece değerlidir. Mantık üzerine olan eğitimim sizin standartlarınıza yaklaşmıyor, ancak ben bile rasyonalistlerin bir kuralı olduğunu biliyorum: Kişi insanlar söz konusu olduğu zaman mantığı mutlak bir şekilde uygulayamaz. Bizler sadece düşünsel varlıklar değiliz.</i></p>

  <p><i>Bu nedenle, buradaki savunmamın özü de cehaletimin üzerine bir perspektif oluşturmak olacak. Mazeret değil de, açıklama şeklinde. Benim gibi birinin bu kadar yetersiz bir şekilde eğitilmiş olması üzerine olan hoşnutsuzluğunuzu belirttiniz. Ya üvey annem? Ya hocalarım? Neden eğitimim bu kadar zayıf bir şekilde ele alındı?</i></p>

  <p><i>Gerçekler utanç verici. Çok az hocam oldu ve gerçek anlamıyla da hiç eğitimim yok. Üvey annem elinden geleni yaptı ancak onun kendisinin de hiçbir eğitimi yoktu. Bu dikkatle korunan bir sırdır ama kırsal Veden evlerinin büyük kısmı, kadınlarının uygun bir şekilde eğitilmesine önem vermez.</i></p>

  <p><i>Çok gençken üç farklı hocam oldu ancak her biri birkaç aydan sonra babamın sinirliliğini veya kabalığını mazeret olarak göstererek ayrıldı. Eğitim konusunda kendi olanaklarımla baş başa bırakıldım. Kitap okuyarak ve boşlukları kendi meraklı doğamdan faydalanmak suretiyle doldurarak başarabildiğim kadarını öğrendim. Ancak usule uygun (ve pahalı) bir eğitimin faydalarından yararlanmış olan birisiyle bilgimi yarıştıracak kapasitede değilim.</i></p>

  <p><i>Peki, neden bu beni kabul etmeniz yönünde bir savunma? Çünkü benim öğrenmiş olduğum her şey büyük kişisel çabalar sonucunda elde edilmiştir. Başkalarının avcuna bırakılanı, ben avlamak zorumla kaldım. İnanıyorum ki bu yüzden eğitimim, her ne kadar sınırlı da olsa, fazladan değer ve kıymet taşıyor. Kararlarınıza saygı duyuyorum ama sizden tekrar düşünmenizi istiyorum. Hangisini himayeniz altına almayı istersiniz? Doğru cevapları fazla maaşlı bir hoca tarafından içine işletilmiş olduğu için tekrarlayabilen birini mi, yoksa öğrenmiş olduğu her şey için çabalamak ve savaşmak zorunda kalmış olan birini mi?</i></p>

  <p><i>Sizi temin ederim ki, bu ikisinden birisi öğretilerinizi diğerinden çok daha fazla takdir edecektir.</i></p>

  <p>Shallan fırçasını kaldırdı. Şimdi bunu değerlendirirken savunması kusurlu gibi görünüyordu. Cehaletini ortaya koyuyor, sonra da Jasnah’nın onu kabul etmesini mi bekliyordu? Yine de, yapılacak doğru şey buymuş gibi görünüyordu. Bu mektubun bir yalan olduğu gerçeğine rağmen. Doğrular ile inşa edilmiş olan bir yalan. Aslında Jasnah’nın bilgisinden faydalanmak için gelmemişti. Bir hırsız olarak gelmişti.</p>

  <p>Bu onun vicdanını rahatsız ediyordu ve neredeyse uzanıp sayfayı buruşturacaktı. Dışarıdaki koridordan gelen ayak sesleri onu dondurdu. Ayağa fırlayarak döndü, eminelini göğsüne bastırmıştı. Varlığını Jasnah Kholin’e açıklamak için olan kelimelerle cebelleşti.</p>

  <p>Koridorda ışık ve gölgeler titreşti, sonra da ışık için bir elinde tek bir beyaz küre taşıyan bir şekil tereddütle locanın içine baktı. Jasnah <i>değildi.</i> Basit gri cübbeler giyen yirmili yaşların başında bir adamdı. Bir ardent. Shallan rahatladı.</p>

  <p>Genç adam onu fark etti. Yüzü uzundu, mavi gözleri keskindi. Sakalı kısa ve kare şeklinde kesilmiş, kafası kazınmıştı. Sesinde kültürlü olduğunu hissettiren bir ton vardı. “Ah, özür dilerim, Berrakhanım. Ben bunun Jasnah Kholin’in locası olduğunu sanmıştım.”</p>

  <p>“Öyle,” dedi Shallan.</p>

  <p>“Ah. Siz de mi onu bekliyorsunuz?”</p>

  <p>“Evet.”</p>

  <p>“Eğer sizinle beklersem çok bozulur musunuz?” Hafif bir Herdazlı şivesi vardı.</p>

  <p>“Elbette hayır, ardent.” Shallan saygı ile başını eğdi, sonra da sandalyeyi ona vermeye hazırlanarak hızla eşyalarını topladı.</p>

  <p>“Sizin sandalyenizi alamam, Berrakhanım! Kendime başka bir tane getireceğim.”</p>

  <p>İtiraz etmek için bir elini kaldırdı ama ardent gitmişti bile. Birkaç saniye sonra başka bir locadan bir sandalye taşıyarak geri geldi. Uzun ve inceydi ve Shallan (hafif bir rahatsızlıkla) oldukça yakışıklı olduğuna karar verdi. Babasının üç ardenti vardı, hepsi yaşlı adamlardı. Babasının arazilerini gezer, köyleri ziyaret eder, insanların Şan ve Çağrı’larındaki Amaç’lara ulaşmasına yardımcı olarak onlara hizmet ederlerdi. Shallan’ın portreler koleksiyonunda yüzleri vardı.</p>

  <p>Ardent sandalyesine oturdu. Oturmadan önce masaya göz atarak tereddüt etti. “Vay, vay,” dedi şaşkınlıkla.</p>

  <p>Bir an için Shallan mektubunu okuyor olduğunu düşündü ve mantıksız bir panik dalgası hissetti. Ancak ardent masanın başındaki vernik bekleyerek yatmakta olan üç resme bakıyordu.</p>

  <p>“Bunları siz mi yaptınız, Berrakhanım?” dedi.</p>

  <p>“Evet, ardent,” dedi Shallan gözlerini aşağı indirerek.</p>

  <p>“Bu kadar da resmi olmaya gerek yok!” dedi ardent, eğilip eserlerini incelerken gözlüklerini düzelterek. “Lütfen, ben Birader Kabsal ya da sadece Kabsal. Gerçekten de, önemli değil. Ve siz de?”</p>

  <p>“Shallan Davar.”</p>

  <p>“Vedeledev’in altın anahtarları adına, Berrakhanım?” dedi Birader Kabsal yerine oturarak. “Size kalemdeki bu yeteneği Jasnah Kholin mi öğretti?”</p>

  <p>“Hayır, ardent,” dedi Shallan, ayakta durmayı sürdürerek.</p>

  <p>“Hâlâ ne kadar resmi,“ dedi ona gülümseyerek, “Söyleyin bana, ben o kadar da göz korkutucu muyum?”</p>

  <p>“Ardentlere saygı gösterecek şekilde yetiştirildim.”</p>

  <p>“Eh, ben kendim saygının gübre gibi olduğunu düşünüyorum. Gerekli olduğu yerde kullanırsan büyüme artar. Ama ortalığa çok yayarsan etraf kokmaya başlar.” Gözleri parlıyordu.</p>

  <p>Bir <i>ardent,</i> Yaradan’ın bir hizmetkârı, demin <i>gübreden</i> mi bahsetmişti? “Bir ardent Yaradan’ın kendisinin bir temsilcisidir,” dedi Shallan. “Size saygıda kusur etmek, Yaradan’a saygıda kusur etmektir.”</p>

  <p>“Anlıyorum. Ve Yaradan’ın bizzat kendisi burada size görünseydi de bu şekilde mi tepki verecektiniz? Tüm bu resmiyet ve eğilmelerle?”</p>

  <p>Shallan tereddüt etti. “Ee, hayır.”</p>

  <p>“Ah, peki <i>nasıl</i> tepki verirdiniz?”</p>

  <p>“Sanıyorum ki acı çığlıklarıyla,” dedi Shallan düşüncesinin ağzından fazlasıyla kolayca kaçmasına izin vererek. “Yazılmıştır ki; Yaradan’ın şanı öyledir ki. O’na bakacak olan her kim olursa hemen yanarak kül olacaktır.”</p>

  <p>Ardent güldü. “Gerçekten de bilgece konuştunuz. Ancak, lütfen oturan artık.”</p>

  <p>Tereddüt ederek oturdu.</p>

  <p>“Hâlâ endişe içinde gibi görünüyorsunuz,“ dedi Shallan’ın Jasnah portresini kaldırarak. “Sizi rahat ettirmek için ne yapmalıyım? Buradaki bu masanın üstüne çıkıp bir dans etsem olur mu?”</p>

  <p>Shallan şaşkınlıkla gözlerini kırptı.</p>

  <p>“İtiraz yok mu?” dedi Birader Kabsal. “Peki, o zaman...” Portreyi geri koydu ve sandalyesinin üstüne çıkmaya başladı.</p>

  <p>“Hayır, lütfen!” dedi Shallan hürelini uzatarak.</p>

  <p>“Emin misiniz?” Alıcı gözle bakarak masayı inceledi.</p>

  <p>“Evet,” dedi Shallan, ardentin sallanması ve yanlış bir adım atması, sonra da balkondan aşağı düşerek düzinelerce ayak aşağıdaki zemine çakılmasını hayal ederek. “Lütfen, sana bundan sonra saygı göstermemeye söz veriyorum!”</p>

  <p>Ardent kendi kendine güldü, sandalyeden atladı ve geri oturdu. Ona doğru, sanki bir komplocu gibi eğildi. “Masa dansı tehdidi neredeyse her zaman işe yarar. Sadece bir kere Birader Lhanin’e karşı kaybettiğim bir iddianın sonucunda yapmak zorunda kaldım. Manastırımızın baş ardenti neredeyse şaşkınlıktan düşüp ölecekti.”</p>

  <p>Shallan kendini gülümserken buldu. “Sen bir ardentsin, varlık sahibi olman yasak. Ne üstüne iddiaya girdin?”</p>

  <p>“Bir kış gülünün kokusundan iki derin nefes ve derinin üzerindeki güneş ışığının sıcaklığı,” dedi Birader Kabsal. Gülümsedi. “Bazı zamanlarda epey yaratıcı olabiliyoruz. Bir manastırda salamura olarak harcanan yıllar bir adama bunu yapabiliyor. Şimdi, bana çizimde böylesine bir yeteneği nereden öğrenmiş olduğunuzu anlatmak üzereydiniz.”</p>

  <p>“Pratik yaparak,” dedi Shallan. “Sanıyorum ki eninde sonunda herkesin bir şeyleri öğrenme şekli bu.”</p>

  <p>“Yine bilgece sözler. Hangimizin ardent olduğundan şüphe duymaya başlıyorum. Ama mutlaka size öğretecek bir ustanız olmuştur.”</p>

  <p>“Oilswom Dandos.”</p>

  <p>“Ah, gerçekten de çok büyük bir kalem ustası. Şimdi, sözünüzden şüphe ettiğimden değil, Berrakhanım, ama Dandos Heraldin’in sizi sanatlarda eğitmeyi nasıl başarmış olabileceği nispeten ilgimi çekiyor çünkü son baktığım zaman, oldukça kalıcı ve de sürekli bir rahatsızlıktan mustaripti. Kesin konuşmak gerekirse, ölü olmaktan. Üç yüzyıldır.”</p>

  <p>Shallan kızardı. “Babamda onun bir eğitim kitabı vardı.”</p>

  <p>“Bunu,” dedi Kabsal, çizdiği Jasnah resmini kaldırarak, “bir <i>kitaptan</i> öğrendiniz.”</p>

  <p>“Ee... evet?”</p>

  <p>Ardent tekrar resme baktı. “Daha çok okumalıyım.”</p>

  <p>Shallan kendini ardentin yüz ifadesine gülerken buldu ve orada oturmuş, resme bakarken yüzünde karışmakta olan takdir ve şaşkınlığın bir Hatıra’sını aldı; bir parmağı sakallı çenesini ovuyordu.</p>

  <p>Kabsal hoş bir şekilde gülümsedi ve resmi geri koydu. “Verniğiniz var mı?”</p>

  <p>“Var,” dedi Shallan çantasından çıkararak. Sık sık parfüm için kullanılan soğan şeklindeki bir püskürtücünün içindeydi.</p>

  <p>Kabsal küçük şişeyi aldı ve ön tarafındaki kopçayı çevirdi, sonra da şişeyi bir çalkaladı ve verniği elinin arkasında test etti. Tatmin olarak başını salladı ve resme uzandı. “Bunun gibi bir eserin lekelenme riskiyle karşılaşmasına izin verilemez.”</p>

  <p>“Ben vernikleyebilirim,” dedi Shallan. “Senin zahmet etmene gerek yok.”</p>

  <p>“Hiç zahmet değil; bu bir şeref. Dahası, ben bir ardentim. Eğer başkalarının kendi kendilerine yapabilecekleri şeyleri yaparak sürekli meşgul olmazsak, kendi kendimizle ne yapacağımızı bilemeyiz. En iyisi bana tahammül etmek.” Sayfaya dikkatle verniği püskürterek uygulamaya başladı.</p>

  <p>Shallan uzanıp çizimini elinden kapmamak için kendini zor tutuyordu. Neyse ki, Kabsal’ın elleri dikkatliydi ve vernik düzgün bir şekilde yapıldı. Belli ki bunu daha önce de yapmıştı.</p>

  <p>“Sanıyorum ki Jah Keved’densiniz?” diye sordu.</p>

  <p>“Saçtan mı anladın?” diye sordu bir elini kızıl buklelerine kaldırarak. “Yoksa şiveden mi?”</p>

  <p>“Ardentlere davranış şeklinizden. Veden Kilisesi açık ara en geleneksel olan. Şirin ülkenizi iki sefer ziyaret ettim. Her ne kadar yiyecekleriniz bana çok hitap etse de ardentlere gösterdiğiniz aşırı miktardaki saygı beni rahatsız etti.”</p>

  <p>“Belki de birkaç masanın üstünde dans etmeliydin.”</p>

  <p>“Düşünmedim değil ama ülkenizden olan ardent birader ve hemşirelerim büyük olasılıkla utançtan düşüp ölürlerdi,” dedi. “Bunun vicdan azabını taşımayı hiç istemem. Yaradan rahiplerini öldürenlere karşı nazik davranmaz.”</p>

  <p>“Ben öldürmenin genel olarak hoş görülmeyeceğini tahmin ederim,” diye cevap verdi, hâlâ Kabsal’ın verniği yayışını izliyordu.</p>

  <p>“Berrakhanım Jasnab yeteneğiniz hakkında ne düşünüyor?” diye sordu çalışmaya devam ederken.</p>

  <p>“Umurunda olduğunu sanmıyorum,” dedi Shallan yüzünü ekşitip kadınla yaptığı konuşmayı hatırlayarak. “Görsel sanatlara çok da değer veriyormuş gibi görünmüyor.”</p>

  <p>“Ben de öyle duydum. Ne yazık ki, bu onun birkaç kusurundan birisi.”</p>

  <p>“Bir diğeri de o küçük kâfirlik meselesi mi?”</p>

  <p>“Elbette,” dedi Kabsal gülümseyerek. “İtiraf etmeliyim, buraya hürmet değil de aldırmazlık görmeyi bekleyerek gelmiştim. Nasıl onun maiyetinin bir parçası oldunuz?”</p>

  <p>Shallan irkilerek ilk defa Birader Kabsal’ın onun Berrakhanım Kholin’in hizmetkârlarından, belki de himayesindeki biri olduğunu varsaymış olması gerektiğini fark etti.</p>

  <p>“Tüh he,” dedi kendi kendine.</p>

  <p>“Hmm?”</p>

  <p>“Görünüşe göre istemeden sizi yanlış yönlendirmişim, Birader Kabsal. Ben Berrakhanım Jasnah ile ilişkili değilim. En azından henüz. Onu beni himayesine almaya ikna etmeye çalışıyorum.”</p>

  <p>“Ah,” dedi Kabsal, verniklemeyi bitirerek.</p>

  <p>“Üzgünüm.”</p>

  <p>“Ne için? Siz hiçbir yanlış yapmadınız.” Resmin üzerine üfledi, sonra da Shallan’ın görmesi için çevirdi. Kusursuz bir şekilde verniklenmişti, hiçbir leke yoktu. “Eğer benim için bir iyilik yapabilirsen, çocuğum?” dedi sayfayı bir kenara koyarak.</p>

  <p>“Ne olursa.”</p>

  <p>Bunun üzerine Kabsal bir kaşını kaldırdı.</p>

  <p>“Makul olan herhangi bir şey.”</p>

  <p>“Kime göre makul?”</p>

  <p>“Bana, sanırım.”</p>

  <p>“Tüh,” dedi ayağa kalkarak. “O zaman kendimi sınırlayacağım. Eğer Berrakhanım Jasnah’ya onu aramış olduğumu iletebilirseniz...”</p>

  <p>“Sizi tanıyor mu?” Herdazlı bir ardentin bilinen bir kâfir olan Jasnah ile ne işi olabilirdi?</p>

  <p>“Ee, ben öyle demezdim,” diye cevap verdi. “Gerçi adımı duymuş olmasını umuyorum çünkü birkaç sefer onunla görüşme talebinde bulundum.”</p>

  <p>Shallan ayağa kalkarken başını sallayarak onayladı. “Onu imana getirmeyi denemek istiyorsunuz, sanırım?”</p>

  <p>“Kendisi eşsiz bir meydan okuyuş sergiliyor. En azından onu ikna etmeyi <i>denemezsem</i> kendimle yaşayabileceğimi sanmıyorum.”</p>

  <p>“Ve kendinizle yaşayamaz olmanızı da istemeyiz çünkü alternatifi ardentleri neredeyse öldürme şeklindeki çirkin huyunuza geri döner,” diye devam etti Shallan.</p>

  <p>“Aynen öyle. Her neyse, sanıyorum sizden alacağı kişisel bir mesaj, yazılı dilekçelerin görmezden gelindiği noktada yardımcı olabilir.”</p>

  <p>“Bundan... Şüphe ederim.”</p>

  <p>“Eh, eğer reddederse, bu sadece geri geleceğim anlamına gelir.” Gülümsedi. “Bunun da anlamı, umuyorum ki, birbirimizi tekrar göreceğimiz. Bu yüzden bunu dört gözle bekliyor olacağım.”</p>

  <p>“Ben de öyle. Ve yanlış anlaşılmadan ötürü tekrar özür dilerim.”</p>

  <p>“Berrakhanım! Lütfen. <i>Benim</i> varsayımlarım için sorumluğu üstünüze almayın.”</p>

  <p>Shallan gülümsedi. “Hiçbir konu veya açıdan sizin sorumluluğunuzu üstüme almayı istemezdim, Birader Kabsal. Ama yine de kötü hissediyorum.”</p>

  <p>“Geçecek,” diye cevapladı, mavi gözleri parlayarak. “Ancak sizi tekrar iyi hissettirmek için elimden gelenin en iyisini yapacağım. Düşkün olduğunuz herhangi bir şey var mı? Ardentlere saygı göstermek ve inanılmaz resimler çizmek dışında yani?”</p>

  <p>“Reçel.”</p>

  <p>Kabsal başını bir yana eğdi.</p>

  <p>“Seviyorum,” dedi Shallan omzunu silkerek. “Neye düşkün olduğumu sordunuz. Reçel.”</p>

  <p>“O zaman öyle olacak.” Cübbesinin cebinden ona ışık verecek olan küresini çıkararak karanlık koridora çıktı. Birkaç saniye içinde gitmişti.</p>

  <p>Neden Jasnah’nın kendisinin geri dönmesi için beklememişti? Shallan başını salladı, sonra da diğer iki resmini vernikledi. Tekrar koridordan gelen ayak sesleri duyup Jasnah’nın sesini tanıdığı zaman daha kurumalarını beklemeyi yeni bitirmiş, onları çantasına yerleştirmekteydi.</p>

  <p>Shallan aceleyle mektubu masanın üstünde bırakarak eşyalarını topladı, sonra da beklemek için locanın yan tarafında ayakta durdu. Bir an sonra ufak bir hizmetkâr grubunun eşliğinde Jasnah Kholin içeri girdi.</p>

  <p>Hiç de memnun görünmüyordu.</p>
</body>
</html>
