<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2 title="BÖLÜM-068"><img alt="" src="../Images/main-96.jpg" /></h2>

  <p><b><i>“Onun adını Son Issızlık, koydular ama yalan söylediler. Tanrılarımız yalan söyledi. Ah, nasıl da yalan söylediler. Dinmezfırtına geliyor. Fısıltılarını duyuyorum, fırtına duvarını görüyorum, kalbini biliyorum.”</i></b></p>

  <div>
    <b><br /></b>
  </div>

  <p><b>— Tanatanes 1173, ölümden 8 saniye önce. Azish bir seyyar işçi. Örnek özellikle dikkate değer.</b></p>

  <div>
    <br />
  </div>

  <p>Mavili askerler kendilerini cesaretlendirmek için bağırarak savaş çığlıkları atıyordu. Adolin Kılıç’ını vahşi darbelerle savururken arkasındaki sesler kükreyen bir çığ gibiydi. Düzgün bir duruşa geçmek için yer yoktu. Hareket etmeye devam etmek zorundaydı, Parshendileri delip geçmek, adamlarını batı uçurumuna doğru götürmek zorundaydı.</p>

  <p>Babasının ve kendisinin atı hâlâ güvendeydi; arka safların arasında birkaç yaralıyı taşıyorlardı. Ama Paretaşıyanlar ata binmeye cesaret edemezdi. Bu dar alanda Ryshadiumlar biçilir ve binicileri de düşerdi.</p>

  <p>Bu, savaş meydanında Paretaşıyanlar olmadan imkânsız olacak türde bir manevraydı. Daha kalabalık bir düşmana karşı doğrudan saldırmak mı? Yaralı, bitkin adamlarla mı? Kolayca durdurularak ezilmiş olmaları gerekirdi.</p>

  <p>Ama Paretaşıyanlar bu kadar kolay durdurulamazdı. Zırhları Fırtınaışığı yayarak ve altı ayak uzunluğundaki Kılıç’ları geniş savruluşlarla ışıldarken, Adolin ile Dalinar Parshendi savunmalarını paramparça ediyor, bir yarık, bir açıklık yaratıyorlardı. Adamları, Alethi savaş kamplarındaki en iyi eğitilmiş askerler, bunu nasıl kullanacaklarını biliyordu. Paretaşıyanlarının arkasında bir kama şeklinde dizilmiş, düşmanın arasından geçerek ileri gitmeye devam etmek için mızrakçı düzenleri kullanıyorlardı.</p>

  <p>Adolin neredeyse koşarak gitmekteydi. Tepenin eğimi onlara daha sağlam basacak yer sağlayarak, yokuştan aşağı saldıran chullar gibi gümbür gümbür inmelerine yardım ederek onların işini kolaylaştırıyordu. Her şeyin kaybedilmiş olduğunu düşünürken ortaya çıkan sağ kalma umudu, adamlarda özgürlüğe doğru son bir hamle yapmak için gerekli olan enerji patlamasını yaratmıştı.</p>

  <p>Müthiş kayıplar verdiler. Şimdiden Dalinar’ın dört binlik kuvveti binini daha kaybetmişti, büyük ihtimalle daha da fazlasını. Ama bunun önemi yoktu. Parshendiler öldürmek için savaşıyordu ama Alethiler, bu seferlik, yaşamak için savaşıyordu.</p>

  <p style="text-align: center;">♦</p>

  <p style="text-align: center;">♦♦</p>

  <p><i>Yukarıda yaşayan Elçiler,</i> diye düşündü Teft, Kaladin’in dövüşmesini izlerken. Sadece saniyeler önce oğlan derisi solgun bir gri renkte, elleri titreyerek ölümün eşiğinde gibi görünüyordu. Şimdi ise ışıldayan bir kasırgaydı, mızrak kullanan bir fırtına. Teft pek çok savaş meydanı görmüştü ama asla buna biraz bile benzeyen bir şey görmemişti. Kaladin köprünün önündeki bölgeyi tek başına tutuyordu. Beyaz Fırtınaışığı ışıltılı bir ateş gibi ondan akıyordu. Hızı ve becerisi inanılmaz, neredeyse insanlık dışıydı. Mızrağın her hareketi bir boynu, bir eklemi ya da Parshendi derisinde başka bir korunmasız hedefi buluyordu.</p>

  <p>Bu Fırtınaışığından daha fazlasıydı. Teft ailesinin ona öğretmeye çalışmış olduğu şeylerin sadece bölük pörçük parçalarını hatırlıyordu ama o hatıraların hepsi bir yerde birleşiyordu. Fırtınaışığı beceri vermezdi. Bir adamı olmadığı bir şeye dönüştüremezdi. Destekler, güçlendirir, canlandırırdı.</p>

  <p>Mükemmelleştirirdi.</p>

  <p>Kaladin iyice eğilerek mızrağın dibini bir Parshendinin bacağına vurup onu yere düşürdü ve kalkıp savrulan bir baltayı durdurmak için mızrağın sapını kullanarak baltanın sapını yakaladı. Bir elini bırakarak mızrağın ucunu Parshendinin kolunun altından savurdu ve koltuk altına sapladı. O Parshendi düşerken Kaladin mızrağını çekerek kurtardı ve ucunu fazla yakınına gelmiş olan başka bir Parshendinin kafasına indirdi. Mızrağın dibi tahta kıymıkları saçarak parçalandı ve Parshendinin kabuk miğferi de patladı.</p>

  <p>Hayır, bu sadece Fırtınaışığı değildi. Bu kapasitesi şaşkınlık verecek düzeylere kadar arttırılmış olan bir mızrak ustasıydı.</p>

  <p>Köprücüler şaşkınlıkla Teft’in etrafında toplandılar. Yaralı kolu acıması gerektiği kadar acımıyormuş gibi görünüyordu. “Sanki rüzgârın kendisinin bir parçası gibi,” dedi Drehy. “Yere indirilip hayat verilmiş. Bir adam değil. Bir spren.”</p>

  <p>“Sigzil, sen hiç böyle bir şey gördün mü?” diye sordu Skar gözleri kocaman.</p>

  <p>Koyu derili adam başını iki yana salladı.</p>

  <p>“Fırtınababa,” diye fısıldadı Peet. “O... O ne?”</p>

  <p>“O bizim köprücübaşımız,” dedi Teft dalgınlığından bir anda kurtularak. Uçurumun diğer tarafında Kaladin bir Parshendi topuzundan kıl payı kaçınmıştı. “Ve bizim yardımımıza ihtiyacı var! Birinci ve ikinci takımlar, siz sol tarafı alın. Parshendilerin onun arkasına geçmesine izin vermeyin. Üçüncü ve dördüncü takımlar, siz benimle sağ taraftasınız! Kaya ve Lopen, siz yaralıları geri çekmeye hazır olun. Kalanlarınız, kırışık duvar düzeni. Saldırmayın, sadece hayatta kalın ve onları geride tutun. Ve Lopen, ona kırık olmayan bir mızrak ver!”</p>

  <p style="text-align: center;">♦</p>

  <p style="text-align: center;">♦♦</p>

  <p>Dalinar kükreyerek bir grup Parshendi savaşçısını öldürdü. Cesetlerinin üstünden ileri atıldı, koşarak bir çıkıntıya çıktı ve havaya sıçrayıp Kılıç’ını savurarak birkaç ayak aşağısındaki Parshendilerin üstüne indi. Zırhı sırtında devasa bir yüktü ama saldırısının momentumu onu götürüyordu. Kobalt Muhafızları (geride kalmış olan birkaç tanesi) kükredi ve arkasındaki yokuştan atladılar.</p>

  <p>İşleri bitmişti. O köprücüler de şimdiye kadar ölmüş olmalıydılar. Ama Dalinar fedakârlıkları için onlara minnet duyuyordu. Bir son olarak anlamsız olabilirdi ama yolculuğu değiştirmişti. Onun askerleri işte <i>bu</i> şekilde düşüyor olmalıydı; köşeye kıstırılmış ve korku içinde değil, tutkuyla savaşarak.</p>

  <p>Sessizce karanlığa karışarak gitmeyecekti. Yok, hayır. Bir Parshendi grubuna hızla dönerek ve Parekılıcı’nı dairesel bir hareketle sallayarak girişirken bağırarak meydan okudu. Düşerken gözleri yanmakta olan ölü Parshendi grubunun arasından tökezleyerek geçti.</p>

  <p>Ve fırlayarak açık bir alana çıktı.</p>

  <p>Afallamış bir şekilde gözlerini kırpıştırdı. <i>Başardık,</i> diye düşündü inanamayarak. <i>Hepsini delip geçtik.</i> Arkasında askerler kükredi, onların yorgun sesleri de neredeyse Dalinar’ın hissettiği kadar şaşkın geliyordu. Hemen ilerisinde, Dalinar ile uçurumun arasında duran son bir Parshendi grubu vardı. Ama ona sırtlarını dönmüşlerdi. Neden ona sırtlarını...</p>

  <p>Köprücüler.</p>

  <p>Köprücüler dövüşüyordu. Dalinar’ın ağzı açık kaldı, Oathbringer’ı uyuşmuş kollarıyla indirdi. O küçük köprücü kuvveti köprü başını tutuyor, onları geri püskürtmeye çalışan Parshendilere karşı çaresiz bir şekilde savaşıyorlardı.</p>

  <p>Bu Dalinar’ın hayatında gördüğü en inanılmaz, en <i>muhteşem</i> şeydi.</p>

  <p>Adolin Dalinar’ın sol tarafından Parshendileri yararak açıklığa çıkarken bir haykırış kopardı. Genç adamın zırhı çizilmiş, çatlamış ve delinmiş, miğferi de parçalanarak kafasını tehlikeli bir şekilde açıkta bırakmıştı. Ama yüzü sevinçliydi.</p>

  <p>“Yürü, yürü,” diye kükredi Dalinar eliyle işaret ederek. “Onlara destek olun, fırtına götüresiceler! Eğer o köprücüler düşerse hepimiz ölürüz!”</p>

  <p>Adolin ve Kobalt Muhafızlar ileri fırladı. Gallant ve Adolin’in Rhyshadium’u Sureblood, ikisi de üçer yaralı taşıyarak, dörtnala yanından geçti. Dalinar yamaçlarda bu kadar çok yaralıyı bırakmış olmaktan nefret ediyordu ama Kurallar açıktı. Bu durumda, kurtarabileceği adamları korumak daha önemliydi.</p>

  <p>Dalinar sol tarafındaki Parshendilerin ana kuvvetine saldırarak askerlerinin geçebilmesi için koridorun açık kaldığından emin olmak üzere döndü. Askerlerin pek çoğu aceleyle güvenli alana doğru gidiyorlardı ama birkaç manga dövüşmeye devam etmek için koridorun yanlarında dizilip, aralığı daha da genişleterek cesaretlerini kanıtladı. Ter Dalinar’ın miğferine tutturulmuş olan alın bezini sırılsıklam etmişti ve damlalar düşerek kaşlarını aştı ve sol gözünün üstüne damladı. Lanet ederek siperliğini kaldırmak için elini uzatıyordu ki, dondu.</p>

  <p>Düşman askerleri ayrılıyordu. Orada, ortalarında ayakta duran yedi ayak boyunda dev gibi bir Parshendi vardı. Pırıldayan gümüş Parezırhı giyinişti. Sadece bir Zırh’ın yapabileceği şekilde iri yapısına tam olarak uymuş bir şekilde üstüne oturuyordu. Parekılıcı dikenli ve kötücül görünüşlüydü, metal şeklinde donakalmış alevler gibiydi. Bir selamlamayla bunu Dalinar’a doğru kaldırdı.</p>

  <p>“Şimdi mi?” diye kükredi Dalinar inanamayarak. <i>“Şimdi</i> mi geliyorsun?”</p>

  <p>Paretaşıyan ona doğru geldi, çelik botları taşların üstünde tıngırdıyordu. Diğer Parshendiler geri çekildiler.</p>

  <p>“Neden daha önce gelmedin?” diye hesap sordu Dalinar ter yüzünden sol gözünü kırpıştırırken aceleyle Rüzgârduruşu’na geçerek. Büyük, yan tarafı üstüne konulmuş bir kitap gibi dikdörtgen şeklinde olan bir kaya oluşumunun gölgesinin yanında duruyordu. “Neden bütün savaşta bir kenarda bekledin de şimdi saldırıyorsun? Tam da...”</p>

  <p>Tam da Dalinar kurtulmak üzereyken. Görünüşe göre Parshendi Paretaşıyan, onun düşeceği belliyken arkadaşlarının kendilerini Dalinar’ın üstüne atmalarına izin vermeye gönüllüydü. Belki onlar da insan ordularında yapıldığı gibi sıradan askerlerin Pareler kazanmaya çalışmalarına izin veriyorlardı. Ama şimdi Dalinar’ın kaçma olasılığı ortaya çıkmışken, bir Zırh ve bir Kılıç’ın potansiyel kaybı fazla büyüktü ve bu yüzden de Paretaşıyan onunla savaşması için gönderilmişti.</p>

  <p>Paretaşıyan kaba Parshendi dilinde konuşarak yaklaştı. Dalinar bir kelimesini bile anlamıyordu. Kılıç’ını kaldırdı ve savaş duruşuna geçti. Parshendi bir şeyler daha söyledi, sonra da homurdandı ve öne çıkarak silahını savurdu.</p>

  <p>Dalinar hâlâ sol gözü körleşmiş halde kendi kendine lanet etti. Geriye doğru kaçarak Kılıç’ını salladı ve düşmanın silahına vurdu. Darbeyi bloke etmek Dalinar’ı zırhının içinde sarsmıştı. Kasları uyuşuk bir şekilde karşılık veriyordu. Zırhındaki çatlaklardan hâlâ Fırtınaışığı akıyordu ama azalmaktaydı. Zırh karşı koymayı bırakana kadar fazla zaman geçmeyecekti.</p>

  <p>Parshendi Paretaşıyan tekrar saldırdı. Duruşu Dalinar için tanıdık değildi ama deneyimli olduğu anlaşılan bir havası vardı. Karşısındaki güçlü bir silahla oynayan bir vahşi değildi. Eğitimli bir Paretaşıyandı. Dalinar bir kere daha darbeyi bloke etmek zorunda kaldı, bu Rüzgârduruşu’nun karşılık vermesi için uygun olan bir şey değildi. Ağırlıkla ezilmekte olan kasları kaçınmak için fazlasıyla yavaştı ve Zırhı da darbe alma riskine giremeyeceği kadar fazla çatlamıştı.</p>

  <p>Darbe neredeyse onun duruşunu bozacaktı. Dişlerini sıkarak ağırlığını silahının arkasına verdi ve Parshendinin bir sonraki darbesi gelirken özellikle fazladan bastırdı. Kılıçlar öfkeli bir çatırtıyla buluşarak havaya fırlatılmış bir kova erimiş metal gibi etrafa kıvılcımlar saçtılar.</p>

  <p>Dalinar hızla toparlandı ve omzunu düşmanın göğsüne vurmaya çalışarak kendisini ileri savurdu. Ancak Parshendi güçle doluydu; onun Zırh’ı çatlamamıştı. Önünden çekildi ve neredeyse Dalinar’ı sırtından vuruyordu.</p>

  <p>Dalinar tam zamanında çekildi. Sonra da döndü ve küçük bir kayalığın üstüne sıçradı, sonra daha yüksekteki bir çıkıntıya basta ve yukarı ulaşmayı başardı. Parshendi de Dalinar’ın umduğu gibi arkasından geldi. Güvenilmez zemin oyunu zorlaştırıyordu ki bu da onun için gayet uygundu. Tek bir darbe Dalinar’ı mahvedebilirdi. Bu da risk almak anlamına geliyordu.</p>

  <p>Parshendi kayalığın tepesine yaklaşırken Dalinar yüksek mevkinin ve sağlam zeminin avantajını kullanarak saldırdı. Parshendi kaçınma zahmetine girmedi. Darbeyi çatlamasına neden olarak miğferine aldı ama Dalinar’ın bacaklarına saldırmak için bir fırsat kazanmıştı.</p>

  <p>Dalinar geriye doğru sıçradı; hantallığı acı vericiydi. Zar zor darbeden kaçınabilmişti ve Parshendi kayalığın tepesine tırmanırken ikinci bir darbe indirme fırsatı bulamadı.</p>

  <p>Parshendi saldırgan bir şekilde Kılıç’ını sapladı. Çenesini sıkan Dalinar engellemek için kolunu kullanarak silahın üstüne doğru adım attı ve önkol zırhının darbeyi çevirmesi için Elçiler’e dua etti. Parshendinin kılıcı inerek Zırh’ı parçaladı ve Dalinar’ın kolundan yukarı doğru bir şok dalgası gönderdi. Yumruğundaki zırh eldiveni bir anda kurşun gibi ağır gelmişti ama Dalinar hareket etmeye devam edip, kendi saldırısını yaparak kılıcını savurdu.</p>

  <p>Parshendinin zırhına doğru değil, altındaki taşlara doğru.</p>

  <p>Dalinar önkol zırhının erimiş parçaları havaya saçıldığı sırada düşmanının ayaklarının altındaki kaya çıkıntısını biçti. Kayalığın bütün bir parçası koparak kurtuldu ve Paretaşıyan’ı yuvarlanarak zemine doğru düşmesini sağladı. Büyük bir çatırtıyla yere çarptı.</p>

  <p>Dalinar yumruğunu hızla yere vurdu ve kol koruyucusu kırılmış olan zırh eldivenini çıkarttı. Eldiven açıldı ve Dalinar da elini çekerek kurtardı, eli dışarı çıkınca terden ürperdi. Zırh eldivenini bıraktı, şimdi önkol parçası gitmiş olduğu için düzgün çalışmazdı ve Kılıç’ını tek eliyle savururken kükredi. Bir diğer kaya parçası daha koptu ve aşağıdaki Paretaşıyan’a doğru düştü.</p>

  <p>Parshendi tökezleyerek ayağa kalkmıştı ama tepesine inen kaya bir Fırtınaışığı dalgası yaydı ve tok bir kırılma sesi duyuldu. Dalinar o henüz hareketsizken Parshendiye ulaşmaya çalışarak aşağı indi. Ne yazık ki, Dalinar’ın sağ bacağı yere sürünüyordu ve aşağı ulaştığında topallayarak yürümek zorunda kaldı. Eğer botu da çıkarırsa, Parezırhı’nın kalanını taşıması mümkün olmazdı.</p>

  <p>Parshendi ayağa kalkarken dişlerini sıktı ve durdu. Çok yavaş kalmıştı. Her ne kadar Parshendinin zırhı birkaç yerinden çatlamış olsa da, hiç de Dalinar’ınki kadar kötü dununda değildi. Parshendi etkileyici bir şekilde Parekılıcı’nı elinde tutmayı başarmıştı. Zırhlı başını Dalinar’a doğru çevirdi, gözleri miğferindeki yarığın arkasına gizlenmişti. Etraflarında diğer Parshendiler sessiz bir şekilde olanları izliyorlardı; bir halka oluşturmuşlardı ama karışmıyorlardı.</p>

  <p>Dalinar Kılıç’ını bir zırhlı ve bir çıplak, eliyle tutarak kaldırdı. Açıktaki terden ıslanmış elinin üstündeki esinti soğuktu.</p>

  <p>Kaçmanın bir faydası yoktu. Burada dövüştü.</p>

  <p style="text-align: center;">♦</p>

  <p style="text-align: center;">♦♦</p>

  <p>Aylar ve aylardan beri ilk defa, Kaladin kendini tam olarak canlı ve uyanık hissediyordu.</p>

  <p>Havada ıslık çalan mızrağın güzelliği. Akıl ve bedenin birliği, el ve ayakların düşüncelerin oluşabileceğinden daha büyük bir hızla anında tepki verişi. Hayatındaki en berbat dönemde öğrenilmiş olan eski mızrak yöntemlerinin netliği ve tanıdıklığı..</p>

  <p>Silahı kendisinin bir uzantısıydı, mızrağı parmaklarını hareket ettirdiği kadar içgüdüsel bir şekilde hareket ettiriyordu. Hızla dönerek Parshendileri biçiyor, o kadar çok arkadaşını katletmiş olanlara cezalarını veriyordu. Onun üstüne doğru, atılmış olan her bir ok için teker teker karşılık.</p>

  <p>Fırtınaışığı içinde coşku verici bir nabız gibi atarken, savaşta bir ritim olduğunu hissediyordu. Neredeyse Parshendi şarkısının temposu gibi.</p>

  <p>Ve onlar da şarkı söylüyordu. Onun İkinci İdeal’in Kelimeleri’ni söylemesi ve Fırtınaışığını içmesini görmenin şokundan kurtulmuşlardı. Şimdi ona dalgalar halinde saldırıyor, gayretli bir şekilde köprüye ulaşmak ve aşağı atmak için çalışıyorlardı. Bir kısmı karşı yönden saldırmak için diğer tarafa atlamıştı ama Moash köprücülere onlara karşılık verirlerken önderlik etmişti. İnanılmaz bir şekilde, tutundular.</p>

  <p>Syl Kaladin’in çevresinde bir bulanıklık halinde hızla dönüyordu, bir fırtınadaki yapraklar gibi hareket ederek derisinden yükselen Fırtınaışığının dalgalarında yüzüyordu. Kendinden geçmişti. Kaladin daha önce hiç onu bu şekilde görmemişti.</p>

  <p>Saldırılarını kesmedi; bir açıdan sadece tek bir saldırı vardı, her darbe akışkan bir şekilde doğrudan diğerine geçiyordu. Mızrağı asla durmuyordu ve adamlarıyla birlikte Parshendileri geriye itti. Onlar çiftler halinde ileri çıkarlarken her meydan okumayı kabul ediyordu.</p>

  <p>Öldürdü. Katletti. Kan havaya yayılıyor ve ölenler ayaklarının dibinde inleyerek yatıyordu. Buna pek fazla dikkat etmemeye çalıştı. Onlar düşmandı. Ancak yaptığı şeyin katışıksız şanı sebep olduğu yıkıma ters düşüyormuş gibi görünüyordu.</p>

  <p>O koruyordu. Kurtarıyordu. Ama öldürüyordu da. Bu kadar korkunç bir şey nasıl aynı anda bu kadar güzel olabilirdi?</p>

  <p>Güzel, gümüşi bir kılıcın savruluşundan eğilerek kaçındı, sonra da mızrağını yan tarafa doğru sallayarak kaburgaları kırdı. Mızrağı tekrar döndürdü ve zaten çatlamış olan sapını da Parshendinin yoldaşının yan tarafına indirerek parçaladı. Kalanları üçüncü bir adama fırlattı, sonra da Lopen’in ona attığı yeni bir mızrağı yakaladı. Herdazlı yakınlardaki Alethi ölülerinden Kaladin’e ihtiyacı oldukça vermek için mızrak topluyordu.</p>

  <p>Bir adamla dövüştüğün zaman, onun hakkında bir şeyler öğrenirdin. Düşmanların hassas ve dikkatli miydi? Saldırgan ve zorba bir şekilde, kabadayılık yaparak mı hareket ediyorlardı? Seni kızdırmak için küfürler savuruyorlar mıydı? İnsafsız mıydılar, yoksa belli ki kendinden geçmiş olan bir adamı yaşaması için bırakıyorlar mıydı?</p>

  <p>Parshendilerden etkilenmişti. Düzinelercesiyle dövüştü; her birinin biraz farklı bir dövüşme tarzı vardı. Görünüşe göre onun üstüne bir kerede sadece iki ya da dört tane gönderiyorlardı. Saldırıları dikkatli ve kontrollüydü, her çift bir takım halinde çalışıyordu. Ona yeteneğinden dolayı saygı duyuyormuş gibi görünüyorlardı.</p>

  <p>En etkileyici olanı da, yaralı olan Teft ya da Skar’la dövüşmekten kaçınarak, bunun yerine Kaladin, Moash ve en fazla beceriyi gösteren diğer köprücülere odaklanıyormuş gibi görünüyor olmalarıydı. Bunlar onun beklediği vahşi barbarlar değillerdi. Bunlar Kaladin’in Alethilerin pek çoğunda olmadığını gördüğü şerefli bir savaş meydanı ahlakına sahip olan profesyonel askerlerdi. Kaladin her zaman Harap Ovalar’daki askerlerde bulacağını umduğu şeyi onlarda bulmuştu.</p>

  <p>Bu anlayış onu sarstı. Kendini onları öldürürken bile Parshendilere <i>saygı duyarken</i> buldu.</p>

  <p>Ama sonunda, fırtına onu ileri itiyordu. O kendine bir yol seçmişti ve bu Parshendiler de Dalinar Kholin’in ordusunu bir anlık pişmanlık duymadan katlederlerdi. Kaladin kendini hedefine adamıştı. Kendisinin ve adamlarının buna ulaştıklarını görecekti.</p>

  <p>Ne kadar uzun süre dövüştüğünden emin değildi. Köprü Dört dikkate değer derecede iyi dayandı. Muhakkak ki fazla uzun dövüşmemişlerdi, yoksa yenilgiye uğramış olurlardı. Ama Kaladin’in etrafındaki yaralı ve ölmekte olan Parshendi kalabalığı saatler geçmiş gibi görünmesine neden oluyordu.</p>

  <p>Parezırhı içindeki bir şekil Parshendi saflarını yarıp geçerek arkasından mavili bir asker selini getirirken Kaladin hem rahatlamış hem de garip bir şekilde hayal kırıklığına uğramıştı. Kaladin gönülsüz bir şekilde geri çekildi, kalbi küt küt atıyor, içindeki fırtına diniyordu. Işık derisinden belli olacak kadar fazla yükselmeyi bırakmıştı. Savaşın erken kısmında sakallarında mücevherler olan Parshendilerin sürekli gelişi ona yakıt sağlamıştı ama daha sonrakiler mücevherleri olmadan üstüne saldırmışlardı. <i>Açıkgözlerin</i> onların olduğunu iddia ettiği kıt akıllı hayvanlar olmadıklarına dair bir diğer işaret. Onun ne yapmakta olduğunu görmüşlerdi ve ne olduğunu anlamamış olsalar bile, buua karşılık vermişlerdi.</p>

  <p>İçinde yere yıkılmasına engel olmaya yetecek kadar Işık vardı. Ama Alethiler Parshendileri geriye iterlerken, Kaladin nasıl tam zamanında yetişmiş olduklarını fark etti.</p>

  <p>Bununla çok dikkatli olmam gerekiyor, diye düşündü. İçindeki fırtına onun hareket etmesine ve saldırmayı arzu etmesine neden oluyordu ama onu kullanmak vücudunu tüketiyordu. Ne kadar fazlasını kullanır ve ne kadar hızlı kullanırsa, bittiği zaman o kadar kötü durumda oluyordu.</p>

  <p>Alethi askerler köprünün iki tarafında da çevre savunması oluşturdular ve tükenmiş köprücüler geri çekildi, pek çoğu oturdu ve yaralarını tuttu. Kaladin aceleyle onlara doğru gitti. “Rapor!”</p>

  <p>“Üç ölü,” dedi Kaya tatsız bir şekilde, yerleştirmiş olduğu cesetlerin yanında diz çöktüğü yerden. Malop, Kulaksız Jaks ve Narm.</p>

  <p>Kaladin kederle yüzünü astı. Kalanlarının yaşadığına şükret, dedi kendi kendisine. Bunu düşünmesi kolaydı. Kabul etmesi ise zordu. “Kalanlarınız nasılsınız?”</p>

  <p>Beş tanesinin daha ciddi yaraları vardı ama Kaya ve Lopen onlarla ilgilenmişti. O ikisi Kaladin’in verdiği dersleri oldukça iyi öğreniyorlardı. Kaladin’in de yaralılar için yapabileceği başka bir şey yoktu. Malop’un cesedine göz attı. Adam kolunu kesip kemiğe kadar gitmiş olan bir balta yarası almıştı. Kan kaybı yüzünden ölmüştü. Eğer Kaladin dövüşüyor olmasaydı, o zaman belki...</p>

  <p><i>Hayır, Şu anda pişmanlık yok.</i></p>

  <p>“Karşı tarafa geri çekilin,” dedi köprücülere işaret ederek. “Teft, komuta sende. Moash, benimle gelecek kadar iyi misin?”</p>

  <p>“Elbette,” dedi Moash kanlı yüzündeki sırıtışla. O tükenmiş değil, heyecanlı gibi görünüyordu. Ölenlerin üçü de onun tarafındandı ama o ve diğerleri dikkate değer derecede iyi dövüşmüşlerdi.</p>

  <p>Diğer köprücüler gitti. Kaladin Alethi askerlerini incelemek için döndü. Bu bir acil yardım çadırının içine bakmak gibi bir şeydi. Her adamda bir çeşit yara vardı. Merkezde olanları tökezliyor ve topallıyordu. Dışlarda olanlar ise hâlâ dövüşüyordu, üniformaları kanlı ve yırtıktı. Geri çekilme bozularak kargaşaya dönüşmüştü.</p>

  <p>Onlara karşıya geçmeleri için el sallayarak yaralıların arasından yolunu açtı. Bazıları onun dediği, gibi yaptı. Diğerleri sersemlemiş görünerek etrafta dikiliyordu.</p>

  <p>Kaladin hızla çoğundan daha iyi durumdaymış gibi görünen bir gruba doğru gitti. “Burada komuta kimde?”</p>

  <p>“Ee...” Askerin yüzü yanağı boyunca yarılmıştı. “Berrakbey Dalinar.”</p>

  <p>“Bir üst komuta. Yüzbaşınız kim?”</p>

  <p>“Öldü,” dedi adam. “Ve bölükbaşım. Ve onun yardımcısı.”</p>

  <p><i>Fırtınababa,</i> diye düşündü Kaladin. “Köprüden karşıya geçin,” dedi, sonra da devam etti. “Bana bir subay lâzım? Geri çekilişin komutası kimde?”</p>

  <p>İleride, grubun en önünde dövüşmekte olan hasarlı mavi Parezırhı içinde bir şekli seçebiliyordu. Bu Dalinar’ın oğlu Adolin olacaktı. O Parshendileri oyalamakla meşguldü, onu rahatsız etmek akıllıca olmazdı.</p>

  <p>“Burada,” diye seslendi bir adam. “Berrakbey Havar’ı buldum? O artçıların komutanı?”</p>

  <p><i>Nihayet,</i> diye düşündü Kaladin kargaşanın içinden hızla ilerlerken ve yerde yatmış, kan tükürmekte olan sakallı bir <i>açıkgöz</i> buldu. Kaladin adama bir göz atarak devasa karın yarasına dikkat etti. “Onun yardımcısı kim?”</p>

  <p>“Öldü,” dedi komutanın yanındaki adam. <i>Açıkgözlüydü.</i></p>

  <p>“Peki sen?” diye sordu Kaladin.</p>

  <p>“Nacomb Gaval.” Genç görünüyordu, Kaladin’den daha genç.</p>

  <p>“Sen terfi ettiriyorum,” dedi Kaladin. “Bu adamları olabildiğince çabuk köprüden karşıya geçir. Eğer soran olursa, sana artçıların komutanı olarak saha terfi verildiğini söyle. Eğer rütbesinin senden yüksek olduğunu iddia eden herhangi biri çıkarsa da, onu bana gönder.”</p>

  <p>Adam irkildi. “Terfi mi... Sen kimsin? Bunu <i>yapabilir</i> misin?”</p>

  <p>“Birilerinin yapması gerek,” diye tersledi Kaladin. “Yürü. İşe başla.”</p>

  <p>“Ama ...”</p>

  <p>”<i>Yürü</i>!” diye kükredi Kaladin.</p>

  <p>Kayda değer bir şekilde, <i>açıkgözlü</i> adam ona selam verdi ve mangasına bağırmaya başladı. Kholin’in adamları yaralı, hırpalanmış ve sersemlemişti ama iyi eğitilmişlerdi. Bir kere birisi komutayı aldığı zaman, emirler hızla iletildi. Mangalar yürüyüş dizilişlerine girerek köprüyü geçti. Büyük olasılıkla kargaşada bu tanıdık hareketlere sarılıyorlardı.</p>

  <p>Dakikalar içinde Kholin’in ordusunun orta yığını köprüden karşıya bir kum saatindeki kumlar gibi akıyordu. Savaş halkası daraldı. Yine de, kalkana karşı kılıç ve metale karşı mızrağın anarşik kargaşasının içinde adamlar çığlık atıyor ve ölüyordu.</p>

  <p>Kaladin aceleyle zırhındaki kabukları söktü, şu anda Parshendileri öfkelendirmek akıllıcaymış gibi gelmiyordu; sonra da daha fazla subay arayarak yaralıların arasında dolaştı. Bir iki tane buldu ama onlar da sersemlemiş, yaralı ve nefes nefeseydi. Görünüşe göre, hâlâ savaşabilecek durumda olan subaylar Parshendileri geride tutmakta olan iki yan cepheye önderlik ediyorlardı.</p>

  <p>Kaladin arkasında Moash’la Alethilerin en iyi tutunuyormuş gibi göründüğü yer olan ön safların ortasına doğru hızla gitti. Burada en sonunda komuta sahibi olan birisini bulmuştu; çelik bir göğüs zırhı ve uyumlu bir miğferi olan, üniforması diğerlerinden daha koyu bir mavi tonunda uzun boylu, heybetli bir <i>açıkgöz.</i> Savaşı hemen ön safların arkasından yönetiyordu.</p>

  <p>Adam Kaladin’e başıyla selam verdi, savaşın gürültüsünün üstünden sesini duyurabilmek için bağırıyordu. “Köprücülere sen mi komuta ediyorsun?”</p>

  <p>“Evet,” dedi Kaladin. “Neden adamların köprüden karşıya geçmiyor?”</p>

  <p>“Bizler Kobalt Muhafızlarız,” dedi adam. “Bizim görevimiz Berrakbey Adolin’i korumak.” Adam mavi Parezırhı içinde hemen biraz ileride olan Adolin’e doğru işaret etti, Paretaşıyan bir şeylere doğru bastırıyormuş gibi görünüyordu.</p>

  <p>“Yüceprens nerede?” diye bağırdı Kaladin.</p>

  <p>“Emin değiliz.” Adam yüzünü buruşturdu. “Onun muhafızları kayboldu.”</p>

  <p>“Geri çekilmek <i>zorundasınız.</i> Ordunun çoğunluğu karşıya geçti. Eğer burada kalırsanız, etrafınız sarılacak!”</p>

  <p>“Berrakbey Adolin’i terk etmeyeceğiz. Üzgünüm.”</p>

  <p>Kaladin etrafına bakındı. Yan cephelerde savaşan Alethi grupları konumlarını zar zor koruyabiliyorlardı ama emir verilene kadar geri çekilmeyeceklerdi.</p>

  <p>“İyi,” dedi Kaladin mızrağını kaldırıp ön saflara doğru yolunu açarak. Burada Parshendiler güçlü bir şekilde savaşıyordu. Kaladin bir tanesini boynundan vurarak devirdi ve bir grubun ortasına doğru savrularak daldı, mızrağı ışığı yansıtıyordu. Fırtınaışığı neredeyse bitmişti ama bu Parshendilerin de sakallarında mücevherler vardı.</p>

  <p>Kaladin nefes aldı; kendini Alethi askerlerine belli etmemek için sadece biraz ve tam bir saldırıya başladı.</p>

  <p>Parshendiler öfkeli hücumu karşısında geri çekildiler ve etrafındaki Kobalt Muhafızları’nın birkaç üyesi de afallamış görünerek ondan uzaklaştı. Saniyeler içinde Kaladin bir düzine Parshendiyi etrafında ölü ya da yaralı olarak yere sermişti. Bu bir boşluk yarattı ve Moash hemen arkasında buradan fırladı.</p>

  <p>Parshendilerin büyük bir kısmı mavi Parezırhı çatlamış ve çizilmiş olan Adolin’e odaklanmışlardı. Kaladin hiç bu kadar berbat bir durumda olan bir Parezırhı görmemişti. O çatlaklardan, tıpkı çok fazlasını tuttuğunda ya da kullandığında Kaladin’in derisinden de yükseldiği gibi Fırtınaışığı tütüyordu.</p>

  <p>Savaş meydanındaki bir Paretaşıyan’ın öfkesi Kaladin’i duraklattı. O ve Moash adamın dövüş menzilinin hemen dışında durdular ve Parshendiler de köprücüleri umursamadı; belirgin bir ümitsizlikle Paretaşıyan’ı öldürmeye çalışıyorlardı. Adolin bir kerede çok sayıda adamı biçiyordu ama Kaladin’in daha önce sadece bir kere görmüş olduğu gibi, Kılıç eti kesmiyordu. Parshendilerin gözleri yanıyor ve kararıyor, düzinelerce Parshendi ölerek düşüyordu; Adolin’in etrafına bir ağaçtan düşen olgun meyveler gibi cesetler yığılıyordu.</p>

  <p>Ama yine de, Adolin’in de zorlanmakta olduğu belliydi. Parezırhı sadece çatlamış değildi, bazı yerlerinde delikler vardı. Miğferi gitmişti ama onun yerine sıradan bir mızrakçının şapkasını takıyordu. Sol bacağı topallıyor, neredeyse yerde sürükleniyordu. O Kılıç’ı ölümcüldü ama Parshendiler gittikçe daha da yaklaşıyorlardı.</p>

  <p>Kaladin menziline girmeye cesaret etmedi. “Adolin Kholin!” diye kükredi.</p>

  <p>Adam dövüşmeye devam etti.</p>

  <p>“Adolin Kholin!” diye bağırdı Kaladin tekrar, küçük bir Fırtnaışığı bulutunun onu terk ettiğini hissederken sesi gümbürdemişti.</p>

  <p>Paretaşıyan durakladı, sonra da arkasını dönüp Kaladin’e baktı. Gönülsüz bir şekilde geri çekilerek Kobalt Muhafızlar’ın Kaladin’in açmış olduğu yolu kullanarak ileri atılıp Parshendileri geride tutmasına izin verdi.</p>

  <p>“Sen kimsin?” diye hesap sordu Kaladin’in yanına gelerek. Mağrur ve genç yüzü terle ıslanmıştı, saçı keçeleşmiş, siyahla sarı karmakarışıktı.</p>

  <p>“Ben senin hayatını kurtarmış olan adamım,“ dedi Kaladin. “Geri çekilme emrini vermen gerekiyor. Askerlerin artık daha fazla savaşamaz.”</p>

  <p>“Babam oralarda bir yerlerde, köprücü,” dedi Adolin aşırı büyük Kılıç’ıyla işaret ederek. “Onu daha saniyeler önce gördüm. Ryshadium’u onun peşinden gitti ama ne at ne de adam geri dönmedi. Ben bir manga alacağım ve ...”</p>

  <p>“Sen <i>geri çekileceksin,</i>” dedi Kaladin çileden çıkmış bir şekilde. “Adamlarına bak, Kholin! Bırak dövüşmeyi, ayaklarının üstünde zor durabiliyorlar. Her dakika düzinelerce askerini kaybediyorsun. Onları buradan çıkarman gerek.”</p>

  <p>“Babamı terk etmeyeceğim,” dedi Adolin inatçı bir şekilde.</p>

  <p>“Hay Yaradan’ın... Eğer sen düşersen, Adolin Kholin, bu adamların <i>hiçbir</i> şeyi kalmaz. Komutanları, yaralı ya da ölü. Sen babana gidemezsin, zar zor yürüyebiliyorsun! Tekrar ediyorum, <i>adamlarını güvenli bir yere götüreceksin</i>!<i>”</i></p>

  <p>Genç Paretaşıyan geriye doğru bir adım attı, Kaladin’in ses tonu yüzünden gözlerini kırpıştırmıştı. Kuzeydoğuya, bir anda bir kayalık çıkıntının üstünde Parezırhı giymiş bir şekille dövüşmekte olan arduvaz grisi başka bir şeklin belirmiş olduğu yere doğru baktı. “O kadar yakında...”</p>

  <p>Kaladin derin bir nefes aldı. “Ben ona gideceğim. Sen geri çekilmeyi yönet. Köprüyü tut ama sadece köprüyü.”</p>

  <p>Adolin, Kaladin’e ters ters baktı. Bir adım attı ama zırhındaki bazı parçalar pes etti ve tökezleyerek bir dizinin üstüne çöktü. Dişlerini sıkarak doğrulmayı başardı. “Yüceyüzbaşı Malan,” diye kükredi Adolin. “Askerlerini al, bu adamla gidin. Babamı oradan çıkarın!”</p>

  <p>Kaladin’in daha önce konuşmuş olduğu adam enerjik bir şekilde selam verdi. Adolin tekrar Kaladin’e ters ters baktı, sonra da Parekılıcı’nı kaldırdı ve köprüye doğru zorlukla uzun adımlarla gitti.</p>

  <p>“Moash, onunla git,” dedi Kaladin.</p>

  <p>“Ama ...”</p>

  <p>“Git, Moash,” dedi Kaladin kasvetli bir şekilde Dalinar’ın dövüşmekte olduğu çıkıntıya doğru göz atarak. Kaladin derin bir nefes aldı, mızrağını kolunun altına kıstırdı ve son hızla koşarak fırladı.</p>

  <p>Kobalt Muhafızlar ona ayak uydurmaya çalışarak bağırdı ama o arkasına bile bakmadı. Parshendi askerlerinin hattına geldi, döndü ve mızrağıyla iki tanesine çelme taktı, sonra da vücutlarının üstünden sıçrayarak ilerlemeye devam etti. Bu bölgedeki Parshendilerin çoğunun dikkati Dalinar’ın dövüşü ve köprüye ulaşma savaşı yüzünden dağınıktı; iki cephenin arasındaki bu yerde saflar gevşekti.</p>

  <p>Kaladin hızla hareket etti, koşarken daha fazla Işık çekiyor, onunla dövüşmeye çalışan Parshendilerden kaçınıyor ve etraflarından dolaşıyordu. Saniyeler içinde Dalinar’ın dövüşmekte olduğu yere ulaşmıştı. Her ne kadar şimdi kayalığın üstü boş olsa da, dibinde toplanmış olan büyük bir Parshendi grubu vardı.</p>

  <p><i>Orada,</i> diye düşündü ileri doğru sıçrayarak.</p>

  <p style="text-align: center;">♦</p>

  <p style="text-align: center;">♦♦</p>

  <p>Bir at kişnedi. Gallant dövüşü izleyen Parshendilerin oluşturduğu halka şeklindeki açık alanın içine dalarken Dalinar şaşkınlık içinde başını kaldırdı. Ryshadium onun için gelmişti. Nasıl..? Nereden..? Atın toplanma platosunda özgür ve güvende olması gerekirdi.</p>

  <p>Artık çok geçti. Dalinar bir dizinin üstündeydi, düşman Paretaşıyan tarafından yere devrilmişti. Parshendi tekme atarak ayağını Dalinar’ın göğsüne gömdü ve onu geriye fırlattı.</p>

  <p>Bunun arkasından miğfere bir darbe geldi. Bir tane daha. Bir tane daha. Miğfer patladı ve darbelerin şiddeti Dalinar’ı sersemletti. Neredeydi? Ne oluyordu? Neden üstünde bu kadar ağır bir şey vardı?</p>

  <p><i>Parezırhı,</i> diye düşündü ayağa kalkmak için çabalayarak. <i>Ben... Parezırhı’mı... Giyiyorum.</i></p>

  <p>Yüzünde bir rüzgâr esti. Kafa darbeleri; kafa darbelerinde dikkatli olmak zorundaydın. Zırh giyerken bile. Düşmanı üstünde kule gibi yükselerek duruyordu ve onu inceliyormuş gibi görünüyordu. Sanki bir şeyler arıyormuş gibiydi.</p>

  <p>Dalinar Kılıç’ını düşürmüştü. Sıradan Parshendi askerleri düellonun etrafını çevrelemişti. Gallant’ı geri gitmeye zorlayarak atın kişnemesine neden oluyorlardı. Şahlandı. Dalinar onu izledi, görüşü bulanıklaşıyordu.</p>

  <p>Paretaşıyan neden onun işini bitirmemişti? Parshendi dev öne eğildi, sonra da konuştu. Kelimeler aşırı derecede şiveliydi ve Dalinar’ın aklı neredeyse onları duymazdan gelecekti. Ama burada, yakındayken Dalinar bir şeyi fark etti. Söylenilen şeyi anlıyordu. Şive neredeyse anlaşılmazdı ama kelimeler Alethçeydi.</p>

  <p>“Bu <i>sensin,</i>” dedi Parshendi Paretaşıyan. “Sonunda seni buldum.”</p>

  <p>Dalinar şaşkınlık içinde gözlerini kırpıştırdı.</p>

  <p>Onları izlemekte olan Parshendi askerlerinin arka sıralarını bir şeyler karıştırdı. Bu sahnede tanıdık olan bir şeyler vardı; her tarafta Parshendiler, tehlike içinde bir Paretaşıyan. Dalinar bunu daha önce de yaşamıştı ama diğer taraftan.</p>

  <p>O Paretaşıyan onunla konuşuyor olamazdı. Dalinar kafasına çok sert darbe almıştı. Hayal görüyor olmalıydı. O izleyeci Parshendi halkasındaki karışıklık neydi?</p>

  <p><i>Sadeas,</i> diye düşünürken buldu Dalinar kendisini, aklı karışıktı. <i>Benim onu kurtardığım gibi, o da beni kurtarmaya geldi.</i></p>

  <p><i>Onları birleştir...</i></p>

  <p><i>O gelecek,</i> diye düşündü Dalinar. <i>Geleceğini biliyorum. Onları toplayacağım...</i></p>

  <p>Parshendiler bağırıyor, dönüyor, hareket ediyordu. Bir anda, ortalarından bir şekil fırladı. Hiç de Sadeas değildi. Güçlü bir yüzü ve uzun bukleli siyah saçları olan genç bir adamdı. Bir mızrak taşıyordu.</p>

  <p>Ve ışıldıyordu.</p>

  <p><i>Ne?</i> diye düşündü Dalinar sersemlemiş bir şekilde.</p>

  <p style="text-align: center;">♦</p>

  <p style="text-align: center;">♦♦</p>

  <p>Kaladin dairenin içine indi. İki Paretaşıyan merkezdeydi, bir tanesi yerde, vücudundan hafifçe Fırtınaışığı sızdırıyordu. Oldukça hafif. Çatlakların sayısı göz önüne alındığında, mücevherlerinin neredeyse tükenmiş olması gerekirdi. Diğeri, kol ve bacaklarının boyutu ve şekline bakılırsa bir Parshendi, yerdekinin üstünde ayakta duruyordu.</p>

  <p><i>Harika,</i> diye düşündü Kaladin Parshendi askerler akıllarını başlarına toplayıp da ona saldıramadan önce ileri doğru atılarak. Parshendi Paretaşıyan eğilmiş, Dalinar’a odaklanmıştı. Parshendinin zırhı bacağındaki geniş bir yarıktan Fırtınaışığı sızdırıyordu.</p>

  <p>Bu yüzden, hafızası Amaram’ı kurtarmış olduğu zamana kayarken, Kaladin yaklaştı ve mızrağını çatlağın içine sapladı.</p>

  <p>Paretaşıyan çığlık attı ve şaşkınlıkla Kılıç’ını düşürdü. Kılıç sise dönüşerek kayboldu. Kaladin mızrağını hızla kurtardı ve geriye doğru kaçındı. Paretaşıyan zırhlı yumruğunu ona doğru savurdu ama ıskaladı. Kaladin sıçrayarak yaklaştı ve bütün gücünü darbenin arkasına vererek mızrağını çatlamış bacak zırhından içeri tekrar sapladı.</p>

  <p>Paretaşıyan daha da yüksek sesle çığlık atarak tökezledi, sonra da dizlerinin üstüne düştü. Kaladin mızrağını çekip kurtarmaya çalıştı ama adam onun üstüne yığılarak sapını kırdı. Kaladin geri sıçradı, şimdi eli boş olarak bir Parshendi kuşatmasıyla yüzleşmekteydi; Fırtınaışığı vücudundan tütüyordu.</p>

  <p>Sessizlik. Ve sonra tekrar konuşmaya başladılar, daha önce de söyledikleri kelimelerdi. “Neshua Kadal!” Bunu kendi aralarında birbirlerine söylediler, fısıldaşıyorlardı, kafaları karışmış gibi görünüyordu. Sonra daha önce hiç duymamış olduğu bir şarkıyı söylemeye başladılar.</p>

  <p><i>Bu da iyi,</i> diye düşündü Kaladin. Ona saldırmadıkları sürece mesele yoktu. Dalinar Kholin hareket ediyordu, doğrularak oturdu. Kaladin diz çökerek Fırtınaışığının çoğunu taş zeminin içine gönderdi, parlamasına yetmeyecek, sadece onu ayakta tutacak kadar bırakmıştı. Sonra da Parshendi halkasının yan tarafında durmakta olan zırhlı ata doğru aceleyle ilerledi.</p>

  <p>Parshendiler dehşet içinde ondan kaçındılar. Dizginleri aldı ve hızla yüceprense geri döndü.</p>

  <p style="text-align: center;">♦</p>

  <p style="text-align: center;">♦♦</p>

  <p>Dalinar aklını toplamaya çalışarak başını salladı. Görüşü hâlâ bulanıktı ama düşünceleri tekrar şekilleniyordu. Ne olmuştu? Başına darbe almıştı ve... Şimdi de Paretaşıyan yerdeydi.</p>

  <p>Yerde miydi? Paretaşıyan’ın düşmesine ne sebep olmuştu? Yaratık gerçekten de onunla konuşmuş muydu? Hayır, bunu hayal etmiş olmalıydı. Onu ve genç mızrakçının parladığını. Şimdi parlamıyordu. Gallant’ın dizginlerini tutmakta olan genç adam ısrarcı bir şekilde Dalinar’a el sallıyordu. Dalinar kendini ayağa kalkmaya zorladı. Etraflarında Parshendiler anlaşılmaz bir şeyler mırıldanıyordu.</p>

  <p>O <i>Parezırhı,</i> diye düşündü diz çökmüş olan Parshendiye bakarak. <i>Bir Parekılıcı... Renarin’e verdiğim sözü tutabilirim. Olabilir...</i></p>

  <p>Paretaşıyan bacağını zırhlı eliyle tutarak inledi. Dalinar son darbeyi indirmek için can atıyordu. İşlemeyen ayağını sürükleyerek öne doğru bir adım attı. Etraflarında Parshendi askerleri sessizce izliyordu. Neden saldırmıyorlardı?</p>

  <p>Uzun mızrakçı Gallant’ın dizginlerini çekerek Dalinar’a doğru koştu. “Bin atına <i>açıkgöz.</i>”</p>

  <p>“Onun işini bitirmeliyiz. O zaman ...”</p>

  <p>“Atına bin!” diye emretti genç, dizginleri ona doğru fırlatarak. Parshendi askerleri yaklaşmakta olan bir Alethi asker birliğiyle çatışmaya girmek için dönüyorlardı.</p>

  <p>“Senin şerefli bir adam olman gerekiyor,” diye hırladı mızrakçı. Dalinar ile nadiren böyle bir tonda konuşulmuştu, özellikle de <i>koyugözlü</i> bir adam tarafından. “Eh, senin adamların <i>sen</i> olmadan gitmiyor ve <i>benim</i> adamlarım da <i>onlar</i> olmadan gitmiyor. O yüzden de sen atına <i>bineceksin ve</i> biz bu ölüm kapanından <i>kaçacağız.</i> Anladın mı?”</p>

  <p>Dalinar genç adamın gözlerinin içine baktı. Sonra da başını sallayarak onayladı, Elbette. O haklıydı, düşman Paretaşıyan’ı bırakmak zorundaydılar. Zaten zırhı nasıl götüreceklerdi ki? Bütün yol boyunca cesedi mi sürükleyeceklerdi?</p>

  <p>“Geri çekilin!” diye kükredi Dalinar askerlerine, kendini Gallant’ın eyerinin üstüne çekerken. Zar zor başarabildi, zırhında çok az Fırtınaışığı kalmıştı.</p>

  <p>Sadık Gallant adamlarının onun için kanlarıyla kazanmış oldukları kaçış koridoru boyunca dörtnala fırladı. İsimsiz mızrakçı da arkasından koştu ve Kobalt Muhafızları etraflarına toplandılar. İleride, kaçış platosunun üstünde askerlerinden oluşan daha büyük bir kuvvet vardı. Köprü hâlâ duruyordu; Adolin başında endişeli bir şekilde bekliyor, Dalinar’ın geri çekilmesi için orayı tutuyordu.</p>

  <p>Büyük bir rahatlamayla Dalinar tahta köprüden dörtnala geçerek komşu platoya ulaştı. Adolin ve geride kalan son askerleri de arkasından geldiler.</p>

  <p>Gallant’ı çevirerek doğuya doğru baktı. Parshendiler uçurumun yanında toplanmışlardı ama onları takip etmiyorlardı. Parshendilerden bir grup platonun tepesindeki kozanın üstünde çalışmaktaydı. Kargaşada bütün taraflar onu unutmuştu. Daha önce asla takip etmemişlerdi ama eğer şimdi fikirlerini değiştirecek olurlarsa, Dalinar’ın kuvvetini ta kalıcı köprülere kadar taciz ederek kovalayabilirlerdi.</p>

  <p>Ama etmediler. Sıralar oluşturdular ve şarkılarından bir diğerini söylemeye başladılar; Alethi kuvvetlerinin her geri çekilişinde söyledikleri aynı şarkı. Dalinar onları izlerken çatlamış, gümüşi bir Parezırhı ve kırmızı bir pelerin içindeki bir şekil tökezleyerek en önlerine çıktı. Miğferi çıkarılmıştı ama mermer gibi siyah kırmızı desenli derisi nedeniyle yüz hatlarını seçmek için fazla uzaktı. Dalinar’ın sabık düşmanı yanlış anlaşılmayacak denli bilinçli bir hareketle Parekılıcı’nı kaldırdı. Bir selam, bir saygı hareketi. Dalinar içgüdüsel olarak kendi Kılıç’ını çağırdı ve on kalp atışı sonra karşılık olarak kendininkini de kaldırıp onu selamladı.</p>

  <p>Köprücüler köprülerini uçurumdan çekerek iki orduyu birbirinden ayırdılar.</p>

  <p>“Acil yardım çadırı kurun!” diye kükredi Dalinar. “Yaşama şansı, olan hiç kimseyi geride bırakmayacağız. Parshendiler bize burada saldırmayacak!”</p>

  <p>Askerlerinden bir haykırış koptu. Bir şekilde, kaçabilmek onlara kazanmış oldukları tüm mücevherkalplerden daha büyük bir zafermiş gibi geliyordu. Yorgun Alethi askerleri taburlara ayrıldılar. Savaşa sekiz tabur gelmişti, ve tekrar sekiz tane oldular; gerçi birkaç tanesinde sadece birkaç yüz üye kalmıştı. Saha hekimliğinde eğitimli olan adamlar safları tararlarken, geride kalan subaylar sağ kalanları saydılar. Adamlar acısprenleri ve yorgunluksprenlerinin arasında oturdular; kan içindeydiler, bazıları silahsızdı, pek çoğunun üniformaları yırtıktı.</p>

  <p>Diğer platonun üstünde Parshendiler garip şarkılarına devam ediyorlardı.</p>

  <p>Dalinar kendini köprü ekibi üzerine odaklanırken buldu. Onu kurtarmış olan genç adam görünüşe göre onların lideriydi. O gerçekten de bir <i>Paretaşıyan’a</i> karşı mı koymuştu? Dalinar belli belirsiz bir şekilde hızlı, keskin bir karşılaşmayı hatırlıyordu; bacağa bir mızrak. Belli ki genç adam hem yetenekli hem de şanslıydı.</p>

  <p>Köprücünün ekibi Dalinar’ın bu kadar düşük mertebeli adamlardan bekleyeceğinden çok daha fazla koordinasyon ve disiplinle hareket ediyordu. Daha fazla bekleyemeyecekti. Dalinar, Gallant’ı dürtükleyerek taşların üstünde ileri sürdü; yaralı, tükenmiş askerlerin yanından geçiyordu. Bu ona kendi yorgunluğunu hatırlattı ama şimdi bir oturma fırsatı bulmuş olduğu için artık başı zonklamıyordu.</p>

  <p>Köprü ekibinin lideri bir adamın yarasıyla ilgileniyordu ve parmakları ustalıkla hareket etmekteydi. <i>Köprücüler</i> arasında saha hekimliğinde eğitimli bir adam mı?</p>

  <p><i>Eh, neden olmasın</i>? diye düşündü Dalinar. Bu <i>kadar iyi dövüşebiliyor olmalarından daha garip değil.</i> Sadeas ondan çok şey saklamıştı.</p>

  <p>Genç adam başını kaldırdı. Ve ilk kez olarak Dalinar uzun saçlarının gizlemekte olduğu alnındaki köle damgalarını fark etti. Genç ayağa kalkarak kollarını kavuşturdu, duruşu düşmancaydı.</p>

  <p>“Takdire lâyıksınız,” dedi Dalinar. “Hepiniz. Neden yüceprensiniz sadece sizi bizim için geri göndermek üzere geri çekildi?”</p>

  <p>Köprücülerin birkaç tanesi kıs kıs güldü.</p>

  <p>“Bizi o geri göndermedi,” dedi liderleri. “Biz kendi başımıza geldik. Onun isteğine karşı koyarak.”</p>

  <p>Dalinar kendini başını sallarken buldu ve mantıklı olan tek cevabın bu olduğunu fark etti. “Neden?” diye sordu Dalinar. “Neden bizim için geldiniz?”</p>

  <p>Genç omzunu silkti, “Orada kendinizi epey etkileyici bir şekilde tuzağa düşürdünüz.”</p>

  <p>Dalinar yorgun bir şekilde başıyla onayladı. Belki de genç adamın ses tonu yüzünden sinirlenmesi gerekirdi ama bu sadece gerçekti. “Evet, ama <i>neden</i> geldiniz? Ve bu kadar iyi dövüşmeyi nasıl öğrendiniz?”</p>

  <p>“Kazara,” dedi genç adam. Tekrar yaralısına geri döndü.</p>

  <p>“Size borcumu ödemek için ne yapabilirim?”</p>

  <p>Köprücü ona tekrar baktı. “Bilmiyorum. Sadeas’tan kaçacaktık, karmaşada kaybolacaktık. Hâlâ da yapabiliriz ama kesinlikle bizim peşimize düşecek ve bizi öldürecektir.”</p>

  <p>“Adamlarını kendi kampıma götürebilir, Sadeas’ın sizi bağlarınızdan serbest bırakmasını sağlayabilirim.”</p>

  <p>“Bizim gitmemize izin vereceğinden şüphe ediyorum,” dedi köprücü, gözleri sıkıntılı bir şekilde. “Ve sizin kampınızın da herhangi bir güvenlik sağlanacağından şüphe ediyorum. Sadeas’ın bugünkü bu hareketi. Bu siz ikiniz arasında savaş anlamına gelecek, değil mi?”</p>

  <p>Öyle miydi? Dalinar sağ kalmaya odaklanarak Sadeas’ı düşünmekten kaçınmıştı ama adama duyduğu öfke derinlerde kaynayan bir çukurdu. Bunun için Sadeas’tan intikam <i>alacaktı.</i> Ama prenslikler arasında savaşa izin verebilir miydi? Bu Alethkar’ı parçalardı. Ondan da fazlası, Kholin evini yok ederdi. Dalinar’ın, Sadeas’a karşı durmak için askerleri ya da müttefikleri yoktu, bu felâketten sonra değil.</p>

  <p>Dalinar geri döndüğü zaman Sadeas nasıl karşılık verecekti? Saldırarak işi bitirmeye mi çalışacaktı? <i>Hayır,</i> diye düşündü Dalinar. <i>Hayır, bunu bir sebepten ötürü bu şekilde yaptı.</i> Sadeas ona kişisel olarak saldırmamıştı. Dalinar’ı terk etmişti ama Alethi standartlarına göre bu tamamen başka bir şeydi. O da krallığı riske atmak istemiyordu.</p>

  <p>Sadeas açıktan savaş çıkarmak istemezdi ve Dalinar’ın da kaynayan öfkesine rağmen açıktan savaş çıkarmaya <i>gücü yetmezdi.</i> Bir elini yumruk yaparak köprücüye bakmak için döndü. “İş savaşa dönmeyecek,” dedi Dalinar. “En azından henüz değil.”</p>

  <p>“Eh, eğer durum buysa, o zaman bizi kampınıza alarak hırsızlık yapmış olursun. Kralın kanunları ve adamlarımın senin o her zaman uyduğunu iddia ettiği Kurallar, bizi Sadeas’a geri vermeni söyleyecektir. O bizim kolayca kurtulmamıza izin <i>vermez.</i>”</p>

  <p>“Sadeas ile ben ilgileneceğim,“ dedi Dalinar. “Benimle geri dönün. Size güvende olacağınıza dair yemin ediyorum. Buna sahip olduğum her şeref kırıntısı adına söz veriyorum.”</p>

  <p>Genç köprücü bir şeyler arayarak gözlerinin içine baktı. Bu kadar genç birisi için ne kadar da sert bir adamdı.</p>

  <p>“Pekâlâ,” dedi köprücü. “Geri geleceğiz. Kamptaki adamlarımı geride bırakamam ve zaten adamlarımın bu kadarı da yaralanmışken, kaçmak için uygun bir durumumuz da kalmadı.”</p>

  <p>Genç adam işine geri döndü ve Dalinar da bir kayıp raporu arayarak Gallant’ı sürdü. Kendini Sadeas’a karşı hissettiği hiddete hâkim olmaya zorladı. Bu zordu. Hayır, Dalinar bunun savaşa dönmesine izin veremezdi ama işlerin önceden olduğu hale geri dönmesine de izin veremezdi.</p>

  <p>Sadeas dengeyi bozmuştu ve bu bir daha asla tekrar kurulamazdı. Aynı şekilde olmazdı.</p>
</body>
</html>
