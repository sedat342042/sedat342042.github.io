<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2 title="BÖLÜM-016"><img alt="" src="../Images/main-27.jpg" /></h2>

  <p class="baslik5">YEDİ BUÇUK YIL ÖNCE</p>

  <p>Kayasının üzerinde tünediği yerden, “Beni hekim olmam için eğitim görmek üzere Kharbranth’a göndermek istiyor,” dedi Kal.</p>

  <p>“Ne, gerçekten mi?” diye sordu Laral, onun hemen önünde kaya çıkıntısı boyunca yürürken. Altın çizgileri dışında saçları siyahtı. Ellerini yanlara açmış dengede dururken uzun saçları ani bir rüzgârla arkasında savruldu.</p>

  <p>Saçları çok farklıydı. Ama elbette, gözleri daha da farklıydı. Parlak yeşil. Kasaba halkının siyahları ve kahverengilerinden o kadar farklıydı ki. Bir <i>açıkgöz</i> olmakta <i>gerçekten</i> de değişik bir şeyler vardı.</p>

  <p>“Evet, gerçekten,” dedi Kal homurdanarak. “Bir iki yıldır bundan bahsedip duruyor.”</p>

  <p>“Ve sen de bana söylemedin?”</p>

  <p>Kal omzunu silkti. O ve Laral, Hearthstone’un doğusundaki büyük kayalardan oluşmuş alçak bir sırtının tepesindeydiler. Küçük kardeşi Tien kayalığın aşağısında taş topluyordu. Kal’ın sağ tarafında batıya doğru inen bir grup ufak yamaç vardı.</p>

  <p>Bunlar serpilmiş lavis polipleriydi; ekilmelerinden bu yana hasat edilmelerine kadar olan zamanın yarısı geçmişti.</p>

  <p>Çalışan adamlarla dolu yamaçları gözden geçirirken garip bir şekilde hüzünlü hissetti. Koyu kahverengi polipler büyüyerek tahılla dolu kavunlar gibi olacaktı. Kurutulduktan sonra, o tahıl tüm kasabayı ve yüceprenslerinin ordusunu besleyecekti. Kasabadan geçen ardentler bir çiftçinin Çağrı’sının asil olduğunu, bir askerin Çağrı’sı dışında en yücelerinden biri olduğunu açıklamaya özen gösterirdi. Kal’ın babası ise alçak sesle krallığı beslemenin işe yaramaz savaşlarda savaşıp ölmekten çok daha fazla onurlu olduğunu söylerdi.</p>

  <p>“Kal?” dedi Laral, sesi ısrarcıydı. “Neden bana <i>söylemedin?</i>”</p>

  <p>“Affedersin,” dedi. “Babamın ciddi olup olmadığından emin değildim. O yüzden de bir şey söylemedim.”</p>

  <p>Bu bir yalandı. Babasının ciddi olduğunu biliyordu. Kal sadece bir hekim olmak için gitmekten bahsetmek istememişti, özellikle de Laral’a.</p>

  <p>Laral ellerini beline koydu. “Ben senin asker olacağını sanıyordum.”</p>

  <p>Kal omzunu silkti.</p>

  <p>Laral gözlerini devirdi ve kaya çıkıntısından aşağı atlayarak Kal’ın yanındaki bir taşa indi. “Bir <i>açıkgöz</i> olmayı istemiyor musun? Bir Parekılıcı kazanmayı?”</p>

  <p>“Babam bunun pek sık olmadığını söylüyor.”</p>

  <p>Laral yanında diz çöktü. “Eminim ki <i>sen</i> yapabilirsin.” O gözler, öyle parlak ve canlıydı ki, hayatın kendi rengi gibi pırıltılı yeşildi.</p>

  <p>Kal gittikçe daha da fazla Laral’a bakmaktan hoşlandığını fark ediyordu. Kal mantıksal olarak ona ne olduğunun bilincindeydi. Babası ona büyüme sürecini bir hekimin kesinliği ile açıklamıştı. Ama işin içinde, bir o kadar <i>duygu</i> vardı; babasının steril tariflerinin açıklamamış olduğu hisler. O hislerin bazıları Laral ve kasabanın diğer kızları ile ilgiliydi. Diğer hisler ise onu beklemediği zamanlarda sarmalayarak boğan garip melankoli örtüsü ile ilgiliydi.</p>

  <p>“Ben...” dedi Kal.</p>

  <p>“Bak,” dedi Laral, tekrar ayağa kalkarak kayasının üstünde tırmandı. Güzel sarı elbisesi rüzgârda dalgalandı. Bir yıl daha ve sol eline bir eldiven giymeye başlayacaktı. Bir kızın ergenliğe girmiş olduğunun işareti. “Kalk, hadi. Bak.”</p>

  <p>Kal ayağa kalkarak doğu tarafına baktı. Orada sağlam markel ağaçlarının tabanlarının etrafında yoğun çalılıklar hâlinde düğümçalısı büyüyordu.</p>

  <p>“Ne görüyorsun?” diye sordu Laral.</p>

  <p>“Kahverengi düğümçalısı. Büyük ihtimalle ölü.”</p>

  <p>“Köken o tarafta,” dedi işaret ederek. “Burası fırtınadiyarları. Babam diyor ki biz, batıdaki daha çıtkırıldım diyarlar için rüzgâr siperi olmak üzere buradayız.” Kala döndü. “Asil bir mirasımız var, Kal; hem <i>koyugözler</i> hem de <i>açıkgözler</i> olarak. Bu yüzden en iyi savaşçılar her zaman Alethkar’dan çıkmıştır. Yüceprens Sadeas, General Amaram... Kral Gavilar’ın kendisi.”</p>

  <p>“Öyledir elbet.”</p>

  <p>Abartılı bir şekilde içini çekti. “Böyle olduğun zamanlarda seninle konuşmaktan <i>nefret</i> ediyorum, biliyor musun?”</p>

  <p>“Nasıl olduğum?”</p>

  <p>“Şimdi olduğun gibi. Biliyorsun. Öyle surat asıp, iç çekerek.”</p>

  <p>“Biraz önce iç çeken şendin, Laral.”</p>

  <p>“Neden bahsettiğimi biliyorsun.”</p>

  <p>Kayadan aşağı indi ve gidip surat asmak için uzaklaştı. Arada bir bunu yapıyordu. Kal olduğu yerde kalarak doğu tarafına doğru baktı. Nasıl hissettiğinden emin değildi, Babası gerçekten de onun bir hekim olmasını istiyordu ama o kararsızdı. Sadece hikâyeler yüzünden, onların heyecan ve maceraları yüzünden değildi. Hissediyordu ki bir asker olarak bir şeyleri değiştirebilirdi. Gerçekten değiştirebilirdi. Bir parçası savaşa gitmeyi, Alethkar’ı korumayı, kahraman <i>açıkgözlerin</i> yanında savaşmayı hayal ediyordu, önemli hiç kimsenin asla ziyaret etmediği küçük bir kasabanın dışında bir yerlerde iyi şeyler yapmayı.</p>

  <p>Oturdu. Bazen öyle hayal kuruyordu. Diğer zamanlarda ise herhangi bir şeyi umursamayı zor buluyordu. Kasvetli duyguları, içinde kıvrılıp çöreklenmiş kara bir gökyılanı gibiydi. Oradaki düğümçalısı, fırtınalardan güçlü markel ağaçlarının dibinde yoğun bir şekilde bir arada büyüyerek sağ çıkıyordu. Ağaçların kabuğu taşla kaplıydı, dalları bir adamın bacağı kadar kalındı. Ama şimdi düğümçalısı ölmüştü. Sağ çıkmamıştı. Birlik içinde olmak onun için yeterli olmamıştı.</p>

  <p>“Kaladin?” diye seslendi biri arkasından.</p>

  <p>Döndüğünde karşısında Tien’i buldu. Tien on yaşındaydı, Kal’dan iki yaş küçüktü ama çok daha ufak görünüyordu. Diğer çocuklar ona cüce diyordu ama Lirin Tien’in sadece daha boyunun uzamadığını söylüyordu. Ama yuvarlak kırmızı yanakları ve çelimsiz yapısıyla, Tien onun yarı yaşında bir oğlan gibi <i>görünüyordu.</i> “Kaladin,” dedi gözleri kocaman, avuçlarını birleştirmişti. “Neye bakıyorsun?”</p>

  <p>“Ölü otlara,” dedi Kal.</p>

  <p>“Yaa! Eh, bunu görmen <i>gerek.</i>”</p>

  <p>“O ne?”</p>

  <p>Tien ellerini açtı ve küçük bir taş ortaya çıktı; alt tarafta çıkıntılı bir kırık dışında tüm yüzeyleri hava şartlarından ötürü yıpranmıştı. Kal taşı alarak inceledi. Dikkat çekici hiçbir şey göremiyordu. Hatta oldukça sıradandı.</p>

  <p>“Bu sadece bir taş,” dedi Kal.</p>

  <p><i>“Sadece</i> bir taş değil,” dedi Tien matarasını çıkararak. Başparmağını ıslattı, sonra da taşın düz tarafı üstüne sürttü. Islaklık taşı koyulaştırdı ve bir dizi beyaz deseni görünür hâle getirdi. “Gördün mü?” diye sordu Tien taşı geri vererek.</p>

  <p>Taşın katmanları beyaz, kahverengi, siyah olarak değişiyordu. Desen dikkat çekiciydi. Elbette, yine de sadece bir <i>taştı.</i> Ama her nedense Kal kendini gülümserken buldu. “Çok güzel, Tien.” Taşı geri vermek için uzattı.</p>

  <p>Tien başını salladı. “Bunu senin için buldum. Daha iyi hissetmen için.”</p>

  <p>“Ben...” Bu sadece aptal bir taştı. Fakat anlaşılamaz bir sebepten ötürü Kal daha iyi <i>hissediyordu.</i> “Teşekkürler. Hey, biliyor musun? Eminim bu kayaların içinde bir yerlerde saklanan bir iki lurg vardır. Bir tane bulabilecek miyiz bakmak ister misin?”</p>

  <p>“Evet, evet, evet!” dedi Tien. Güldü ve kayalardan aşağı doğru hareket etmeye başladı. Kal takip etmek için hareketlendi, sonra babasının söylemiş olduğu bir şeyi hatırlayarak durakladı.</p>

  <p>Kendi matarasından eline biraz su döktü ve bunu kahverengi düğümçalısına savurdu. Sanki Kal boya fırlatıyormuş gibi savrulan damlacıkların düştüğü yerlerde çalı anında yeşile dönüştü. Çalı ölü değildi, sadece kurumuştu. Fırtınaların gelmesini bekliyordu. Kal su emilirken yeşil noktaların yavaşça solarak tekrar kahverengiye dönüşmesini izledi.</p>

  <p>“Kaladin!” diye bağırdı Tien. Çoğu zaman ondan yapmamasını istemiş olduğu hâlde Kal’ın tam adını kullanıyordu. “Bu mu?”</p>

  <p>Kal Tien’in verdiği taşı cebine atarak kayaların üstünden aşağı indi. Giderken Laral’ın yanından geçti. O batı tarafına, ailesinin malikânesine doğru bakıyordu. Babası Hearthstone’un şehirbeyiydi. Kal yine gözlerinin onun üstünde oyalanmakta olduğunu fark etti. İki karşıt renkteki saçları çok güzeldi.</p>

  <p>Kal’a döndü ve yüzünü astı.</p>

  <p>“Birkaç lurg avlayacağız,” diye gülümseyip Tien’den tarafa işaret ederek açıkladı. “Hadi gel.”</p>

  <p>“Birden bire neşelendin.”</p>

  <p>“Bilmem. Daha iyi hissediyorum.”</p>

  <p>“Bunu nasıl yapıyor acaba? Merak ediyorum.”</p>

  <p>“Kim ne yapıyor?”</p>

  <p>“Kardeşin,” dedi Laral, Tien’den tarafa bakarak. “Seni değiştiriyor.”</p>

  <p>Tien’in kafası bir taş yığınının arkasından belirdi ve hevesli bir şekilde el salladı; heyecan içinde zıplıyordu.</p>

  <p>“Sadece o etraftayken sıkıntılı olmak zor,” dedi Kal. “Gel hadi. Lurgu izlemek istiyor musun, istemiyor musun?”</p>

  <p>“Sanırım,” dedi Laral bir iç çekmeyle. Ona doğru bir elini uzattı.</p>

  <p>“Bu ne için?” diye sordu Kal eline bakarak.</p>

  <p>“İnmeme vardım etmen için.”</p>

  <p>“Laral, sen benden de, Tien’den de daha iyi tırmanıyorsun. Yardıma ihtiyacın yok.”</p>

  <p>“Bu kibarlık, sersem,“ dedi elini daha da ısrarcı bir şekilde uzatarak. Kal içini çekti ve eli tuttu, sonraysa Laral harekete geçerek Kal’dan destek almadan, yardımına ihtiyaç bile duymaksızın aşağı atladı. <i>Son zamanlarda,</i> diye düşündü Kal, <i>çok garip davranıyor.</i></p>

  <p>İkisi birkaç iri kayanın arasındaki boşluğa atlamış olan Tien’e katıldı. Küçük oğlan hevesli bir şekilde işaret etti. Kayaların içindeki bir oyukta ipeksi bir beyazlık büyümüştü. Yaklaşık bir oğlanın yumruğu büyüklüğünde bir top hâlinde bir araya örülmüş olan minik ipliklerden oluşuyordu.</p>

  <p>“Haklıyım, değil mi?“ diye sordu Tien. “Bu bir lurg?”</p>

  <p>Kal matarasını kaldırıp taşın yan tarafından beyaz yerin üstüne su döktü. İplikler sahte yağmur suyu ile çözündü ve koza eriyerek parlak kahverengi ve yeşil derili küçük bir yaratığı açığa çıkardı. Lurgun taşı kavramak için kullandığı altı bacağı vardı ve gözleri sırtının ortasındaydı. Böcek arayarak taştan aşağı atladı. Tien taşlara yapışarak kayadan kayaya atlamasını izlerken güldü. Konduğu her yerde arkasında mukus izleri bırakıyordu.</p>

  <p>Kal kardeşini izleyerek taşa sırtını dayadı; lurgları kovalamanın daha heyecanlı olduğu (çok da uzun bir süre önce olmayan) günleri hatırlıyordu.</p>

  <p>“Ee,” dedi Laral kollarını kavuşturarak. “Ne yapacaksın? Eğer baban seni Kharbranth’a göndermeye çalışırsa?”</p>

  <p>“Bilmiyorum,” dedi Kal. “Hekimler on altıncı Gözyaşları’ndan önce kimseyi almıyorlar, o yüzden düşünecek zamanım var.” En iyi hekim ve şifacılar Kharbranth’ta eğitim görürdü. Bunu herkes bilirdi. Şehrin meyhanelerden fazla hastanesi olduğu söylenirdi.</p>

  <p>“Sanki baban seni kendi istediğini yapmaya zorluyormuş gibi geliyor.” dedi Laral.</p>

  <p>“Ama herkes bu şekilde yapıyor,” dedi Kal başını kaşıyarak. “Diğer oğlanlar babaları çiftçi olduğu için çiftçi olmaya itiraz etmiyorlar ve Ral daha yeni kasabanın marangozu oldu. Bunun babasının yaptığı iş olmasına itiraz etmedi. Ben neden bir hekim olmaya itiraz edeyim?”</p>

  <p>“Ben sadece...” Laral kızgın görünüyordu. “Kal, eğer savaşa gider ve bir Parekılıcı bulursan, o zaman bir <i>açıkgöz</i> olursun... Demek istiyorum ki... Öf, bu işe yaramıyor.”</p>

  <p>Kollarını daha da sıkı kavuşturarak geri oturdu.</p>

  <p>Kal başını kaşıdı. Gerçekten de garip davranıyordu. “Savaşa gitmek, şeref kazanmak, falan filan itirazım olmaz. Ben en çok seyahat etmek istiyorum. Diğer ülkelerin nasıl olduğunu görmek istiyorum.” Devasa kabuklular ya da şarkı söyleyen suyılanları gibi egzotik hayvanların hikâyelerini duymuştu. Gölgeler Şehri Rall Elorim’in ya da Şimşek Şehri Kurth’un hikâyelerini.</p>

  <p>Bu son birkaç yılda çalışarak çok zaman harcamıştı. Kal’ın annesi onun geleceğine bu kadar odaklanmak yerine çocukluğunu yaşamasına izin vermek gerektiğini söylemişti. Lirin Kharbranthlı hekimler tarafından kabul edilmek için yapılan sınavların çok zor olduğunu söyleyerek itiraz etmişti. Eğer Kal orada bir şans elde etmek istiyorsa, öğrenmeye erken başlamak zorundaydı.</p>

  <p>Ama öte yandan, bir asker olmak... Diğer oğlanlar orduya katılmanın, Kral Gavilar ile birlikte savaşmanın hayallerini kuruyordu. Jah Keved’le nihayet savaşa girmekten bahsediliyordu. En sonunda hikâyelerdeki kahramanlardan bazılarını görmek nasıl bir şey olurdu? Yûceprens Sadeas ya da Karadiken Dalinar ile birlikte savaşmak?</p>

  <p>Eninde sonunda, lurg oyuna getirilmiş olduğunu fark etti. Kozasını tekrar örmek için bir kayanın üstüne yerleşti. Kal yerden küçük, yıpranmış bir taşı aldı, sonra da Tien’in omzuna bir elini koyarak oğlanın yorgun amfibiyi dürtüklemesini engelledi. Kal ileri çıktı ve lurgu iki parmağıyla dürterek kayanın üstünden sıçrayarak elindeki taşa geçmesini sağladı. Bunu da Tien’e verdi. Lurg ıslak ipeği tükürüp şekillendirmek için minik ellerini kullanarak kozasını örerken Tien kocaman gözlerle onu izledi. O koza içeriden kurumuş mukusla kaplanarak su geçirmez olacaktı ama dışarıdan gelecek yağmur suyu torbayı eritirdi.</p>

  <p>Kal gülümsedi, sonra da matarayı kaldırıp kafasına dikti. Bu, kremi önceden çökertilmiş olan serin, temiz suydu. Yağmur suyuyla birlikte düşen, çamurumsu kahverengi bir madde olan krem, insanı hasta edebilirdi. Bunu sadece hekimler değil, herkes bilirdi. Her zaman suyun bir gün beklemesine izin verilir, sonra da üstte kalan temiz su alınır ve kremi de çömlek yapmak için kullanılırdı.</p>

  <p>Lurg sonunda kozasını bitirdi. Tien anında mataraya uzandı.</p>

  <p>Kal matarayı yükseğe kaldırdı. “Yorulmuştur, Tien, Altık hoplayıp zıplamaz.”</p>

  <p>“Ah!”</p>

  <p>Kal kardeşinin omzunu sıvazlayarak matarayı indirdi. “Onu alıp götürebilmen için o taşın üstüne koydum. Daha sonra çıkarabilirsin.” Gülümsedi. “Ya da bunu pencereden babamın banyo suyuna atabilirsin.”</p>

  <p>Tien bu öneriye sırıttı. Kal oğlanın koyu saçlarını karıştırdı. “Git bak bakalım bir koza daha bulabilecek misin? Eğer iki tane yakalarsak oynamak için bir tane, banyo suyuna atmak için de bir tane olur.”</p>

  <p>Tien dikkatli bir şekilde kayayı bir kenara koydu, sonra da aceleyle kayalığın üstüne tırmandı. Burada tepenin sırtı birkaç ay önceki bir yücefırtına sırasında kırılmıştı. Sanki devasa bir yaratığın yumruğu tarafından parçalanmış gibiydi. İnsanlar yok olanın bir ev de olabileceğini söylemişti. Yaradan’a teşekkür duaları yakmışlar ve aynı anda fısıltıyla fırtınanın, dorukta olduğu sırada karanlıkta hareket eden tehlikeli şeylerden bahsetmişlerdi. Yıkımın arkasında Yokelçiler mi vardı, yoksa Kayıp Parlayanlar’ın hayaletleri mi?</p>

  <p>Laral yine malikâneye doğru bakıyordu. Sinirli bir şekilde elbisesini düzeltti, son zamanlarda elbiselerini kirletmemeye bir zamanlar olduğundan çok daha fazla özen göstermeye başlamıştı.</p>

  <p>“Hâlâ savaş hakkında mı düşünüyorsun?” diye sordu Kal.</p>

  <p>“Şey. Evet. Öyle.”</p>

  <p>“Mantıklı,” dedi Kal. Sadece birkaç hafta önce bir ordu, asker toplayarak gelmişti ve daha büyük oğlanlardan birkaçını almıştı ama sadece Şehirbeyi Wistiow’un izin verdiklerini. “Buradaki kayaları yücefırtına sırasında neyin kırdığını düşünüyorsun?”</p>

  <p>“Bilemem.”</p>

  <p>Kal doğu tarafına baktı. Fırtınaları ne gönderiyordu? Babası hiçbir geminin Fırtınaların Kökenine yelken açıp da sağ salim geri dönmediğini söylemişti. Bir fırtınaya açık denizlerin üstünde yakalanmak ölüm demekti; hikâyeler böyle diyordu.</p>

  <p>Matarasından bir yudum daha aldı, sonra da kapağını kapattı. Eğer Tien bir başka lurg daha bulursa diye kalanını hazır tutacaktı. Uzakta tulumlar, bağcıklı kahverengi gömlekler ve sağlam botlar giymiş olan adamlar tarlalarda çalışıyorlardı. Şimdi solucanlama mevsimiydi. Tek bir solucan, bir polip dolusu tüm tahılı mahvedebilirdi. İçeride kuluçkaya yatarak, tahıl büyüdükçe yavaşça yerdi. En sonunda sonbaharda polipi açtığın zaman ise tek bulacağın bir adamın iki eli kadar büyük, şişman bir sümüklüböcek olurdu. Bu yüzden, ilkbaharda her bir polipi tek tek kontrol ederek arıyorlardı. Bir oyuk bulduklarında, içeri solucanın kapıp yapışacağı ucu şekerlenmiş bir kamış sokuyorlardı. Sonra dışarı çeker ve topuğunun altında ezerdin, ondan sonra da deliği kremle kapatırdın.</p>

  <p>Bir tarlayı düzgün bir şekilde solucanlamak haftalar sürerdi ve çiftçiler de çoğu zaman tepelerin üstünden giderken gübreleyerek üç ya da dört sefer geçerlerdi. Kal bu sürecin tarif edilişini yüzlerce defa duymuştu. Hearthstone gibi bir kasabada, insanların solucanlar hakkında yakınmalarını duymadan yaşamak mümkün değildi.</p>

  <p>Garip bir şekilde, tepelerden birinin eteğinde toplanmakta olan bir grup daha büyük oğlanı fark etti. Elbette hepsini tanıyordu. Jost ve Jest kardeşler. Mord, Tift, Naget, Khav ve diğerleri. Her birinin sağlam, Alethi <i>koyugöz</i> isimleri vardı. Kaladin’in ismi gibi değildi hiçbiri. O farklıydı.</p>

  <p>“Onlar neden solucanlamıyorlar?” diye sordu.</p>

  <p>“Bilmiyorum,” dedi Laral dikkatini oğlanlara vererek. Gözlerine garip bir bakış yerleşti. “Hadi gidip görelim.” Kal daha itiraz etme şansı bulamadan tepeden aşağı inmeye başlamıştı.</p>

  <p>Başını kaşıyarak Tien’den tarafa baktı. “Biz şuradaki tepenin eteğine iniyoruz.”</p>

  <p>Bir kayanın arkasından genç bir kafa uzandı. Tien enerjik bir şekilde başını salladı, sonra da araştırmasına geri döndü. Kal büyük kayadan aşağı indi ve Laral’ın arkasından yürüyerek onu takip etti. Laral oğlanlara ulaştı ve onlar da onu nahoş yüz ifadeleri ile izlediler. O asla onlarla fazla zaman geçirmezdi, Kal ve Tien’le geçirdiğinin aksine. Her ne kadar birisi açık, öbürü <i>koyugözlü</i> olsa da, onun babasıyla kendi babası oldukça iyi arkadaşlardı.</p>

  <p>Laral yakınlardaki bir kayanın üstüne tünedi, hiçbir şey demedi ve bekledi. Kal yürüyerek yaklaştı. Eğer diğer oğlanlarla konuşmayacaktıysa neden buraya inmek istemişti ki?</p>

  <p>“Hop, Jost,” dedi Kal. On dört yaşıyla oğlanlar arasında kıdemli olan Jost neredeyse bir adam sayılırdı ve öyle de görünüyordu. Göğsü yaşının ötesinde genişti, bacakları da babasınınkiler gibi kalın ve sağlamdı. Elinde bir fidandan alınmış ve kabaca bir sopaya benzeyecek şekilde tıraşlanmış olan uzun bir tahta parçası vardı . “Neden solucanlamıyorsunuz?”</p>

  <p>Bu söylenmemesi gereken bir şeydi ve Kal bunu anında hissetti. Oğlanlardan birkaçının yüz ifadeleri karardı. Kal’ın asla tepelerde çalışmak zorunda kalmamış olması onlar için hassas bir noktaydı. Onun da kasları, kemikleri ve şifaları ezberlemek için saatler ve saatler harcıyor olduğuna dair itirazları bir kulaklarından girip öbüründen çıkıyordu. Tek gördükleri, onlar kavurucu güneşin altında ter dökerken günlerini gölgede geçirebilen bir oğlandı.</p>

  <p>“Yaşlı Tam bir yerde düzgün büyümeyen polipler buldu,” dedi Jost en sonunda, Laral’a bir bakış atarak. “Onlar oraya başka bir ekim yapmayı mı deneyelim, yoksa büyümelerine izin verip ne çıkacağını mı görelim diye tartışırlarken günün kalanında bize izin verdi.”</p>

  <p>Kal dokuz oğlanın önünde dikilirken sıkıntı duyarak başını salladı. Onlar terliydi, pantolonlarının dizleri kremle lekelenmiş ve taşlara sürtünmekten parça parça olmuştu. Ama Kal temizdi, annesinin sadece birkaç hafta önce satın almış olduğu güzel bir pantolon giyiyordu. Babası o gün için Tien ve onu şehirbeyinin malikânesinde bir şeylerle ilgilendiğinden dışarı göndermişti. Kal bu aranın bedelini gece geç saatlere kadar Fırtınaışığında ders çalışarak ödeyecekti ama bunu diğer oğlanlara anlatmanın bir faydası olmazdı.</p>

  <p>“Peki, Şey... Siz hepiniz neden bahsediyordunuz?” dedi Kal.</p>

  <p>Cevap vermek yerine Naget dedi ki, “Kal, sen çok şey biliyorsun.” Açık saçlı ve cılızdı, grubun en uzunu oydu. “Değil mi? Dünya hakkında filan?”</p>

  <p>“Evet,” dedi Kal başını kaşıyarak. “Bazen.”</p>

  <p>“Hiç bir <i>koyugözün</i> bir <i>açıkgöz</i> olduğunu duydun mu?” diye sordu Naget.</p>

  <p>“Tabii,” dedi Kal, “Babam bunun olabileceğini söylüyor. Zengin <i>koyugözlü</i> tüccarlar düşük tabakadan <i>açıkgözlerle</i> evlenip onların ailelerine katılabilir. Sonra da belki <i>açıkgöz</i> çocukları olabilir. O türden şeyler.”</p>

  <p>“Hayır, öyle değil,” dedi Khav. Düşük kaşları her zaman çatıkmış gibi görünürdü. “Biliyorsun. Gerçek <i>koyugözler.</i> Bizim gibi.”</p>

  <p>Senin gibi değil, diye ima eder gibiydi ses tonu. Kal’ın ailesi kasabadaki ikinci Nan’dan olan tek aileydi. Diğer herkes dört ya da beşinci Nan’dandı ye Kal’ın mevkisi onların onun etrafında rahatsız hissetmelerine neden oluyordu. Buna bahasının garip mesleğinin de katkısı olmuyor değildi.</p>

  <p>Bunların hepsi Kal’ın belirgin bir şekilde huzursuz hissetmesine neden oluyordu.</p>

  <p>“Bunun nasıl olabileceğini biliyorsunuz,” dedi Kal. “Laral’a sorun. Demin bundan bahsediyordu. Eğer bir adam savaş meydanında bir Parekılıcı kazanırsa gözleri açığa döner.”</p>

  <p>“Bu doğru,” dedi Laral. “Bunu herkes biliyor. Bir <i>köle</i> bile bir Parekılıcı kazanırsa bir <i>açıkgöz</i> olabilir.”</p>

  <p>Oğlanlar başlarını salladılar; hepsinin kahverengi, siyah ya da diğer koyu renklerde gözleri vardı. Sıradan adamların savaşa gitmelerinin ana sebeplerinden biri bir Parekılıcı kazanmaktı. Vorin krallıklarında, herkesin bir yükselme şansı vardı. Bu, Kal’ın babasının diyeceği gibi, toplumlarının temel bir ilkesiydi.</p>

  <p>“Evet,” dedi Naget sabırsızca. “Ama sen hiç bunun olduğunu <i>duydun</i> mu? Sadece hikâyelerde değil, diyorum. Gerçekten de oluyor mu?”</p>

  <p>“Elbette,” dedi Kal. “Kesinlikle oluyordur. Yoksa neden bu kadar çok adam savaşa gitsin?”</p>

  <p>“Çünkü adamları Asude Saraylar için savaşmaya hazırlamamız lâzım. Elçiler’e askerler göndermemiz lâzım,” dedi Jest. “Ardentler hep bundan bahsediyor.”</p>

  <p>“Aynı nefeslerinde bize bir çiftçi olmanın o kadar da kötü olmadığını söylüyorlar,” dedi Khav. “Sanki çiftçilik önemsiz bir ikinci sıraymış filan gibi.”</p>

  <p>“Hey,” dedi Tift. “Benim babam çiftçi ve çok da iyi. Bu asil bir Çağrı! Hepinizin babaları çiftçi.”</p>

  <p>“Tamam, pekâlâ,” dedi Jost. “Ama biz bundan bahsetmiyoruz. Biz Paretaşıyanlardan bahsediyoruz. Savaşa gidersin, bir Parekılıcı kazanabilir ve <i>açıkgöz</i> olabilirsin. Benim babama, var ya, ona Parekılıcı’nın verilmiş olması <i>gerekirdi.</i> Ama onun yanında olan adam babam baygınken Kılıç’ı almış. Subaya Paretaşıyan’ı öldürenin <i>o</i> olduğunu söylemiş, böylece Kılıç’ı da o almış ve benim babam...”</p>

  <p>Lafı Laral’ın çınlayan gülüşüyle kesildi. Kal kaşlarını çattı. Bu ondan normalde duyduğundan farklı türde bir kahkahaydı, çok daha hafifti ve nispeten sinir bozucuydu. “Jost, sen babanın bir <i>Parekılıcı</i> kazandığını mı iddia ediyorsun?” dedi.</p>

  <p>“Hayır. Elinden alınmış,” dedi daha iri oğlan.</p>

  <p>“Baban uzak kuzeydeki çöpbatak çatışmalarında savaşmadı mı?” dedi Laral. “Anlat ona, Kaladin.”</p>

  <p>“O haklı, Jost. Orada hiç Paretaşıyan yoktu; sadece yeni kraldan faydalanabileceklerini düşünen Reshi akıncıları vardı. Onların asla bir Parekılıcı olmadı. Eğer baban bir tane gördüyse yanlış hatırlıyor olmalı.”</p>

  <p>“Yanlış mı hatırlıyor?” dedi Jost.</p>

  <p>“Ee, tabii,” dedi Kal çabucak. “Yalan söylüyor demiyorum, Jost. Sadece travma yüzünden ortaya çıkan halüsinasyonlar görmüş olmalı ya da öyle bir şeyler.”</p>

  <p>Oğlanlar Kal’a bakarak sessizleşti. Biri kafasını kaşıdı.</p>

  <p>Jost yan tarafa tükürdü. Göz ucuyla Laral’ı izliyormuş gibiydi. Laral anlamlı bir şekilde Kal’a baktı ve ona gülümsedi.</p>

  <p>“Her zaman bir adamı aptal gibi hissettirmek zorundasın, değil mi Kal?” dedi Jost.</p>

  <p>“Ne? Hayır, ben...”</p>

  <p>“Babamı bir aptal gibi göstermek istiyorsun,” dedi Jost yüzü kızararak. “Ve beni de aptal gibi göstermek istiyorsun. Eh, bazılarımız günlerini meyve yiyip ense yaparak geçirebilecek kadar şanslı değil. Biz çalışmak zorundayız.”</p>

  <p>“Ben ense filan...”</p>

  <p>Jost sopayı Kal’a doğru fırlattı. Kal beceriksizce yakaladı. Sonra Jost kardeşinden diğer sopayı aldı. “Babama hakaret edersen kavga çıkar. Bu şeref. Senin şerefin var mı, beyzâde?”</p>

  <p>“Ben bir beyzâde değilim,” diye tersledi Kal. “Fırtınababa, Jost, ben senden sadece birkaç Nan daha yükseğim.”</p>

  <p>Jost’un gözleri Nan lafıyla daha da kızgınlaştı. Sopasını kaldırdı. “Benimle dövüşecek misin, dövüşmeyecek misin?” Ayaklarının etrafında parlak kırmızı havuzlar şeklinde öfkesprenleri belirmeye başladı.</p>

  <p>Kal Jost’un ne yapmakta olduğunu biliyordu. Oğlanların kendilerini ondan daha iyi göstermek için bir yol aramaları ender görülen bir şey değildi. Kal’ın babası bunun sebebinin güvensizlikleri olduğunu söylüyordu. O olsa Kal’a sopayı attp, dönüp gitmesini söylerdi.</p>

  <p>Ama Laral tam orada oturmuş, ona gülümsüyordu. Ve kimse dönüp giderek kahraman olmazdı. “Pekâlâ. Tamam.” Kal kendi sopasını kaldırdı.</p>

  <p>Jost anında sopayı savurdu; Kal’ın beklediğinden daha hızlıydı. Diğer oğlanlar bir neşe, şok ve şaşkınlık karışımıyla olanları izliyorlardı. Kal kendi sopasını kaldırmayı ancak başarabildi. Uzun tahtalar Kal’ın kollarından yukarıya doğru bir sarsıntı yollayarak çatırtıyla çarpıştı.</p>

  <p>Kal’ın dengesi bozulmuştu. Jost yan tarafa bir adım atıp sopasını aşağı savurarak hızla hareket etti ve Kal’ı ayağından vurdu. Kal, bacağından yukarı bir acı şimşeği fırlarken bağırdı ve bir eliyle sopayı bir alçarak aşağı uzandı.</p>

  <p>Jost sopasını çevirdi ve Kal’ı yan tarafından vurdu. Kal’ın nefesi kesildi ve dizleri üstüne düşerken sopanın takırtıyla taşların üstüne düşmesine izin vererek yarı tarafını kavradı. Acıya karşı zorlanarak derin derin nefes verdi. Küçük, cılız acısprenleri etrafındaki taşlardan sürünerek çıktı. Parlayan soluk turuncu el şekildeydiler; gerilmiş kirişler ya da kaslara benziyorlardı.</p>

  <p>Kal bir elini taşlara dayayıp yan tarafını tutarak ileri doğru eğildi. <i>Kaburgalarımdan birini kırmamış olsan iyi olur seni kremcik,</i> diye düşündü.</p>

  <p>Yan tarafta, Laral dudaklarını büzdü. Kal ani, bunaltıcı bir utanç hissetti.</p>

  <p>Jost sopasını indirdi. “Eh,” dedi. “Babamın beni harbiden iyi eğittiğini görebilirsin. Belki bu sana ders olur. Onun dediği şeyler doğru ve ...”</p>

  <p>Kal öfke ve acı ile hırladı, yerden sopasını kaparak Jost’un üstüne atıldı. Büyük oğlan silahını kaldırırken geriye doğru tökezleyerek küfretti. Kal silahını ileri doğru savurarak kükredi.</p>

  <p>O an bir şeyler değişti. Kal silahı tutarken bir enerji hissetti, acısını alıp götüren bir heyecan. Dönerek sopayı Jost’un ellerinden birine indirdi.</p>

  <p>Jost çığlık atarak elini kaçırdı. Kal silahını çevirdi ve oğlanın yan tarafına hızla vurdu. Kal daha önce eline hiç silah almamış, Tien’le bir güreş maçından daha tehlikeli olan bir kapışmada hiç bulunmamıştı. Ama tahtanın uzunluğunu parmaklarında <i>doğru</i> hissediyordu. O anın hu kadar muhteşem hissettirmesinden dolayı hayrete düşmüştü.</p>

  <p>Jost tekrar tökezleyerek homurdandı ve Kal Jost’un suratına indirmek için hazırlanarak silahını tekrar çevirdi. Sopasını kaldırdı ama sonra dondu. Jost’un Kal’ın vurmuş olduğu eli kanıyordu. Sadece birazcık ama kan vardı.</p>

  <p>Birine zarar vermişti.</p>

  <p>Jost hırladı ve silkinerek ayağı fırladı. Kal karşı koymaya fırsat bulamadan, çelme takıp Kal’ın ayaklarını yerden kesti. Yere devrilen Kal’ın ciğerlerindeki hava boşalmıştı. Bu düşüş, yan tarafındaki yarayı tutuşturdu ve acısprenleri yer boyunca seğirterek Kal’ın yan tarafına yapıştılar; Kal’ın ıstırabıyla beslenirlerken turuncu bir yara izine benziyorlardı.</p>

  <p>Jost geri çekildi. Kal sırtüstü yatmış, nefes alıyordu. Ne hissedeceğini bilemiyordu. O an sopayı tutmak muhteşem hissettirmişti. İnanılmaz. Aynı anda, yan tarafta Laral’ı görebiliyordu. Ayağa kalktı ve eğilip ona yardım etmek yerine, döndü ve babasının malikânesine doğru yürüyüp gitti.</p>

  <p>Kal’ın gözlerinde yaşlar birikti. Bir bağırışla yerinde döndü ve tekrar sopayı kaptı. Pes <i>etmeyecekti</i>!</p>

  <p>“Bu kadar yeter artık,” dedi Jost Kal’ın arkasından seslenerek. Kal sırtında sert bir şey hissetti; onu ittirerek taşa yapıştıran bir bot. Jest sopayı Kal’ın parmaklarından aldı.</p>

  <p><i>Başarısız oldum... Kaybettim.</i> Bu histen nefret ediyordu, acıdan nefret ettiğinden çok daha fazla.</p>

  <p>“İyi becerdin,” dedi Jost istemeye istemeye. “Ama bırak. Sana gerçekten de zarar vermek zorunda kalmak istemem.”</p>

  <p>Kal başını öne eğerek alnının ılık, güneşin ısıttığı kayaya dayanmasına izin verdi. Jost ayağını çekti ve oğlanlar botları kayalar üstünde gıcırdayarak çekildiler; gevezelik ediyorlardı. Kal kendini zorlayarak elleri ve dizleri üstünde doğruldu, sonra da ayaklarının üstünde.</p>

  <p>Jost temkinle geri döndü, sopasını elinde tutuyordu.</p>

  <p>“Bana da öğret,” dedi Kal.</p>

  <p>Jost şaşırarak gözlerini kırptı. Kardeşine bir göz attı.</p>

  <p>“Bana da öğret,” diye yalvardı Kal ileri çıkarak. “Senin yerine solucanlarım, Jost. Babam her öğleden sonra bana iki saat veriyor. Eğer akşamları babanın sana o sopayla öğrettiklerini bana da öğretirsen, o zamanlarda senin işini yapacağım.”</p>

  <p><i>Bilmek</i> zorundaydı. Silahı tekrar ellerinde hissetmek zorundaydı. Hissetmiş olduğu o anın bir tesadüf olup olmadığını görmek zorundaydı. Jost düşündü, en sonunda da başını salladı. “Olmaz. Baban beni öldürür. Senin o hekim ellerini nasırlarla mı kaplayayım? Doğru olmaz.” Arkasını döndü. “Sen git neysen onu ol, Kal. Ben neysem o olacağım.”</p>

  <p>Kal uzun bir süre dikilerek gitmelerini izledi. Kayanın üstüne oturdu. Laral’ın şekli uzaklaşıyordu. Tepeden aşağı onu almak için gelen bazı hizmetkârlar vardı. Onun arkasından mı gitmeliydi? Yan tarafı hâlâ acıyordu ve onu ilk başta diğerlerinin yanına indirdiği için de Laral’a hâlâ sinirliydi. Ve hepsinin ötesinde, <i>hâlâ</i> utanıyordu.</p>

  <p>Tekrar yere yattı, içinde duygular kabarıyordu. Bunları dizginlemekte zorlanıyordu.</p>

  <p>“Kaladin?”</p>

  <p>Döndü, gözlerinde yaşlar olduğunu fark ettiği için utanmıştı ve Tien’in yanında, yerde oturmakta olduğunu gördü. “Ne kadar zamandır buradasın?” diye sertçe sordu Kal.</p>

  <p>Tien gülümsedi, sonra da yere bir kaya koydu. Ayağa kalktı ve hızla uzaklaştı, Kal arkasından seslendiği zaman da durmadı. Homurdanarak kendini ayağa kalkmaya zorladı ve kayayı almak için ilerledi.</p>

  <p>Bu da bir diğer sıkıcı, sıradan taştı. Tien’in bunları bulup inanılmayacak kadar kıymetli olduklarını düşünme huyu vardı. Evde bunlardan kocaman bir koleksiyonu vardı. Her birini nerede bulduğunu biliyordu ve neyinin özel olduğunu sana söyleyebilirdi.</p>

  <p>Kal iç çekerek kasabaya doğru yürümeye başladı.</p>

  <p><i>Sen git neysen onu ol. Ben neysem o olacağım.</i></p>

  <p>Yan tarafı acıyordu. Neden fırsatını bulduğu zaman Jost’a vurmamıştı? Kendini savaş sırasında öyle donup kalmamak için eğitebilir miydi? Zarar vermeyi öğrenebilirdi. Öğrenemez miydi?</p>

  <p>Öğrenmeyi istiyor muydu?</p>

  <p><i>Sen git neysen onu ol.</i></p>

  <p>Eğer bir adam ne olduğunu <i>bilmiyorsa</i> ne yapacaktı? Veya ne olmayı istediğini bile bilmiyorsa?</p>

  <p>En sonunda Hearthstone’a ulaştı. Yüz kadar bina sıralar hâlinde dizilmişti, her biri alçak tarafı fırtınayönünü işaret eden birer takoz şeklindeydi. Binaların kuzey ve güney taraflarında nadiren pencere olurdu ama fırtınalardan uzağa, batıya bakan önleri neredeyse tamamen pencereydi. Fırtınadiyarlarının bitkileri gibi, buradaki insanların hayatlarına da yücefırtınalar hâkimdi.</p>

  <p>Kal’ın evi kasabanın eteklerine yakındı. Çoğundan daha büyüktü, ayrı bir girişi olan ameliyat odasına uygun olması için genişçe inşa edilmişti. Kapı aralıktı, bu yüzden de Kal içeri göz attı. Temizlik yapan annesini görmeyi bekliyordu ama onun yerine babasının Berrakbey Wistiow’un malikânesinden dönmüş olduğunu gördü. Lirin ameliyat masasının kenarında elleri kucağında oturuyordu, kel kafası eğilmişti. Gözlüğünü ellerinde tutuyordu ve tükenmiş gibi görünüyordu.</p>

  <p>“Baba? Neden karanlıkta oturuyorsun?” diye sordu Kal.</p>

  <p>Lirin başını kaldırdı. Yüzü ciddi, mesafeliydi.</p>

  <p>“Baba?” diye sordu Kal, daha da endişelenerek.</p>

  <p>“Berrakbey Wistiow rüzgârlar tarafından alındı.”</p>

  <p><i>“Öldü</i> mü?” Kal o kadar afallamıştı ki yan tarafını unuttu. Wistiow <i>her zaman</i> orada olmuştu. Gitmiş olamazdı. Laral’a ne olacaktı? “Daha geçen hafta sağlıklıydı!”</p>

  <p>“O her zaman zayıftı, Kal,” dedi Lirin. “Yaradan eninde sonunda her insanı Ruhsal Alem’e çağırır.”</p>

  <p>“Sen bir şey yapmadın mı?” diye ağzından kaçırıverdi Kal. Sözlerinden anında pişman olmuştu.</p>

  <p>“Ben elimden geleni yaptım,” dedi babası ayağa kalkarak. “Belki de benden daha iyi eğitimli olan bir adam... Eh, pişmanlıktan fayda gelmez.” Odanın yan tarafına giderek elmas kürelerle dolu kadeh lambanın üstündeki siyah örtüyü kaldırdı. Minik bir güneş gibi alev alev yanarak odayı anında aydınlattı lamba.</p>

  <p>“O zaman bir şehirbeyimiz yok,” dedi Kal bir elini başının üstüne koyarak. “Hiç oğlu yoktu...”</p>

  <p>“Kholinar’dakiler bize yeni bir şehirbeyi atayacak,” dedi Lirin. “Yaradan onlara seçimlerinde bilgelik bahşetsin.” Kadeh lambaya baktı. Onlar şehirbeyinin küreleriydi. Minik bir servetti.</p>

  <p>Kal’ın babası örtüyü daha demin kaldırmamış gibi kadehin üstüne geri örttü. Hareket odayı tekrar karanlığa gömdü ve Kal gözlerini karanlığa alıştırmak için kırpıştırdı.</p>

  <p>“Bunları bize bıraktı,” dedi Kal’ın babası.</p>

  <p>Kal irkildi. <i>“Ne?</i>”</p>

  <p>“On altı yaşına geldiğin zaman Kharbranth’a gönderileceksin. Bu küreler masrafını karşılayacak. Berrakhey Wistiow bunun yapılmasını arzu etti, halkına iyilik için son bir hamle. Gidecek ve gerçek bir usta hekim olacaksın, sonra da Hearthstone’a geri döneceksin.”</p>

  <p>O anda, Kal kaderinin mühürlenmiş olduğunu anladı. Eğer bunu Berrakbey Wistow talep ettiyse, Kal Kharbranth’a gidecekti. Döndü ve babasına bir kelime daha etmeden yürüyerek ameliyat odasından güneş ışığına çıktı.</p>

  <p>Basamaklara oturdu. O ne istiyordu? Bilmiyordu. Sorun da buydu. Şan, şeref, Laral’ın bahsetmiş olduğu şeyler... Bunların hiçbirinin onun için gerçekten bir önemi yoktu. Ama sopayı kavradığı zaman orada <i>bir şeyler</i> olmuştu. Ve şimdi, bir anda, karar onun elinden alınmıştı.</p>

  <p>Tien’in ona vermiş olduğu taşlar hâlâ cebindeydi. Onları çıkardı, sonra da matarasını kemerinden alarak taşları suyla yıkadı. Ona verdiği ilk taş beyaz sarmalları ve katmanları göstermişti. Görünüşe göre diğerinde de gizlenmiş bir resim vardı.</p>

  <p>Taşın içindeki beyaz kısımlardan oluşmuş, ona gülümseyen bir yüze benziyordu. Kal kendine rağmen gülümsedi ama çabucak soldu gülüşü. Bu taş onun sorunlarını çözmeyecekti.</p>

  <p>Ne yazık ki, her ne kadar uzun bir süre orada oturarak düşünse de herhangi bir şey sorunlarını çözecekmiş gibi görünmüyordu. Bir hekim olmak istediğinden emin değildi ve aniden hayatın onu olması için zorladığı şey yüzünden boğuluyormuş gibi hissetti.</p>

  <p>Ama sopayı tuttuğu o an ona sesleniyordu. Muğlak bir dünyada sadece bir anlık berraklık...</p>
</body>
</html>
