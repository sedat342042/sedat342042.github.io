<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2 title="BÖLÜM-062"><img alt="" src="../Images/main-89.jpg" /></h2>

  <p><b><i>“Karanlık bir saray haline geliyor. Bırakın yönetsin! Bırakın yönetsin!”</i></b></p>

  <div>
    <b><br /></b>
  </div>

  <p><b>— Kakevah 1173, ölümden 22 saniye önce. Selay’dan mesleği bilinmeyen <i>koyugözlü</i> bir adam.</b></p>

  <div>
    <br />
  </div>

  <p>Bunlardan birinin bizi kurtaracağını mı düşünüyorsun?” diye sordu Moash kaşlarını çatarak Kaladin’in sağ pazusuna bağlanmış olan duaya bakarken.</p>

  <p>Kaladin yan tarafa göz attı. Sadeas’ın askerleri onların köprüsünden geçerken tören rahatta ayakta duruyordu. Şimdi çalışmaya başlamış olduğu için serin bahar havası ona iyi geliyordu. Gökyüzü parlak, bulutsuzdu ve fırtınabekçileri de yakınlarda hiç yücefırtına olmayacağına garanti vermişlerdi.</p>

  <p>Koluna bağlanmış olan dua basitti. Üç rün: rüzgâr, korunma, sevgili. Jezerezeh’e, Fırtınababa’ya, sevilen kişileri ve arkadaşları koruması için bir dua. Annesinin tercih ettiği dolaysız türden bir duaydı. Tüm zekâsına ve alaycılığına rağmen, annesi ne zaman bir dua örse ya da yazsa basit ve içten olurdu. Bunu takmak Kaladin’e onu hatırlatıyordu.</p>

  <p>“Buna iyi para verdiğine inanamıyorum,” dedi Moash. “Eğer izleyen herhangi bir Elçi varsa, köprücülere hiç dikkat etmiyordur.”</p>

  <p>“Sanırım son zamanlarda geçmişe özlem hissediyorum.” Dua büyük olasılıkla anlamsızdı ama son zamanlarda din konusunda daha fazla düşünmek için sebebi olmuştu. Bir kölenin hayatı herhangi birisinin ya da herhangi bir şeyin onu izlediğine inanmayı zor hale getiriyordu. Ancak yine de pek çok köprücü esaretleri sırasında daha dindar hale gelmişti. İki grup, zıt tepkiler. Bu bazılarının aptal, diğerlerinin de duygusuz olduğu anlamına mı geliyordu, yoksa tamamen başka bir şey miydi?</p>

  <p>“Bizi öldürtecekler, biliyorsunuz,” dedi Drehy arkadan. “Bugün o gün.” Köprücüler tükenmişti. Kaladin ve takımı bütün gece uçurumlarda çalışmaya zorlanmışlardı. Hashal onlardan artırılmış miktarda eşya toplamalarını isteyerek ağır taleplerde bulunmuştu. Kotayı karşılayabilmek için eğitimden vazgeçerek uçurumları taramışlardı. Ve sonra da bugün, sadece üç saatlik uykudan sonra sabah uçurum saldırısı için uyandırılmışlardı. Sırada dururken bile sallanıyorlardı ve daha savaşın olacağı platoya gelmemişlerdi bile.</p>

  <p>“Bırak denesinler,” dedi Skar sıranın öbür ucundaki yerinden. “Bizi öldürtmek mi istiyorlar? Eh, ben geri çekilecek değilim. Onlara cesaretin ne olduğunu göstereceğiz. Biz düşmanın üstüne giderken onlar bizim köprülerimizin arkasında saklanabilirler.”</p>

  <p>“Bu bir zafer değil,” dedi Moash. “Ben diyorum ki askerlere saldıralım. Hemen şimdi.”</p>

  <p>“Kendi askerlerimize mi?” dedi Sigzil koyu derili başını çevirip, sıradaki adamların üstünden ona bakarak.</p>

  <p>“Tabii,” dedi Moash gözleri ileride. “Ne de olsa bizi öldürecekler. Bari onların da birkaç tanesini de yanımızda götürelim. Cehennem adına, neden Sadeas’a saldırmayalım? Onun muhafızları bunu beklemez. Bahse girerim birkaç tanesini devirip mızraklarını kapabilir, sonra da daha onlar bizi indiremeden <i>açıkgözleri</i> öldürmeye başlamış olabiliriz.”</p>

  <p>Birkaç köprücü askerler geçmeye devam ederlerken mırıldanarak onaylarını belirttiler.</p>

  <p>“Hayır,” dedi Kaladin. “Böylece hiçbir şeyi başarmış olmayız. Biz daha Sadeas’a bir rahatsızlık bile çıkaramadan hepimizi öldürmüş olurlar.”</p>

  <p>Moash tükürdü. “Ve bu yaptığımızla da bir şeyleri başarmış mı olacağız? Cehennem adına, Kaladin, şimdiden ipte sallanıyormuş gibi hissediyorum.”</p>

  <p>“Bir planım var,” dedi Kaladin.</p>

  <p>İtirazları bekleyerek durdu. Diğer planları işe yaramamıştı.</p>

  <p>Kimse bir şikâyette bulunmadı.</p>

  <p>“E, peki o zaman,” dedi Moash. “Neymiş o?”</p>

  <p>“Bugün göreceksiniz,” dedi Kaladin. “Eğer işe yararsa, bu bize zaman kazandıracak. Eğer işe yaramazsa, ben ölmüş olacağım.” Yüzler ona bakmak için döndü. “Bu durumda, Teft’in bu gece sizlere bir kaçma denemesinde önderlik etmek üzere emirleri var. Hazır değilsiniz ama en azından bir şansınız olacak.” Bu karşıya geçerken Sadeas’a saldırmaktan çok daha iyiydi.</p>

  <p>Kaladin’in adamları başlarını salladılar ve Moash da memnun göründü. İlk başta ne kadar muhalif görünmüş olsa da, o da diğerleri kadar sadık hale gelmişti. Asabiydi ama mızrakta en iyi olan da oydu.</p>

  <p>Sadeas demir kırı aygırını sürerek yaklaştı, kırmızı Parezırhı’nı giymişti, miğferi başında ama siperliği açıktı. Şans eseri, Kaladin’in köprüsünün üstünden karşıya geçti ama (her zaman olduğu gibi) seçebileceği yirmi tane köprü vardı. Sadeas Köprü Dört’e bir bakış bile atmadı.</p>

  <p>Sadeas karşıya geçtikten sonra Kaladin, “Dağıl ve karşıya geç,” diye emretti, Köprücüler köprülerinden geçti ve Kaladin arkalarından çekmeleri, sonra da kaldırmaları emrini verdi.</p>

  <p>Daha önce hiç olmadığı kadar ağırmış gibi geliyordu. Köprücüler koşmaya başladı, ordu sırasının etrafından dolaşarak bir sonraki uçuruma ulaşmak için atıldılar. Arkalarında, uzakta, ikinci bir ordu da karşıya geçmek için Sadeas’ın diğer köprü ekiplerinin bir kısmını kullanarak onları takip ediyordu. Mavili bir ordu. Görünüşe göre Dalinar Kholin kendi hantal mekanik köprülerinden vazgeçmiş ve şimdi uçurumları geçmek için Sadeas’ın kendi köprü ekiplerini kullanıyordu. Onun “şerefi” ve köprücü hayatlarını boşa harcamaması da buraya kadardı.</p>

  <p>Kaladin kesesinde çok sayıda dolu küre taşıyordu; sarraflardan daha fazla miktardaki sönük küre karşılığında elde edilmişlerdi. Bu kaybı kabul etmekten nefret ediyordu ama Fırtınaışığına ihtiyacı vardı.</p>

  <p>Sonraki uçuruma hızla ulaştılar. Hashal’ın kocası Matal’dan duyduğuna göre bu sonuncudan bir önceki uçurum olacaktı. Askerler zırhlarını kontrol etmeye ve gerinmeye başladılar, beklentisprenleri küçük flamalar gibi havaya yükseldi.</p>

  <p>Köprücüler köprülerini yerleştirdi ve geri çekildi. Kaladin, Lopen ve sessiz Dabbid’in içinde su tulumları ve bandajlar olan sedyeleriyle yaklaşmakta olduğunu gördü. Lopen eksik kolunun yerini tutması için sedyeyi belindeki bir kancaya geçirmişti. İkili, Köprü Dört’ün üyelerinin arasında dolaşarak onlara su veriyordu.</p>

  <p>Kaladin’in yanından geçerken Lopen başıyla sedyenin merkezindeki büyük kabarıklığa işaret etti. Zırh. “Ne zaman istiyorsun?” diye sordu Lopen sedyeyi indirip, sonra da Kaladin’e bir su tulumu verirken.</p>

  <p>“Tam saldırıya çıkmamızdan önce,” diye cevap verdi Kaladin. ”iyi iş çıkardın, Lopen.”</p>

  <p>Lopen göz kırptı, “Tek kollu bir Herdazlı, yine de beyinsiz bir Alethi’den iki kat daha faydalıdır. Artı, bir elim olduğu sürece, hâlâ bunu yapabilirim.” Çaktırmadan yürümekte olan askerlere doğru kaba bir hareket yaptı.</p>

  <p>Kaladin gülümsedi ama neşe hissetmek için fazlasıyla endişeliydi. Bir savaşa giderken son kez gerginlik hissetmesinin üstünden uzun zaman geçmişti. Kaladin Tukks’un yıllar önce bunun kökünü kazımış olduğunu düşünüyordu.</p>

  <p>“Hey,” diye seslendi birisi aniden. “Ondan bana da lâzım.”</p>

  <p>Kaladin hızla döndüğü zaman bir askerin yürüyerek gelmekte olduğunu gördü. Tam olarak Kaladin’in Amaram’ın ordusundayken kaçınmayı öğrenmiş olduğu türden bir adamdı. <i>Koyugozlü</i> ve az mevki sahibi; doğuştan iriydi ve büyük olasılıkla da sırf iriliği nedeniyle terfi ettirilmişti. Zırhı bakımlıydı ama altındaki üniforma lekeli ve kırışıktı, üniformasını da kıvırarak kıllı kollarını açıkta bırakmıştı.</p>

  <p>Kaladin ilk önce adamın Lopen’in hareketini gördüğünü zannetmişti. Ama adam kızgın gibi görünmüyordu. Kaladin’i kenara itti sonra da su tulumunu Lopen’in elinden aldı. Yakınlarda, karşıya geçmek için bekleyen askerler de bunu fark etmişlerdi. Onların kendi su ekipleri çok daha yavaştı ve bekleyen adamların birkaç tanesi daha Lopen’e ve su tulumlarına gözlerini diktiler.</p>

  <p>Askerlerin onların suyunu almalarına izin vermek berbat bir örnek teşkil ederdi ama bu daha büyük olanıyla kıyaslandığı zaman ufak bir sorundu. Eğer o askerler suyu almak için sedyenin etrafına yığılırlarsa zırhla dolu çuvalı fark edebilirlerdi.</p>

  <p>Kaladin hızla hareket ederek su tulumunu askerin elinden kaptı. “Sizin kendi su ekipleriniz var.”</p>

  <p>Asker sanki bir köprücünün ona direniyor olmasına inanmayı mümkün bulmuyormuş gibi Kaladin’e baktı. Sertçe yüzü asıldı, mızrağını yan tarafına indirerek dibini yere dayadı. “Beklemek istemiyorum.”</p>

  <p>“Ne kadar da yazık,” dedi Kaladin adamın dibine girip gözlerinin içine bakarak. Sessiz bir şekilde aptala lanet etti. Eğer bu bir itişmeye dönüşürse...</p>

  <p>Asker tereddüt etti, bir köprücüden bu kadar saldırgan bir tehdidin geldiğini gördüğü için daha da afallamış gibi görünüyordu. Kaladin bu adam kadar kalın kollu değildi ama bir ya da iki parmak daha uzundu. Askerin kararsızlığı yüzünden okunuyordu.</p>

  <p><i>Geri çekil işte,</i> diye düşündü Kaladin.</p>

  <p>Ama bayır. Mangası izlerken bir köprücünün önünde geri mi çekilecekti? Adam parmaklarını çıtırdatarak yumruk yaptı.</p>

  <p>Saniyeler içinde bütün köprü ekibi oradaydı. Köprü Dört Kaladin’in etrafında saldırgan bir ters kama düzeni oluştururken asker gözlerini kırpıştırdı. Kaladin’in onlara öğretmiş olduğu gibi doğal, akıcı bir şekilde hareket etmişlerdi. Her biri ellerini yumruk yapmıştı; askerin ağır yük taşımanın bu adamları fiziksel açıdan ortalama bir askerin kat kat üzerine çıkarmış olduğunu görmesini sağladılar.</p>

  <p>Sanki destek ararmış gibi mangasına doğru göz attı.</p>

  <p>“Şimdi bir kavga çıkarmak mı istiyorsun, arkadaş?” diye sordu Kaladin hafifçe. “Eğer köprücülere bir zarar verirsen, Sadeas’ın bu köprüyü kime taşıtacağını merak ediyorum.”</p>

  <p>Adam tekrar Kaladin’e göz attı; bir an için sessizce durdu, sonra da kaşlarını çattı, küfretti ve yürüyüp gitti. “Zaten kesin kremle doludur,” diye mırıldandı tekrar mangasına katılarak.</p>

  <p>Köprü Dört’ün üyeleri rahatladılar, gerçi sıradaki diğer askerlerin bazılarından takdir eden bakışlar toplamışlardı. İlk kez olsun, kaş çatmadan başka bir şeyler vardı. Kaladin askerler bir manga köprücünün hızla ve düzgün bir şekilde mızrak dövüşünde sık sık kullanılan bir savaş düzenine geçmiş olduğunun farkına varmamalarını umuyordu.</p>

  <p>Kaladin adamlarına dağılmalarını işaret eden bir el hareketi yaptı ve başını sallayarak teşekkür etti. Çekildiler ve Kaladin de kurtardığı su tulumunu Lopen’e geri fırlattı.</p>

  <p>Kısa adam çarpık bir şekilde gülümsedi. “Bundan sonra bu şeyleri daha sıkı tutacağım, gancho.” Suyu almaya çalışmış olan askere dik dik baktı.</p>

  <p>“Ne?” diye sordu Kaladin.</p>

  <p>“Eh, su ekiplerinde bir kuzenim var, harbiden bak,” dedi Lopen. “Ve ben de bir defasında onun kız kardeşinin bir arkadaşının onu arayan bir heriften kaçmasına yardım etmiş olduğuma göre, bana bir borcu olduğunu düşünüyorum...”</p>

  <p>“Senin <i>gerçekten</i> de çok fazla kuzenin var.”</p>

  <p>“Asla yeteri kadar değil. Birimizle uğraşırsan, hepimizle uğraşırsın, Bu siz samankafaların asla anlayamıyormuş gibi göründüğü bir şey. Kusura bakma, gancho.”</p>

  <p>Kaladin bir kaşını kaldırdı. “Askere sorun çıkarma. Bugün olmaz.” <i>Ben kendim kısa süre sonra burada yeteri kadar çıkaracağım.</i></p>

  <p>Lopen içini çekti ama başıyla onayladı. “Pekâlâ. Senin hatırına.” Bir su tulumunu kaldırdı. “Biraz istemediğine emin misin?”</p>

  <p>Kaladin istemiyordu, midesi çok rahatsızdı. Ama kendini su tulumunu alıp birkaç yudum içmeye zorladı.</p>

  <p>Uzun zaman geçmeden karşıya geçip son koşu için köprüyü çekmenin zamanı gelmişti. Saldırı. Sadeas’ın askerleri saflarını oluşturuyor, <i>açıkgözler</i> ileri geri at sürerek emirler veriyorlardı. Matal, Kaladin’in ekibine öne çıkmaları için elini salladı. Dalinar Kholin’in ordusu gerilerde kalmıştı, daha çok sayıda olan askeri yüzünden yavaş geliyorlardı.</p>

  <p>Kaladin köprünün en önündeki yerini aldı. İleride, Parshendiler yaylarıyla kendi platolarının kıyısında sıraya girmiş, yaklaşmakta olan orduyu izliyorlardı. Şimdiden şarkı söylemeye başlamışlar mıydı? Kaladin onların seslerini duyabildiğini düşünüyordu.</p>

  <p>Kaladin’in sağında Moash, solunda da Kaya vardı. Sayıları bu kadar azalmış olduğu için ölüm sırasında sadece üç kişi vardı. Shen’i, Kaladin’in yapmak üzere olduğu şeyi görmemesi için en arkaya koymuştu.</p>

  <p>“Bir kere hareket etmeye başladığımız zaman, ben eğilip aşağıdan çıkacağım,” dedi Kaladin onlara. “Kaya, sen devral. Onları koşturmaya devam et,”</p>

  <p>“Pekâlâ,” dedi Kaya. “Sen olmadan taşımak zor olacak. O kadar az adamımız var ki ve çok da zayıfız.”</p>

  <p>“Halledersiniz. Halletmeniz gerek.”</p>

  <p>Kaladin bu şekilde köprünün altında duruyor oldukları için Kayanın yüzünü göremiyordu ama sesi sıkıntılı geliyordu. “Bu deneyecek olduğun şey, tehlikeli mi?”</p>

  <p>“Belki.”</p>

  <p>“Yardım edebilir miyim?”</p>

  <p>“Korkarım hayır, dostum. Ama sorduğunu duymak bana güç veriyor.”</p>

  <p>Kaya cevap verme fırsatı bulamadı. Matal köprü ekiplerinin başlaması için bağırdı, Parshendilerin dikkatini dağıtmak için tepelerinden oklar fırladı. Köprü Dört koşmaya başladı.</p>

  <p>Ve Kaladin eğilerek önlerinden ileriye doğru fırladı, Lopen de yan tarafta bekliyordu ve Kaladin’e zırh çuvalını fırlattı.</p>

  <p>Matal panik içinde Kaladin’e çığlık attı ama köprü ekipleri harekete geçmişti bile.</p>

  <p>Kaladin hedefine, Köprü Dört’ü korumaya odaklandı ve derince nefes aldı. Fırtınaışığı belindeki keseden içine doldu ama çok fazla çekmemişti. Sadece ona bir enerji patlaması vermeye yetecek kadar.</p>

  <p>Syl önünde uçuşuyordu; havada neredeyse görünmez bir dalgalanmaydı. Kaladin çuvalın bağını çekip açarak yeleği çıkardı ve beceriksizce bir hareketle başının üstünden geçirdi. Yan taraflardaki bağcıkları umursamadı ve küçük bir kaya çıkıntısının üstünden sıçrarken miğferi dışarı çıkardı. En sonunda da ön tarafında çapraz bir şekilde duran tıkırdayan kırmızı Parshendi kemikleriyle kalkan geldi.</p>

  <p>Zırhı giyerken bile, Kaladin kolaylıkla ağır yük taşıyan köprü ekiplerinin çok önünde kalabiliyordu. Fırtınaışığıyla dolmuş bacakları hızlı ve sağlamdı.</p>

  <p>Doğrudan ilerisinde olan Parshendi okçuları aniden şarkı söylemeyi kesti. Birkaç tanesi yaylarını indirdi ve her ne kadar yüzlerini seçmek için fazla uzakta olsa da onların hiddetini hissedebiliyordu. Kaladin bunu beklemişti. Bunu ummuştu.</p>

  <p>Parshendiler ölülerini bırakıyordu. Bunu umurlarında olmadığı için değil, onları hareket ettirmeyi korkunç bir suç olarak gördükleri için yapıyorlardı. Ölülere sadece dokunmak bile bir günahmış gibi görünüyordu. Eğer bu doğruysa, cesetleri kirleten ve onları savaşta giyen bir adam çok ama çok daha kötü olmalıydı.</p>

  <p>Kaladin yaklaştıkça, Parshendi okçularının arasında başka bir şarkı başladı. Hızlı, vahşi bir şarkı, melodiden çok ilahi gibi. Yaylarını indirmiş olanlar da kaldırdı.</p>

  <p>Ve ellerindeki her şeyle onu öldürmeye çalıştılar.</p>

  <p>Oklar ona doğru uçtu. Düzinelercesi. Düzenli salvolar halinde atılmıyorlardı. Bireysel olarak, hızla, vahşice uçuyorlardı; her okçu yapabildiği kadar hızlı bir şekilde Kaladin’e ateş ediyordu. Bir ölüm dalgası onun üstüne doğru geliyordu.</p>

  <p>Kalbi hızla atarken, Kaladin küçük bir kaya çıkıntısının üstünde sıçrayarak sola kaçtı. Oklar etrafındaki havayı yardı; tehlikeli derecede yakından geçtiler. Ama Fırtınaışığıyla doluyken kasları hızlı tepki veriyordu. Okların arasından sıyrıldı, sonra da düzensiz bir şekilde hareket ederek diğer yöne döndü.</p>

  <p>Arkasında, Köprü Dört menzile girdi, onlara tek bir ok bile atılmıyordu. Diğer köprü ekiplerini de umursamıyorlardı, okçuların çoğu Kaladin’e odaklanmıştı. Oklar daha da hızlı gelerek etrafına yağdı, kalkanından sekti. Bir tanesi hızla geçerken kolunu yardı, bir diğeri de miğferine çarparak neredeyse onu başından çıkaracaktı.</p>

  <p>Kol yarası kan değil Işık akıtıyordu ve Kaladin’i şaşkınlık içinde bırakarak yavaş yavaş kapanmaya başladı; derisinin üstünde buz kristalleşiyor ve Fırtınaışığı içinden akıyordu. Daha da fazlasını çekerek içini neredeyse parlamasını gözle görülmenin eşiğine getirecek kadar doldurdu. Eğildi, kaçındı, sıçradı, koştu.</p>

  <p>Savaş eğitimli refleksleri yeni ekle ettikleri bu hızla mest olmuşlardı. Kaladin kalkanı üzerine yağan oklardan kurtulmak için kullanıyordu. Sanki vücudu bu beceri için uzun zamandır özlem duyuyordu, sanki vücudu Fırtınaışığından faydalanmak için doğmuştu. Hayatının bundan önceki kısımlarında tembel ve aciz olarak yaşamıştı. Şimdi ise iyileşmişti. Sahip olduğu kapasitenin ötesinde hareket etmiyordu; hayır, kapasitesine en sonunda <i>ulaşmıştı.</i></p>

  <p>Bir ok sürüsü onun kanının peşindeydi ama Kaladin aralarında dönerek kolunun üstüne bir kesik daha aldı ama diğerlerini kalkanı ya da göğüs zırhını kullanarak savuşturmuştu. Bir diğer grup daha geldi ve fazla yavaş kalacağından endişe ederek kalkanını yukarı kaldırdı. Ancak oklar yönlerini değiştirdi ve kalkanına doğru kavis çizerek gelip saplandılar. Kalkana çekilmişlerdi.</p>

  <p><i>Okları kalkana çekiyorum</i>! Okların ellerinin destek çubuklarından tutmuş olduğu yerlerin yakınındaki tahtaya saplandığı düzinelerce köprü turunu hatırladı. Her zaman onu az farkla ıskalıyorlardı.</p>

  <p><i>Bunu ne kadar zamandır yapıyorum?</i> diye düşündü Kaladin. <i>Kaç oku kendimden uzaklaştırarak köprüye çektim</i>?</p>

  <p>Bunu düşünmek için zamanı yoktu. Hareket etmeye, oklardan kaçmaya devam etti. Okların havada vınlamasını hissediyor, vızıltılarını duyuyor, taşa ya da kalkana çarparak kırıldıklarında kıymıkları hissediyordu. Parshendilerin bir kısmının adamlarına ateş etmelerine engel olacak kadar dikkatini dağıtacağını ummuştu ama ne kadar büyük bir tepki alacağı hakkında hiçbir fikri olmamıştı.</p>

  <p>Bir parçası ok yağmurundan kaçınmanın, sakınmanın ve durdurmanın heyecanıyla sevinç içindeydi. Ancak yavaşlamaya başladı. Fırtınaışığını çekmeye çalıştı ama hiç gelmedi. Küreleri tükenmişti. Yine de panik içinde kaçınmaya devam etti ama sonra okların yağışı azalmaya başladı.</p>

  <p>Bir irkilmeyle, Kaladin köprü ekiplerinin etrafından açılarak ilerleyip, yüklerini yerleştirirken onun oklardan kaçmasına yetecek kadar hoşluk bırakarak yanından geçmiş olduklarını fark etti. Köprü Dört yerine yerleşmişti, süvariler okçulara saldırmak için dörtnala karşıya geçiyordu. Buna rağmen, Parshendi okçularının bir kısmı öfkeyle Kaladin’e ateş etmeye devam ediyordu. Askerler bu Parshendileri kolaylıkla biçtiler ve Sadeas’in piyadelerine yer açarak bölgeyi onlardan temizlediler.</p>

  <p>Kaladin kalkanını indirdi. Üstü oklarla doluydu. Köprücüler sevinç içinde seslenerek, heyecandan neredeyse üstüne atlayacak gibi ona doğru koşarlarken rahat bir nefes alacak kadar zamanı ancak olmuştu.</p>

  <p>“Seni aptal!” dedi Moash. “Seni fırtına götüresi aptal! O neydi? Ne düşünüyordun?”</p>

  <p>“İnanılmazdı bu,” dedi Kaya.</p>

  <p>“Ölmüş olman gerekir,” dedi Sigzil, normalde sert olan yüzü bir gülümsemeyle bölünmüştü.</p>

  <p>“Fırtınababa,” diye ekledi Moash Kaladin’in yeleğinin omzundan bir ok çıkarırken. “Şunlara bak.”</p>

  <p>Kaladin başını indirdiğinde şaşkınlık içinde yeleğinin ve gömleğinin yanlarında, vurulmaktan kıl payı kurtulduğu yerlerde bir düzine delik olduğunu gördü. Üç ok deriye takılıp kalmıştı.</p>

  <p>“Stormblessed,” dedi Skar. “İşte ondan.”</p>

  <p>Kaladin kalbi küt küt atarken övgülerine omuz silkerek karşılık verdi. Uyuşmuştu. Sağ kalmış olduğu için şaşkındı. Tüketmiş olduğu Fırtınaışığı yüzünden üşüyordu; sanki zorlu bir engelli parkur koşmuş gibi tükenmişti. Teft’e doğru bakıp, belindeki keseye başıyla işaret ederek bir kaşını kaldırdı.</p>

  <p>Teft başını salladı. O bakmıştı; Kaladin’den yükselen Fırtınaışığı izleyenler açısından gözle görülür olmamıştı, özellikle de gün ışığındayken. Yine de Kaladin’in oklardan kaçma şekli, belirgin ışık olmadan bile inanılmaz görünecekti. Eğer daha önceden onun hakkında hikâyeler varsa, bundan sonra çok daha fazla olacaktı.</p>

  <p>Geçmekte olan askerlere bakmak için döndü. Bunu yaparken de bir şeyin farkına vardı. Hâlâ Matal’la ilgilenmesi gerekiyordu. “Sıraya girin,” dedi.</p>

  <p>Gönülsüz bir şekilde itaat ederek etrafında çift sıra dizildiler. İleride, Matal köprülerinin yanında duruyordu. Endişeli görünüyordu ki öyle olması da gerekirdi.</p>

  <p>Sadeas atını sürerek yaklaşmaktaydı. Kaladin önceki seferde, köprüyü yan taşıdıkları zaman, zaferinin nasıl tersine dönmüş olduğunu hatırlayarak kendini hazırladı. Tereddüt etti, sonra da Sadeas’ın Matal’ın yanından geçecek olduğu köprüye doğru aceleyle ilerledi. Kaladin’in adamları da takip etti.</p>

  <p>Kaladin tam Matal ihtişamlı kırmızı Parezırhı’nı giymekte olan Sadeas’a eğilirken yetişti. Kaladin ve diğer köprücüler de eğildi.</p>

  <p>“Avarak Matal,” dedi Sadeas. Başıyla Kaladin’e doğru işaret etti, “Bu adam tanıdık görünüyor.”</p>

  <p>“O geçen seferki adam, Berrakbey,” dedi Matal gergin bir şekilde. “Şu...”</p>

  <p>“Ha, evet,“ dedi Sadeas. “Şu ‘mucize’. Ve sen de onu yem olarak öyle önden mi gönderdin? İnsan senin böyle bir davranışta bulunmaya cesaret etmeden önce tereddüt edeceğini düşünür.“”</p>

  <p>“Bütün sorumluluğu kabul ediyorum, Berrakbey,” dedi Matal başarabildiği en cesur havayı takınarak.</p>

  <p>Sadeas savaş meydanını inceledi. “Eh, şanslısın ki işe yaradı. Sanırım şimdi seni terfi ettirmek zorunda kalacağım.” Başını salladı. “O vahşiler resmen saldırı kuvvetini görmezden geldi. Yirmi köprünün hepsi birden yerleştirildi, çoğunluğunda tek bir kayıp bile yok. Bu bir çeşit israfmış gibi görünüyor, her nedense. Kendini takdir edilmiş kabul et. O oğlanın oklardan kaçınma şekli epey dikkate değerdi...” Atını tekmeleyerek harekete geçirip, Matal ve köprücüleri arkada bıraktı.</p>

  <p>Bu Kaladin’in hayatında duyduğu en umursamaz terfisiydi ama öyle de olsa olurdu. Matal gözlerinde öfkeyle ona doğru dönerken Kaladin genişçe gülümsedi.</p>

  <p>“Sen... Sen beni idam ettirebilirdin!” dedi kelimeleri birbirine dolaşarak.</p>

  <p>“Bunun yerine seni terfi ettirdim,” dedi Kaladin Köprü Dört etrafında dizilirken.</p>

  <p>“Seni yine de sallandırmalıyım.”</p>

  <p>“Bu daha önce de denendi. İşe yaramadı,” dedi Kaladin. “Ayrıca, sen de biliyorsun ki bundan sonra Sadeas her zaman benim okçuların dikkatini dağıtmak için oraya çıkmamı bekleyecek. Herhangi bir başka köprücüye bunu yaptırmaya çalış da görelim.”</p>

  <p>Matal’ın yüzü kıpkırmızı oldu. Döndü ve diğer köprü ekiplerini kontrol etmek için yürüyüp gitti. En yakınlarındaki ikisi, Köprü Yedi ve Köprü On Sekiz, Kaladin ve takımına bakarak dikiliyorlardı. Yirmi köprünün hepsi birden mi yerleştirilmişti? Neredeyse hiç kayıp yok muydu?</p>

  <p><i>Fırtınababa,</i> diye düşündü Kaladin. <i>Bana ateş eden kaç okçu vardı?</i></p>

  <p>“Başardın, Kaladin!” diye bağırdı Moash. “Sırrı keşfettin. Bunu devam ettirmemiz gerekiyor. Büyütmemiz gerek.”</p>

  <p>“Bahse girerim eğer yaptığım tek şey bu olsaydı, o oklardan ben de kaçınabilirdim,” dedi Skar. “Yeteri kadar zırhımız olursa...”</p>

  <p>“Bir taneden fazla zırhımız olmalı,” diye katıldı Moash. “Ortalıkta koşturup Parshendi oklarını üstüne çeken beş tane filan.”</p>

  <p>“Kemikler,” dedi Kaya kollarını kavuşturarak. “İşe yaramasına neden olan şey bu. Parshendiler o kadar çıldırdı ki köprü ekibini görmezden geldiler. Eğer beş kişi de Parshendi kemikleri giyerse...”</p>

  <p>Bu Kaladin’in aklına bir şey getirdi. Arkasına bakarak köprücüleri araştırdı. Shen neredeydi?</p>

  <p>Orada. Uzakta, kayaların üstünde oturmuş, ileriye doğru bakıyordu. Kaladin diğerleriyle birlikte ona yaklaştı. Parshmen başını kaldırıp ona baktı, yüzü acıdan yapılmış bir maskeydi, gözyaşları yanaklarından akıyordu. Kaladin’e baktı ve gözle görülür bir şekilde titreyerek arkasını dönüp gözlerini kapattı.</p>

  <p>“Senin ne yaptığını gördüğü an öylece oturup kaldı, evlat,” dedi Teft çenesini ovuşturarak. “Artık köprü turları için bir işe yaramayabilir.”</p>

  <p>Kaladin bağlanmış miğferini başından çıkardı, sonra da parmaklarını saçlarının arasında gezdirdi. Giysilerine takılmış olan kabuklar, onları aşağıda yıkamış olmasına rağmen hafif de olsa kokuyordu. “Göreceğiz,” dedi Kaladin suçluluk hissederek. Hiç de adamlarını korumuş olmanın zaferini gölgelemeye yetecek kadar değildi ama en azından dizginleyecek kadar. “Şimdilik, hâlâ üzerlerine ateş edilmiş olan köprü ekipleri var. Ne yapacağınızı biliyorsunuz.”</p>

  <p>Adamlar başlarını sallayarak onayladılar ve yaralıları aramak üzere dağıldılar. Kaladin Shen’i izlemesi için bir adam görevlendirdi, parshman ile başka ne yapabileceğinden emin değildi ve terli, kabukla kaplanmış şapka ve yeleğini Lopen’in sedyesine koyarken yorgunluğunu belli etmemeye çalıştı. Lâzım olurlarsa diye tıbbi malzemelerini kontrol etmek için diz çöktü ve elinin titremekte olduğunu fark etti. Titremeyi durdurmak için elini yere bastırdı ve derin derin nefes alıp verdi.</p>

  <p><i>Soğuk</i>, <i>nemli deri</i>, diye düşündü. <i>Mide bulantısı. Zayıflık.</i> Şoka girmişti.</p>

  <p>“Sen iyi misin, evlat?” diye sordu Teft Kaladin’in yanında diz çökerek. Hâlâ birkaç köprü turu önce koluna aldığı yara yüzünden bandajı vardı ama bu onun köprü taşımasına engel olacak kadar kötü değildi. Hem de bu kadar az sayıda adam kalmışken.</p>

  <p>“İyi olacağım,” dedi Kaladin bir su tulumu alıp titreyen elinde tutarak. Tepesini zar zor açabilmişti.</p>

  <p>“Pek iyi gibi ...”</p>

  <p>“İyi olacağım,” dedi Kaladin tekrar içerken, sonra suyu indirdi, “Önemli olan şey adamların güvende olması.”</p>

  <p>“Bunu her seferinde yapacak mısın? Savaşa her gidişimizde?”</p>

  <p>“Onları güvende tutmak için ne gerekirse.”</p>

  <p>“Sen ölümsüz değilsin, Kaladin,” dedi Teft yumuşak bir şekilde. “Parlayanlar, onlar da herkes gibi öldürülebilirlerdi. Eninde sonunda, o oklardan birisi omzun yerine boynunu bulacak.”</p>

  <p>“Fırtınaışığı iyileştiriyor.”</p>

  <p>“Fırtınaışığı vücudunun iyileşmesine yardım ediyor. Bu farklı bir şey diye düşünüyorum ben.“ Teft Kaladin’in omzuna bir elini koydu. “Seni kaybedemeyiz, evlat. Adamların sana ihtiyacı var,”</p>

  <p>“Kendimi tehlikeye atmaktan kaçınmayacağım, Teft. Ve eğer ben bu konuda bir şeyler yapabiliyorsam, adamları bir ok fırtınasıyla yüzleşmeleri için bırakmayacağım.”</p>

  <p>“Eh, birkaç tanemizin oraya seninle birlikte gelmesine izin vereceksin,” dedi Teft. “Köprü eğer öyle olması gerekliyse yirmi beşle idare edebilir. Bu da tıpkı Kaya’nın dediği gibi bize fazladan birkaç adam bırakıyor. Ve bahse varım o diğer ekiplerden kurtardığımız yaralıların bazıları da taşımaya yardım edecek kadar iyileşmiştir. Onları kendi ekiplerine geri göndermeye cesaret edemezler. Köprü Dört senin bugün yaptığın şeyi yapıyor ve bütün saldırının işlemesini sağlıyorken bunu yapamazlar.”</p>

  <p>“Ben...” Kaladin’in sesi kesildi. Dallet’in bunun gibi bir şeyler yapacağını gözünün önünde canlandırabiliyordu. O her zaman bir çavuş olarak, işinin bir parçasının da Kaladin’i hayatta tutmak olduğunu söylemişti. “Pekâlâ.”</p>

  <p>Teft başını sallayarak kalktı.</p>

  <p>“Sen de mızrakçıydın, Teft. İtiraz etmeye kalkma,” dedi Kaladin. “Nasıl bu köprü ekiplerine düştün?”</p>

  <p>“Benim ait olduğum yer burası.” Teft dönerek yaralıların aranmasını denetlemeye gitti.</p>

  <p>Kaladin oturdu, sonra da sırtüstü yatarak şokun geçmesini bekledi. Güneyde, Dalinar Kholin’in mavi sancağını taşıyan diğer ordu gelmişti. Yandaki bir platoya geçtiler.</p>

  <p>Kaladin toparlanmak için gözlerini kapattı, Sonunda bir şeyler duydu ve gözlerini açtı, Syl göğsünün üstünde bağdaş kurup oturmuştu. Onun arkasında, Dalinar Kholin’in ordusu savaş meydanına çıkarak saldırıya katılmış ve bunu da üzerlerine ateş açılmadan yapmayı başarmışlardı. Sadeas Parshendilerin önünü kesmişti.</p>

  <p>“Bu inanılmazdı,” dedi Kaladin Syl’e. “Oklarla yaptığım o şey.”</p>

  <p>“Hâlâ lanetlenmiş olduğunu mu düşünüyorsun?”</p>

  <p>“Hayır. Olmadığımı biliyorum.” Yukarıdaki bulutlu gökyüzüne baktı. “Ama bu başarısızlıkların sadece benim yüzümden olduğu anlamına geliyor. Tien’in ölmesine ben engel olamadım; mızrakçılarımı, kurtarmaya çalıştığım köleleri, Tarah’ı ben yüzüstü bıraktım...” Kaladin bir süredir onu düşünmemişti. Onunla olan başarısızlığı diğerlerinden daha farklı olmuştu ama yine de bir başarısızlıktı. “Eğer lanet ya da kötü şans yoksa, yukarıda bana kızgın olan bir tanrı yoksa, o zaman biraz daha çaba harcamış olsaydım, biraz daha fazla becerim ya da yeteneğim olsaydı onları kurtarmış olabileceğim bilgisiyle yaşamak zorundayım.”</p>

  <p>Syl kaşlarını daha da çattı. “Kaladin, bunun üstesinden gelmek zorundasın. Bu şeyler senin suçun değil.”</p>

  <p>“Bu babamın da her zaman söylemiş olduğu şey.” Hafifçe gülümsedi. “Suçluluğunun üstesinden gel, Kaladin. Umursa ama çok fazla değil. Sorumluluğu al ama kendini suçlama. Koru, kurtar, yardım et ama ne zaman pes edeceğini de bil. Bunlar üzerlerinde yürümek için çok ince patikalar. Bunu nasıl yaparım?”</p>

  <p>“Bilmiyorum. Ben bunların hiçbirisini bilmiyorum, Kaladin. Ama sen kendini paramparça ediyorsun. Hem içeriden hem de dışarıdan.”</p>

  <p>Kaladin gözlerini yukarıdaki gökyüzüne dikti. “Harikuladeydi. Ben bir fırtınaydım Syl. Parshendiler bana dokunamazdı. Oklar hiçbir şey değildi.”</p>

  <p>“Bu işte çok yenisin. Kendini fazla zorladın.”</p>

  <p>“Onları kurtar,” diye fısıldadı Kaladin. “İmkânsızı yap, Kaladin. Ama kendini fazla zorlama. Ama başarısız olursan suçluluk da hissetme. Pamuk ipliğine bağlıyız, Syl. İncecik bir pamuk ipliğine...”</p>

  <p>Adamlarından bazıları yaralı bir adamla birlikte döndü, omzunda bir ok olan, kare yüzlü Thaylen bir adamdı. Kaladin çalışmaya başladı. Elleri hâlâ biraz titriyordu ama hiç de az önce olduğu kadar fena değildi.</p>

  <p>Köprücüler onu izleyerek etrafına toplandılar. Kaya, Drehy ve Skar’ı eğitmeye başlamıştı bile ama hepsi birden izlediği için, Kaladin kendini açıklama yaparken bulmuştu. “Eğer buraya basınç uygularsanız, kanın akışını yavaşlatabilirsiniz. Bu fazla tehlikeli bir yara değil ama büyük olasılıkla kendini çok da iyiymiş gibi hissetmiyordur..” Hasta yüzünü buruşturarak katıldığını belirtti, “....ve esas sorun enfeksiyondan kaynaklanacak. Herhangi bir tahta kıymığı ya da metal parçası kalmadığından emin olmak için yarayı yıkayın, sonra da dikin. Kaslar ve omzun buradaki derisi çalışacak, o yüzden de yarayı kapalı tutmak için güçlü bir ipliğe ihtiyacınız olacak. Şimdi...”</p>

  <p>“Kaladin,” dedi Lopen endişeli bir şekilde.</p>

  <p>“Ne?“ dedi Kaladin dikkati yaptığı işte, hâlâ çalışıyordu.</p>

  <p>“Kaladin!”</p>

  <p>Lopen, <i>gancho</i> demek yerine ona ismiyle seslenmişti. Kaladin ayağa kalkarak kalabalığın arkasında durmuş, uçuruma doğru işaret eden kısa Herdazlı adama bakmak için döndü. Savaş daha kuzeye kaymıştı ama bir grup Parshendi Sadeas’ın hattını yarıp geçmeyi başarmıştı. Yayları vardı.</p>

  <p>Parshendi grubu düzene girer ve oklarını çekerlerken Kaladin afallamış bir şekilde onları izledi. Elli ok, hepsi birden Kaladin’in ekibine çevrilmişti. Parshendiler kendilerini arkadan saldırıya açık bırakıyor olduklarını umursuyormuş gibi görünmüyorlardı. Tek bir şeye odaklanmışlardı.</p>

  <p>Kaladin’i ve adamlarını yok etmek.</p>

  <p>Kaladin çığlık atarak adamlarını uyardı ama o kadar ağır, o kadar yorgun hissediyordu ki. Etrafındaki köprücüler okçular yaylarını kaldırırken döndü. Sadeas’ın adamları normalde Parshendilerin köprüleri devirip kaçış yollarını kapatmasına engel olmak için uçurumu korurlardı. Ama bu sefer, okçuların köprüleri devirmeye çalışmadıklarını gördükleri için askerler onları durdurmak için acele etmemişti. Köprücüleri ölüme terk ederek, bunun yerine Parshendilerin kendilerine yani köprüye doğru gidebilecekleri yolu kestiler.</p>

  <p>Kaladin’in adamları açıktaydı, Mükemmel hedeflerdi. <i>Hayır,</i> diye düşündü Kaladin. <i>Hayır! Böyle olamaz. Tüm bu olanlardan sonra</i> ...</p>

  <p>Bir güç hızla Parshendi hattına çarptı. Pek çok adamın boyu kadar uzun bir kılıç taşımakta olan, arduvaz gri zırhlı tek başına bir şekildi. Paretaşıyan dikkati başka yerde olan okçuların içine hızla daldı; saflarını dağıtmıştı. Oklar Kaladin’in takımına doğru uçtu ama fazla erken bırakılmış, iyi nişan alınmamışlardı, Birkaç, tanesi köprücüler sığınacak bir yer arayarak kaçışırken yakınlarına düştü ama kimse vurulmadı.</p>

  <p>Parshendiler Paretaşıyan’ın savrulan Kılıç’ının önünde devrildiler, bazıları uçurumun içine düştü, diğerleri ise geldikleri yöne doğru kaçıştı. Kalanları yanan gözlerle öldüler. Saniyeler içinde, elli okçudan oluşan manga ceset yığınına dönüşmüştü.</p>

  <p>Paretaşıyan’ın şeref muhafızları ona yetişti. Döndü ve köprücülere doğru saygılı bir selamla Kılıç’ını kaldırırken zırhı parladı. Sonra da başka bir yöne doğru fırlayıp gitti.</p>

  <p>“Bu oydu,” dedi Drehy ayağa kalkarak. “Dalinar Kholin. Kralın amcası!”</p>

  <p>“Bizi kurtardı!” dedi Lopen.</p>

  <p>“Hah.” Moash üstündeki tozu silkeledi. “O sadece savunmasız bir grup okçu gördü ve saldırmak için fırsat olarak gördü. <i>Açıkgözler</i> bizi umursamıyor. Değil mi, Kaladin?”</p>

  <p>Kaindin okçuların durmakta olduğu yere gözlerini dikmişti. Bir an içinde, her şeyi kaybetmiş olabilirdi.</p>

  <p>“Kaladin?” dedi Moash.</p>

  <p>“Haklısın,” derken buldu Kaladin kendisini. “Sadece bulduğu fırsatı değerlendirdi .”</p>

  <p>Yalnız, neden Kılıç’ını Kaladin’e doğru kaldırmıştı?</p>

  <p>“Bundan sonra, askerler karşıya geçtiği zaman daha da geriye çekileceğiz,” dedi Kaladin. “Eskiden savaş başladıktan sonra bizi umursamıyorlardı ama artık öyle olmayacak. Bugün yaptığım şey, kısa süre sonra hepimizin yapıyor olacağı şey, onları epey kızdıracak. Aptal olacak kadar kızgınlar ama ayrıca bizi öldürmeye çalışacak kadar da kızgınlar. Şu an için, Leyten, Narm, iyi gözlem noktaları bulun ve meydanı izleyin. Eğer herhangi bir Parshendi o uçuruma doğru hareketlenirse bunu bilmek istiyorum, Bu adamı bandajlayacağım ve geri çekileceğiz.”</p>

  <p>İki gözcü koşarak gitti ve Kaladin de omzu yaralı adama geri döndü.</p>

  <p>Moash yanında diz çöktü. “Hazırlıklı bir düşmana karşı hiç köprü kaybedilmeyen bir saldırı, tesadüf eseri bizi kurtarmaya gelen bir Paretaşıyan, Sadeas’ın bizzat kendisinin bize iltifat etmesi. Neredeyse beni de o kol bantlarından bir tane almam gerektiğine ikna edeceksin.”</p>

  <p>Kaladin duaya bir göz attı. Kaybolan Fırtınaışığının tam olarak iyileştirmeyi başaramamış olduğu kolundaki kesikten akan kanla lekelenmişti.</p>

  <p>“Kaçabilecek miyiz, ona bak,” dedi Kaladin dikişini bitirirken. “Gerçek sınav o.”</p>
</body>
</html>
