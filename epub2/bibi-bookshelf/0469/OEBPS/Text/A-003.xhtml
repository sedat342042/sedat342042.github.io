<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2 title="A-003"><img alt="" src="../Images/main-21.jpg" /></h2>

  <p>Vallano-oğlu-oğlu-Szeth, Shinovar’ın Hakikatsizi, tahta meyhane zemininde oturuyordu; yere dökülmüş lavis birası yavaş yavaş kahverengi pantolonuna işlemekteydi.</p>

  <p>Pis, yıpranmış ve aşınmış giysileri, beş yıldan uzun bir zaman önce Alethkar kralına suikast düzenlediği zaman giymiş olduğu basit -ancak zarif- beyazlardan çok farklıydı.</p>

  <p>Başı eğik, elleri kucağındaydı; silah taşımıyordu. Yıllardır Parekılıcı’nı çağırmamıştı ve bir banyo yapmasının üzerinden de bir o kadar zaman geçmiş gibi hissediyordu. Şikâyetçi değildi. Eğer bir sefil gibi görünürse, insanlar da ona bir sefil muamelesi yapardı. Kimse bir sefilden insanlara suikast düzenlemesini istemezdi.</p>

  <p>“Yani sen ne dersen de yapıcak mı?” diye sordu masada oturan madencilerden biri. Adamın giysileri Szeth’inkilerden biraz daha iyi durumdaydı; o kadar çok kir ve tozla kaplanmıştı ki pis kumaşı pis derisinden ayırt etmek zordu. Seramik kupalar tutan dört tane adam vardı. Oda çamur ve ter kokuyordu. Tavan alçaktı; rüzgâryönü tarafında delik gibi görünen pencereler vardı. Ortasından çatlamış olan ahşap masa, ancak birkaç deri kayış sayesinde zar zor tek parça olarak kalabiliyordu.</p>

  <p>Szeth’in şu anki sahibi Took, kupasını masanın eğilmiş tarafına koydu. Kolunun ağırlığı altında masa çöktü. “Evet, kesinlikle yapıcak. Hey, kurp, bana bak.“</p>

  <p>Szeth yukarı baktı. “Kurp” yerel Bav şivesinde çocuk anlamına geliyordu. Szeth böyle küçültücü hitaplara alışkındı. Her ne kadar otuz beşinci yılında olsa da -ve Hakikatsiz olarak adlandırılmasının üstünden de yedi yıl geçmişti- halkının geniş, yuvarlak gözleri, kısa boyu ve kelliğe meyilli oluşu, Doğuluların onların çocuklara benzediğini iddia etmelerine neden oluyordu.</p>

  <p>“Ayağa kalk,” dedi Took.</p>

  <p>Szeth öyle yaptı.</p>

  <p>“Zıpla.”</p>

  <p>Szeth itaat etti.</p>

  <p>“Ton’un birasını kafandan aşağı dök.”</p>

  <p>Szeth kupaya uzandı.</p>

  <p>“Hop!” dedi Ton kupasını uzaklaştırarak. “Dur hele! Bunlan daha işim bitmedi!”</p>

  <p>“Eğer bitmiş olsaydı kafasından aşağı dökemezdi ama di mi?”</p>

  <p>“Başka bişey yaptır, Took,” diye sızlandı Ton.</p>

  <p>“Peki.” Took botundaki bıçağı çıkardı ve Szeth’e attı. “Kurp, kolunu kes.”</p>

  <p>“Took...” dedi diğer adamlardan biri, sürekli burnunu çeken Amark adında bir adamdı. “Bu doğru değil, sen de biliyosun.”</p>

  <p>Took emrini geri almadı, bu nedenle de Szeth bıçağı alıp kolunda bir kesik açarak itaat etti. Kirli bıçağın etrafından kan aktı.</p>

  <p>“Gırtlağını kes,” dedi Took.</p>

  <p>“Dur hele!” dedi Amark ayağa kalkarak. “Ben burda...”</p>

  <p>“Ya, sen bi sus,” dedi Took. Şimdi diğer masalardaki birkaç grup adam da izliyordu. “Görcen bak. Kurp, boğazını kes.”</p>

  <p>“Kendi hayatımı almak bana yasaklanmıştır,” dedi Szeth Bav dilinde yumuşakça. “Bir Hakikatsiz olarak, ölümü kendi elimle tatmanın yasaklanması azabımın doğasındadır.”</p>

  <p>Amark mahçup görünerek yerine oturdu.</p>

  <p>“Tozanası, her zaman böyle mi konuşuyo?” dedi Ton.</p>

  <p>“Nası konuşuyo?“ diye sordu Took kupasından bir yudum alarak.</p>

  <p>“Yumuşak sözler, nası düzgün ve terbiyeli. Bi <i>açıkgöz</i> gibi.”</p>

  <p>“Evet,” dedi Took. “Bi köle gibi ama daha iyi çünkü o Shin. Kaçmaz ya da cevap vermez falan. Para da vermen gerekmez. Bi parshman gibi ama daha akıllı. Bana sorsan epey bi küre eder.” Diğer adamlara göz attı. “Çalışsın diye madenlere yanında götürebilir ve onun ücretini alabilirsin. Senin yapmıycağın şeyleri yapar. Tuvaleti temizler, eve badana yapar. Her türlü faydalı şey.”</p>

  <p>“Peki, o zaman sen onu nerden buldun?” diye sordu diğer adamlardan biri çenesini kaşıyarak. Took geçici bir işçiydi ve kasabadan kasabaya giderdi. Szeth’i sergilemek hızla arkadaş edinmesinin yollarından biriydi.</p>

  <p>“İşte bak o iyi hikâye, ” dedi Took. “ Aşşada güneyde dağlardan geçiyodum, tamam mı ve garip bir uluma sesini duydum. Rüzgârın sesi diildi bu, tamam mı ve...”</p>

  <p>Hikâye tamamen uydurmaydı. Szeth’in önceki sahibi olan yakınlardaki bir köydeki bir çiftçi Szeth’i Took’a bir torba tohum karşılığında satmıştı. Çiftçi ise onu yasadışı bir şans oyunu sırasında bir ayakkabı tamircisinden kazanmış olan gezgin bir tüccardan almıştı. Onlardan önce de düzinelercesi olmuştu.</p>

  <p>İlk başta, <i>koyugözlü</i> serfler ona sahip olmanın orijinalliğinden hoşlanıyordu.</p>

  <p>Köleler pek çoğu için fazlasıyla pahalıydı ve parshmanlar ise daha da değerliydi. Bu yüzden emir vermek için Szeth gibi birine sahip olmak oldukça orjinal bir şeydi. Yerleri temizliyor, odun kesiyor, tarlada yardım ediyor ve yük taşıyordu. Bazıları ona iyi davranıyor, bazıları ise davranmıyordu.</p>

  <p>Ama her zaman ondan kurtuluyorlardı.</p>

  <p>Belki de Szeth’in onların onu kullanmaya cesaret edebildiğinden çok daha fazlasını yapabilecek olduğu gerçeğini sezebiliyorlardı. Kendine ait bir köleye sahip olmak bir şeydi. Ama o köle bir <i>açıkgöz</i> gibi konuşup da senden fazlasını biliyorsa? Bu onları rahatsız ediyordu.</p>

  <p>Szeth rolünü oynamaya çalışıyor, kendini daha az görgülü şekilde davranmaya zorluyordu. Bu onun için çok zordu. Belki de imkânsız. Eğer bu adamlar lazımlıklarını boşaltan adamın bir Paretaşıyan ve bir Dalgabağlayan okluğunu bilseler ne derlerdi? Bir Rüzgâr koşucu, tıpkı eskilerin Parlayanları gibi? Kılıcını çağırdığı anda gözleri koyu yeşilden solgun, neredeyse parlayan bir safire dönüşüyordu; bu silahının kendine ait olan özel etkisiydi.</p>

  <p>Hiç öğrenmemeleri daha iyiydi. Szeth boşa harcanmakla gurur duyuyordu, öldürmek yerine temizlik ya da kazı yaptığı her gün bir zaferdi. Beş yıl önceki o gece hâlâ yakasını bırakmıyordu. Ondan önce de öldürmesi emredilmişti ama her zaman gizlice, sessizce. Ondan önce asla bu kadar kasti şekilde korkunç talimatlar verilmemişti.</p>

  <p><i>Krala giderken öldür, yok et ve parçala. Yaparken görül. Şahitler bırak. Yaralı ama hayatta...</i></p>

  <p>“...Ve işte o zaman bana hayatım boyunca hizmet etmeye yemin etti,” diye bitirdi Took. “O zamandan beri benimle birlikte.”</p>

  <p>Dinleyen adamlar Szeth’e döndüler. “Bu doğru,” dedi Szeth önceden emredilmiş olduğu gibi. “Hem de her kelimesi.”</p>

  <p>Took gülümsedi. Szeth onu rahatsız etmiyordu; görünüşe göre o, Szeth’in ona itaat etmesini doğal bir şey olarak görüyordu. Belki de bunun sonucu olarak diğerlerinden daha uzun süre Szeth’in efendisi olarak kalacaktı.</p>

  <p>“Ee, ben artık kalkıyım,” dedi Took. “Yarın sabah erken kalkmak gerek. Görcek daha çok yer, gitcek daha çok yol var...”</p>

  <p>Kendini tecrübeli bir gezgin olarak düşünmeyi seviyordu ama Szeth’in görebildiği kadarıyla Took sadece geniş bir daire içinde hareket ediyordu. Bavland’ın bu kesiminde pek çok küçük maden, dolayısıyla da pek çok küçük köy vardı. Took büyük olasılıkla bu köyden birkaç, yıl önce de geçmişti ama madenler yüzünden çok sayıda geçici işçi vardı. Eğer birileri berbat derecede abartılı hikâyelerine dikkat etmiş değilse hatırlanması pek olası değildi.</p>

  <p>Berbat ya da değil, diğer madenciler daha fazla hikâyeye susamış gibi görünüyorlardı. Took’u devam etmesi için teşvik ettiler; ona bir içki daha önerdiler ve o da alçakgönüllülük göstererek kabul etti.</p>

  <p>Szeth bağdaş kurarak sessizce oturdu, elleri kucağında, kolundan aşağı kan sızıyordu. Parshendiler o gece Kholinar’dan kaçarlarken Szeth’in Yemintaşı’nı bir kenara atarak onu neye mahkûm ettiklerini biliyorlar mıydı? Szeth’in taşı geri alması gerekliydi, sonra da geçen bir tüccar soracak kadar ilgi gösterene kadar bulunup da idam edilip edilmeyeceğini merak ederek, bulunup da idam edileceğini <i>umarak,</i> orada yolun kenarında beklemişti. O zamana kadar Szeth sadece bir peştamalla dikilmişti. Şerefi bu onu tanımayı daha kolay hâle getireceği için beyaz giysilerden kurtulmaya zorlamıştı. Kendini korumalıydı ki azap çekebilsin.</p>

  <p>Onu suçlu gösteren detayları içermeyen kısa bir açıklamadan sonra, Szeth kendini tüccarın arabasının arka tarafında giderken bulmuştu. Avado adlı bir adam olan tüccar kralın ölümünden sonra yabancılara kötü davranılabileceğini fark edecek kadar akıllıydı. Gavilar’ın katilini hizmetkârı olarak barındırdığını asla bilmeden. Jah Keved’e ulaşmıştı.</p>

  <p>Alethiler onu aramıyordu. Onun, nam-ı diğer “Beyazlı Suikastçı”’nin, Parshendilerle birlikte geri gitmiş olduğunu varsaymışlardı. Büyük olasılıkla onu Harap Ovalar’ın ortasında bulmayı bekliyorlardı.</p>

  <p>Eninde sonunda madenciler Took’un gittikçe daha da gevelenir hâle gelen hikâyelerinden sıkıldılar. Bir diğer kupa biranın onu en büyük hikâyesini, Gecegözcüsü’nün kendisini gördüğü ve geceleyin siyah siyah parlayan bir küreyi çaldığı hikâyesini anlatmaya ikna edebileceğine dair olan belirgin imalarını görmezden gelerek veda ettiler. O hikâye her zaman Szeth’e Gavilar’ın vermiş olduğu garip siyah küreyi hatırlattığı için onu rahatsız etmişti. Szeth küreyi Jah Keved’de dikkatle saklamıştı. Bunun ne olduğunu bilmiyordu ama bir sahibinin elinden alması riskine girmek istemiyordu.</p>

  <p>Kimse Took’a başka bir içki önermeyince, Took gönülsüzce tökezleyerek sandalyesinden kalktı ve Szeth’e onu takip etmesi için elini sallayarak meyhaneden çıktı. Dışarıda sokak karanlıktı. Bu kasaba, Ironsway, gerçek bir kasaba meydanına sahipti; birkaç yüz ev ve üç farklı meyhane vardı. Bu da kasabayı Silnasen’in yakınlarındaki dağların hemen kuzeyindeki küçük, büyük ölçüde görmezden gelinen bir arazi parçası olan Bavland’ın standartlarına göre bir metropol yapıyordu. Bölge teknik olarak Jah Keved’in bir parçasıydı ama yüceprensi bile buradan uzak durmaya eğilimliydi.</p>

  <p>Szeth sahibini kasabanın daha fakir kesimine doğru giden sokaklarda takip etti. Took bir kasabanın iyi, hatta mütevazı kesimlerinden bile bir oda tutmak için fazlasıyla cimriydi. Szeth biraz daha ışık vermesi için (bu Doğuluların Nomon olarak bildiği) İkinci Kızkardeş’in yükselmiş olmasını dileyerek omzunun üstünden etrafa baktı.</p>

  <p>Took sarhoşluktan tökezledi, sonra da yere düştü. Szeth içini çekti. Sahibini yatağına taşıdığı ilk gece olmayacaktı. Took’u kaldırmak için diz çöktü.</p>

  <p>Dondu. Sahibinin gövdesinin altında ılık bir sıvı birikmekteydi. Ancak ondan sonra Took’un boynundaki bıçağı fark etti.</p>

  <p>Szeth bir grup haydut ara sokaktan dışarı süzülürken anında alarma geçti. Biri bir elini kaldırdı, Szeth’e fırlatmaya hazırlanırken elindeki bıçak yıldız ışığını yansıtıyordu. Szeth gerildi. Took’un kesesinde kullanabileceği dolu küreler vardı.</p>

  <p>“Bekle,” diye tısladı haydutlardan biri.</p>

  <p>Bıçaklı adam durakladı. Diğer bir adam yakına gelerek Szeth’i inceledi. “Bu Shin. Bi kremciği bile incitmez.”</p>

  <p>Diğerleri cesedi ara sokağa çektiler. Bıçaklı olan adam tekrar silahını kaldırdı. “Hâla bağrabilir.”</p>

  <p>“O zaman niye bağırmadı? Diyom sana, onlar zararsız. Nerdeyse parshman gibi. Bunu satabiliriz.”</p>

  <p>“Belki,” dedi İkincisi. “Dehşet içinde. Baksana şuna.”</p>

  <p>“Gel hele,” dedi ilk haydut Szeth’e elini sallayarak.</p>

  <p>Szeth itaat ederek diğer haydutlar Took’un kesesini açınca bir anda aydınlanan ara sokağa girdi.</p>

  <p>“Kelek, uğraştığımıza değmez,” dedi bir tanesi. “Bi avuç çentikten iki marka, tek bi broam bile yok.”</p>

  <p>“Diyom sana,” dedi ilk adam. “Bu arkadaşı köle olarak satabiliriz. Millet Shin köleleri sever.”</p>

  <p>“Bu sadece bi velet.”</p>

  <p>“I ıh. Hepsi öyle görünüyo. Hey, o ne ordaki?” Adam küreleri saymakta olan diğer adamın elinden küre büyüklüğünde, pırıldayan bir kaya parçasını kaptı. Bu oldukça sıradan bir şeydi; birkaç kuvars kristaliyle işlenmiş, bir tarafında paslı bir demir damarı olan basit bir kaya parçası. “Bu ne?”</p>

  <p>“Beş para etmez,” dedi adamlardan biri.</p>

  <p>“Benim Yemin Taşı’mı elinde tutuyor olduğunu sana söylemem gerekiyor,” dedi Szeth sessizce. “Ona sahip olduğun sürece sen benim efendimsin.”</p>

  <p>“Neymiş o?” dedi haydutlardan biri ayağa kalkarak.</p>

  <p>İlki diğerlerine temkinli bir bakış atarak elini taşın etrafına kapattı. Tekrar Szeth’e baktı. “Efendin mi? Peki bu ne demek, tam olarak, kesin terimlerlen filan?”</p>

  <p>“Her konuda sana itaat etmeliyim, ancak kendimi öldürmem için bir emir verilirse uymayacağım,” dedi Szeth. Ayrıca Kılıç’ından vazgeçmesi de emredilemezdi ama şu anda bundan bahsetmesi için bir zorunluluk yoktu.</p>

  <p>“İtaat mi edicen?” dedi haydut. “Yani ben ne dersem yapcak mısın?”</p>

  <p>“Evet.”</p>

  <p><i>“Ne dersem,</i> diyim?”</p>

  <p>Szeth gözlerini kapattı. “Evet.”</p>

  <p>“Vay, bak bu iyiymiş ama” dedi adam düşünceli bir şekilde. “Valla da iyiymiş...”</p>
</body>
</html>
