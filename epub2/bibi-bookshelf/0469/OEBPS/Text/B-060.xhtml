<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2 title="BÖLÜM-060"><img alt="" src="../Images/main-86.jpg" /></h2>

  <p><b><i>“Ölüm hayatım</i>, <i>güç zayıflığım haline geliyor, yolculuk sona erdi.”</i></b></p>

  <div>
    <b><br /></b>
  </div>

  <p><b>— Betabanes, 1173 tarihli, ölümden 93 saniye önce. Örnek: Ufak çapta tanınmış olan bir âlim. Örnek ikinci ağızdan elde edilmiştir. Şüpheli kabul edilmektedir.</b></p>

  <div>
    <br />
  </div>

  <p>Adolin, “İşte bu yüzden baba, görüler hakkında <i>ne</i> keşfedersek edelim, kesinlikle benim lehime tahtından feragat <i>edemezsin,</i>” dedi.</p>

  <p>“Öyle mi?” diye sordu Dalinar kendi kendine gülümseyerek.</p>

  <p>“Evet.”</p>

  <p>“Pekâlâ. Beni ikna ettin.”</p>

  <p>Adolin koridorun ortasında zınk diye durdu. İkisi Dalinar’ın odalarına doğru gitmekteydiler. Dalinar döndü ve genç adama baktı, “Gerçekten mi?” diye sordu Adolin. “Yani, seninle bir tartışmayı gerçekten de ben mi <i>kazandım</i>?”</p>

  <p>“Evet,” dedi Dalinar. “Öne sürdüklerin geçerli.” Kendi kendine zaten bu karara varmış olduğunu eklemedi. "Ne olursa olsun, kalacağım. Bu savaşı şimdi terk edemem.” Adolin’in ağzı kulaklarına vardı.</p>

  <p>“Ama,” dedi Dalinar bir parmağını kaldırarak. “Bir şartım var. Eğer zihinsel olarak fazlasıyla güvenilmez hale gelirsem sana beni tahtımdan indirme hakkını veren, kâtiplerimin en üst düzeylileri tarafından tasdik edilmiş olan ve Elhokar tarafından da tanık olunacak bir emir çıkartacağım. Diğer kampların bunu bilmesine izin vermeyeceğiz ama kendime beni indirmenin imkânsız olacağı kadar fazla delirme iznini vermeyeceğim.”</p>

  <p>“Pekâlâ,” dedi Adolin tekrar yürüyüp Dalinar’ın yanına gelirken. Koridorda yalnızdılar. “Bunu kabul edebilirim. Bundan Sadeas’a bahsetmediğin sürece. Ben hâlâ ona güvenmiyorum.”</p>

  <p>“Senden ona güvenmeni istemiyorum,” dedi Dalinar odalarının kapısını iterken. “Sadece onun değişmeye muktedir olduğuna inanman gerekiyor. Sadeas bir zamanlar bir dosttu ve ben tekrar öyle olabileceğini düşünüyorum.”</p>

  <p>Ruhdökülmüş odanın taşları bahar havasının serinliğini, tutmaya devam ediyormuş gibi görünüyordu. Hava yaza dönmeyi reddetse de en azından kışa da dönmemişti. Elthebar da öyle olmayacağını temin etmişti ama öte yandan, fırtınabekçilerinin sözleri her zaman uyarılarla doluydu. Yaradan’ın iradesi gizemliydi ve işaretlere her zaman güven olmazdı.</p>

  <p>Dalinar şimdi fırtına bekçilerini kabul ediyordu; yaygın hale geldikleri ilk zamanlarda onların yardımını reddetmişti. Hiçbir adam ne geleceği bilmeye ne de sahip çıkmaya çalışmalıdır çünkü o sadece Yaradan’ın kendisine aittir. Ve Dalinar fırtına bekçilerinin araştırmalarını okumadan nasıl yapabildiklerini de merak ediyordu. Okumadıklarını iddia ediyorlardı ama Dalinar onların rünlerle dolu olan kitaplarını görmüştü. Rünler. Onlar kitaplarda kullanılmak için değildi, onlar resimdi. Daha önce hiç görmemiş bir adam bile şekline bakarak ne anlama geldiğini anlayabilirdi. Bu özellikleri, rünleri yorumlamayı okumaktan daha farklı bir şey yapıyordu.</p>

  <p>Fırtınabekçileri insanları rahatsız eden pek çok şey yapıyordu. Ne yazık ki, onlar o kadar çok <i>işe yarıyorlardı</i> ki. Bir yücefırtınanın ne zaman geleceğini bilmek, eh, bu kesinlikle fazlasıyla cezbedici bir avantajdı. Her ne kadar fırtınabekçileri sık sık yanılsalar da, genelde haklı çıkıyorlardı.</p>

  <p>Renarin şöminenin yanında eğilmiş, odayı ısıtması için oraya kurulmuş olan fabrialı inceliyordu. Navani de onlardan önce gelmişti. Dalinar’ın yükseltilmiş yazı masasında oturmuş, bir mektup karalıyordu; içeri girerlerken dikkati başka yerde kalemini sallayarak Dalinar’a selam verdi. Dalinar’ın birkaç hafta önceki şölende Navani’yi sergilerken görmüş olduğu fabrialı takıyordu; çok bacaklı garip mekanizma omzuna tutunmuş, eflatun elbisesinin kumaşını kavramıştı.</p>

  <p>“Bilmiyorum, baba,” dedi Adolin kapıyı kapatırken. Görünüşe göre hâlâ Sadeas’ı düşünüyordu. “<i>Kralların Yolu</i>’nu dinliyor olması umurumda değil. Bunu sadece senin plato saldırılarıyla daha yakından ilgilenmemen için yapıyor ki, kâtipleri mücevherkalplerin kesilişinde onun payını daha iyi ayarlayabilsin. Seni oyuna getiriyor.”</p>

  <p>Dalinar omzunu silkti. “Mücevherkalpler ikincil önem taşıyor, oğlum. Eğer onunla tekrar bir ittifak kurabilirsem, bu neredeyse her bedele değer. Bir bakımdan, onu oyuna getiren benim.”</p>

  <p>Adolin içini çekti. “Pekâlâ. Ama ben yine de o yakınlardayken bir elimi para kesemin üstünde tutacağım.”</p>

  <p>“Sadece ona hakaret etmemeye çalış,” dedi Dalinar. “Şey.... Ve bir şey daha. Kralın Muhafızları’na fazladan dikkat göstermeni istiyorum. Eğer bana sadık olduklarını kesin olarak bildiğimiz askerler varsa, Elhokar’ın odalarını korumaları için onları görevlendir. Onun bir komplo hakkındaki sözleri beni endişelendiriyor.”</p>

  <p>“Muhakkak buna inanmıyorsundur,” dedi Adolin.</p>

  <p>“Zırhıyla ilgili garip bir şeyler oldu. Bu karmaşanın hepsi kremçamuru gibi kokuyor. Belki de sonunda hiçbir şey olmadığı ortaya çıkacak. Şimdilik, beni mazur gör.”</p>

  <p>“Belirtmem gerekir ki, Sadeas’ı sen, o ve Gavilar arkadaş olduğunuz zamanlarda bile pek sevmezdim,” dedi Navani. Mektubunu süslü bir hareketle bitirdi.</p>

  <p>“Krala düzenlenen saldırıların arkasında o yok,” dedi Dalinar.</p>

  <p>“Nasıl emin olabiliyorsun?” diye sordu Navani.</p>

  <p>“Çünkü bu onun yolu değil,” dedi Dalinar. “Sadeas asla kral unvanını istemedi. Yüceprens olmak ona bol bol güç sağlıyor ve büyük çaplı hatalar için de kabahati üstüne yıkabileceği birini veriyor.” Dalinar başını salladı. “Asla tahtı Gavilar’ın elinden almaya çalışmadı ve Elhokar’la durumu o zamankinden bile daha iyi.”</p>

  <p>“Çünkü benim oğlum zayıf bir kral,” dedi Navani. Bu bir suçlama değildi.</p>

  <p>“O zayıf <i>değil,</i>” dedi Dalinar. “O tecrübesiz. Ama evet, bu durumu gerçekten de Sadeas için ideal yapıyor. Doğruyu söylüyor, İstihbarat Yüceprensi olmayı Elhokar’ı öldürmeye çalışanın kim olduğunu bulmayı çok fena arzu ettiği için istedi.”</p>

  <p>“Mashala,” dedi Renarin yenge için resmi terimi kullanarak. “Omzundaki o fabrial ne işe yarıyor?”</p>

  <p>Navani muzip bir gülümsemeyle alete bir göz attı. Dalinar onun içlerinden birinin bunu sormasını umuyor olduğunu görebiliyordu. Dalinar oturdu, yücefırtına kısa bir süre sonra gelecekti.</p>

  <p>“Oh, bu mu? Bu bir çeşit acınalı. İşte, size göstereyim. Acıyı azaltan bir fabrial.” Emineliyle uzanarak pençeye benzer ayakları serbest bırakan bir kıskaca bastırdı.</p>

  <p>Fabrialı yukarı kaldırdı. “Bir ağrın var mı, canım? Bir yerlere çarptığın bir parmak ya da bir kesik?”</p>

  <p>Renarin başını salladı.</p>

  <p>“Bugün düello antrenmanı sırasında elimdeki bir kası incittim,” dedi Adolin.</p>

  <p>“Kötü değil ama ağrıyor.”</p>

  <p>“Gel buraya,” dedi Navani. Dalinar sevgiyle gülümsedi. Navani her zaman yeni fabriallarla oynarken en samimi halinde olurdu. O an birinin onu herhangi bir numara peşinde değilken görebileceği çok az zamandan birisiydi. Bu, kralın annesi Navani ya da entrikacı politikacı Navani değildi. Bu, heyecanlı mühendis Navani’ydi.</p>

  <p>“Artifabrian dünyası bazı inanılmaz şeyler yapıyor,” dedi Navani Adolin elini uzatırken. “Ben yapımında bir katkım bulunduğu için bu minik aletle özellikle gurur duyuyorum.” Aleti pençeye benzeyen bacaklarını Adolin’in avcunun etrafına sarıp yerlerine kilitleyerek elinin üstüne kapattı.</p>

  <p>Adolin elini kaldırarak kımıldattı. “Acı kayboldu.”</p>

  <p>“Ama elini hâlâ hissedebiliyorsun, değil mi?” dedi Navani kendinden memnun bir şekilde.</p>

  <p>Adolin diğer elinin parmaklarıyla avama dokundu. “Elim hiç de uyuşmuş değil.”</p>

  <p>Renarin büyük bir ilgiyle izliyordu, gözlüklü gözleri meraklı, istekliydi. Keşke oğlan bir ardent olmaya ikna edilebilseydi. O zaman eğer isterse bir mühendis olabilirdi. Ama yine de reddediyordu. Ortaya sürdüğü sebepler Dalinar’a her zaman zayıf mazeretler gibi görünmüştü.</p>

  <p>“Biraz hantal,” diye belirtti Dalinar.</p>

  <p>“Ee, bu daha erken bir model,” dedi Navani savunmacı bir şekilde. “Şu Uzungölge’nin berbat icatlarının biri üzerinde ters mühendislik yöntemiyle çalışıyordum ve şeklini güzelleştirme lüksüne sahip değildim. Ben bunun epey bir potansiyele sahip olduğunu düşünüyorum. Savaş meydanındaki yaralı askerlerin acısını dindirmek için bunlardan kullanıldığım hayal et. Bunu hastalarının üstünde çalışırken, onların acısı yüzünden endişelenmek, zorunda olmayan bir hekimin ellerinde hayal et.”</p>

  <p>Adolin başıyla onayladı. Dalinar’ın itiraf etmesi gerekirdi ki bu gerçekten de faydalı bir alet gibi görünüyordu.</p>

  <p>Navani gülümsedi, “Bu hayatta olmak için özel, bir zaman; fabrialiar hakkında her türlü şeyi öğreniyoruz. Bu, örneğin, bir eksiltici fabrial; bir şeyleri azaltıyor, şu durumda acıyı. Gerçekte yarayı iyileştirdiği yok ama o yöne doğru atılmış bir adım olabilir. Her neyse, bu uzakalemler gibi çiftlenimli fabriallardan tamamiyle farklı bir tür. Eğer gelecek için yaptığımız planları görebilseydiniz...”</p>

  <p>“Ne gibi?” diye sordu Adolin.</p>

  <p>“Eninde sonunda öğreneceksiniz,” dedi Navani gizemli bir şekilde gülümseyerek. Fabrialı Adolin’in elinden çıkardı.</p>

  <p>“Parekılıcı mı?” Adolin heyecanlanmış gibiydi.</p>

  <p>“Şey, hayır,” dedi Navani. “Parekılıcı ve Zırhların tasarını ve işleyişleri bizim keşfetmiş olduğumuz her şeyden tamamen farklı. Herhangi birilerinin en yakınına gelebildiği şey o Jah Keved’deki kalkanlar. Ama benim görebildiğim kadarıyla, onlar da gerçek Parezırhı’ndan tümüyle farklı bir tasarım ilkesine dayanıyor. Eskilerin muhteşem bir mühendislik anlayışı olmalı.”</p>

  <p>“Hayır,” dedi Dalinar. “Onları gördüm, Navani. Onlar... Eh, onlar antik. Teknolojileri ilkel.”</p>

  <p>“Peki ya Şafakşehirleri?” diye sordu Navani şüpheci bir şekilde. “Ya fabriallar?”</p>

  <p>Dalinar başını salladı. “İkisinden de görmedim. Görülerde Parekılıcı var ama o kadar yersiz duruyorlar ki. Belki gerçekten de efsanelerin söylediği gibi bizzat Elçiler tarafından verilmişlerdir.”</p>

  <p>“Belki,” dedi Navani. “Neden sen...”</p>

  <p>Navani kayboldu.</p>

  <p>Dalinar gözlerini kırpıştırdı. Yüeefırtınanın yaklaştığını duymamıştı.</p>

  <p>Şimdi yan tarafları boyunca sütunların olduğu büyük, açık bir odanın içindeydi. Devasa sütunlar süslemesiz, pürüzlü yüzeyleriyle yumuşak kumtaşından yontulmuş gibi görünüyordu. Tavan çok yüksekteydi, hafifçe tanıdık gelen geometrik şekillerle kayadan oyulmuştu. Çizgiler tarafından birleştirilen daireler birbirlerinden uzaklaşarak genişliyorlardı...</p>

  <p>“Ne yapacağımı bilmiyorum, eski dostum,” dedi bir ses yan tarafından. Dalinar döndüğünde krallara lâyık beyaz ve altın renkli cübbeler giymiş, kat kat kol yenleri tarafından saklanmış olan ellerini önünde kavuşturmuş genç bir adam gördü. Koyu saçları bir örgü ile geriye doğru toplanmıştı ve sivri bir ucu olan kısa bir sakalı vardı. Saçlarının içine örülmüş olan altın iplikler vardı ve alnında toplanarak bir araya gelip altından bir sembol oluşturuyorlardı. Parlayan Şövalyeler’in sembolü.</p>

  <p>“Diyorlar ki her seferinde aynısı oluyormuş,” dedi adam, “Issızlıklar için asla hazır olmuyoruz. Direnmekte daha iyi hale geliyor olmamız gerekir ama bunun yerine her seferinde yok olmaya bir adım daha yaklaşıyoruz.” Sanki bir cevap beklermiş gibi Dalinar’a döndü.</p>

  <p>Dalinar aşağı bir göz attı. O da süslü cübbeler giymişti ama adamınkiler kadar şatafatlı değillerdi. Neredeydi? Hangi zamandı? Navani’nin kaydetmesi ve Jasnab’nın da bu rüyaları kanıtlamak (ya da yalanlamak) için kullanabileceği ipuçları bulması gerekiyordu.</p>

  <p>“Ben de ne söyleyeceğimi bilmiyorum,” diye cevap verdi Dalinar. Eğer bilgi istiyorsa, daha önceki görülerde yaptığından daha doğal bir şekilde davranması gerekiyordu.</p>

  <p>Krala benzeyen adam içini çekti. “Ben senin benimle paylaşmak için biraz bilgeliğinin olacağını ummuştum, Karm.” Odanın yan tarafına doğru yürümeye devam ettiler, duvarın taştan bir korkuluğu olan devasa bir balkona açıldığı yere yaklaşıyorlardı. Balkon bir akşamın gökyüzüne açılıyordu, batmakta olan güneş havayı kirli, boğucu bir kırmızıya boğmuştu.</p>

  <p>“Kendi doğamız bizi yok ediyor,” dedi krala benzer adam, yüzü kızgın olsa da sesi yumuşaktı. “Alakavish bir Dalgabağlayan’dı. Bundan daha iyi olması gerekirdi. Ama yine de, Nahel bağı ona sıradan bir adamdan daha fazla bir bilgelik vermedi. Maalesef, tüm sprenler şerefsprenleri kadar seçici değil.”</p>

  <p>“Katılıyorum,” dedi Dalinar.</p>

  <p>Diğer adam rahatlamış gibi görünüyordu. “İddialarımı fazla cüretli bulacağından endişe etmiştim, Senin kendi Dalgabağlayanlar’ın da... Ama hayır, geçmişe bakmamak zorundayız.”</p>

  <p><i>Dalgabağlayan da ne?</i> Dalinar soruyu çığlık atarak sormak istiyordu ama bunun hiçbir yolu yoktu. Tamamıyla yersiz görünmeden mümkün değildi.</p>

  <p><i>Belki de...</i></p>

  <p>“Bu Dalgabağlayanlar ile ilgili ne yapılması gerektiğini düşünüyorsunuz?” diye sordu Dalinar dikkatli bir şekilde.</p>

  <p>“Onları herhangi bir şey yapmaya zorlayabileceğimizi hiç sanmıyorum.” Ayak sesleri boş odada yankılanıyordu. Hiç. muhafızları ya da hizmetkârları yok muydu? “Onların gücü... Alakavish, Dalgabağlayanlar’ın sıradan insanlar için sahip olduğu cazibeyi kanttlıyor. Keşke onları cesaretlendirmenin bir yolu olsaydı...” Adam durarak Dalinar’a döndü. “Daha iyi olmaları gerekiyor, eski dostum. Hepimizin daha iyi olması gerekiyor. Bize verilmiş olan şeylerin; ister taç olsun, ister Nahel bağı, sorumluluğunun <i>bizi</i> daha iyi yapması gerekiyor.”</p>

  <p>Dalinar’dan bir şeyler bekliyor muş gibi görünüyordu. Ama ne?</p>

  <p>“Katılmadığını yüzünden okuyabiliyorum,” dedi krala benzer adam, “Önemli değil, Karm. Bu konu hakkındaki düşüncelerimin geleneklere ters olduğunu biliyorum. Belki de sizler haklısınızdır, becerilerimiz ilahi bir seçimin kanıtıdır. Ama eğer bu doğruysa, ne şekilde hareket ettiğimize daha fazla dikkat ediyor olmamız gerekmez mi?”</p>

  <p>Dalinar kaşlarını çattı. Bu ona tanıdık gelmişti. Krala benzer adam içini çekerek balkonun kıyısına yürüdü. Dalinar da ona katılarak dışarı çıktı. Bakış açısı en sonunda aşağıdaki manzaraya bakabilmesine izin vermişti.</p>

  <p>Binlerce ceset onu karşıladı.</p>

  <p>Dalinar’ın nefesi kesildi. Ölüler dışarıdaki şehrin sokaklarını dolduruyordu; Dalinar’ın zar zor tanıyabildiği bir şehir. <i>Kholinar,</i> diye düşündü. <i>Benim vatanım.</i> Krala benzeyen adamla birlikte alçak, üç katlı bir kulenin tepesinde duruyorlardı; taştan yapılmış olan bir çeşit kaleydi burası. Bir gün sarayın olacağı yerde duruyormuş gibi görünüyordu.</p>

  <p>Devasa kanatlar gibi havaya yükselen sivri taş oluşumlarıyla şehri karıştırmış olması mümkün değildi. Rüzgârbıçakları deniliyordu onlara. Ama hava şartları yüzünden Dalinar’ın görmeye alışkın olduğundan daha az yıpranmış hâldeydiler ve etraflarındaki şehir de çok farklıydı. Pek çoğu yıkılmış olan tıknaz taş yapılardan inşa edilmişti. Yıkım uzaklara kadar yayılıyor, ilkel sokaklar boyunca ilerliyordu, Şehri bir deprem mi vurmuştu?</p>

  <p>Hayır, o cesetler savaşta düşmüştü. Dalinar kan, iç organlar ve havanın pis kokusunu alabiliyordu. Cesetler etrafa, saçılmış yatıyorlardı; pek çoğu kaleyi, çevreleyen alçak duvarın yakınlarındaydı. Duvar bazı yerlerde kırılmış, ezilmişti. Ve cesetlerin arasına saçılmış olan garip şekilli kayalar vardı. Taşların kesimleri sanki...</p>

  <p><i>Babalarımın kanı,</i> diye düşündü Dalinar parmaklığı kavrayarak öne doğru eğilirken. <i>Onlar taş değil. Onlar yaratık.</i> Devasa yaratıklardı, bir insandan en azından beş ya da altı kat daha büyüklerdi. Derileri granit gibi donuk ve griydi. Uzun uzuvları ve iskelete benzer vücutları vardı, ön bacakları (yoksa onlar kol muydu?) geniş omuzlarından çıkıyordu. Yüzleri ince, dardı. Ok gibiydi.</p>

  <p>“Burada ne oldu?” diye sordu Dalinar kendine hâkim olamadan. “Bu korkunç!”</p>

  <p>“Ben de kendime tam aynı şeyi soruyorum. Bunun olmasına nasıl izin verebildik? Issızlıklar doğru adlandırılmış. İlk sayımları duydum. On bir yıllık savaş ve bir zamanlar hükümdarı olduğum insanların onda dokuzu ölü. Artık yönetecek krallıklarımız kaldı mı ki? Sur artık yok, bundan eminim. Tarma, Eiliz, onlar da büyük ihtimalle sağ kalmayacak. Halklarının çok fazlası öldü.”</p>

  <p>Dalinar bu yerleri hiç duymamıştı.</p>

  <p>Adam elini yumruk yaparak hafifçe parmaklığa vurdu. Uzaklarda cenaze ateşleri kurulmuştu, ölüleri yakmaya başlamışlardı. “Diğerleri Alakavish’i suçlamak istiyor. Ve doğru, eğer o bizi Issızlık’tan önce savaşa sürüklemiş olmasa, bu kadar kötü bir şekilde bozguna uğramış olmayabilirdik. Ama Alakavish daha büyük bir hastalığın bir belirtisiydi. Elçiler gelecek sefer geri döndükleri zaman ne bulacaklar? Onları bir kere daha unutmuş olan bir insanlık mı? Savaş ve çekişmeyle harap olmuş bir dünya mı? Eğer şimdiye kadar olduğumuz gibi devam edeceksek, o zaman belki de yenilmeyi <i>hak ediyoruzdur.</i>”</p>

  <p>Dalinar bir ürperme hissetti. Bu görünün bundan öncekinden sonra gelmesi gerektiğini düşünmüştü ama daha önceki görüleri kronolojik değildi. Bu görüde daha herhangi bir Parlayan Şövalye görmemişti ama bu dağılmış oldukları için olmayabilirdi. Belki de henüz <i>kurulmamışlardı</i> bile. Ve belki de bu adamın sözlerinin bu kadar tanıdık geliyor olmasının bir sebebi vardı.</p>

  <p>Olabilir miydi? Gerçekten de Dalinar sözlerini tekrar ve tekrar dinlediği adamın yanında duruyor olabilir miydi? “Yenilgide şeref vardır,“ dedi Dalinar dikkatli bir şekilde <i>Kralların Yolu</i>’nda birkaç kere tekrar edilmiş olan sözleri kullanarak.</p>

  <p>“Eğer o yenilgi bilgi getiriyorsa.” Adam gülümsedi. “Kendi sözlerimi yine bana karşı mı kullanıyorsun, Karm?”</p>

  <p>Dalinar nefesinin tıkandığını hissetti. Adamın ta kendisi. Nohadon. Büyük kral. O gerçekten de vardı. Ya da bir zamanlar var olmuştu. Bu adam Dalinar’ın onu hayal ettiğinden daha gençti ama o alçakgönüllü, neredeyse asil duruşu... Evet, bu doğruydu.</p>

  <p>“Tahtımdan feragat etmeyi düşünüyorum,” dedi Nohadon yumuşak bir şekilde.</p>

  <p>“Hayır!” Dalinar ona doğru bir adım attı. “Bunu yapmamalısınız.”</p>

  <p>“Onları yönetemem,” dedi adam. “Eğer benim liderliğimin onları getirdiği yer burasıysa olmaz.”</p>

  <p>“Nohadon.”</p>

  <p>Adam kaşlarını çatarak ona doğru döndü. “Ne?”</p>

  <p>Dalinar durakladı. Bu adamın kimliği hakkında yanılmış olabilir miydi? Ama hayır. Nohadon ismi daha ziyade bir unvandı. Yasaklanmadan önce, tarihteki pek çok ünlü kişiye Kilise tarafından kutsal isimler verilmişti. Bajer’in bile ismi büyük olasılıkla onun gerçek ismi değildi; gerçek ismi zaman içinde kaybolmuştu.</p>

  <p>“Bir şey değil,” dedi Dalinar. “Tahtınızdan vazgeçemezsiniz. İnsanların bir lidere ihtiyacı var.”</p>

  <p>“Liderleri <i>var,</i>” dedi Nohadon. “Prensler, krallar, Ruhdökümcüler, Dalgabağlayanlar var. Yönetmeyi isteyen adamların ve kadınların eksikliğini asla duymuyoruz.”</p>

  <p>“Doğru ama bu konuda iyi olanların eksikliğini duyuyoruz,” dedi Dalinar.</p>

  <p>Nohadon parmaklığın üstünden uzandı. Gözlerini ölülere dikti, yüzünde derin bir keder ve sıkıntı ifadesi vardı. Onu bu şekilde görmek o kadar garipti ki. Ne kadar da gençti.</p>

  <p>Dalinar asla onda böyle bir güvensizlik, böyle bir ıstırap olabileceğini hayal etmemişti.</p>

  <p>“O hissi biliyorum,” dedi Dalinar yumuşak bir şekilde. “Güvensizlik, utanç, kafa karışıklığı.”</p>

  <p>“Beni fazlasıyla iyi okuyabiliyorsun, eski dostum.”</p>

  <p>“Bu duyguları biliyorum çünkü onları ben de hissettim. Ben... Ben asla sizin de onları hissedeceğinizi tahmin etmemiştim.”</p>

  <p>“O zaman hatamı düzelteyim. Belki de beni o kadar iyi tanımıyorsundur.”</p>

  <p>Dalinar sessizleşti.</p>

  <p>“Peki, ne yapacağım?” diye sordu Nohadon.</p>

  <p>“Siz <i>bana</i> mı soruyorsunuz?”</p>

  <p>“Sen benim danışmanımsın, değil mi? Eh, biraz, danışmanlık istiyorum.”</p>

  <p>“Ben... Tahtınızdan feragat edemezsiniz.”</p>

  <p>“Peki, onunla ne yapmam gerekiyor?” Nohadon dönerek uzun balkon boyunca yürüdü. Bütün bu katın etrafını dolaşıyormuş gibi görünüyordu. Dalinar da taşın parçalanmış, parmaklığın kırılmış olduğu noktaların yanından geçerek ona katıldı.</p>

  <p>“Artık insanlara bir inancım kalmadı, eski dostum,” dedi Nohadon. “İki adamı yan yana koy ve tartışacak bir şey bulacaklardır. Onları gruplar halinde topla ve bir grup bir diğerine baskı yapmak ya da saldırmak için sebepler bulacaktır. Şimdi ise bu. Onları nasıl korurum? Bunun tekrar olmasına nasıl engel olurum?”</p>

  <p>“Bir kitap yazdırın,” dedi Dalinar hevesli bir şekilde, “İnsanlara umut verecek, onlara liderlik halikındaki felsefenizi ve hayatların nasıl yaşanması gerektiğini açıklayacak büyük bir kitap!”</p>

  <p>“Bir kitap mı? Ben. Kitap mı yazacağım?”</p>

  <p>“Neden olmasın?”</p>

  <p>“Çünkü bu inanılmaz derecede <i>salakça</i> bir fikir.”</p>

  <p>Dalinar’ın ağzı açık kaldı.</p>

  <p>“Bildiğimiz anlamıyla dünya neredeyse yok oldu,” dedi Nohadon. “Üyelerinin yarısını kaybetmemiş olan bir aile neredeyse kalmadı! En iyi adamlarımız o meydandaki cesetler ve iki ya da en iyi durumda üç aydan fazla dayanmamıza yetecek kadar yiyeceğimiz yok. Ve ben de zamanımı bir kitap yazarak mı geçireceğim? Benim için onu kim yazacak ki? Bütün kelimecilerim Yelig-nar arşivlere girmeyi başardığı zaman katledildi. Hâlâ hayatta olduğunu bildiğim tek mektup adamım sensin.”</p>

  <p>Mektup <i>adamı</i> mı? Bu <i>gerçekten</i> de garip bir zamandı. “O zaman ben yazabilirim.”</p>

  <p>“Tek kolla mı? Sol elinle yazmayı öğrendin mi o zaman?”</p>

  <p>Dalinar başını eğdi. Kollarının ikisi de duruyordu ama görünüşe göre Nohadon’un gördüğü adamın sağ kolu yoktu.</p>

  <p>“Hayır, dünyayı tekrar inşa etmemiz gerekiyor,” dedi Nohadon. “Keşke sadece kralları, hâlâ hayatta olanlarını, birbirlerine karşı avantaj aramamak için ikna etmenin bir yolu olsaydı.” Nohadon parmaklarıyla balkona hafifçe vuruyordu. “O zaman kararım bu. Ya tahtı bırakacağım ya da yapılması gereken şeyi yapacağım. Şimdi yazmanın zamanı değil. Bu hareketin zamanı. Ve sonra da, ne yazık ki, kılıcın zamanı.”</p>

  <p><i>Kılıç mı?</i> diye düşündü Dalinar. <i>Sen de mi, Nohadon?</i></p>

  <p>Bu gerçekleşmeyecekti. Bu adam büyük bir filozof olacaktı; barış ile başkalarına karşı saygı duymayı öğretecekti ve insanları kendi istediği şekilde davranmaya zorlamazdı. Onlara şerefli bir şekilde davranmaları için <i>yol gösterirdi.</i></p>

  <p>Nohadon Dalinar’a döndü. “Özür dilerim, Karm. Sorduktan hemen sonra senin önerilerini reddetmemem gerekir. Hepimizin de öyle olduğunu düşündüğüm gibi gerginim. Bazı zamanlar, bana insan olmak sahip olamayacağımız şeyi istemekmiş gibi görünüyor. Bazıları için bu güç. Benim içinse bu barış.”</p>

  <p>Nohadon dönerek balkon boyunca geri yürüdü. Her ne kadar yürüyüşü yavaş olsa da, duruşu yalnız kalmak istediğine işaret ediyordu. Dalinar bıraktı gitsin.</p>

  <p>“O Roshar’ın gördüğü gelmiş geçmiş en nüfuzlu yazarlardan birisi olacak,” dedi Dalinar.</p>

  <p>Aşağıda cesetleri toplayarak çalışan insanların sesleri dışında sessizlik vardı.</p>

  <p>“Orada olduğunu biliyorum,” dedi Dalinar.</p>

  <p>Sessizlik.</p>

  <p>“Ne karar verecek?” diye sordu Dalinar. “Onları istediği gibi birleştirdi mi?”</p>

  <p>Görülerinde sık sık konuşan ses gelmedi. Dalinar sorularına hiçbir cevap alamadı. İçini çekerek ölülerle dolu meydanlara bakmak için döndü.</p>

  <p>“En azından bir konuda haklısın, Nohadon. İnsan olmak, sahip olamayacağımız şeyi istemektir.”</p>

  <p>Manzara karardı, güneş batıyordu. Karanlık onu kapladı ve Dalinar gözlerini kapattı. Tekrar gözlerini açtığı zaman ise elleri bir sandalyenin arkasında bağlı ayakta durur şekilde odalarına geri dönmüştü. Endişeyle eğer saldırganlaşırsa onu yakalamaya hazır olarak yakınlarında durmakta olan Adolin ve Renarin’e döndü.</p>

  <p>“Eh, bu boşunaydı,” dedi Dalinar. “Hiçbir şey öğrenemedim. Lanet! Bilgi toplama konusunda gayet kötü bir ...”</p>

  <p>“Dalinar,” dedi Navani sert bir şekilde, hâlâ bir kamışla kâğıdını karalıyordu. “Görü bitmeden önce söylediğin en son şey. Neydi o?”</p>

  <p>Dalinar kaşlarını çattı.”En son...”</p>

  <p>“Evet,” dedi Navani aceleci bir şekilde. “En son ağzından çıkan kelimeler.”</p>

  <p>“Konuşmakta olduğum adamın sözlerini tekrarlıyordum. ‘İnsan olmak sahip olamayacağımız şeyi istemektir.’ Neden?”</p>

  <p>Navani hızla yazmaya devam ederek onu duymazdan geldi. Bitirdiği zaman da, uzun bacaklı sandalyesinden aşağı kaydı ve aceleyle Dalinar’ın kitaplığına doğru gitti. “Sende şeyin bir kopyası var mı... Evet, olabileceğini düşünmüştüm. Bunlar Jasnah’nın kitapları, değil mi?”</p>

  <p>“Evet,” dedi Dalinar. “O dönene kadar onlara iyi bakılmasını istemişti.”</p>

  <p>Navani raftan bir cilt çekip çıkardı. “Corvana’dan <i>Seçmeler.</i>” Kitabı yazı masasının üstüne koydu ve sayfalarını karıştırdı.</p>

  <p>Dalinar da ona katıldı ama elbette ki, sayfalardan hiçbir şey anlamıyordu. “Ne önemi var?”</p>

  <p>“Burada,” dedi Navani. Başını kaldırarak Dalinar a baktı. “Sen bu görülerine gittiğin zaman, konuştuğunu biliyorsundur.”</p>

  <p>“Abuk subuk şeyler. Evet, oğullarım bana söyledi.”</p>

  <p><i>“Analk malah kaf, del makian habin yah,</i>” dedi Navara. “Tanıdık geliyor mu?”</p>

  <p>Dalinar şaşkınlık içinde başını salladı.</p>

  <p>“Babamın söylediği şeye epey benziyor,” dedi Renarin. “Görünün içinde olduğu zaman.”</p>

  <p>“Epey benziyor değil, Renarin,” dedi Navani kendinden çok memnun görünerek. “Tam olarak aynı ifade. Transtan çıkmadan önce söylediğin en son şey buydu. Bugün ağzından çıkan her şeyi, elimden geldiği kadar doğru bir şekilde yazdım.”</p>

  <p>“Ne amaçla?” diye sordu Dalinar.</p>

  <p>“Çünkü faydalı olabileceğini düşündüm. Ve oldu da. Bu aynı ifade <i>Seçmeler’de</i> var, neredeyse aynı şekilde.”</p>

  <p>“Ne?” diye sordu Dalinar inanamayarak. “Nasıl?”</p>

  <p>“Bu bir şarkıdan bir mısra,” dedi Navani. “Jah Keved’deki Sessiz Dağ’ın yamaçlarında yaşayan bir sanatçılar tarikatı olan Vanriallar’a ait bir ilahi. Yıllar boyunca, yüzyıllardan beridir, bu aynı sözlerle şarkı söylüyorlar; Elçiler’in bizzat kendileri tarafından Şafakdili’nde yazılmış olduğunu iddia ettikleri şarkılar. Antik bir alfabede yazılmış olan bu şarkıların sözlerine sahipler. Ama <i>anlamlar</i> kayıp. Onlar artık sadece ses. Bazı âlimler alfabenin ve şarkıların gerçekten de Şafakdili’nde olabileceğine inanıyorlar.”</p>

  <p>“Ve ben...” dedi Dalinar.</p>

  <p>“Demin onlardan birinden bir mısra söyledin,” dedi Navani. “Onun da ötesinde, eğer az önce bana verdiğin ifade doğruysa, bunu <i>tercüme ettin.</i> Bu Vanrial Hipotezi’ni kanıtlayabilir! Bir cümle pek fazla bir şey değil ama bize bütün alfabeyi tercüme etmemiz için bir anahtar sağlayabilir. Bir süredir bu durum, görüleri dinlerken beni rahatsız ediyordu. Söylediğin şeylerin rasgele zırvalar olmak için fazlasıyla düzenli olduğunu <i>düşünmüştüm.</i>” İçten bir şekilde gülümseyerek Dalinar’a baktı. “Dalinar, az önce gelmiş geçmiş en şaşırtıcı ve en eski gizemlerinden birini çözmüş olabilirsin.”</p>

  <p>“Dur,” dedi Adolin, “Ne diyorsun?”</p>

  <p>“Diyorum ki, yeğenim,” dedi Navani doğrudan ona doğru bakarak, “Senin kanıtını bulduk.”</p>

  <p>“Ama,” dedi Adolin. “Yani, o tek ifadeyi bir yerlerde duymuş olabilir...”</p>

  <p>“Ve bundan yola çıkarak da bütün bir dili mi keşfetti?” dedi Navani yazılarla dolu sayfasını kaldırarak. “Bunlar zırvalama <i>değiller</i> ama bugün insanların konuştuğu hiçbir dilde de değil. Ben bunun görünüşte olduğu şey olduğunu düşünüyorum, Şafakdili. Yani eğer babanın ölü olan bir dili konuşmayı nasıl öğrenmiş olabileceği konusunda başka bir açıklama düşünemiyorsan, Adolin; görüleri kesinlikle gerçek.”</p>

  <p>Oda sessizleşti, Navani’nin kendisi de söylediği şey yüzünden afallamış gibi görünüyordu. Bundan çabucak kurtuldu. “Şimdi, Dalinar,” dedi. “Senden bu görüyü mümkün olan en hatasız şekilde tarif etmeni istiyorum. Eğer onları hatırlayabiliyorsan, tam olarak ağzından çıkmış olan kelimelere ihtiyacım var. Bulabildiğimiz her zerre âlimlerime bu işin içinden çıkmaları konusunda yardım edecek...”</p>
</body>
</html>
