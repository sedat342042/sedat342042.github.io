<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2 title="BÖLÜM-013"><img alt="" src="../Images/main-23.jpg" /></h2>

  <p><i><b>Büyük, olasılıkla hâlâ kızgın olduğunun farkındayım. Bunu bilmek hoş bir şey. Daima sağlıklı olman gibi, bana karşı olan memnuniyetsizliğine de bel bağlar oldum. Sanırım bu Kozmer’in<a href="../Text/DiPNOTLAR.xhtml#a9" id="k9"><sup>[9]</sup></a> büyük sabitlerinden birisi.</b></i></p>

  <div>
    <br />
  </div>

  <p>On kalp atışı.</p>

  <p><i>Bir.</i></p>

  <p>Bir Parekılıcı’nı çağırmak işte o kadar uzun sürerdi. Eğer Dalinar’ın kalbi hızla çarpıyorsa zaman daha kısaydı. Eğer Dalinar rahatsa daha uzun sürerdi.</p>

  <p><i>İki.</i></p>

  <p>Savaş alanında, bu kalp atışların geçmesi sonsuza kadar sürecekmiş gibi uzayabilirdi. Koşarken miğferini başına geçirdi.</p>

  <p><i>Üç.</i></p>

  <p>Uçurumşeytanı bir koluyla aşağı vurarak hizmetkârlar ve askerlerle dolu köprüyü yıktı, insanlar uçuruma düşerken çığlık attılar. Dalinar Zırh tarafından güçlendirilmiş bacaklarıyla kralı takip ederek ileri atıldı.</p>

  <p><i>Dört.</i></p>

  <p>Uçurumşeytanı koyu mor mürekkep renginde iç içe geçmiş kabuklardan bir dağ gibi yükseliyordu. Dalinar neden Parshendilerin bu şeylere tanrı dediğini anlayabiliyordu. Bir ağız dolusu dikenli altçenesivle çarpık, ok gibi bir yüzü vardı. Her ne kadar hafifçe kabukluları andırıyor olsa da bu, hantal, sakin bir chul değildi. Geniş omuzlarından çıkmakta olan dört korkunç <i>ön</i> pençesi vardı; her pençe bir at büyüklüğündeydi ve platonun yan tarafını kavramış olan bir düzine daha küçük bacak vardı.</p>

  <p><i>Beş</i>.</p>

  <p>Yaratık araba çeken bir chulu hızlı bir pençeyle kaparken kendini platonun üstüne çekmeyi başardı, kitinden bir ezme sesi çıktı.</p>

  <p><i>Altı.</i></p>

  <p>“Silah başına!” diye kükredi Elhokar Dalinar’ın ilerisinden. “Okçular, ateş!”</p>

  <p><i>Yedi,</i></p>

  <p>“Dikkatini sivillerden uzaklaştırın!” diye kükredi Dalinar askerlerine.</p>

  <p>Yaratık tabak büyüklüğünde parçacıkları platoya yağdırarak chulun kabuğunu kırdı, sonra da hayvanı ağzından içeri tıktı ve aşağıdaki kaçışan kâtip ve hizmetkârlara bakmaya başladı. Canavar onu çatırtıyla çiğnerken chul ötmeyi kesti.</p>

  <p><i>Sekiz.</i></p>

  <p>Dalinar bir kaya tabakasının üzerinden sıçradı ve etrafa kaya parçaları saçarak yere çarpmadan önce havada beş metre kadar ilerledi.</p>

  <p><i>Dokuz.</i></p>

  <p>Uçurumşeytanı berbat bir çığlık sesiyle kükredi. Üst üste binen dört ses ile öttü.</p>

  <p>Okçular yaylarını çekti. Elhokar, Dalinar’ın tam önünde mavi pelerini dalgalanarak emirler yağdırdı.</p>

  <p>Dalinar’ın eli beklentiyle karıncalandı.</p>

  <p>On!</p>

  <p>Parekılıcı Oathbringer<a href="../Text/DiPNOTLAR.xhtml#a10" id="k10"><sup>[10]</sup></a>, kalbinin onuncu atışı göğsünün içinde gümbürderken sisten katılaşarak elinde belirdi. Ucundan kabzasına kadar altı ayak uzunluğunda olan Kılıç, Parezırhı giymeyen bir adamın elinde kullanışsız olurdu. Dalinar’a ise mükemmel uyum sağlıyordu. Oathbringer’ı gençliğinden beri taşıyordu; onunla Bağlandığında daha yirminci Gözyaşları’ndaydı. Uzun ve hafifçe kıvrıktı, bir karış genişlikteydi ve kabzasının yakınında dalgaya benzer tırtıklar vardı. En ucu bir balıkçının kancası gibi kıvrılıyordu ve soğuk çiğ ile ıslanmıştı.</p>

  <p>Bu kılıç onun bir parçasıydı. Bıçağın ağzında sanki kılıç hevesliymiş gibi enerjinin aktığını hissedebiliyordu. Bir adam Zırh ve Kılıç ile savaşa atılana kadar hayatın kendisinin ne olduğunu asla bilemezdi.</p>

  <p>“Kızdırın onu!” diye kükredi Elhokar, Parekılıcı Sunraiser<a href="../Text/DiPNOTLAR.xhtml#a11" id="k11"><sup>[11]</sup></a> sisten oluşarak elinde belirirken. Uzun ve inceydi ve geniş bir el koruyucusu vardı. Yanları da on temel rün ile dağlanmıştı. Canavarın kaçmasını istemiyordu; Dalinar bunu sesinde duyabiliyordu. Dalinar askerler ve hizmetkârlar için daha fazla endişeliydi, bu av daha şimdiden korkunç şekilde yanlış gitmişti bile. Belki de canavarı herkesin kaçabileceği kadar uzun süre oyalamalıydılar, sonra da geri çekilerek chul ve domuzları mideye indirmesine izin verebilirlerdi.</p>

  <p>Yaratık askerlerin arasına bir pençesini indirirken tekrar çok sesli feryadıyla çığlık attı. Adamlar çığlık attı, kemikler parçalandı ve vücutlar devrildi.</p>

  <p>Okçular kafaya nişan alarak ateş etti. Yüz ok havaya fırladı ama sadece birkaç tanesi kitin plakalar arasındaki yumuşak kaslara isabet etti. Arkalarında Sadeas uluyayını getirmeleri için sesleniyordu. Dalinar bunu bekleyemezdi; yaratık buradaydı, tehlikeliydi, adamlarını öldürüyordu. Yay çok yavaş olurdu. Bu Kılıç’a göre bir işti.</p>

  <p>Adolin Sureblood’ı<a href="../Text/DiPNOTLAR.xhtml#a12" id="k12"><sup>[12]</sup></a> sürerek yanından fırladı. Oğlan Elhokar gibi öne atılmak yerine atına gitmişti. Dalinar’ın kendisi ise kralla birlikte kalmak zorunda kalmıştı. Diğer atlar, hatta savaş atlan bile, paniğe kapıldı ama Adolin’in beyaz Ryshadium aygırı metanetini korudu. Bir an sonra Gallant da oradaydı, Dalinar’ın yanında tırıs gidiyordu. Dalinar dizginleri kavradı ve Zırh destekli bacaklarıyla kendini havaya fırlatarak eyere atladı, inişinin kuvveti sıradan bir atın sırtını incitebilirdi ama Gallant bundan daha sağlam taştan yapılmıştı.</p>

  <p>Elhokar yanlarını sislendirerek miğferini kapattı.</p>

  <p>“Geride kalın Majesteleri,” diye seslendi Dalinar at üstünde yanından geçerken, “Adolin ve ben onu zayıflatana kadar bekleyin.” Dalinar uzanarak kendi siperliğini kapattı. Yan taraflar sislenerek yerlerine kilitlendi ve miğferin yanları onun için şeffaf hâle geldi. Hâlâ göz aralığına ihtiyacı vardı; yanlardan dışarı bakmak kirli camdan bakmak gibiydi ama şeffaflık Parezırhı’nın en muhteşem taraflarından biriydi.</p>

  <p>Dalinar at sürerek canavarın gölgesine girdi. Askerler mızraklarını kavramış etrafta koşuşturuyordu. Otuz ayak boyundaki canavarlarla savaşmak için eğitilmemişlerdi ama yine de saf oluşturup dikkatini okçular ve kaçan hizmetkârlardan uzaklaştırmaya çalışıyor olmaları mertliklerinin göstergesiydi.</p>

  <p>Oklar yağdı, uçurumşeytanının kabuğundan sektiler ve ondan çok aşağıdaki askerler için ölümcül hâle geldiler. Dalinar bir ok miğferinden tangırtıyla sekerken göz aralığını gölgelemek için serbest kolunu kaldırdı.</p>

  <p>Adolin, yaratık bir grup okçuyu pençelerinden birini savurarak ezerken geri çekildi. “Ben solu alacağım,” diye bağırdı Adolin, sesi miğferi tarafından boğulurken.</p>

  <p>Dalinar başını sallayarak onayladı, sağ tarafa doğru saptı ve uçurumşeytanı bir başka saldırı için bir ön pençesini kaldırırken bir grup afallamış askerin yanından dörtnala geçerek tekrar gün ışığına çıktı. Dalinar pençenin altından fırladı, Oathbringer’ı sol eline geçirerek yan tarafından dışarı doğru uzattı ve uçurumşeytanının ağaç gövdesi gibi bacaklarından birinin içinden geçirdi.</p>

  <p>Kılıç kalın kitini ufacık bir direncin sarsıntısıyla karşılaşarak biçti. Her zamanki gibi, canlı eti kesmedi ama bacağı aynen kesilip atılmış gibi kesin bir şekilde öldürdü. Büyük bacak hissiz ve işe yaramaz olarak kaydı.</p>

  <p>Canavar derin, üst üste binen borular gibi sesleriyle kükredi. Diğer tarafında, Dalinar Adolin’in bir bacağı kesmekte olduğunu görebiliyordu.</p>

  <p>Yaratık Dalinar’dan tarafa dönerek titredi. Kesilmiş olan iki bacak cansız bir şekilde sürükleniyordu. Canavar bir kerevit gibi uzun ve inceydi ve düzleşmiş bir kuyruğu vardı. On dört bacak üzerinde yürüyordu. Yıkılmadan önce kaç tanesini kaybedebilirdi?</p>

  <p>Dalinar, Gallant’ı çevirerek mavi Parezırhı pırıldayan Adolin’le buluştu; pelerini sırtında dalgalanıyordu. Geniş yaylar çizerek dönerlerken tarafları değiştiler, ikisi de başka birer bacağa doğru gidiyorlardı.</p>

  <p>“Düşmanınla karşılaş, canavar!” diye kükredi Elhokar.</p>

  <p>Dalinar döndü, Kral atını bulmuş ve kontrol altına almayı başarmıştı. Vengcance<a href="../Text/DiPNOTLAR.xhtml#a13" id="k13"><sup>[13]</sup></a> bir Ryshadium değildi ama hayvan en iyi Shin soyundandı. Atının üstünde Elhokar saldırdı, Kılıç’ı kafasının üstüne kaldırmıştı.</p>

  <p>Eh, ona savaşmayı yasaklamak mümkün değildi. Hareket hâlinde kaldığı sürece Zırh’ının içindeyken bir şey olmazdı. “Bacaklar, Elhokar!” diye bağırdı Dalinar.</p>

  <p>Elhokar doğrudan yaratığın göğsüne doğru atılarak onu duymazdan geldi. Dalinar lanet etti ve canavar pençe savururken Gallant’ı topukladı. Elhokar son anda döndü, aşağı eğilerek darbenin altından geçti. Uçurumşeytanının pençesi bir kırılma sesiyle taşa vurdu. Elhokar’ı ıskaladığı için öfkeyle kükredi, sesi uçurumlar boyunca yankılandı .</p>

  <p>Kral Dalinar’dan tarafa doğru saparak süratle yanından geçti. “Dikkatini dağıtıyorum, seni sersem. Saldırmaya devam et!”</p>

  <p>“Ryshadium bende!” diye Dalinar bağırarak cevap verdi ona. “Ben dikkatini dağıtacağım, ben daha hızlıyım!”</p>

  <p>Elhokar onu yine duymazdan geldi. Dalinar içini çekti. Elhokar, karakteristik bir şekilde, zapt edilemiyordu. Tartışmak sadece daha fazla zaman ve hayata mâl olacaktı, bu yüzden de Dalinar ona söylendiği gibi yaptı. Gallant’ın nalları taş zemini döverek bir başka tur için yan taraftan dolaştı. Kral canavarın dikkatini üstüne çekiyordu ve Dalinar da atıyla yaklaşarak Kılıç’ını bir diğer bacağa vurmayı başardı.</p>

  <p>Yaratıktan dört üst üste binen çığlık yayıldı ve Dalinar’dan tarafa döndü. Ama o dönerken Adolin diğer tarafından atıyla geçerek usta bir darbeyle başka bir bacağı daha kesti. Bacak gevşedi ve okçular ateş ederken oklar da yağmaya devam etti.</p>

  <p>Yaratık her tarafından gelen saldırılarla kafası karışarak titredi. Zayıflamaya başlıyordu ve Dalinar kolunu kaldırarak işaret verdi. Hareket diğer piyade askerlere kameriyeden tarafa çekilmelerini emrediyordu. Emirleri verdikten sonra yaratığa yanaştı ve bir bacağı daha öldürdü. Bu beşi gitti demekti. Belki de yaratığın topallayarak gitmesine izin vermenin zamanı gelmişti, şimdi onu öldürmek için hayatları riske atmaya değmezdi.</p>

  <p>Ufak bir mesafe ileride, Kılıç’ı yan tarafına doğru uzatılmış olarak at sürmekte olan krala seslendi. Kral ondan tarafa baktı ama belli ki duymamıştı. Arka planda uçurum şeytanı yükselirken, Elhokar atını Dalinar’dan tarafa sert bir sağa çekişle döndürdü.</p>

  <p>Yumuşak bir <i>pıt</i> sesi geldi ve bir anda kral -ve eyeri- havada savrulmaktaydı. Atın hızlı dönüşü eyer kayışının kopmasına neden olmuştu. Parezırhı giyen bir adam ağırdı ve hem atı hem de eyeri üzerine büyük bir yük bindirirdi.</p>

  <p>Dalinar içine saplanan bir korku hissetti ve Gallant’ı dizginledi. Elhokar Parekılıcı’nı düşürerek yere kapaklandı. Silah tekrar sise dönüşerek kayboldu. Bu Kılıç’ın düşmanların tarafından alınmasını engellemek için bir önlemdi, elinden bıraktığında kalmasını arzulamadığın sürece kaybolurlardı.</p>

  <p>“Elhokar!” Dalinar kükredi. Kral pelerini vücudunun etrafına dolanarak yuvarlandı, sonra da durdu. Bir an için afallamış bir şekilde yattı; zırhın bir omzu çatlamıştı, Fırtınaışığı sızdırıyordu. Zırh düşüşünü yumuşatmıştı. İyi olacaktı.</p>

  <p>Eğer...</p>

  <p>Bir pençe kralın üstünde yükseldi.</p>

  <p>Dalinar ileri atılmak için Gallant’ı krala doğru çevirirken bir an panik hissetti. Yeterince hızlı olamayacaktı. Yaratık...</p>

  <p>Devasa bir ok kitini kırarak uçurumşeytanının kafasına saplandı. Yaratığın acı içinde ötmesine neden oldu ve mor kanlar fışkırdı. Dalinar eyerinde döndü.</p>

  <p>Sadeas kırmızı Zırh’ı içinde durmuş, bir yardımcıdan başka bir devasa ok alıyordu. Yayı gerdi ve kalın oku sert bir çatırtıyla uçurumşeytanının omzuna gönderdi.</p>

  <p>Dalinar selamlayarak Oathbringer’ı kaldırdı. Sadeas yayını kaldırarak karşılık verdi. Arkadaş değillerdi ve birbirlerinden de hoşlanmıyorlardı.</p>

  <p>Ama kralı <i>koruyacaklardı.</i> Onları birleştiren bağ buydu.</p>

  <p>“Güvenli bir yere git!” diye bağırdı Dalinar krala yanından hızla geçerken. Elhokar tökezleyerek ayağa kalktı ve başını salladı.</p>

  <p>Dalinar canavara yaklaştı. Elhokar’ın uzaklaşabilmesine yetecek kadar uzun süre yaratığı oyalamak <i>zorundaydı.</i> Sadeas’ın oklarından daha fazlası hedeflerini buldu ama canavar onları umursamamaya başladı. Uyuşukluğu kayboldu ve kükremeleri kızgın, vahşi ve çılgın bir hâle dönüştü. Gerçekten de gözü dönmeye başlıyordu.</p>

  <p>Bu en tehlikeli kısımdı; artık geri çekilme olmayacaktı. Ya onları öldürene ya da kendisi ölene kadar onları takip edecekti.</p>

  <p>Bir pençe havaya taş kıymıkları sıçratarak Gallant’ın tam yanında yere indi. Dalinar Parekılıcı’nı açıkta tutmaya dikkat ederek eyerinde eğildi ve başka bir bacağı da kesti. Adolin de diğer tarafında aynısını yapmıştı. Yedi bacak gitmişti, bacakların yarısı. Yaratığın devrilmesine ne kadar kalmıştı? Normalde, bu noktada, hayvana birkaç düzine ok atmış olurlardı. Uçurumşeytanının önceden o şekilde zayıflatılmadığı zaman ne yapacağını tahmin etmek zordu ve dahası, Dalinar hiç bu kadar büyük bir tanesiyle savaşmamıştı.</p>

  <p>Yaratığın dikkatini çekmeye çalışarak Gallant’ı döndürdü. Umuyordu ki Elhokar şimdi...</p>

  <p>“Sen bir tanrı mısın?” diye kükredi Elhokar.</p>

  <p>Dalinar omzunun üstünden arkaya bakarak inledi. Kral <i>kaçmamıştı.</i> Eli yan tarafına uzatılmış, yaratığa doğru ilerliyordu.</p>

  <p>“Sana meydan okuyorum, yaratık!” diye çığlık attı Elhokar. “Canını alacağım! Tanrılarının çiğnendiğini görecekler, tıpkı krallarının ayaklarımın dibinde ölü yattığını görecekleri gibi! Sana meydan okuyorum!”</p>

  <p><i>Cehennem’e gidesi salak</i>! diye düşündü Dalinar Gallant’ı çevirerek.</p>

  <p>Elhokar’ın Parekılıcı tekrar elinde belirdi ve çatlak omzu Fırtınaışığı sızdırarak canavarın göğsüne doğru saldırdı. Yaklaştı ve bir parça kitini kopararak Kılıç’ı yaratığın gövdesine savurdu; bir insanın saçları ya da tırnakları gibi, o da Kılıç tarafından kesilebiliyordu. Sonra Elhokar kalbini arayarak silahını yaratığın göğsüne sapladı.</p>

  <p>Yaratık Elhokar’ı fırlatarak kükredi ve titredi. Kral Kılıç’ını zar zor elinde tutabilmişti. Yaratık hızla döndü. Ne yazık ki, o hareketi kuyruğunu Dalinar’a doğru savurmuştu. Dalinar lanet ederek Gallant’a sert bir dönüş için asıldı ama kuyruk daha hızlı geliyordu. Gallant’a çarptı ve bir kalp atışı içinde Dalinar kendini yuvarlanırken buldu, Oathbringer parmaklarından söküldü ve sise dönüşerek kaybolmadan önce taş zeminde bir yarık açtı.</p>

  <p>“Baba!” diye bağırdı uzaktan bir ses.</p>

  <p>Dalinar taşların üstünde yuvarlanarak durdu; sersemlemişti. Kafasını kaldırarak Gallant’ın tökezleyerek, ayağa kalktığını gördü. Şükür ki atın bacakları kırılmamıştı, gerçi hayvan sıyrıklardan kan kaybediyordu ve bir ayağının üstüne de basamıyordu.</p>

  <p>“Uzaklaş!” dedi Dalinar. Bu emir atı güvenliğe gönderecekti. Elhokar’ın aksine, <i>o</i> laf dinlerdi.</p>

  <p>Dalinar sallanarak ayağa kalktı. Sol tarafından bir sürtünme sesi geldi ve Dalinar uçurumşeytanının kuyruğunu göğsüne yiyerek geriye doğru savrulmak için tam zamanında döndü.</p>

  <p>Dünya tekrar sallandı ve o yerde kayarken metal, taşlara bir kakafoniyle çarptı.</p>

  <p><i>Hayır!</i> diye düşündü zırhlı eldiveni altına sokup iterek, kaymasının momentumunu kullanarak kendini havaya fırlatmıştı. Gökyüzü dönerken bir şeyler doğru gibi göründü, sanki Zırh’ın kendisi ne tarafın yukarı olduğunu biliyordu. Hâlâ hareket hâlindeyken yere indi, ayakları taşların üzerinde gıcırdıyordu.</p>

  <p>Dengesini sağladı, sonra da Parekılıcı’nı tekrar çağırma sürecini başlatırken kraldan tarafa doğru atıldı. On kalp atışı. Sonsuzluk.</p>

  <p>Okçular ateş etmeye devam ediyordu ve epey bir ok uçurumşeytanının yüzünden sakal gibi çıkıyordu. Onları görmezden geliyordu ama Sadeas’ın daha büyük okları hâlâ dikkatini dağıtıyor muş gibi görünüyordu. Adolin bir bacağı daha biçmişti ve yaratık kararsızca tökezliyordu, on dört bacağının sekizi işe yaramaz bir şekilde sürükleniyordu.</p>

  <p>“Baba!”</p>

  <p>Dalinar döndüğünde sert mavi Kholin üniformasını giyen, boynuna kadar düğmeli uzun ceketli Renarin’i gördü, kayalık zeminden at sürerek geliyordu. “Baba, iyi misin? Yardım edebilir miyim?”</p>

  <p>“Aptal oğlan!” dedi Dalinar, eliyle işaret ederek. ”Git!”</p>

  <p>“Ama...”</p>

  <p>“Zırhsız ve silahsızsın!” diye kükredi Dalinar. “Kendini öldürtmeden önce geri git!”</p>

  <p>Renarin dizginlerini çekerek demirkırı atını durdurdu.</p>

  <p>“GİT!”</p>

  <p>Renarin dörtnala uzaklaştı. Dalinar dönüp Elhokar’a doğru koştu, Oathbringer sisten var olarak bekleyen elinde belirdi. Elhokar yaratığın gövdesinin aşağı kısımlarına darbeler indirmeye devam ediyordu, Parekılıcı’nın vurduğu yerlerde et kararıp ölüyordu. Eğer Pare kılıcı’nı doğru yere saplayabilseydi kalbi ya da akciğerleri durdurabilirdi ama bunu yapmak yaratık ayakta dururken zordu.</p>

  <p>Her zamanki gibi cesur olan Adolin kralın yanında atından indi. Üstlerine inen pençeleri durdurmaya çalışarak darbeler yağdırdı. Ne yazık ki, dört pençeye karşı tek bir Adolin vardı. İki tanesi aynı anda ona doğru savruldu ve her ne kadar Adolin birinden bir parçayı kesip koparabilse de, arkasından gelmekte olan diğerini görmedi.</p>

  <p>Dalinar seslenmekte çok geç kalmıştı. Pençe Adolin’i havaya fırlatırken Parezırhı <i>çat etti.</i> Havada bir yay çizdi ve yuvarlanarak yere düştü. Elçiler’e şükür Zırh’ı parçalanmamıştı ama göğüs zırhı ve yan tarafının büyük bir bölümü kırılmıştı; beyaz duman iplikleri sızdırıyordu.</p>

  <p>Adolin halsiz bir şekilde yuvarlandı, elleri hareket ediyordu. Hayattaydı.</p>

  <p>Şimdi onu düşünmek için vakit yoktu. Elhokar tek başınaydı.</p>

  <p>Yaratık atıldı, kralın yanında yere vurarak ayaklarını yerden kesti. Kılıç’ı kayboldu ve Elhokar taşların üstüne yüzüstü düştü.</p>

  <p>Dalinar’ın içinde bir şeyler değişti. Tereddütler kayboldu. Diğer endişeler anlamsız hâle geldi. Kardeşinin oğlu tehlikedeydi.</p>

  <p>Gavilar’ı başarısızlığa uğratmıştı; kardeşi hayatı için savaşırken o şarabının içinde sarhoş yatıyordu. Dalinar’ın onu korumak için orada olması gerekirdi. Sevgili kardeşinden geride sadece iki şey kalmıştı, Dalinar’ın bir çeşit kefaret ödeme umuduyla koruyabileceği iki şey: Gavilar’ın krallığı ve Gavilar’ın oğlu.</p>

  <p>Elhokar yalnızdı ve tehlike içindeydi.</p>

  <p><i>Başka hiçbir şeyin önemi yoktu.</i></p>

  <p>Adolin başını salladı, sersemlemişti. Bir nefes temiz hava alarak aklını temizlemek için siperliğini sertçe açtı.</p>

  <p>Savaş. Savaşıyorlardı. Adamların çığlık attığını, kayaların sarsıldığını ve devasa bir ötme sesini duyabiliyordu. Küflü bir şeylerin kokusunu aldı. Kocakabuk kanı.</p>

  <p><i>Uçurumşeytanı</i>! diye düşündü. Daha aklı tam olarak açılmadan önce Adolin Kılıç’ını çağırmaya tekrar başlamış ve kendini el ve dizleri üstüne kalkmaya zorlamıştı.</p>

  <p>Canavar kısa bir mesafe ileride yükseliyordu, göğe karşı karanlık bir gölge. Adolin sağ tarafına yakın bir yere düşmüştü. Görüşü bulanıklığını yitirirken kralın yerde olduğunu ve zırhının da önceden almış olduğu darbe yüzünden çatlamış olduğunu gördü.</p>

  <p>Uçurumşeytanı dev gibi bir pençeyi vurmaya hazırlanarak kaldırdı. Adolin aniden anladı ki felaket üzerlerine çökmüştü. Kral basit bir av sırasında ölecekti. Krallık parçalanacak, yüceprensler onları bir arada tutan zayıf bağ da kesildiğinde bölünecekti.</p>

  <p><i>Hayır</i>! diye düşündü Adolin şaşkınlık içinde, hâlâ sersemlemiş durumdaydı. Tökezleyerek ilerlemeye çalıştı.</p>

  <p>Ve sonra babasını gördü.</p>

  <p>Dalinar krala doğru koşuyordu; hiçbir insanın, Parezırhı giyen bir adamın bile, başarabilmesinin mümkün olamayacağı bir hız ve incelikle hareket ediyordu. Bir kayanın üzerinden atladı ve ona doğru savrulan bir pençenin alından eğilip kayarak geçti. Diğer adamlar Parekılıcı ve Parezırhlarından anladıklarını düşünürlerdi ama Dalinar Kholin... Zaman zaman onların hepsinin daha çocuk olduğunu kanıtlardı.</p>

  <p>Dalinar doğruldu ve sıçradı, hâlâ ileri doğru hareket ediyordu ve arkasındaki kayayı parçalayarak dağıtan ikinci bir pençenin sadece birkaç santim üzerinden geçti.</p>

  <p>Bunların hepsi bir anda oluvermişti. Bir nefeste. Üçüncü pençe krala doğru iniyordu ve Dalinar kükreyerek ileri atıldı. İnen pençenin altına kayarak girerken Kılıç’ı bıraktı. Yere düşen silah buharlaştı. Dalinar ellerini kaldırdı ve...</p>

  <p>Ve pençeyi yakaladı. Darbenin altında eğildi, bir dizi üstüne çöktü ve hava zırha çarpan kabuğun çınlayan sesiyle yankılandı.</p>

  <p>Ama pençeyi <i>yakaladı.</i></p>

  <p><i>Fırtınababa</i>! diye düşündü Adolin babasını kralın tepesinde durmuş, kendisinden kat kat daha büyük bir canavarın ağırlığı altında eğilmişken izlerken. Afallayan okçular tereddüt etti. Sadeas uluyayını indirdi. Adolin’in nefesi boğazına takıldı.</p>

  <p>Dalinar pençeyi kavradı ve gücüne kafa tuttu; koyu, neredeyse parlarmış gibi görünen gümüşi metal içinde bir şekil. Yaratık tepesinde inledi ve Dalinar da karşılık olarak güçlü, meydan okuyan bir bağrışla kükredi.</p>

  <p>O anda, Adolin anladı ki <i>onu</i> görüyordu. Karadiken, yanında savaşabilmiş olmayı dilediği adamın ta kendisi. Dalinar’ın Zırh’ının el ve omuzları çatlamaya başladı, antik metalden aşağı ışıktan ağlar yayılıyordu. Adolin en sonunda silkinerek harekete geçti. <i>Yardım etmem gerek</i>!</p>

  <p>Parekılıcı elinde oluştu ve yaratığın yan tarafına koşturarak kendisine en yakın bacağı biçti. Havada bir kırılma sesi yankılandı. Bu kadar bacağı gitmişken, yaratığın kalan bacakları ağırlığını taşıyamamıştı, özellikle de Dalinar’ı ezmek için bu kadar aşırı zorlanırken. Sağ tarafında kalan bacakları etrafa mor irinler saçarak mide bulandırıcı bir çatırtıyla koptular ve yaratık yan tarafa devrildi.</p>

  <p>Yer sarsıldı, neredeyse Adolin’i dizlerinin üstüne devirecekti. Dalinar şimdi gevşek olan pençeyi bir kenara fırlattı; çok sayıdaki çatlaktan sızan Fırtınaışığı yukarı doğru tütüyordu. Yakınlarda, kral yerden kalktı; o düşeli daha sadece birkaç saniye olmuştu.</p>

  <p>Elhokar tökezleyerek ayağa kalktı, düşmüş yaratığa bakıyordu. Sonra amcasına döndü, Karadiken’e.</p>

  <p>Dalinar Adolin’e teşekkürle başını salladı, sonra da sertçe yaratığın boynu sayılacak şeye doğru işaret etti. Elhokar başını sallayarak onayladı, sonra da Kılıç’ını çağırarak hayvanın etine derince sapladı. Yaratığın düz yeşil gözleri kıvrılan dumanlar tüterek karardı ve büzüştü.</p>

  <p>Adolin yürüyerek babasına katıldı, Elhokar’ın Kılıç’ını uçurumşeytanının göğsüne daldırmasını izlediler. Artık yaratık ölmüş olduğu için Kılıç etini kesebilirdi. Eflatun irinler aktı ve Elhokar kılıcını bırakarak yaranın içine doğru uzandı. Zırh tarafından güçlendirilen kollarıyla yoklayarak bir şeyi bulup kavradı.</p>

  <p>Yaratığın mücevherkalbini, tüm uçurumşeytanlarının içinde büyüyen dev gibi mücevheri söküp çıkardı. Yumru yumru ve kesilmemişti, ama saf zümrüttü ve bir adamın kafası kadar büyüktü. Adolin’in hayatında gördüğü en büyük mücevherkalpti ve küçük olanları bile bir servet değerindeydi.</p>

  <p>Elhokar etrafında altın şansprenleri belirirken dehşet verici ödülünü yukarı kaldırdı ve askerler zafer mutluluğuyla bağırdılar.</p>
</body>
</html>
