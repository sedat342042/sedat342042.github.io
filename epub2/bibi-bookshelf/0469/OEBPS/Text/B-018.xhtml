<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2 title="BÖLÜM-018"><img alt="" src="../Images/main-29.jpg" /></h2>

  <p><b><i>Ati bir zamanlar nazik ve cömert bir adamdı ve onun ne hâle geldiğini gördün.</i> <i>Öte</i> <i>yandan Raysa, hayatımda gördüğüm en tiksindirici, düzenbaz ve tehlikeli kişilerden biriydi.</i></b></p>

  <div>
    <br />
  </div>

  <p>Adolin izlerken kayışı kaldırarak, “Evet, bu kesik,” dedi şişman deri işçisi. “Sence de öyle değil mi, Yis?”</p>

  <p>Diğer deri işçisi başını sallayarak onayladı. Yis sarı gözlü bir İriali’ydi, saf altın saçları vardı. Sarışın değil, altın. Saçında metalik bir pırıltı bile vardı. Kısa kestiriyor ve bir şapka takıyordu. Belli ki dikkatleri buna çekmek istemiyordu. Pek çok kişi bir bukle İriali saçının iyi şans getiren bir muska olduğuna inanırdı.</p>

  <p>İş arkadaşı Avaran, yeleğinin üstüne bir önlük, giymiş olan bir Alethi <i>koyugözdü.</i> Eğer iki adam geleneksel yöntemle çalışıyorlarsa bu birinin daha büyük, daha sağlam parçalar üstünde çalıştığı (mesela eyerler gibi), ötekinin ise ince detaylar üstünde uzmanlaşmış olduğu anlamına gelirdi. Arka planda domuz derisini keserek veya dikerek çalışan bir grup çırak vardı.</p>

  <p>"Kesik,” diye katıldı Yis, kayışı Avaran’dan alarak. “Hemfikirim.”</p>

  <p>“Vay anasını be,” diye mırıldandı Adolin. “Elhokar’ın gerçekten de <i>haklı</i> olduğunu mu söylüyorsunuz?”</p>

  <p>“Adolin,” dedi dişil bir ses arkadan. “Sen bizim bir yürüyüşe çıkacağımızı söylemiştin.”</p>

  <p>“Bizim yaptığımız da bu,” dedi gülümsemek için dönerek. Janala kollarını kavuşturmuş olarak dikiliyordu; gösterişli, yan taraflardan düğmeli, boynunu sarmalayan kızıl iplikle süslenmiş sert bir yakası olan, kusursuz şekilde modaya uygun sarı renkli bir elbise giymişti.</p>

  <p>“Bir yürüyüşün biraz daha fazla <i>yürüme</i> fiili içereceğini hayal etmiştim,” dedi Janala.</p>

  <p>“Hm,” dedi Adolin. “Evet. Kısa süre sonra ona da geleceğiz. Muhteşem olacak. Bol bol turlayacağız, volta atacağız ve şey...”</p>

  <p>“Piyasa yapacaksınız?” diye tamamladı deri işçisi Yis.</p>

  <p>“O bir çeşit içki değil mi?” diye sordu Adolin.</p>

  <p>“Şey... Hayır, Berrakbey. Oldukça eminim ki bu da yürümek anlamına gelen başka bir deyim.”</p>

  <p>“Peki o zaman,” dedi Adolin. “Ondan da bol bol yapacağız. Piyasa. Ben hep şöyle iyice bir piyasa yapmayı sevmişimdir.” Kayışı geri alarak çenesini ovuşturdu. “Bu kayış konusunda ne kadar eminsiniz?“</p>

  <p>“Gerçekten de şüpheye yer yok, Berrakbey,” dedi Avaran. “Bu basit bir yırtık değil. Daha dikkatli olmalısınız.”</p>

  <p>“Dikkatli mi?”</p>

  <p>“Evet,” dedi Avaran. Gevşek bir tokanın deriye sürtünerek onu kesmediğinden emin olmalısınız. Bu bir eyerden kaynaklanmış gibi görünüyor. Bazen, insanlar eyeri gece için çıkarırlarken eyer kayışlarının aşağı sarkmasını umursamazlar ve onlar da bir şeylerin altında sıkışır.”</p>

  <p>“Ha,” dedi Adolin. “Yani bunun bilerek kesilmediğini mi söylüyorsunuz?”</p>

  <p>“Eh, öyle de olabilir,” dedi Avaran. “Ama neden birisi bir eyer kayışını böyle kessin ki?”</p>

  <p><i>Gerçekten de neden,</i> diye düşündü Adolin. İki deri işçisine veda etti, kayışı cebine soktu, sonra da kolunu Janala’ya uzattı. Hüreliyle koluna girdi, belli ki en sonunda derici dükkânından kurtulmuş olduğu için mutluydu. Hafif bir kokusu vardı ama hiç de bir tabakhane kadar kötü değildi. Birkaç kere Janala’nın sanki burnuna tutmak istermiş gibi davranarak mendiline uzandığını görmüştü.</p>

  <p>Dışarıdaki öğlen gün ışığına çıktılar. Kobalt Muhafızlar’ın iki <i>açıkgöz</i> üyesi olan Tibon ve Marks dışarıda, Janala’nın hizmetçisi genç bir Azish <i>koyugöz</i> olan Falksi ile birlikte bekliyorlardı. Üçlü Adolin ve Janala yürüyerek savaş kampının sokağına çıkarlarken arkalarında sıra oldular. Falksi şiveli sesiyle hafif hafif hanımefendisi için uygun bir tahtırevanın eksikliği hakkında mırıldanıyordu.</p>

  <p>Janala’nın umurunda değilmiş gibi görünüyordu. Açık havada derin derin nefes aldı ve Adolin’in koluna sarıldı. Kendisi hakkında konuşmayı sevmesi gibi kötü bir özelliği olsa da oldukça güzeldi. Normalde konuşkanlık onun kadınlarda düşkün olduğu bir özellikti ama bugün Janala ona en son saray dedikodularından bahsetmeye başladığında dikkatini vermekte zorlanıyordu.</p>

  <p>Kayış kesikti ama deri işçilerinin ikisi de bunun bir kaza sonucu olduğunu düşünüyordu. Bu da onların daha önce buna benzer kesikler gördüklerine işaret ederdi. Deriyi kesen gevsek bir toka ya da başka bir aksilik.</p>

  <p>Yalnız bu sefer, o kesik kralı bir savaşın ortasında eyerinden düşürmüştü. Bunda bir iş olabilir miydi?</p>

  <p>“...Sence de öyle değil mi, Adolin?” diye sordu Janala.</p>

  <p>“Şüphesiz ki öyle,” dedi yarım yamalak dinleyerek.</p>

  <p>“O zaman onunla konuşacak mısın?”</p>

  <p>“Hım?”</p>

  <p>“Baban. Ondan adamlarının o korkunç demode üniformayı arada bir terk etmelerine izin vermesini isteyeceksin?”</p>

  <p>“Eh, bu konuda oldukça kararlı,” dedi Adolin. “Ayrıca, <i>o kadar da</i> demode değil.”</p>

  <p>Janala ona boş boş baktı.</p>

  <p>“Peki,” diye itiraf etti. “Biraz monoton.” Dalinar’ın ordusunda tüm diğer <i>açıkgöz</i> subaylar gibi, Adolin de askeri bir kesimi olan basit mavi bir kıyafet giyiyordu. Yelekler, ipek süslemeler ve eşarpların moda olduğu bir zamanda hiç süslemesi olmayan, düz mavi, uzun bir ceket ve sert pantolon. Babasının Kholin rünçifti, oldukça göze batar şekilde sırtına ve göğsüne işlenmişti ve önü de iki taraftan da gümüş düğmelerle iliklenmişti. Basit ve kolaylıkla tanınabilir ancak korkunç derecede sadeydi.</p>

  <p>“Babanın adamları onu seviyor, Adolin,” dedi Janala. “Ama talepleri artık sıkıcı hâle <i>geldi.</i>”</p>

  <p>“Biliyorum. İnan bana. Ama fikrini değiştirebileceğimi sanmıyorum.” Nasıl açıklayabilirdi? Savaşta geçen altı yıla rağmen, Dalinar’ın Kurallar’a uyma konusundaki kararlılığı zayıflamıyordu. Hatta aksine, onlara olan bağlılığı gittikçe daha da güçleniyordu.</p>

  <p>En azından Adolin artık biraz da olsa onu anlayabiliyordu. Dalinar’ın sevgili kardeşinin ondan son bir arzusu olmuştu: Kurallar’ı takip et. Doğru, bu arzu tek bir olayı referans alarak yapılmış olabilirdi ama Adolin’in babası işleri aşırıya kaçırmakla bilinirdi.</p>

  <p>Adolin sadece aynı şeyleri diğer herkesten de beklememesini diliyordu. Ayrı ayrı, Kurallar sadece ufak zahmetlerdi; toplum içinde her zaman üniformalı ol, asla sarhoş olma, düello yapmaktan kaçın. Ancak bir araya geldiklerinde külfetli oluyorlardı.</p>

  <p>Janala’ya verdiği cevap kamp boyunca öten bir dizi boruyla kesildi. Adolin başını kaldırdı, dönerek doğu taralındaki Harap Ovalar’a doğru baktı. Sonraki boru dizini saydı. Plato yüz kırk yedinin üstünde bir koza saptanmıştı. Bu saldırı mesafesindeydi!</p>

  <p>Nefesini tutarak Dalinar’ın ordularını savaşa çağıracak üçüncü boru dizisinin ötmesini bekledi. Bu sadece eğer babası emrederse gerçekleşirdi.</p>

  <p>Adolin’in bir parçası o boruların ötmeyeceğini biliyordu. Yüz kırk yedi, Sadeas’ın savaş kampına diğer bir yüceprensin kesinlikle gitmeyi deneyebileceği kadar makul bir uzaklıktaydı.</p>

  <p><i>Haydi baba,</i> diye düşündü Adolin, <i>Onunla yarışabiliriz!</i></p>

  <p>Borular tekrar ötmedi.</p>

  <p>Adolin Janala’ya bir göz attı. Çağrı’sı olarak müziği seçmişti ve babası, Dalinar’ın süvari subaylarından biri de olsa savaşa çok az önem veriyordu. Ancak yüz ifadesinden Adolin onun bile üçüncü borunun çalmamasının ne anlama geldiğini bildiğini görebiliyordu.</p>

  <p>Bir kez daha, Dalinar Kholin savaşmamayı seçmişti.</p>

  <p>“Gel hadi,” dedi Adolin dönüp başka bir yöne doğru hareket ederek, Janala’yı resmen kolundan, tutmuş sürüklüyordu. “Kontrol etmek istediğim başka bir şey daha var.”</p>

  <p style="text-align: center;">♦</p>

  <p style="text-align: center;">♦♦</p>

  <p>Dalinar ellerini arkasında kavuşturmuş, Harap Ovalar’ı gözden geçiriyordu. Elhokar’ın yüksek sarayının dışındaki alt teraslardan birindeydi. Kral on savaş kampından birinde değil de, yakınlardaki bir tepe boyunca yükseltilmiş olan küçük bir yerleşkede oturuyordu. Dalinar’ın saraya çıkışı borular tarafından kesintiye uğratılmıştı.</p>

  <p>Sadeas’ın ordusunun kampı içinde toplanmakta olduğunu görecek kadar uzun süre durup baktı. Dalinar da kendi adamlarını hazırlamak için bir asker gönderebilirdi. Kampına yeteri kadar yakındı.</p>

  <p>“Berrakbey?” diye sordu bir ses yan taraftan. “Devam etmek istiyor musunuz?”</p>

  <p>Sen <i>onu kendi yolunla koru, Sadeas,</i> diye düşündü Dalinar. <i>Ben. kendi yolumla koruyacağım.</i></p>

  <p>“Evet, Teshav,” dedi dönüp zikzaklı yoldan yukarı doğru yürümeye devam ederek.</p>

  <p>Teshav ona katıldı. Sarışın çizgileri dışında siyah Alethi saçları vardı ve karmaşık çaprazlı bir örgüyle başının üstünde toplanmıştı, Gözleri eflatundu ve sıska yüzünde endişeli bir ifade vardı. Bu normaldi; her zaman endişelenecek bir şeylere ihtiyaç duyuyormuş gibi görünürdü.</p>

  <p>Teshav ve onun yardımcı kâtibinin ikisi de subaylarının karılarıydı. Dalinar onlara güveniyordu. Büyük ölçüde. Herhangi birine tam olarak güvenmek zordu. <i>Kes şunu,</i> diye düşündü. <i>Kral kadar paranoyak olmaya başlıyorsun.</i></p>

  <p>Ne olursa olsun, Jasnah’nın geri dönmesine çok memnun olacaktı. Tabii eğer dönmeye karar verirse. Yüksek subaylarından bazıları tekrar evlenmesi gerektiğini çıtlatıyorlardı, sırf başkâtibi olabilecek bir kadının varlığı için bile olsa. Onlar önerilerini ilk karısı için olan sevgisi yüzünden reddettiğini düşünüyorlardı. Onun gitmiş olduğunu, aklından kaybolmuş, hafızasındaki boş bir sis bulutu olduğunu bilmiyorlardı. Gerçi, bir açıdan, subayları haklıydı. Onun yerine başkasını koyma fikrinden nefret ettiği için tekrar evlenmeye tereddütle yaklaşıyordu. Karısıyla ilgili olan her şey elinden alınmıştı. Geride kalan tek şey boşluktu ve bunu sırf bir kâtibi olsun diye doldurmak duyarsızlıkmış gibi görünüyordu.</p>

  <p>Dalinar yoluna devam etti. İki kadının dışında, Renarin ve Kobalt Muhafızlar’ın üç üyesi de ona eşlik ediyordu. Bunlar koyu mavi pantolon ve gümüşlü göğüs zırhlarının üstüne fötr şapkalar ve pelerinler giymişlerdi. Düşük rütbeli <i>açıkgözlerdi,</i> yakın dövüş için kılıç taşıyabilirlerdi.</p>

  <p>“Evet, Berrakbey,” dedi Teshav. “Berrakbey Adolin benden size eyer kayışı araştırmasının ilerleyişi üzerine rapor vermemi istedi. Tam şu anda deri işçileriyle konuşuyor ama şimdiye kadar, söyleyecek çok az şey var. Kimse eyere ya da Majestelerinin atına müdahale eden herhangi birini görmemiş. Casuslarımız diğer savaş kamplarının hiçbirinde övünen birilerinin fısıltısının bile olmadığını söylüyor ve bizim kampımızdaki hiç kimse de, şimdiye kadar bulabildiğimiz kadarıyla, aniden büyük miktarlarda para elde etmemiş.”</p>

  <p>“Seyisler?”</p>

  <p>“Eyeri kontrol ettiklerini söylüyorlar, ama sıkıştırılınca kayışı <i>özellikle</i> kontrol ettiklerini hatırlayamadıklarını itiraf ediyorlar,” dedi. Başını salladı. “Bir Paretaşıyan taşımak hem ata hem de eyere büyük yük bindirir. Eğer sadece daha fazla Ryshadium’u evcilleştirmenin bir yolu olsaydı...”</p>

  <p>“Sanıyorum yücefırtınalar onlardan önce evcilleşir, Berrakhanım. Eh, bu iyi haber, sanırım. Bu kayış işinin arkasında bir şey olmadığının ortaya çıkması hepimiz için daha iyi. Şimdi, araştırmanı istediğim başka bir konu daha var.”</p>

  <p>“Hizmet etmek benim için zevktir, Berrakbey.”</p>

  <p>“Yüceprens Aladar kısa bir tatil için Alethkar’a geri dönmekten bahsetmeye başladı. Ciddi olup olmadığını bilmek istiyorum.”</p>

  <p>“Evet, Berrakbey,” diye başını salladı Teshav. “Bu bir sorun olur mu?”</p>

  <p>“Açıkçası emin değilim.” Yüceprenslere güvenmiyordu ama en azından hepsi buradayken gözünü üzerlerinde tutabilirdi. Eğer içlerinden biri Alethkar’a geri dönerse, serbestçe dalavere çevirebilirdi. Elbette, kısa bir ziyaret bile anavatanlarına istikrar kazandırmak için faydalı olabilirdi.</p>

  <p>Hangisi daha önemliydi? İstikrar mı, yoksa gözünü diğerlerinin üstünde tutabilme becerisi mi? <i>Babalarımın kanı,</i> diye düşündü. <i>Ben tüm bu politikacılıklar ve dalavereler için yaratılmış değilim. Ben bir kılıç kuşanmak ve düşmanların üzerine at sürmek için yaratıldım.</i></p>

  <p>Yine de ne yapılması gerekiyorsa onu yapacaktı. “Sanıyorum ki kralın mali hesapları hakkında elinde bilgi olduğunu söylemiştin, Teshav?”</p>

  <p>“Doğru,” diye cevapladı kısa yürüyüşlerine devam ederlerken. “Bana hesap defterlerini kontrol ettirmekte haklıymışsınız çünkü görünüşe göre yüceprenslerin üç tanesi, Tbanadal, Hatham ve Vamah, ödemelerinde epey geride kalmışlar. Sizin dışınızda, sadece Yüceprens Sadeas gerçekten de savaş ilkelerinin gerektirdiği gibi borçlarını önceden ödemiş.”</p>

  <p>Dalinar başını sallayarak onayladı. “Bu savaş ne kadar uzarsa, yüceprensler de o kadar rahat hâle geliyorlar. Sorgulamaya başlıyorlar. Neden Ruhdökümü için yüksek savaş zamanı ücretlerini ödeyelim? Neden buraya çiftçiler getirip kendi yiyeceklerimizi yetiştirmeye başlamayalım?”</p>

  <p>“Pardon, Berrakbey,” dedi Teshav bir dönemeçten dönerlerken. Yardımcı kâtibi yazı tahtalarına tutturulmuş birkaç hesap defterini taşıdığı bir torbayla arkalarından yürüyordu. “Ama gerçekten de onları bundan caydırmak istiyor muyuz? İkincil bir malzeme akışı ihtiyaç fazlası olarak değerli olabilir.”</p>

  <p>“Tüccarlar zaten ihtiyaç fazlalığını sağlıyorlar,” dedi Dalinar. “Onları kovalamamış olmamın sebeplerinden biri bu. Daha da fazlasının olmasına itirazım olmaz ama yüceprensler üstünde sahip olduğumuz tek nüfuz Ruhdökümcüler. Gavilar’a sadakat borçları vardı ama oğluna karşı bunu pek az hissediyorlar.” Dalinar gözlerini kıstı. “Bu hayati bir nokta, Teshav. Sana önerdiğim tarihçeleri okudun mu?”</p>

  <p>“Evet, Berrakbey.”</p>

  <p>“O zaman bir krallığın tarihinde en kırılgan olduğu dönemin kurucusunun varisinin ömrü sırasında olduğunu biliyorsun. Gavilar gibi bir adamın iktidarı sırasında, insanlar ona saygı duydukları için sadık kalır. Sonraki nesillerde ise insanlar kendilerini bir krallığın bir parçası, gelenekler tarafından bir arada tutulan birleşmiş bir güç olarak görmeye başlarlar.</p>

  <p>“Ama oğulun iktidarı... Tehlikeli nokta orası. Gavilar herkesi bir arada tutmak için burada değil ama daha Alethkar’ın bir krallık olma geleneği de yok. Yüceprenslerin kendilerini daha büyük bir bütünün parçaları olarak görmeye başlamasına yetecek kadar uzun süre devam etmek <i>zorundayız.</i>”</p>

  <p>“Evet, Berrakbey.”</p>

  <p>Teshav sorgulamadı. Subaylarının çoğu gibi, o da Dalinar’a son derece sadıktı. On prensliğin kendilerini bir ulus olarak görmesinin neden onun için bu kadar önemli olduğunu sorgulamıyorlardı. Belki de bunun Gavilar yüzünden olduğunu varsayıyorlardı. Gerçekten de, kardeşinin rüyası olan birleşik bir Alethkar bunun bir parçasıydı. Ama başka bir şey daha vardı.</p>

  <p><i>Dinmezfırtına geliyor. Gerçek Issızlık. Kederler Gecesi.</i></p>

  <p>Gelen bir titremeyi bastırdı. Görüleri hazırlanmak için elinde uzun bir zaman olduğunu söylemiyordu.</p>

  <p>“Kralın adına ödemelerini zamanında yapanlar için Ruhdöküm masraflarını azaltan bir tezkere taslağı hazırla,” dedi Dalinar. “Bu diğerlerini de uyandırmalı. Bunu Elhokar’ın kâtiplerine ver ve onlar da ona açıklasınlar. Umuyorum ki bunun gerekliliğine o da katılacak.”</p>

  <p>“Evet, Rerrakbey,” dedi Teshav. “Belirtmem gerekirse, o tarihçeleri okumamı önermenize oldukça şaşırdım. Geçmişte, bu tür şeyler pek de ilgi alanlarınız içine girmezdi.”</p>

  <p>“Son zamanlarda ilgilerimin ya da yeteneklerimin içine pek girmeyen birçok şey yapıyorum,” dedi Dalinar yüzünü ekşiterek. “Benim kapasite eksikliğim krallığın ihtiyaçlarını değiştirmez. Bölgedeki haydutluk raporlarını topladın mı?”</p>

  <p>“Evet, Berrakbey.” Tereddüt etti. “Sayılar oldukça endişe verici.”</p>

  <p>“Kocana, Dördüncü Tabur’un komutasını ona verdiğimi söyle,” dedi Dalinar. “İkinizin Sahipsiz Tepeler’de daha iyi bir devriye düzeni oluşturmanızı istiyorum. Alethi monarşisinin varlığı devam ettiği sürece, buranın kanunsuz bir bölge olmasını <i>istemiyorum.</i>”</p>

  <p>“Evet, Berrakbey,“ dedi Teshav, sesi tereddütlüydü. “Bunun iki taburun tamamını devriye gezmeye ayırdığınız anlamına geldiğinin farkında mısınız?”</p>

  <p>“Evet,” dedi Dalinar. Diğer yüceprenslerden yardım istemişti. Şaşkınlıktan eğlenceye kadar değişik tepkiler vermişlerdi. Hiçbiri ona asker vermemişti.</p>

  <p>“Bunu savaş kamplarının aralarındaki bölgelerde ve dışarıdaki tüccarların pazarlarında düzeni sağlaması için atadığınız tabura eklediğinizde, toplam olarak buradaki kuvvetlerinizin dörtte birinden daha fazlası ediyor.”</p>

  <p>“Emirler bunlar, Teshav,” dedi. “Gereği neyse yap. Ama önce, hesap defterleri ile ilgili seninle ele alacağımız daha fazla şey var. Önden defter odasına git ve bizi orada bekle.”</p>

  <p>Teshav saygıyla başını eğdi. “Elbette, Berrakbey.” Yardımcısıyla birlikte çekildi.</p>

  <p>Renarin ileri çıkarak Dalinar’ın yanına geldi. “Bundan hoşlanmadı, baba.”</p>

  <p>“Kocasının savaşıyor olmasını diliyor,” dedi Dalinar. “Hepsi orada bir Parekılıcı daha kazanacağımı ve sonra da onlara vereceğimi umuyor.” Parshendilerin de Pareleri vardı. Fazla değildi ama tek bir tane olması bile şaşırtıcıydı. Hiç kimsenin bunları nereden bulduklarıyla ilgili bir açıklaması yoktu. Dalinar buradaki ilk yılı sırasında bir Parekılıcı ve Zırhı kazanmıştı, ikisini de Alethkar ve savaşın gidişatı açısından en büyük faydası olacağını hissettiği bir savaşçıyı ödüllendirmesi için Elhokar’a vermişti.</p>

  <p>Dalinar döndü ve saraya girdi. Kapıdaki muhafızlar ona ve Renarin’e selam verdi. Genç adam gözlerini ileride tutuyor, hiçbir şeye bakmıyordu. Bazı insanlar onun duygusuz olduğunu düşünüyordu ama Dalinar onun sadece kafasının meşgul olduğunu biliyordu.</p>

  <p>“Seninle konuşmak istiyordum, oğlum,” dedi Dalinar. “Geçen haftaki av hakkında.”</p>

  <p>Renarin’in gözleri utançla aşağı kaydı, ağzının kenarları geri çekilerek, suratını buruşturdu. Evet, onun duyguları <i>vardı.</i> Sadece diğerleri kadar sık göstermiyordu.</p>

  <p>“Öylece savaşa koşmaman gerektiğinin farkındasın,” dedi Dalinar sertçe. “O uçurumşeytanı seni öldürebilirdi.”</p>

  <p>“Tehlikede olan ben olsaydım sen ne yapardın baba?”</p>

  <p>“Cesaretinde kusur bulmuyorum, akıl yürütmende buluyorum. Ya krizlerinden birini geçirseydin?”</p>

  <p>“O zaman belki de canavar beni platodan süpürüp atardı,” dedi Renarin acı bir şekilde, “Ve ben de kimse için daha fazla böylesine işe yaramaz bir zaman kaybı olmazdım.”</p>

  <p>“Böyle şeyler söyleme! Şaka yollu bile olsa.”</p>

  <p>“Şaka mıydı ki? Baba, ben savaşamıyorum.”</p>

  <p>“Savaşmak bir adamın yapabileceği tek değerli şey değil.” Ardentler bu konuda çok netti. Evet, erkekler için en yüksek Çağrı öbür dünyada Asude Saraylar’ı geri kazanmak için olan savaşa katılmaktı ama Yaradan ne yaptıklarından bağımsız olarak her erkek ve kadında mükemmelliği kabul ederdi.</p>

  <p>Sen sadece bir meslek ve taklit etmek için Yaradan’ın bir niteliğini seçerek elinden gelenin en iyisini yapardın. Bir Çağrı ve bir Şan olarak adlandırılırlardı. Mesleğinde sıkı çalışırdın ve hayatını da tek bir ideale göre yaşamaya çalışarak geçirirdin. Yaradan bunu kabul ederdi. Özellikle de <i>açıkgözsen,</i> bir <i>açıkgöz</i> olarak kanın ne kadar iyiyse, o kadar Şan’ın zaten vardı.</p>

  <p>Dalinar’ın Çağrı’sı bir lider olmaktı ve seçtiği Şan ise kararlılıktı, ikisini de gençliğinde seçmişti ama artık bunları bir zamanlar olduğundan çok daha farklı bir şekilde görüyordu.</p>

  <p>“Elbette haklısın, baba,” dedi Renarin, “Ben hiçbir savaş yeteneği olmadan doğan ilk kahraman oğlu değilim. Diğerlerinin hepsi bir şekilde geçinip gitti. Ben de öyle yapacağım, Büyük olasılıkla sonum küçük bir şehrin şehirbeyliği olacak. Eğer kendimi vakıflardan birine kapatmadığımı varsayarsak.” Oğlanın gözleri ileri bakıyordu.</p>

  <p><i>Onu hâlâ “oğlan” olarak düşünüyorum,</i> diye düşündü Dalinar, <i>Şimdi yirminci yılında olmasına rağmen hem de.</i> Akıl haklıydı, Dalinar onu hafife alıyordu. <i>Eğer savaşmam yasaklanmış olsa ben nasıl tepki verirdim? Kadınlar ve tüccarlarla birlikte geride tutulsam?</i></p>

  <p>Dalinar olsa öfke dolu olurdu, özellikle de Adolin’e karşı. Doğrusu, Dalinar küçüklükleri sırasında Gavilar’ı sık sık kıskanmıştı. Ancak Renarin, Adolin’in en büyük destekçisiydi. Neredeyse büyük kardeşine tapıyordu. Ve kâbus bir yaratığın mızrakçıları kırıp geçirdiği ve Paretaşıyanları sağa sola fırlatmakta olduğu bir savaş meydanının ortasına düşüncesizce atılacak kadar da cesurdu.</p>

  <p>Dalinar boğazını temizledi. “Belki de seni tekrar kılıçta eğitmeyi denemenin zamanı gelmiştir.”</p>

  <p>“Kanımdaki zayıflığın...”</p>

  <p>“Eğer seni bir takım Zırh’ın içine sokup eline bir Kılıç verecek olursak hiçbir önemi olmaz,” dedi Dalinar. “Zırh her adamı güçlü yapar ve bir Parekılıcı da neredeyse havanın kendisi kadar hafif.”</p>

  <p>“Baba,” dedi Renarin doğrudan, “Ben asla bir Paretaşıyan olmayacağım. Parshendilerden kazandığımız, Kılıç ve Zırh’ların en becerikli savaşçılara gitmesi gerektiğini sen kendin söyledin.”</p>

  <p>“Diğer yüceprenslerin hiçbirisi ganimetlerini krala teslim etmiyor,” dedi Dalinar. “Ve bir kez olsun oğluma bir hediye verdiğim için kim bende kusur bulacak?”</p>

  <p>Renarin gözleri kocaman açılarak olağandışı düzeyde bir duygu göstererek koridorda durdu, yüzü hevesliydi. “Sen ciddi misin?”</p>

  <p>“Sana yemin ediyorum oğlum. Eğer başka bir Zırh ve Kılıç ele geçirebilirsem, senin olacaklar.” Gülümsedi. “Dürüst olmak gerekirse, bunu sırf sen tam bir Paretaşıyan olduğun zaman Sadeas’ın yüzünü görme zevki için bile yapardım. Bunun ötesinde, eğer gücün diğerlerine eşit hâle getirilirse, doğal yeteneğinin seni öne çıkaracağını tahmin ediyorum.”</p>

  <p>Renarin gülümsedi. Parezırhı her şeyi çözmezdi ama Renarin’in bir şansı olacaktı. Dalinar bundan emindi. <i>Aynı anda hem sevip kem de kıskandığı daha büyük kardeşinin gölgesinde kalan ikinci oğul olmanın nasıl bir şey olduğunu biliyorum,</i> diye düşündü kralın odalarına doğru yürümeye devam ederlerken. <i>Fırtınababa adına, biliyorum.</i></p>

  <p>Hâlâ da öyle hissediyorum.</p>

  <p style="text-align: center;">♦</p>

  <p style="text-align: center;">♦♦</p>

  <p>“Ah, sevgili Berrakbey Adolin,” dedi ardent kollarını açıp yaklaşırken. Kadash ileri yaşlarında uzun bir adamdı ve Çağrı’sının kazınmış kafası ve kare şeklindeki sakalına sahipti. Ayrıca gençliğinde bir ordu subayı olduğu günlerin hatırası olarak başının tepesi boyunca uzanan kıvrık bir yara izine de sahipti.</p>

  <p>Ardentiada onun gibi bir adam bulmak zordu: bir zamanlar asker olan bir <i>açıkgöz.</i> Hatta herhangi bir adamın Çağrı’sını değiştirmesi düpedüz garipti. Ama yasak değildi ve Kadash da geç başlangıcı da göz önüne alınırsa ardentiada oldukça yükselmişti. Dalinar bunun ya inanç ya da azim işareti olduğunu söylerdi. Belki ikisi birden.</p>

  <p>Savaş kampının tapınağı, Ruhdökülmüş geniş bir kubbe olarak başlamış, daha sonra ise Dalinar bunun daha uygun bir ibadet evine dönüştürülmesi için para ve taş işçileri bağışlamıştı. Şimdi Elçiler’in oymaları iç duvarlarda sıralanıyordu ve rüzgâryönüne oyulmuş olan geniş pencereler ışığı içeri almak için camla kaplanmıştı. Yüksek tavandan asılmış demetler hâlinde elmas küreler parlıyordu ve çeşitli sanatların eğitimi, egzersizi ve test edilmesi için kurulmuş olan standlar vardı.</p>

  <p>O anda içeride ardenilerden eğitim almakta olan pek çok kadın vardı. Erkekler daha az sayıdaydı. Savaş zamanlarında, eril sanatları savaş meydanında uygulamak kolaydı.</p>

  <p>Janala kollarını kavuşturdu, Adolin’in yanında durmuş tapınağı gözle görülür bir memnuniyetsizlikle tarıyordu. “Önce kokuşmuş bir derici dükkânı, şimdi de tapınak mı? En azından <i>birazcık</i> romantik olan bir yerlerde yürüyeceğimizi sanmıştım.”</p>

  <p>“Din de romantik,” dedi Adolin başını kaşıyarak. “Sonsuz aşk filan var ya?”</p>

  <p>Janala ona ters ters batkı. “Ben gidip dışarıda bekleyeceğim.” Döndü ve hizmetçisiyle birlikte yürüyerek dışarı çıktı. “Ve biriniz bana fırtına götüresi bir tahtırevan bulun.”</p>

  <p>Adolin onun gidişini izleyerek yüzünü astı. “Sanıyorum ki, bunu telafi etmek için ona epey pahalı bir şeyler almam gerekecek.”</p>

  <p>“Ben bir sorun görmüyorum,“ dedi Kadash. <i>“Ben</i> dinin romantik olduğunu düşünüyorum. ”</p>

  <p>“Sen bir ardentsin,” dedi Adolin düz bir sesle. “Dahası, o yara izi seni benim zevkim için fazlasıyla çirkin yapıyor.” İçini çekti. “Onun sabrını taşıran tapınaktan ziyade benim ilgi eksikliğim. Bugün pek iyi bir yoldaş olamadım.”</p>

  <p>“Aklınızda sizi baskı altında tutan meseleler mi var, berrak kişi?” diye sordu Kadash. “Bu Çağrı’nızla mı ilgili? Son zamanlarda pek bir ilerleme kaydetmediniz.”</p>

  <p>Adolin yüzünü buruşturdu. Onun seçilmiş Çağrı’sı düello yapmaktı. Ardentlerle birlikte çalışıp kişisel hedefler belirleyerek ve bunları gerçekleştirerek, insan kendisini Yaradan’a kanıtlayabilirdi. Ne yazık ki, Kurallar’a göre savaş sırasında Adolin düellolarını kısıtlamalıydı çünkü anlamsız düellolar savaş sırasında gerekli olabilecek subayları yaralayabilirdi.</p>

  <p>Ama Adolin’in babası gittikçe daha da fazla savaştan kaçınıyordu. Peki, o zaman düello yapmamanın ne anlamı vardı? “Kutsal kişi, kulak misafiri olunamayacak bir yerde konuşmamız gerekli,” dedi Adolin.</p>

  <p>Kadash bir kaşını kaldırdı ve Adolin’e merkezdeki tepenin etrafından yol gösterdi. Vorin tapınakları her zaman geleneksel olarak merkezinde on ayak yükseğe çıkan hafif eğimli bir tepe ile daire şeklinde olurdu. Bina Yaradan’a adanmıştı ve bakımı Dalinar ile onun sahibi olduğu ardentler tarafından yapılıyordu. Tüm vakıflar kullanmakta serbestti ama büyük çoğunluğunun savaş kamplarının birinde kendi binaları vardı.</p>

  <p>“Bana sormak istediğiniz nedir, berrak kişi?” diye sordu ardent kocaman tapınağın daha korunaklı bir kesimine ulaştıkları zaman. Kadash Adolin’e çocukluğu sırasında ders vermiş ve çalıştırmış olsa da ona karşı hürmetkardı.</p>

  <p>“Babam deliriyor mu?” diye sordu Adolin. “Yoksa gerçekten de, onun inandığını düşündüğüm şekilde, Yaradan tarafından gönderilmiş vahiyler alıyor olabilir mi?”</p>

  <p>“Bu oldukça patavatsız bir soru.”</p>

  <p>“Sen onu çoğu kişiden daha uzun zamandır tanıyorsun Kadash ve senin sadık olduğunu biliyorum. Ayrıca senin kulaklarını açık tutup, etrafta olan bitenin farkında olan biri olduğunu da biliyorum, bu yüzden eminim ki söylentileri duymuşsundur.” Adolin omzunu silkti. “Bana patavatsızlık için uygun bir zaman varsa, o da buymuş gibi geliyor.”</p>

  <p>“O zaman, anlıyorum ki, söylentiler asılsız değil.”</p>

  <p>”Ne yazık ki, hayır. Her yücefırtına sırasında oluyor. Anlamsız şeyler söyleyip çırpınıyor ve daha sonra da bir şeyler gördüğünü iddia ediyor.”</p>

  <p>“Ne tür şeyler?”</p>

  <p>“Tam olarak emin değilim.” Adolin yüzünü astı. “Parlayanlarla ilgili şeyler. Ve belki de... Gerçekleşecek olan şeyler.”</p>

  <p>Kadash rahatsız olmuş gibi görünüyordu. “Bunlar tehlikeli sular, berrak kişi. Bana sormakta olduğunuz şey, beni yeminlerimi bozmak için ayartma riski taşıyor. Ben bir ardentim, babanıza aitim ve sadığım.”</p>

  <p>“Ama o senin dinsel amirin değil.”</p>

  <p>“Hayır. Ama <i>o</i> Yaradan’ın bu insanlar için seçtiği koruyucusu, gözünü benim üstümde tutmak ve konumumun ötesine geçmediğimden emin olmak için seçilmiş olan.” Kadash dudaklarını büzdü. “Bizler ince bir çizgide yürüyoruz, berrak kişi. Hiyerokrasi hakkında, Kayıplar Savaşı hakkında ne biliyorsunuz?”</p>

  <p>“Kilise kontrolü ele geçirmeye çalıştı,” dedi Adolin omzunu silkerek. “Rahipler dünyayı kendi iyiliği için diye iddia ederek fethetmeyi denedi.”</p>

  <p>“Bu bir parçasıydı,” dedi Kadash. “En çok bahsettiğimiz parçası. Ama sorun çok daha derinlere iniyor. O zamanların kilisesi bilgiye sıkıca sarılmıştı. İnsanlar kendi dinsel yollarının hâkimi değillerdi; doktrini rahipler kontrol ediyordu ve Kilise’nin çok az üyesinin ilahiyat bilmesine izin veriliyordu. Rahipleri takip etmeleri öğretiliyordu. Yaradan’ı ya da Elçiler’i değil, rahipleri.”</p>

  <p>Adolin’i tapınak salonunun arka kenarı boyunca götürerek yürümeye başladı. Elçiler’in heykellerinin yanından geçtiler, beş kadın, beş erkek. Gerçekte Adolin, Kadash’ın anlatmakta olduğu şeylerin pek azını biliyordu. Asla tarihin doğrudan orduların komutası ile ilgili olmayan kısımlarına pek kafası basmamıştı.</p>

  <p>“Sorun, berrak kişi, gizemcilikti,” dedi Kadash. “Rahipler sıradan insanların dini ya da Yaradan’ı anlayamayacağını iddia ediyordu. Açıklığın olması gereken yerde, duman ve fısıltılar vardı. Rahipler, bu tür şeyler Elçiler’in kendileri tarafından inkâr edilmiş olsa da, görüler ve kehanetler öne sürmeye başladı. Yokbağlama karanlık ve kötü bir şeydir ve onun özü de geleceği keşfetmeye çalışmaktı.”</p>

  <p>Adolin dondu. “Dur, diyorsun ki...”</p>

  <p>“Lütfen lafımı kesmeyin, berrak kişi,” dedi Kadash geri dönerek kendinden emin bir şekilde. “Hiyerokrasi’nin rahipleri devrildiği zaman, Sunmaker<a href="../Text/DiPNOTLAR.xhtml#a14" id="k14"><sup>[14]</sup></a> onları sorgulamaya ve birbirleriyle olan yazışmalarını gözden geçirmeye özen gösterdi. Kehanetlerin aslında <i>olmadığı</i> ortaya çıktı. Yaradan’dan gelen mistik sözler yoktu. Bunların hepsi bahaneydi; rahipler tarafından insanları yatıştırmak ve kontrol altında tutmak için uydurulmuşlardı.”</p>

  <p>Adolin kaşlarını çattı. “Bununla nereye varmaya çalışıyorsun, Kadash?”</p>

  <p>“Cesaret edebildiğim kadarıyla gerçeğe, berrak kişi,” dedi ardent. “Çünkü ben sizin kadar patavatsız olamam.”</p>

  <p>“O zaman babamın görülerinin uydurma olduğunu düşünüyorsun.”</p>

  <p>“Asla yüceprensimi yalan söylemekle suçlamam,” dedi Kadash. “Veya hatta zayıflıkla bile. Ama herhangi bir şekliyle gizemcilik ya da kehanete de göz yumamam. Bunu yapmak Vorinizm’i reddetmek olur. Rahiplerin zamanı geçti. İnsanlara yalan söylemenin, onları karanlıkta tutmanın günleri geçti. Bugün, her adam kendi yolunu seçiyor ve ardentler de onların kendi yollarından giderek Yaradan’a yakınlığa ulaşmasına yardımcı oluyorlar. Gölgeli kehanetler ve birkaç kişi tarafından elde tutulan hayali güçler yerine, inançlarını ve Tanrıları ile olan ilişkilerini anlayan bir toplumumuz var.”</p>

  <p>Daha da yaklaşarak çok alçak sesle konuştu. “Babanızla alay edilmemeli ya da küçük görülmemeli. Eğer görüleri doğru ise, bu onunla Yaradan arasındadır. Benim tüm söyleyebileceğim şu: Savaşın, ölüm ve yıkımının yakanı bırakmamasının nasıl bir şey olduğunu biraz olsun biliyorum. Babanızın gözlerinde benim hissetmiş olduklarımın çoğunu, hatta daha da beterini görüyorum. Benim kişisel görüşüm, onun gördüğü şeylerin herhangi bir mistik tecrübeden ziyade geçmişinin yansıması olduğu şeklinde.”</p>

  <p>“O zaman deliriyor,” diye fısıldadı Adolin.</p>

  <p>“Ben öyle demedim.”</p>

  <p>“Yaradan’ın büyük olasılıkla böyle görüler göndermeyeceğini ima ettin.”</p>

  <p>“Ettim.”</p>

  <p>“Ve babamın görülerinin kendi aklının bir ürünü olduğunu.”</p>

  <p><i>“Büyük olasılıkla</i> öyle,” dedi ardent parmağını kaldırarak. “İnce bir çizgi, görüyorsunuz. Özellikle de yüceprensimin oğluyla konuşurken üstünde kalması zor bir çizgi.” Uzanarak Adolin’in koluna girdi. “Eğer ona yardım edecek herhangi biri varsa, bu sen olmak zorundasın. Bu başka birinin haddine düşmez, benim bile.”</p>

  <p>Adolin yavaşça başını sallayarak onayladı. “Teşekkür ederim.”</p>

  <p>“Şimdi büyük olasılıkla gidip o genç hanımla ilgilenmen gerek.”</p>

  <p>“Evet,” dedi Adolin bir iç çekerek. “Korkarım doğru hediyeyi alsam bile, onunla flörtümüzün sonu yakın. Renarin yine benimle dalga geçecek.”</p>

  <p>Kadash gülümsedi. “O kadar kolay pes etmemek en iyisi, berrak kişi. Şimdi gidin. Ama bir ara geri gelin ki Çağrı’nızla ilgili hedefleriniz hakkında konuşabilelim, Yükselme’nizden beri çok uzun zaman oldu.”</p>

  <p>Adolin başıyla onayladı ve aceleyle tapınaktan çıktı.</p>

  <p style="text-align: center;">♦</p>

  <p style="text-align: center;">♦♦</p>

  <p>Teshav ile birlikte hesap defterlerinin üstünden geçerek harcadıkları saatlerden sonra, Dalinar ve Renarin kralın odalarının önündeki koridora ulaştılar. Konuşmadan yürüyorlar, botlarının topukları mermer zemin üstünde tıkırdıyor, sesleri taş duvarlardan yankılanıyordu.</p>

  <p>Kralın savaş sarayının koridorları her geçen haftayla birlikte daha da zengin bir hâle geliyordu. Bir zamanlar, bu koridor sadece bir diğer Ruhdökülmüş taş tüneldi. Elhokar yerleştikçe düzenlemeler emretmişti. Rüzgâryönüne kesilerek pencereler açılmıştı. Yerlere mermer karolar döşenmişti. Duvarlara köşelerinde mozaik süslemeler olan rölyefler övülmüştü. Dalinar ve Renarin güneş ışığı saçarak intikam kılıcını başının üstüne kaldırmış olan Nalan’Elin’in olduğu bir sahneyi dikkatle oymakta olan taş işçilerinin yanından geçtiler.</p>

  <p>Kralın giriş salonu olan açık ve büyük odaya ulaştılar. Mavi ve altınlara bürünmüş olan Kral’ın Muhafızları’nın on üyesi tarafından korunmaktaydı. Dalinar her bir yüzü tanıyordu, birliği üyelerini tek tek seçerek bizzat kendisi oluşturmuştu.</p>

  <p>Yüceprens Ruthar, kralı görmek için bekliyordu. Kaslı kolları göğsünde kavuşturulmuştu ve ağzını çevreleyen kısa siyah bir sakalı yardı. Kırmızı ipek ceketi kısa kesim ve düğmesizdi; neredeyse kollu bir yelek gibiydi. Geleneksel Alethi üniformasını sadece birazcık andırıyordu. Altındaki gömlek fırfırlı ve beyaz, mavi pantolonu ise geniş paçalı ve boldu.</p>

  <p>Ruthar, Dalinar’dan tarafa baktı ve başını sallayarak selamladı, ufak bir saygı işareti, sonra da eşlikçilerinden biriyle çene çalmak için döndü. Ancak muhafızlar Dalinar’ın geçmesine izin vermek için kenara çekildiği zaman sesi kesildi. Sıkıntıyla burnunu çekti. Dalinar’ın krala kolayca erişebilmesi diğer yüceprensleri sinir ediyordu.</p>

  <p>Kral subay salonunda değildi ama balkonuna açılan geniş kapılar açıktı, Dalinar’ın muhafızları, o balkona çıkarken geride kalarak bekledi. Renarin tereddütle onu takip etti. Dışarısı güneşin batışı yaklaşırken loş bir hâl almıştı. Savaş sarayını bu şekilde yükseğe kurmak, taktiksel açıdan sağlam bir hareketti ama bu, sarayın fırtınalar tarafından acımasızca silkelenmesi anlamına geliyordu. Bu eski bir sefer bilmecesiydi. Fırtınalardan korunmak için en uygun konumu mu seçmek gerekirdi, yoksa yüksek konumu ele geçirmek mi?</p>

  <p>Pek çok kişi ilkini seçerdi, Harap Ovalar’ın kıyısındaki Alethi savaş kamplarının saldırıya uğrama olasılığı yüksek konumun avantajını daha az önemli hâle getirecek şekilde düşüktü. Ama krallar yüksekliği tercih etmeye meyilli olurdu. Bu sefer için Dalinar, ne olur ne olmaz diyerek Elhokar’ı cesaretlendirmişti.</p>

  <p>Balkonun kendisi ufak zirvenin tepesi kesilerek oluşturulmuş, demir korkuluklarla çevrelenmiş kalın bir taş platformdu. Kralın odaları, doğal kaya oluşumunun üstüne oturtularak Ruhdökülmüş bir kubbeydi, tepenin daha aşağı kısımlarındaki katlarına kapalı rampalar ve merdivenler iniyordu. Onlarda kralın çeşitli hizmetkârları kalıyordu; muhafızlar, fırtınabekçileri, ardentler ve uzak akrabalar. Dalinar’ın da savaş kampında kendi sığınağı vardı. O bunu bir saray olarak adlandırmayı reddediyordu.</p>

  <p>Kral korkuluklara yaslanmıştı; iki muhafız biraz uzaktan onu izliyordu. Dalinar Renarin’e onlara katılmasını işaret etti, böylece kralla baş başa konuşabilecekti.</p>

  <p>Hava serindi ve akşamın kokularıyla hoştu. Çiçek açan kayafilizleri ve ıslak taşlara bakılırsa bir süre için bahar gelmişti. Aşağıda savaş kampları aydınlanmaya başlıyordu; gözcü ateşleri, yemek ateşleri, lambalar ve doldurulmuş mücevherlerin düzenli pırıltısı ile dolu on ışıldayan daire. Elhokar kampların ötesindeki Harap Ovalar’a doğru bakıyordu. Oralar tek tük nöbetçi karakollarının göz kırpışları dışında tamamen karanlıktı.</p>

  <p>“Onlar da oralardan bizi izliyor mudur?” diye sordu Elhokar Dalinar ona katılırken.</p>

  <p>“Akıncı gruplarının geceleri hareket ettiklerini biliyoruz, Majesteleri,” dedi Dalinar bir elini korkuluğun üzerine koyarken. “Bizi izlediklerini düşünmeden edemiyorum.”</p>

  <p>Kralın üniformasında yanlardan düğmeli, geleneksel uzun ceket vardı ama gevşek ve rahattı ve yakası ile kol yenlerinden dışarı fırfırlı danteller çıkıyordu. Pantolonu düz maviydi ve Ruthar’ınkiyle aynı şekilde geniş kesimdi. Bunların hepsi Dalinar’a son derece gayrı resmi geliyordu. Gittikçe artan bir şekilde, askerleri danteller giyen ve akşamlarını ziyafetlerde geçiren gevşek bir tayfa tarafından yönetilir hâle geliyordu.</p>

  <p><i>Gavilar’ın öngördüğü şey işte buydu,</i> diye düşündü Dalinar. <i>Kurallar’ı takip etmemiz konusunda bu kadar ısrarcı hâle gelmesinin sebebi buydu.</i></p>

  <p>“Düşünceli görünüyorsun, amca,” dedi Elhokar.</p>

  <p>“Sadece geçmişi düşünüyordum, Majesteleri.”</p>

  <p>“Geçmiş önemsiz. Ben sadece ileriye bakarım.”</p>

  <p>Dalinar iki önermeye de katıldığından emin değildi.</p>

  <p>“Bazı zamanlar Parshendileri görebilmem gerektiğini düşünüyorum,” dedi Elhokar. “Hissediyorum ki, eğer yeteri kadar uzun bakarsam onları bulacağım, onlarla yüzleşebilmek için yerlerini belirleyeceğim. Sadece şerefli adamlar gibi çıkıp benimle savaşmalarını diliyorum.”</p>

  <p>“Eğer şerefli adamlar olsalardı,” dedi Dalinar ellerini arkasında kavuşturarak, “O zaman o şekilde babanı öldürmezlerdi.”</p>

  <p>“Bunu neden yaptıklarını düşünüyorsun?”</p>

  <p>Dalinar başını salladı. “O soru benim de kafamda tekrar tekrar dönüp durdu, bir tepeden aşağı yuvarlanan bir kaya gibi. Onların onurlarını mı kırdık? Bu bir çeşit kültürel yanlış anlaşılma mıydı?”</p>

  <p>“Bir kültürel yanlış anlaşılma, onların bir kültüre <i>sahip</i> olduklarını ima eder. İlkel barbarlar. Kim bir atın neden çifte attığını ya da baltatazısının neden ısırdığını bilebilir ki? Hiç sormamalıydım.”</p>

  <p>Dalinar cevap vermedi. O da Gavilar’ın suikastından sonraki aylarda aynı küçümsemeyi, aynı öfkeyi hissetmişti. Elhokar’ın bu garip, vahşi parshmanları hayvanların bir gömlek üstü diye baştan savma arzusunu anlayabiliyordu.</p>

  <p>Ama o ilk günlerde Dalinar onları <i>görmüştü.</i> Onlarla etkileşime girmişti. İlkeldiler, evet ama barbar değillerdi. Aptal değillerdi. Onları <i>asla gerçekten de anlamadık</i>, diye düşündü. <i>Sanırım sorunun temel noktası da bu.</i></p>

  <p>“Elhokar,” dedi yumuşak bir şekilde. “Kendimize bazı zor soruları sormamızın zamanı gelmiş olabilir. ”</p>

  <p>“Ne gibi?”</p>

  <p>“Mesela bu savaşı daha ne kadar sürdüreceğimiz gibi.”</p>

  <p>Elbokar irkildi. Dönerek Dalinar’a baktı. “İntikam Paktı tatmin olana ve babamın intikamı alınana kadar savaşmaya devam edeceğiz!”</p>

  <p>“Asil sözler,” dedi Dalinar. “Ama şimdi altı yıldır Alethkar’dan uzaktayız. İki tane birbirinden uzak hükümet merkezi bulundurmak krallık için sağlıklı değil.”</p>

  <p>“Krallar sık sık uzun süreler için savaşa giderler, amca.”</p>

  <p>“Bunu nadiren bu kadar süre yaparlar,” dedi Dalinar. “Ve nadiren krallıktaki her yüceprens ve Paretaşıyan’ı da yanlarında getirirler. Kaynaklarımız zorlanıyor ve evden gelen haberler de Reshi sınır tecavüzlerinin gittikçe daha da cüretkâr hâle gelmekte olduğu yönünde. Hâlâ bir toplum olarak birleşik değiliz, birbirimize güvenmekte temkinliyiz ve bu uzatmalı savaşın zafere giden kesin bir yolun görünmediği ve arazi yerine zenginlik kazanmaya odaklanmış olan doğası da buna hiç fayda sağlamıyor.”</p>

  <p>Kayadan zirvenin tepesinde rüzgâr üzerlerine esiyordu, Elhokar burnunu çekti. “Zafere giden kesin bir yolun görünmediğini mi söylüyorsun? Kazanıyoruz! Parshendi akınları gittikçe daha az geliyor ve bir zamanlar olduğu kadar batıya da saldırmıyorlar. Binlercesini savaşta öldürdük.”</p>

  <p>“Yeterli değil,” dedi Dalinar, “Hâlâ güçlü bir şekilde geliyorlar. Kuşatma bizi de onlar kadar, belki de daha fazla zorluyor.”</p>

  <p>“Bu taktiği en baştan öneren <i>sen</i> değil miydin?”</p>

  <p>“O zamanlar üzüntü ve öfkeyle dolup taşan farklı bir adamdım.”</p>

  <p>“Ve artık bu şeyleri hissetmiyor musun?” Elhokar’ın sesi inanmaz geliyordu. “Amca, bunu duyduğuma inanamıyorum! Savaşı terk etmemi gerçekten de öneriyor olamazsın, değil mi? Hırpalanmış bir baltatazası gibi kös kös eve dönmemi mi istersin?”</p>

  <p>“Bunların zor sorular olduğunu söyledim, Majesteleri,” dedi Dalinar öfkesini kontrol altında tutarak. Bu zorlayıcıydı. “Ama göz önüne alınmak <i>zorundalar</i>.”</p>

  <p>Elhokar nefes verdi, kızmıştı. “Sadeas ve diğerlerinin fısıldadıkları doğru. Değişiyorsun, amca. Bunun o nöbetlerinle ilgisi var, değil mi?”</p>

  <p>“Onlar önemli değil, Elhokar. Dinle! İntikam almak için ne vermeye gönüllüyüz?”</p>

  <p>“Ne olursa.”</p>

  <p>“Peki, bu babanın uğrana savaşmış olduğu her şey anlamına gelirse? Hatırasını onun adına intikam almak uğruna Alethkar için olan hayallerini yerle bir ederek mi şereflendireceğiz?”</p>

  <p>Kral tereddüt etti.</p>

  <p>“Parshendilerin peşindesin,” dedi Dalinar. “Bu takdire değer. Ama adil intikam için olan tutkunun seni krallığımızın ihtiyaçlarına karşı kör etmesine izin veremezsin. İntikam Paktı yüceprensleri bir arada tuttu ama kazandığımız zaman ne olacak? Parçalanacak mıyız? Ben onları birleştirmemiz, birlik hâline getirmemiz gerektiğini düşünüyorum. Bu savaşı sanki birbirinin yanında savaşan ama <i>birlikte</i> savaşmayan on farklı ülkeymiş gibi yürütüyoruz.”</p>

  <p>Kral hemen cevap vermedi. En sonunda sözleri aklına giriyormuş gibi görünüyordu. O iyi bir adamdı ve babasıyla arasında diğerlerinin kabul etmeyi seçtiğinden daha fazla ortak yön vardı.</p>

  <p>Dalinar’a arkasını dönerek korkuluğa yaslandı. “Benim kötü bir kral olduğumu düşünüyorsun, değil mi amca?”</p>

  <p>“Ne? Tabii ki hayır!”</p>

  <p>“Her zaman ne yapıyor olmam gerektiğinden ve ne açılarda eksiklerim olduğundan bahsediyorsun. Bana gerçeği söyle amca. Bana baktığın zaman, benim yerime babamın yüzünü görüyor olmayı mı diliyorsun?”</p>

  <p>“Elbette diliyorum,” dedi Dalinar.</p>

  <p>Elhokar’ın yüz ifadesi karardı.</p>

  <p>Dalinar yeğeninin omzuna bir elini koydu. “Eğer Gavilar hayatta olmasını diliyor olmasam kötü bir kardeş olurdum. Onu başarısızlığa uğrattım, hayatımın en büyük, en korkunç başarısızlığıydı.” Elhokar ona döndü ve Dalinar gözlerini yakalayarak bir parmağını kaldırdı. “Ama sırf babanı sevmem senin bir başarısızlık olduğunu düşündüğüm anlamına <i>gelmez.</i> Ne de seni olduğun gibi sevmediğim anlamına gelir. Alethkar’ın kendisi Gavilar’ın ölümü ile çökebilirdi ama karşı saldırımızı <i>sen</i> düzenledin ve uyguladın. Sen iyi bir kralsın.”</p>

  <p>Kral yavaşça başını salladı. “Yine o kitabı okutuyorsun, değil mi?”</p>

  <p>“Evet.”</p>

  <p>“Onun gibi konuşmaya başladın, biliyorsun,” dedi Elhokar tekrar doğu tarafına bakmak için sırtını dönerek. “Sonlara doğru... Tuhaf bir şekilde davranmaya başladığı zaman.”</p>

  <p>“Muhakkak ki ben o kadar kötü değilim.”</p>

  <p>“Belki de. Ama sen de onun o zamanlar olduğu gibisin. Savaşı bitirmekten bahsetmek, Kayıp Parlayanlar’a hayran olmak, herkesin Kurallar’ı takip etmesinde ısrar etmek...”</p>

  <p>Dalinar o günleri hatırladı ve kendisinin Gavilar’la olan tartışmalarını. <i>Halkımız açlıktan ölürken savaş meydanında ne şerefi bulabiliriz?</i> diye sormuştu kral ona bir defasında. <i>Açıkgözlerimizin bir kovadaki suyılanı gibi entrika ve komplo kurması, birbirleri üstünden sürünerek diğerlerinin kuyruklarını ısırmaya çalışması mı şeref?</i></p>

  <p>Dalinar onun sözlerine iyi tepki vermemişti. Tıpkı şimdi Elhokar’ın onun sözlerine iyi tepki vermediği gibi. <i>Fırtınababa!</i> Gerçekten <i>de onun gibi konuşmaya başlıyorum, değil mi?</i></p>

  <p>Bu rahatsız edici ama her nedense aynı anda cesaretlendiriciydi de. Ne olursa olsun, Dalinar bir şeyi fark etti. Adolin haklıydı. Elhokar ve onunla olan yüceprensler, asla bir geri çekilme önerisine olumlu cevap vermezdi. Dalinar konuşmaya yanlış taraftan yaklaşıyordu. <i>Bana aklındakini söylemeye gönüllü bir oğul verdiği için Yaradan’a şükürler olsun.</i></p>

  <p>“Belki de haklışınızdır, Majesteleri,” dedi Dalinar. “Savaşı bırakmak mı? Bir savaş meydanından düşman hâlâ kontrol sahibiyken ayrılmak mı? Bu bize utanç getirir.”</p>

  <p>Elhokar katılarak başını salladı, “Mantığı kabul etmene sevindim.”</p>

  <p>“Ama bir şeyler değişmek <i>zorunda.</i> Daha iyi bir savaş yöntemine ihtiyacımız var.”</p>

  <p>“Sadeas’ın zaten daha iyi bir yöntemi var. Sana onun köprülerinden bahsettim. O kadar iyi işliyorlar ve o da çok sayıda mücevherkalp ele geçirdi.”</p>

  <p>“Mücevherkalpler anlamsız,” dedi Dalinar. “Eğer hepimizin istediği intikamı almanın bir yolunu bulmazsak bunların <i>hiçbirinin</i> bir anlamı yok. Bana yüceprenslerin burada olmamızın gerçek sebebini alenen görmezden gelerek birbirleriyle didişmelerini izlemekten zevk aldığını söyleyemezsin.”</p>

  <p>Elhokar memnuniyetsiz görünerek sessizleşti.</p>

  <p><i>Onları birleştir.</i> O kelimeleri kafasında çınlayarak hatırlıyordu. “Elhokar,” dedi aklına bir fikir gelerek. “Buraya savaş için ilk geldiğimizde Sadeas ve benim sana neden bahsettiğimizi hatırlıyor musun? Yüceprenslerin özelleşmesini?”</p>

  <p>“Evet,” dedi Elhokar. Uzun bir zaman önce, Alethkar’ın her on yüceprensine de krallığın yönetiminde belli bir görev veriliyordu. Bir tanesi tüccarlar konusunda en üstün otoriteydi ve tüm on prensliğin de yollarında onun askerleri devriye geziyordu. Bir başkası yargıçları ve mahkemeleri idare ediyordu.</p>

  <p>Gavilar bu fikirden çok hoşlanmıştı. O bunun yüceprensleri birlikte çalışmaya zorlamayı amaçlayan akıllıca bir yöntem olduğunu iddia etmişti. İşler yüzyıllardır, Alethkar’ın on özerk prensliğe parçalanmasından beri, bu şekilde yürümüyordu.</p>

  <p>“Elhokar, ya beni Savaş Yüceprensi olarak tayin edersen ne olur?” diye sordu Dalinar.</p>

  <p>Elhokar gülmedi, bu iyi bir işaretti. “Ben, sen ve Sadeas’ın eğer böyle bir şey denersek diğerlerinin isyan edeceğine karar vermiş olduğunuzu sanıyordum.”</p>

  <p>“Belki o konuda da haksızdım.”</p>

  <p>Elhokar bunu düşünüyormuş gibi göründü. En sonunda, kral başını salladı. “Hayır. Benim liderliğimi güç bela kabul ediyorlar. Eğer böyle bir şey yapacak olursam bana suikast düzenlerler.”</p>

  <p>“Ben seni korurum.”</p>

  <p>“Hah. Sen benim hayatıma karşı olan <i>şu anki</i> tehditleri bile ciddiye almıyorsun.”</p>

  <p>Dalinar içini çekti. “Majesteleri, hayatınıza yönelik olan tehditleri ciddiye alıyorum, Kâtiplerim ve hizmetkârlarım kayışı inceliyorlar.”</p>

  <p>“Peki, ne keşfettiler?”</p>

  <p>“Eh, şimdiye kadar kesin hiçbir şey yok. Seni öldürmeyi denemiş olduğu için övünen hiç kimse yok, söylenti olarak bile. Hiç kimse şüpheli herhangi bir şey görmemiş. Ama Adolin deri işçileriyle konuşuyor. Belki o daha kesin bir şeyler getirebilir.”</p>

  <p>“Kayış <i>kesilmişti,</i> amca.”</p>

  <p>“Göreceğiz.”</p>

  <p>“Bana inanmıyorsun,” dedi Elhokar yüzü kızararak. “Beni bütün ordunun başkomutanı olmak için kibirli bir amaçla rahatsız ediyor olmak yerine, suikastçının planının ne olduğunu belirlemeye çalışıyor olmalısın!”</p>

  <p>Dalinar dişlerini gıcırdattı. “Ben bunu senin için yapıyorum, Elhokar.”</p>

  <p>Elhokar’ın bakışı bir an için onun gözleriyle buluştu ve önceki hafta olduğu gibi, mavi gözleri yine kuşku ile parıldadı.</p>

  <p><i>Babalarımın kanı</i>! diye düşündü Dalinar. <i>Gittikçe daha da beter oluyor.</i></p>

  <p>Elhokar’ın yüz ifadesi bir an sonra yumuşadı ve rahatlarmış gibi göründü. Dalinar’ın gözlerinde her ne gördüyse, bu onu teselli etmişti. “Senin en iyisi için çalıştığını biliyorum, amca,” dedi Elhokar. “Ama son zamanlarda garip davranmaya başladığını kabul etmen gerek. Fırtınalara tepki verme şeklin, babamın son sözlerine takılman...”</p>

  <p>“Onu anlamaya çalışıyorum.”</p>

  <p>“O sonlara doğru zayıfladı,” dedi Elhokar. “Bunu herkes biliyor. Ben onun hatalarını tekrar etmeyeceğim ve <i>açıkgözlerin koyugözlerin</i> kölesi olması gerektiğini iddia eden bir kitabı dinlemek yerine sen de bunlardan kaçınmalısın.”</p>

  <p>“Dediği şey bu <i>değil,</i>” dedi Dalinar. “Yanlış yorumlanıyor. Büyük oranda, sadece bir liderin önderlik ettiklerine hizmet etmesi gerektiğini öğreten bir hikâyeler topluluğu.”</p>

  <p>“Hah. Kayıp Parlayanlar tarafından yazıldı!”</p>

  <p>“Onlar yazmadı. Onların ilham kaynağıydı. Yazarı sıradan bir adam olan Nohadon’du.”</p>

  <p>Elhokar bir kaşını kaldırarak ona göz attı. <i>Bak,</i> diyor gibi görünüyordu. <i>Kitabı savunuyorsun.</i> “Zayıflıyorsun amca. Ben bu zayıflıktan faydalanmayacağım. Ama başkaları faydalanacak.”</p>

  <p>“Zayıflamıyorum.” Bir kere daha, Dalinar kendisini sakin olmak için zorladı. “Bu konuşma çığırından çıktı. Yüceprenslerin onları birlikte çalışmaya zorlamak için tek bir lidere ihtiyacı var. Yemin ediyorum ki eğer beni Savaş Yüceprensi olarak tayin edersen, senin korunduğundan emin <i>olacağım.</i>”</p>

  <p>“Babamın korunduğundan emin olduğun gibi mi?”</p>

  <p>Dalinar’ın ağzı pat diye kapandı.</p>

  <p>Elhokar arkasını döndü. “Bunu söylememeliydim. Bu yersizdi.”</p>

  <p>“Hayır,” dedi Dalinar. “Hayır, bu bana söylediğin en doğru şeylerden birisiydi Elhokar. Belki de benim korumama güvenmemekte haklısındır.”</p>

  <p>Elhokar merakla ona göz attı. “Neden bu şekilde tepki veriyorsun?”</p>

  <p>“Ne şekilde?”</p>

  <p>“Bir zamanlar, eğer biri sana bunu söylemiş olsa, Kılıç’ını çağırır ve bir düello talep ederdin! Şimdi onlara katılıyorsun.”</p>

  <p>“Ben...”</p>

  <p>“Babam da düelloları reddetmeye başlamıştı, sonlara doğru.” Elhokar parmaklarını korkuluk üstünde tıkırdattı. “Neden bir Savaş Yüceprensi’ne ihtiyaç olduğunu düşündüğünü görüyorum ve haklı da olabilirsin. Ama diğerleri şu anki düzenlemeden epey memnunlar.”</p>

  <p>“Çünkü bu onlar için rahat. Eğer kazanacaksak, onların rahatını bozmak <i>zorunda kalacağız.</i>” Dalinar ileri bir adım attı. “Elhokar, belki de yeteri kadar uzun zaman geçmiştir. Altı yıl önce, bir Savaş Yüceprensi tayin etmek bir hata olabilirdi. Ama ya şimdi? Birbirimizi daha iyi tanıyoruz ve Parshendilere karşı birleşmiş olarak bir arada çalışıyoruz. Belki de sonraki adımı atmanın zamanı gelmiştir.”</p>

  <p>“Belki,” dedi kral. “Hazır olduklarını mı düşünüyorsun? Bunu bana kanıtlamana izin vereceğim. Eğer bana seninle birlikte çalışmaya gönüllü olduklarını gösterebilirsen, amca, o zaman seni Savaş Yüceprensi olarak atamayı düşüneceğim. Bu tatmin edici olur mu?“</p>

  <p>Bu iyi bir uzlaşmaydı. “Pekâlâ.”</p>

  <p>“İyi,” dedi kral ayağa kalkarak. “O zaman şimdilik ayrılabiliriz. Saat geç oluyor ve daha Ruthar’ın benden ne dilediğini bile duymuş değilim.”</p>

  <p>Dalinar başıyla veda ederek, Renarin arkasında, kralın odalarından yürüyerek dışarı çıktı.</p>

  <p>Ne kadar düşünürse, bunun yapılacak en doğru hareket olduğunu o kadar hissediyordu. Geri çekilmek Alethiler’de işe yaramazdı, özellikle de şu anki kafa yapılarıyla.</p>

  <p>Ama eğer onları silkeleyerek rahatlıklarından çıkarabilir, daha saldırgan bir strateji izlemeye zorlayabilirse...</p>

  <p>Kralın sarayını terk eder ve atlarının beklediği yere doğru rampalardan aşağı ilerlerlerken hâlâ bunları değerlendirerek düşüncelere dalmış durumdaydı. Ryshadium’la ilgilenmiş olan seyise başını sallayarak teşekkür ederek Gallant’ın sırtına bindi. At av sırasındaki düşüşünden sonra toparlanmıştı, bacağı sağlam ve sağlıklıydı.</p>

  <p>Dalinar’ın savaş kampı kısa bir mesafe gerideydi ve sessizdik içinde at sürdüler. <i>İlk önce hangi yüceprense gitmeliyim?</i> diye düşündü Dalinar. <i>Sadeas</i> mı?</p>

  <p>Hayır. Hayır, o ve Sadeas zaten çok sık olarak birlikte çalışırken görülüyorlardı.</p>

  <p>Eğer diğer yüceprensler daha güçlü bir ittifakın kokusunu alırlarsa, bu onları kendisine karşı çevirirdi. En iyisi ilk önce daha az güçlü yüceprenslere gitmesi ve onları bir şekilde kendisiyle çalışmaya ikna edip edemeyeceğini görmesiydi. Belki de ortak bir plato saldırısında?</p>

  <p>Eninde sonunda Sadeas’a gitmesi gerekecekti. Dalinar bu düşünceyi zevkle karşılamıyordu. İşler ikisi birbirlerinden güvenli bir uzaklıkta çalışabildikleri zamanlarda çok daha kolaydı. O...</p>

  <p>“Baba,” dedi Renarin. Sesi dehşetli geliyordu.</p>

  <p>Dalinar etrafına bakınarak dimdik oturdu, Parekılıcı’nı çağırmaya hazırlanırken bile eli belindeki hafif kılıcına gidiyordu. Renarin eliyle işaret etti. Doğu. Fırtınayönü.</p>

  <p>Ufuk kararmaktaydı.</p>

  <p>“Bugün bir yücefırtına bekleniyor muydu?” diye sordu Dalinar panikle.</p>

  <p>“Elthebar çok olası olmadığını söylemişti,“ dedi Renarin. “Ama daha önce de yanıldığı oldu.”</p>

  <p>Yücefırtınalar hakkında herkes yanılabilirdi. Önceden tahmin edilebilirlerdi ama bu asla kesin bir bilim dalı olmamıştı. Dalinar kalbi küt küt atarak gözlerini kıstı.</p>

  <p>Evet, şimdi işaretleri görebiliyordu. Tozlar toplanıyor, kokular değişiyordu, Akşamdı ama hâlâ havanın aydınlık olması gerekirdi. Bunun yerine, hava gittikçe daha da hızla kararıyordu. Havanın kendisi bile heyecanlanmış gibi geliyordu.</p>

  <p>“Aladar’ın kampına gitsek mi?” dedi Renarin işaret ederek. En yakınlarında Yüceprens Aladar’ın kampı vardı ve Dalinar’ın kendi kampının sınırından sadece çeyrek saatlik bir at sürme mesafesindeydi.</p>

  <p>Aladar’ın adamları onu içeri alırdı. Hiç kimse bir yüceprense bir yücefırtına sırasında sığınak sağlamayı reddedemezdi. Dalinar bir yücefırtınayı tanımadık bir yerde, başka bir yüce prensin hizmetkârları ile çevrelenmiş olarak geçirmeyi düşünerek titredi. Onu bir nöbet sırasında görürlerdi. Bu bir kere gerçekleştiği zaman ise söylentiler bir savaş meydanının üstünde uçan oklar gibi yayılırdı.</p>

  <p>“Gidiyoruz!” diye seslendi Gallant’ı tekmeleyerek harekete geçirirken. Renarin ve muhafızlar arkasına düştüler, toynaklar gelmekte olan fırtınanın öncüleri gibiydi. Dalinar eyerin üstünde eğildi, gergindi. Gökyüzü fırtına duvarının önünden savrulan toz ve yapraklarla beneklendi ve hava beklentiyle nemlendi. Ufukta kalınlaşmakta olan bulutlar tomurcuklandı. Dalinar ve diğerleri ceket ya da pelerinlerini rüzgâra karşı tutmuş, aceleyle koşuşturan Aladar’ın sınır muhafızlarının yanından dörtnala geçtiler.</p>

  <p>“Baba?” diye seslendi Renarin arkadan. “Sen...”</p>

  <p>“Zamanımız var!” diye bağırdı Dalinar.</p>

  <p>Sonunda Kholin savaş kampının çentikli duvarına ulaştılar. Burada, geride kalmış olan askerler mavi ve beyaz giyiyorlardı ve selam verdiler. Büyük çoğunluğu çoktan kapalı yerlere sığınmıştı bile. Kontrol noktasından geçmek için Gallant’ı yavaşlatmak zorundaydı. Ama kendi odalarına sadece dörtnala kısa bir mesafe daha kalıyordu. Girmeye hazırlanarak Gallant’ı çevirdi.</p>

  <p>“Baba!” dedi Renarin doğu tarafına doğru işaret ederek.</p>

  <p>Hızla kampa doğru gelmekte olan fırtına duvarı havada bir perde gibi asılı duruyordu. Devasa yağmur tabakası gümüşi bir gri, yukarıdaki arada bir içlerindeki şimşek çakımlarıyla aydınlanan bulutlar ise abanoz siyahıydı. Ona selam vermiş olan muhafızlar yakınlardaki bir sığınağa doğru aceleyle koşuyorlardı.</p>

  <p>“Yetişebiliriz,” dedi Dalinar. “Biz...”</p>

  <p>“Baba!” dedi Renarin atıyla yanına gelerek kolunu yakaladı. “Üzgünüm.”</p>

  <p>Rüzgâr onları kamçılıyordu ve Dalinar oğluna bakarak dişlerini gıcırdattı. Renarin’in gözlüklü gözleri endişeyle kocaman açılmıştı.</p>

  <p>Dalinar tekrar fırtına duvarına göz attı. Sadece saniyeler uzaklıktaydı.</p>

  <p><i>Renarin haklı.</i></p>

  <p>Gallant’ın dizginlerini Renarin’in atının da dizginlerini almış olan endişeli bir askere verdi ve ikisi de atlarından indiler. Seyis atları taştan bir ahıra doğru çekerek aceleyle gitti. Dalinar neredeyse takip edecekti; bir ahırda onu görecek daha az kişi olurdu ama yakınlardaki bir kışlanın kapısı açıktı ve içeridekiler endişeli bir şekilde el sallıyorlardı. Bu daha güvenli olurdu.</p>

  <p>Dalinar, teslimiyetle Renarin’e katıldı ve taş duvarlı kışlaya koştular. Askerler onlar için yer açtı, içeriye tıkışmış bir grup hizmetkâr da vardı. Dalinar’ın kampında, hiç kimse fırtınaları çadırlarda veya uyduruk tahta kulübelerde geçirmeye zorlanmazdı ve hiç kimsenin taştan binaların içinde korunmak için para ödemesi gerekmezdi.</p>

  <p>İçeridekiler yüceprensleri ve oğlunun girdiğini görünce şok olmuş gibi göründüler, birkaç tanesinin kapı çarparak kapanırken rengi soldu. Tek ışık duvarlara takılmış birkaç lâl taşından geliyordu. Birisi öksürdü ve dışarıda rüzgârın savurduğu bir avuç taş parçası binaya çarptı. Dalinar etrafındaki rahatsız gözleri görmezden gelmeye çalıştı. Dışarıda rüzgâr uluyordu. Belki de hiçbir şey olmazdı. Belki bu sefer...</p>

  <p>Fırtına geldi.</p>

  <p>Başladı.</p>
</body>
</html>
