<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2 title="A-009"><img alt="" src="../Images/main-75.jpg" /></h2>

  <p>Vallano-oğlu-oğlu-Szeth, Shinovar’ın Hakikatsizi, gözleri yanan iki muhafızın arasında savruldu. Sessiz bir şekilde yere yığıldılar.</p>

  <p>Üç hızlı darbeyle Parekılıcı’nı devasa kapının menteşeleri ve dilinin içinden geçirdi. Sonra derin bir nefes alarak belindeki bir mücevher kesesinden Fırtınaışığını emdi. Yenilenmiş güçle alev alev yandı ve Işıkla güçlendirilmiş bir ayağın kuvvetiyle kapıyı tekmeledi.</p>

  <p>Artık menteşeleri tutmadığı için kapı odanın içine doğru uçtu, sonra da çatırtıyla yere düşerek taşların üstünde kaydı. İçerideki büyük şölen salonu insanlar, çıtırdayan şömineler ve tangırdayan tabaklarla doluydu. Ağır kapı kayarak durdu ve oda sessizleşti.</p>

  <p>Üzgünüm, diye düşündü. Sonra da katliama başlamak için içeri atıldı.</p>

  <p>Kargaşa başladı. Çığlıklar, bağırışlar, panik. Szeth en yakındaki yemek masasının üstüne sıçradı ve yakınlardaki herkesi biçerek savrulmaya başladı. Bunu yaparken, ölmekte olanların seslerini dinlediğinden emin oluyordu. Çığlıklara kulaklarını tıkamadı. Acı haykırışlarını görmezden gelmedi. Her birine teker teker dikkat etti.</p>

  <p>Ve kendinden nefret etti.</p>

  <p>Parekılıcı elinde masadan masaya atlayarak ilerledi, yanan Fırtınaışığı ve ölümün tanrısıydı.</p>

  <p>“Silahtarlar!” diye bağırdı odanın ucunda olan <i>açıkgözlü</i> adam. “Silahtarlarım nerede!” Kalın belli ve geniş omuzlu adamın kare şeklinde kahverengi bir sakalı ve belirgin bir burnu vardı. Jah Keved’in Kralı Hanavanar. Bir Paretaşıyan değildi ama bazı söylentiler gizli bir Parekılıcı olduğunu söylüyordu.</p>

  <p>Szeth’in yakınlarında adamlar ve kadınlar birbirlerine takılarak kaçıştı. Beyaz elbiseleri dalgalanarak aralarına indi. Kılıcını çelmekte olan bir adamı kesti ama kaçmaktan başka hiçbir şey istemeyen üç kadını da doğramıştı. Gözler yandı ve cesetler devrildi.</p>

  <p>Szeth arkasına uzanarak üstünden atlamış olduğu masayı doldurdu, sonra da bunu aşağının hangi yön olduğunu değiştiren türden bir Temel Çivileme ile uzak duvara Çiviledi. Büyük tahta masa daha çok çığlık ve daha çok acı yaratarak insanlara bindirip yan tarafa doğru düştü.</p>

  <p>Szeth kendisini ağlarken bulmuştu. Emirleri basitti. Öldür. Daha önce hiç öldürmediğin gibi öldür. Masumları çığlıklarla ayaklarının altında ez ve <i>açıkgözleri</i> ağlat. Bunu beyaz giyerken yap ki, herkes senin kim olduğunu bilsin. Szeth itiraz etmemişti. Bu ona düşmezdi. O Hakikatsiz’di.</p>

  <p>Ve efendilerinin emrettiğini yapardı.</p>

  <p>Üç tane <i>açıkgöz</i> adam ona saldıracak cesareti toplayabildiler ve Szeth de selamlayarak Parekılıcı’nı kaldırdı. Saldırırlarken savaş çığlıkları attılar. O ise sessizdi. Dirseğinin bir hareketi birincinin kılıcını kopardı. Szeth, Kılıç boyunlarından ıslık çalarak geçerken diğer ikisinin arasına adımını attığında, metal bıçak havada dönüyordu. Gözleri buruşarak arka arkaya yere düştüler. Szeth birinci adama arkadan vurup, Kılıç’ını sırtına saplayarak göğsünden dışarı çıkardı.</p>

  <p>Adam öne devrildi, gömleği delinmişti ama derisinde iz yoktu. O yere çarparken kesilmiş kılıcının bıçağı da yanında takırtıyla taşlara düştü.</p>

  <p>Diğer bir grup, yan taraftan Szeth’in üstüne geldi ve o da Fırtınaışığını eline topladı ve bir tam Çivilemeyle yer boyunca ayaklarına doğru savurdu. Bu cisimleri bağlayan Çivilemeydi, adamlar buna ulaştıkları zaman ayakkabıları yere yapıştı. Takılarak düştüler ve elleri ile gövdelerinin de zemine Çivilenmiş olduğunu gördüler. Szeth yaslı bir şekilde darbeler indirerek aralarından geçti.</p>

  <p>Kral sanki odanın etrafından dolanıp kaçacak gibi yan yan uzaklaşıyordu. Szeth bir masanın üstünü Tam Çivilemeyle kapladı, sonra da kapı ağzına doğru işaret ederek bir Temel Çivileme yaptı. Masa havaya fırladı ve Tam Çivilemenin olduğu tarafı duvara yapışarak gümbürtüyle çıkışa çarptı. İnsanlar bunu yoldan çekmeye çalıştılar ama bu çabaları sadece Szeth Parekılıcı savurarak aralarına dalarken bir arada toplanmış olup onun işini kolaylaştırmayı sağladı.</p>

  <p>Ne kadar çok ölüm. Neden? Bu hangi amaca hizmet ediyordu?</p>

  <p>Altı yıl önce Alethkar’a saldırmış olduğu zaman, onun bir katliam olduğunu sanmıştı. Gerçek bir katliamın ne olduğundan haberi yoktu. Kapıya ulaştı ve kendini yaklaşık bir otuz kişinin cesetlerinin üstünde dikilirken buldu, duyguları da içindeki Fırtınaışığı girdabına kapılmıştı. Bir anda o Fırtınaışığı’ndan da kendisinden ettiği kadar nefret etti. Taşıdığı lanetli Kılıç kadar.</p>

  <p>Ve... ve kral, Szeth hızla adama döndü. Mantıksız bir şekilde, karışmış, kırılmış aklı bu adamı suçluyordu. Neden bu gece bir şölen yaptırmıştı? Neden erken yatamamıştı? Neden bu kadar çok kişiyi davet etmişti?</p>

  <p>Szeth krala doğru atıldı. Yerde çarpık bir şekilde yatan ölülerin yanından geçti, kavrulmuş gözleri cansız bir suçlama ile dik dik bakıyordu. Kral yüksek masasının arkasında büzülmüştü.</p>

  <p>O masa ürpererek garip bir şekilde titredi.</p>

  <p>Yanlış bir şeyler vardı.</p>

  <p>Szeth içgüdüsel olarak kendini tavana Çiviledi. Onun bakış açısından oda ters döndü; zemin şimdi tavandı, iki şekil kralın masasının altından fırladı. Parekılıcı savuran Zırh giymiş iki adam.</p>

  <p>Havada dönerek Szeth darbelerinden kaçındı, sonra da kendisini tekrar yere Çivileyerek tam kral da bir Parekılıcı çağırırken kralın masasının üstüne indi. Demek ki söylentiler doğruydu.</p>

  <p>Kral saldırdı ama Szeth geriye doğru sıçrayarak Paretaşıyanların ötesine indi. Dışarıdan ayak seslerini duyabiliyordu. Szeth göz ucuyla baktığında odanın içine doluşan adamları görebiliyordu. Yeni gelenler dikkat çekici, elmas şeklinde kalkanlar taşıyordu. Yarım-pareler. Szeth bir Parekılıcı’nı durdurmayı başarabilen yeni fabrialları duymuştu.</p>

  <p>“Geldiğini bilmediğimi mi sanıyorsun?” diye bağırdı kral ona. “Yüceprenslerimden üç tanesini öldürmenden sonra mı? Senin için hazırız, suikastçı.” Masanın altından bir şey çıkardı. O yarım-pare kalkanlardan bir diğeri. Metalden yapılmıştı ve arka tarafta gizlenmiş bir mücevher kakılmıştı.</p>

  <p>“Sen bir aptalsın,” dedi Szeth Fırtınaışığı ağzından sızarak.</p>

  <p>“Neden?” diye seslendi kral. “Kaçmış olmam gerektiğini mi düşünüyorsun?”</p>

  <p>“Hayır,” dedi Szeth gözlerinin içine bakarak. “Çünkü bir şölen sırasında bana tuzak kurdun. Ve şimdi ben onların ölümleri için seni suçlayabilirim.”</p>

  <p>Askerler dağılarak odaya yayılırken baştan aşağı zırhlı iki Paretaşıyan, Kılıçları ellerinde ona doğru ilerlediler. Kral gülümsedi.</p>

  <p>“Öyle olsun,” dedi Szeth, derince nefes alarak beline bağlı keselerdeki çok sayıdaki mücevherden Fırtınaışığını emdi. Işık göğsünün içinde yanan ve çığlık atan bir yücefırtına varmış gibi içinde köpürmeye başladı. Daha önce asla tutmadığı kadar çoğunu çekmişti, neredeyse Fırtınaışığının onu parçalamasını zor engelleyebilir hale gelene kadar.</p>

  <p>Gözlerindekiler hâlâ yaş mıydı? Keşke onlar suçlarını gizleyebilselerdi. Belindeki kayışı çekerek kurtardı, kemeri ve ağır küreleri bıraktı.</p>

  <p>Sonra Parekılıcı’nı da attı.</p>

  <p>Kılıç sise dönüşerek kaybolurken düşmanları şaşkınlıkla donakaldılar. Kim bir savaşın ortasında bir Parekılıcı’nı elinden bırakırdı ki? Bu mantığa meydan okuyordu.</p>

  <p>Ve Szeth’in kendisi de öyle.</p>

  <p><i>Sen bir sanat eserisin, Neturo-oğlu-Szeth. Bir tanrısın.</i></p>

  <p>Bunu görmenin zamanı gelmişti.</p>

  <p>Askerler ve Paretaşıyanlar saldırdı. Onların ona ulaşmasından sadece birkaç kalp atışı önce, Szeth damarlarındaki sıvı fırtınayla harekete geçti. İlk kılıç darbelerinin arasından sıyrılıp, askerlerin ortasına savrularak daldı. Bu kadar çok Fırtınaışığı tutmak cisimleri doldurmayı kolaylaştırıyordu; ışık dışarı çıkmak istiyordu ve içeriden derisine basınç uyguluyordu. Bu hâldeyken, Parekılıcı sadece bir engel olurdu. Gerçek silah Szeth’in kendisiydi.</p>

  <p>Saldıran bir askerin kolunu kaptı. Onu doldurup yukarı doğru Çivilemek sadece bir an sürdü. Szeth başka bir kılıç darbesinden eğilerek kaçınırken adam çığlık atarak yukarı doğru düştü. Szeth insanlık dışı bir kıvraklıkla saldırganın bacağına dokundu. Bir bakış ve bir göz kırpışla o adamı da tavana Çiviledi.</p>

  <p>Askerler küfür ederek silahlarını savurdular, Szeth aralarında bir gökyılanı kadar zarif bir şekilde hareket ederek kollara, bacaklara, omuzlara dokunuyor ve bir düzine, sonra da iki düzine adamı uçurarak etrafa gönderiyordu; hantal yarım-pareleri bir anda ayak bağlarına dönüşmüştü. Çoğu yukarı gitti ama bir grubu yaklaşmakta olan Paretaşıyanların üzerine bir duvar gibi göndermişti. Kıvranan vücutlar onlara bindirdiği zaman Paretaşıyanlar bağırdı.</p>

  <p>Bir manga asker üstüne gelirken geriye doğru sıçrayarak kendisini uzak duvara Çiviledi ve havada savruldu. Odanın yönleri değişti ve şimdi onun için aşağı olan duvarın üstüne indi. Duvar boyunca koşarak Paretaşıyanlarının arkasında bekleyen krala doğru gitti.</p>

  <p>“Öldürün onu!” dedi kral. “Fırtına kapsın hepinizi! Ne yapıyorsunuz? Öldürün?”</p>

  <p>Szeth duvardan sıçradı ve havada dönerken kendini tekrar aşağı Çivileyerek bir dizi üstünde yemek masasına kondu. Bir yemek bıçağını kaptı ve bir, iki, üç kere doldururken gümüş yemek takımları ve tabaklar şıngırdadı. Bir üçlü Temel Çivileme yaparak bıçağı krala doğru çevirdi, sonra da bıraktı ve kendisini geriye Çiviledi.</p>

  <p>Paretaşıyanlardan bir tanesi saldırarak masayı ikiye bölerken silkinerek uzaklaştı. Szeth’in bıraktığı bıçak olması gerektiğinden çok daha hızlı bir şekilde düşerek krala doğru atıldı. Kalkanını kıl payıyla zamanında kaldırabildi, bıçak metale çarparak tangırdarken gözleri kocaman açılmıştı.</p>

  <p><i>Hay Cehennem,</i> diye düşündü Szeth kendini bir Temel Çivilemenin dörtte biriyle yukarı doğru Çivilerken. Bu onu yukarı çekmiyor, sadece çok daha hafifletiyordu. Ağırlığının dörtte biri şimdi aşağı yerine yukarı doğru çekilmekteydi. Sonuç olarak da, az önce olduğunun yarısı kadar hafif hale gelmişti.</p>

  <p>Sıradan askerlerin arasına inerken beyaz giysileri zarif bir şekilde dalgalanarak döndü. Daha önceden Çivilemiş olduğu askerler, Fırtınaışıkları biterek yüksek tavandan aşağı düşmeye başlamışlardı. Kırık vücutlar yağıyor, birer birer zemine çarpıyorlardı.</p>

  <p>Szeth tekrar askerlerin üstüne gitti. Bazı adamlar düşerken, diğerleri uçarak gittiler. Pahalı kalkanları tangırdayarak taşlara düştü, ölü ya da sersemlemiş parmaklardan dökülüyorlardı. Askerler ona ulaşmaya çalıştılar ama Szeth sadece ellerin kullanıldığı antik dövüş sanatı kammarı kullanarak aralarında dans ediyordu. Bunun düşmanları kavramaya ve kendi ağırlıklarını onlara karşı kullanarak hareketsiz hale getirmeye odaklanan, daha az ölümcül bir dövüş yöntemi olması istenmişti.</p>

  <p>Bu, kişinin birilerine dokunmak ve birilerini doldurmak istediği zamanlar için de idealdi.</p>

  <p>O fırtınaydı. O yıkımdı. Onun arzusuyla, adamlar havaya savruluyor, düşüyor ve ölüyorlardı. Dışarı doğru atılarak bir masaya dokundu ve bunu yarım bir Temel Çivilemeyle yukarı Çiviledi. Kütlesinin yarısı yukarıya, yarısı da aşağıya doğru çekilirken masa ağırlıksız hale gelmişti. Szeth bunu bir Tam Çivilemeyle kapladı, sonra da tekmeleyerek askerlere doğru gönderdi; yapıştılar, giysileri ve derileri tahtaya yapıştı.</p>

  <p>Yanında bir Parekılıcı havanın içinde ıslık çaldı ve Szeth eğilerek önünden çekilirken hafifçe bir nefes çekti, Fırtınaışığı dudaklarından yükseliyordu. Yukarıdan vücutlar düşerken iki Paretaşıyan saldırdı ama Szeth fazla hızlı, fazla esnekti. Paretaşıyanlar birlikte çalışmıyordu. Bir savaş meydanında egemenlik kurmaya, ya da tek bir düşmanla düello yapmaya alışkınlardı. Güçlü silahları onları dikkatsiz yapmıştı.</p>

  <p>Szeth hafif ayakları üzerinde koştu, yere diğer adamların sadece yarısı kadar bağlıydı. Kolaylıkla başka bir saldırının üstünden atladı, birazcık daha fazla yükselmek için kendisini tavana Çivilemiş, sonra da tekrar ağırlığını aşağı çevirmek için zemine çeyrek Çivilemişti. Sonuç zahmetsiz, bir şekilde on ayak yüksekliğinde bir zıplamaydı.</p>

  <p>Iskalayan saldırı zemine çarptı ve az önce bırakmış olduğu kemeri keserek büyük keselerinden bir tanesini açtı. Küreler ve çıplak mücevherler zemine saçıldı. Bazıları doluydu. Bazıları sönüktü. Szeth yakınına yuvarlananlardan Fırtınaışığını çekti.</p>

  <p>Paretaşıyanların arkasında, silahı hazır kralın kendisi yaklaşıyordu. Kaçmaya çalışmış olması gerekirdi.</p>

  <p>İki Paretaşıyan aşırı iri Kılıçlarını Szeth’e doğru savurdular. Szeth savrularak saldırılarından uzaklaştı, uzandı ve havadan yere düşmekte olan bir kalkanı kaptı. Bir saniye sonra kalkanı tutmakta olan adam yere çarptı.</p>

  <p>Szeth Paretaşıyanlardan bir tanesinin; altın zırhlı adamın üstüne atladı ve silahını kalkanla savuşturarak yanından geçti. Zırha kırmızı olan diğer adam da Kılıç’ını savurdu. Szeth’in çatlamış kalkanı zor dayanarak darbeyi bertaraf etti. Bir yandan kalkanı Kılıç’a bastırırken, Szeth ileri sıçrayarak kendini Paretaşıyan’ın arkasına Çiviledi.</p>

  <p>Hareket Szeth’i adamın üstünden takla attırarak arkasına geçirdi. Szeth devam ederek, ikinci asker dalgası da yere düşmeye başlamışken kendini uzak duvara Çiviledi. Bir tanesi kırmızılı Paretaşıyan’a çarparak adamı sendeletti.</p>

  <p>Szeth duvara çarparak taşların üstüne indi. Fırtınaışığıyla öylesine doluydu ki. O kadar çok güç, o kadar çok hayat, o kadar çok korkunç, korkunç yıkım.</p>

  <p>Taş. Taş kutsaldı. Şimdilerde bunun hakkında hiç düşünmüyordu. Artık onun için herhangi bir şey nasıl kutsal olabilirdi?</p>

  <p>Vücutlar Paretaşıyanların üstüne yağarlarken, Szeth eğildi ve elini önündeki duvarda büyük bir taşın üstüne koydu ve doldurdu. Tekrar ve tekrar Paretaşıyanların olduğu yöne doğru Çiviledi. Bir kere, iki kere, on kere, on beş kere. Fırtınaışığını içine boşaltmaya devam etti. Taş pırıl pırıl parlıyordu. Sıvalar çatladı. Taşlar birbirleri üstünde gıcırdadı.</p>

  <p>Kırmızı Paretaşıyan, devasa, doldurulmuş taş, düşen bir taşın normal ivmesinin yirmi katıyla hareket ederek tam ona doğru düşerken döndü. Gümbürtüyle göğüs zırhını parçalayıp, her yöne erimiş metal parçacıkları saçan taş adama bindirdi. Blok onu oda boyunca fırlatarak uzaktaki duvara çarptı. Artık hareket etmiyordu.</p>

  <p>Şimdi Szeth’in Fırtınaışığı neredeyse bitmişti. Ağırlığını azaltmak için kendisini çeyrek Çiviledi, sonra da sekerek oda boyunca ilerledi. Etrafında ezilmiş, kırılmış, ölü adamlar yatıyordu. Küreler yerde yuvarlanıyordu ve Szeth onların Fırtınaışığı’nı içine çekti. Işık sanki öldürdüklerinin ruhların gibi yükselerek onu doldurdu.</p>

  <p>Koşmaya başladı. Diğer Paretaşıyan Kılıç’ını kaldırıp tökezleyerek geriledi ve bacakları kırılıp gitmiş olan parçalanmış bir masanın üzerine çıktı. Kral en sonunda tuzağının işe yaramadığını fark etmişti. Kaçmaya başladı.</p>

  <p>On <i>kalp atışı,</i> diye düşündü Szeth. <i>Bana geri dön, seni Cehennem’in icadı.</i></p>

  <p>Szeth’in kalp atışları kulaklarında gümlemeye başladı. Çığlık attı. Işık parlayan dumanlar gibi ağzından fışkırıyordu ve tam Paretaşıyan Kılıç’ını savururken kendini yere attı. Kendisini uzaktaki duvara Çivileyip, kayarak Paretaşıyan’ın bacaklarının arasından geçti. Anında kendisini vukan doğru Çiviledi.</p>

  <p>Paretaşıyan tekrar ona doğru dönerken havaya fırlamıştı. Ama Szeth orada değildi. Kendini tekrar zemine Çivileyip, Paretaşıyan’ın arkasına düşerek kırık masanın üstüne indi. Durdu ve masayı doldurdu. Parezırhı içindeki bir adam Çivilemelere karşı korunuyor olabilirdi ama üstünde durduğu şeyler öyle değildi.</p>

  <p>Szeth çoklu bir Çivileme kullanarak tahtayı yukarı gönderdi. Tahta havaya fırlayarak Paretaşıyan’ı bir oyuncak asker gibi bir kenara fırlattı. Szeth’in kendisi kalasın üstünde kaldı ve bir rüzgâr ile yukarı doğru uçtu. Tam yüksek tavana ulaştığı sırada kendini tahtanın üstünden atarak yere doğru bir kere, iki kere, üç kere Çiviledi.</p>

  <p>Masanın üst kısmı çatırtıyla tavana çarptı. Szeth inanılmaz bir hızla sersemlemiş bir şekilde sırtüstü yatmakta olan Paretaşıyan’ın üstüne doğru düşüyordu.</p>

  <p>Szeth’in Kılıç’ı tam yere ulaştığı sırada parmaklarında belirdi ve silahı Parezırhı deşerek içinden geçirdi. Göğüs zırhı patladı ve Kılıç adamın göğsüne ve altındaki zeminin içine derinlemesine gömüldü.</p>

  <p>Szeth ayağa kalkarak Parekılıcı’nı çekip kurtardı. Kaçmakta olan kral omzunun üstünden bakarak inanamayan bir dehşetle çığlık attı. Paretaşıyanlarının ikisi birden birkaç saniye içinde düşmüştü. Askerlerin sonuncuları kralı kaçarken korumak için endişeli bir şekilde ilerlediler.</p>

  <p>Szeth ağlamayı bırakmıştı. Artık daha fazla ağlayabilirmiş gibi görünmüyordu. Uyuşmuş hissediyordu. Aklı... Artık düşünemiyordu. Kraldan nefret ediyordu. Öylesine çok nefret ediyordu ki. Bu onun canını acıtıyordu, fiziksel olarak canını acıtıyordu; mantıksız nefreti o kadar güçlüydü.</p>

  <p>Kendini krala doğru Çiviledi; Fırtınaışığı üzerinde tütüyordu.</p>

  <p>Ayakları zeminin hemen yukarısına bastı, sanki süzülüyormuş gibiydi. Giysileri dalgalandı. Hâlâ hayatta olan muhafızlar için, oda boyunca uçarak geliyormuş gibi görünecekti.</p>

  <p>Kendisini hafif bir açıyla aşağı doğru Çiviledi ve askerlerin saflarına ulaştığında Kılıç’ını savurmaya başladı. Dik bir yokuştan aşağı iniyormuş gibi aralarından koşarak geçti. Dönerek ve savrularak, zarif ve korkunç bir şekilde bir düzine adamı devirdi; yere saçılmış olan kürelerden daha fazla Fırtınaışığı çekti.</p>

  <p>Szeth arkasında gözleri yanan adamlar yere düşerlerken kapının ağzına ulaştı. Hemen dışarıda, kral son bir ufak muhafız grubunun ortasında kaçıyordu. Döndü ve Szeth’i gördüğü zaman çığlık attı, sonra da yarım-pare kalkanını yukarı kaldırdı.</p>

  <p>Szeth muhafızların arasından zikzaklarla geçti, sonra da kalkana iki kere vurarak parçaladı ve kralı geriye doğru ittirdi. Adam yere devrilerek Kılıç’ını düşürdü. Sise dönüşen Kılıç kayboldu.</p>

  <p>Szeth yukarı sıçradı ve kendisini bir çift Temel Çivileme ile aşağı doğru Çiviledi. Artan ağırlığıyla bir kolunu kırarak kralın üstüne indi ve adamı yere yapıştırdı. Szeth Kılıç’ını hissizleşen bacakları üstüne yığılan şaşkın askerlerin içinden savurdu.</p>

  <p>En sonunda, Szeth Kılıç’ını başının üstüne kaldırarak aşağıdaki krala baktı.</p>

  <p>“Sen nesin?” diye fısıldadı adam gözleri acıdan yaşarırken.</p>

  <p>“Ölüm,” dedi Szeth, sonra da Kılıç’ının ucunu adamın yüzüne ve altındaki kayanın içine gömdü.</p>
</body>
</html>
