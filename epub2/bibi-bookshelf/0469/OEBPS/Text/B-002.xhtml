<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2 title="BÖLÜM-002"><img alt="" src="../Images/main-6.jpg" /></h2>

  <p><i><b>“On tarikat. Bir zamanlar seviliyorduk. Bizi neden terk, ettin, Yaradan! Ruhumun paresi, nereye gittin?”</b></i></p>

  <p><br /></p>

  <p><b>— 1171 yılında Kakash’ın ikinci gününde alınmıştır, ölümden beş saniye önce. Örnek otuzlu yaşlarında olan <i>açıkgöz</i> bir kadındı.</b></p>

  <p><br /></p>

  <p class="baslik5">SEKİZ AY SONRA</p>

  <p><br /></p>

  <p>Kaladin parmaklıkların arasından uzanarak lapa tasını alırken midesi guruldadı. Küçük tası (tastan çok bir bardak sayılırdı) parmaklıkların arasından geçirdi, kokladı ve kafesli vagon tekrar ilerlemeye başlarken suratını ekşitti. Vıcık vıcık gri lapa fazla pişirilmiş tallew tanelerinden yapılmıştı ve bu yığın da dünün yemeğinin katılaşmış kalıntılarıyla benek benekti.</p>

  <p>Her ne kadar iğrenç olsa da, alacağı tek şey buydu. Manzaranın geçişini seyrederek yemeğe başladı. Bacaklarını parmaklıkların arasından sarkıtmıştı. Kafesindeki diğer köleler birinin çalabileceğinden korkarak taslarına korumacı bir şekilde yapışmışlardı. İlk gün içlerinden bir tanesi Kaladin’in yemeğini çalmaya çalışmıştı. Adamın neredeyse kolunu kıracaktı. Şimdi ise herkes onu kendi hâline bırakıyordu.</p>

  <p>Bu ona gayet uyuyordu.</p>

  <p>Pisliği umursamadan parmaklarıyla yedi. Aylar önce pisliği fark etmeyi bırakmıştı. Diğerlerinde görünen paranoyanın bir kısmını kendisinin de hissediyor olmasından nefret ediyordu. Ama sekiz aylık mahrumiyet, dayaklar ve acımasızlıktan sonra nasıl hissetmezdi ki?</p>

  <p>Paranoyaya karşı savaştı. Onlar gibi olmayacaktı. Diğer her şeyden vazgeçmiş bile olsa, diğer her şey elinden alınmış bile olsa, artık hiç kaçma umudu olmasa da. Bu tek şeye sahip çıkacaktı. O bir köleydi. Ama bir köle gibi düşünmek zorunda değildi. Lapayı hızla bitirdi. Yakınlarda kölelerden biri hafif hafif öksürmeye başladı. Vagonda on köle vardı, hepsi erkekti, kaba sakallı ve pistiler. Bu Sahipsiz Tepeler boyunca ilerleyen kervanlarındaki üç vagondan biriydi.</p>

  <p>Güneş, bir demirci ateşinin en harlı yeri gibi ufukta kızıl beyaz parlıyordu. Onu çerçeveleyen bulutları bir renk spreyiyle aydınlatıyordu; bir tuvalin üstüne dikkatsizce fırlatılmış boya gibi. Uzun ve tekdüze bir şekilde yeşil otlarla kaplı olan tepeler sonsuz gibiydi. Yakınlardaki bir tümsekte kanat çırpan bir böcek gibi dans eden minik bir şekil bitkilerin etrafında uçuşuyordu. Şekil biçimsiz, hafifçe şeffaftı. Rüzgârsprenleri istenmedikleri yerlerde kalmaya eğilimli olan sinsi ruhlardı. Kaladin bu sprenin sıkılıp gitmiş olmasını umuyordu, ama tahtadan tasını bir kenara fırlatmaya kalktığında tasın parmaklarına yapışmış olduğunu fark etti.</p>

  <p>Şekilsiz, ışıktan bir kurdeleden pek farkı olmayan rüzgârspreni vızıldayarak yanından geçti, gülüyordu. Kaladin tası çekiştirerek küfretti. Rüzgârsprenleri sık sık bunun gibi eşek şakaları yapardı. Tasa asıldı ve en sonunda elini kurtardı. Homurdanarak tası diğer kölelerden birine doğru attı. Adam hızla lapanın kalıntılarını yalamaya başladı.</p>

  <p>“Hey,” diye fısıldadı bir ses.</p>

  <p>Kaladin yan tarafa baktı. Koyu derili ve keçeleşmiş saçlı bir köle ona doğru sürünerek yaklaşıyordu; ürkekti, sanki Kaladin’in kızmasını bekliyor gibiydi. “Sen diğerleri gibi değilsin.” Kölenin siyah gözleri yukarı, Kaladin’in üç damgayla dağlanmış olan alnına doğru kalktı. İlk ikisi bir rünçifti oluşturuyordu; sekiz ay önce, Arnaram’ın ordusundaki son gününde yapılmıştı. Üçüncüsu tazeydi, ona en son sahibi tarafından yapılmıştı. Shash, diye okunuyordu son rün: Tehlikeli.</p>

  <p>Köle elini çaputlarının altında gizlemişti. Bir bıçak mı? Hayır, bu çok saçmaydı. Bu kölelerin hiçbiri bir silah saklamış olamazdı. Kaladin’in kemerinde gizlenmiş olan yapraklar, olabilecek en yakın şeydi. Ama eski içgüdüler kolayca defedilemiyordu, bu yüzden Kaladin o eli izledi.</p>

  <p>“Muhafızları konuşurken duydum,” diye devam etti köle, biraz daha yaklaşarak. Sık sık göz kırpmasına neden olan bir tiki vardı. “Daha önce kaçmaya çalışmışsın, dediler. Daha önce kaçmışsın.”</p>

  <p>Kaladin cevap vermedi.</p>

  <p>“Bak,” dedi köle, elini çaputlarının arkasından çıkararak lapa tasını ortaya çıkardı. Yarı yarıya doluydu. “Bir dahaki sefere beni de yanında götür,” diye fısıldadı. “Sana bunu vereceğim. Şimdiden biz kaçana kadar yemeğimin yarısı. Lütfen.” Konuştuğu sırada birkaç açlıkspreninin ilgisini çekti. Adamın kafasının etrafında uçuşan kahverengi sineklere benziyorlardı, neredeyse görülmeyecek kadar küçüktüler.</p>

  <p>Kaladin arkasını dönerek sonsuz tepelere ve tepelerin kayan, hareket eden otlarına baktı. Bir kolunu parmaklıklar boyunca yaslayarak kafasını da ona dayadı, bacakları hâlâ dışarı sarkıktı.</p>

  <p>“Ee?” diye sordu köle.</p>

  <p>“Sen bir aptalsın. Eğer bana yemeğinin yarısını verirsen, kaçacak olsaydım bile benimle gelmek için fazlasıyla zayıf olurdun. Zaten kaçmayacağım. İşe yaramıyor.”</p>

  <p>“Ama...”</p>

  <p>“On defa,” diye fısıldadı Kaladin. “Sekiz ayda on kaçma denemesi, beş ayrı sahibin elinden kurtulma. Ve kaç tanesi işe yaradı?”</p>

  <p>“Ee... Yani... Hâlâ buradasın...”</p>

  <p>Sekiz ay. Köle olarak sekiz ay, lapa ve dayakla sekiz ay. Ezelden beri de olabilirdi. Artık orduyu zar zor hatırlıyordu. “Bir köle olarak saklanamazsın,” dedi Kaladin. “Alnında bir damgayla değil. Evet, birkaç sefer kaçtım. Ama beni hep buldular ve geri geldim.”</p>

  <p>Bir zamanlar insanlar ona şanslı derdi. Stormblessed. Bunlar yalandı; eğer vardıysa da, Kaladin’in kötü şansı vardı. Askerler bâtıl inançlı bir gruptu ve her ne kadar en başta onların düşünce tarzını reddetmiş olsa da, bu gittikçe daha da zorlaşıyordu. Şimdiye kadar korumaya çalışmış olduğu herkes ölmüştü. Tekrar ve tekrar. Ve şimdi ise işte buradaydı, başlamış olduğundan bile daha kötü bir durumda. Karşı koymamak daha iyiydi. Onun kaderi buydu ve buna teslim olmuştu.</p>

  <p>Bunda belli bir güç vardı, bir özgürlük. Umursamak zorunda olmama özgürlüğü.</p>

  <p>Köle en sonunda Kaladin’in daha fazla bir şey söylemeyeceğini anladı ve lapasını yiyerek geriye çekildi. Vagonlar ilerlemeye devam etti, yeşil alanlar her yöne uzanıyordu. Ancak sarsıntılı vagonların etrafındaki alan çıplaktı. Onlar yaklaştığı zaman çimenler içeri çekiliyor, her sap teker teker taşın içindeki iğne deliği kadar olan oyuklarına saklanıyordu. Vagonlar gittikten sonra ise otlar ürkekçe uçlarını dışarı çıkarıyor ve sonra da tekrar tamamen dışarı çıkıyorlardı. Ve böylece, kafesler sadece onlar için açılmış olan taştan bir yol gibi görünen açık kayalık kısım üzerinden ilerliyordu.</p>

  <p>Sahipsiz Tepeler’in bu kadar iç kesimlerinde yücefırtınalar inanılmayacak kadar güçlüydü. Bitkiler sağ kalmayı öğrenmişti. Yapman gereken işte buydu, sağ kalmayı öğrenmek. Kendini hazırla, fırtınaya dayan.</p>

  <p>Kaladin başka bir terli, yıkanmamış vücudun kokusunu aldı ve sürünen ayakların sesini duydu. Şüphe içinde o aynı kölenin geri dönmüş olmasını bekleyerek yan tarafa baktı.</p>

  <p>Ancak hu sefer başka bir adamdı. Pislikle birbirine dolanmış ve yemek parçaları yapışmış olan uzun siyah bir sakalı vardı. Kaladin kendi sakalını daha kısa tutuyor, Tvlakv’ın paralı askerlerinin periyodik olarak kesmesine izin veriyordu. Kaladin gibi, bu köle de bir paçavrayla bağlanmış kahverengi bir çuvalın kalıntılarını giyiyordu ve elbette <i>koyugözlüydü,</i> belki de derin, koyu bir yeşil olabilirdi ama emin olması zordu. <i>Koyugözlerin</i> gözleri doğru ışık altında yakalanmadığı sürece hep siyah ya da kahverengi gibi görünürdü.</p>

  <p>Ellerini kaldıran yeni gelen korkuyla sinerek geri çekildi. Ellerinin birinde bir çeşit isilik vardı, derinin rengi hafifçe solmuştu. Büyük olasılıkla Kaladin’in o diğer adama cevap vermiş olduğunu gördüğü için yaklaşmıştı, Köleler ilk günden beri ondan korkuyorlardı ama merak içinde oldukları da gayet belliydi.</p>

  <p>Kaladin içini çekerek yüzünü çevirdi. Köle tereddüt ederek oturdu. “Nasıl bir köle olduğunu sorabilir miyim, arkadaş? Merak etmeden edemiyorum. Hepimiz merak ediyoruz.”</p>

  <p>Şivesine ve koyu saçma bakılırsa, adam da Kaladin gibi Alethi’ydi. Kölelerin çoğu öyleydi. Kaladin soruya cevap vermedi.</p>

  <p>“Ben mesela, bir chul sürüsü çaldım,” dedi adam. Birbirine sürten kâğıt sayfalar gibi kulağı tırmalayan bir sesi vardı. “Eğer bir chul almış olsaydım, beni sadece dövebilirlerdi. Ama bütün bir sürü. On yedi baş...” Kendi cüretkârlığını takdir edermiş gibi kendine kıkırdadı.</p>

  <p>Vagonun uzak köşesinde birisi yine öksürdü. Zavallı bir takımdılar, köleler için bile. Zayıf, hastalıklı, yetersiz beslenmiş. Bazıları, Kaladin gibi, mükerrer kaçaklardı; gerçi bir <i>shash</i> damgası olan sadece Kaladin’di. İşe yaramaz bir kastın en işe yaramazlarıydılar, epey büyük bir indirimle satın alınmışlardı. Büyük olasılıkla insanların işgücüne aşırı ihtiyaçlarının olduğu uzak bir yere tekrar satılmak üzere götürülüyorlardı. Sahipsiz Tepeler’in denize kıyısı boyunca kölelerin kullanımını kontrol altında tutan Vorin kurallarının sadece uzak bir söylenti olduğu çok sayıda ufak, bağımsız şehir vardı.</p>

  <p>Bu yöne gelmek tehlikeliydi. Bu bölge kimse tarafından yönetilmiyordu ve açık arazi boyunca kestirmeden ilerleyip de sabit ticaret yollarından kaçman Tvlakv’ın başı kolaylıkla işsiz paralı askerlerle belaya girebilirdi. Birkaç chul ve vagonu çalmak için bir köle tüccarı ile kölelerini katletmekten hiç de çekinmeyecek olan şerefsiz adamlar.</p>

  <p>Şerefsiz adamlar. Şerefi olan adamlar var mıydı ki?</p>

  <p>Hayır, diye düşündü Kaladin. Şeref sekiz ay önce öldü.</p>

  <p>“Ee?” diye sordu kaba sakallı adam. “Bir köle olmak için ne yaptın?”</p>

  <p>Kaladin tekrar kolunu parmaklıklara dayadı. “Sen nasıl yakalandın?”</p>

  <p>“Bak o garip bir iş,” dedi adam. Kaladin sorusuna soruyla cevap vermişti ama bu da bir cevap sayılırdı. Adama yeterli gelmişti. “Elbette bir kadındı. Beni satacağını bilmeliydim,” dedi.</p>

  <p>“Chul çalmamalıydın. Çok yavaşlar. Atlar daha iyi olurdu.”</p>

  <p>Adam gürültüyle güldü. “At mı? Sen beni ne sanıyorsun, deli mi? Eğer at çalarken yakalanmış olsaydım beni sallandırırlardı. En azından chullar bana sadece bir köle damgası getirdi.”</p>

  <p>Kaladin yan tarafına göz attı. Adamın alnındaki damga Kaladin’inkinden eskiydi, izin etrafındaki deri solarak beyazlaşmıştı. O rünçifti neydi? “Sas morom,” dedi Kaladin, Bu adamın en baştan damgalanmış olduğu yücebeyin bölgesiydi.</p>

  <p>Adam afallayarak ona baktı. “Hey? Rünleri biliyor musun?” Yakınlardaki kölelerin birkaçı bu gariplik karşısında kımıldandılar. “Düşündüğümden bile daha iyi bir hikâyen olmalı, arkadaş.”</p>

  <p>Kaladin dışarıdaki hafif rüzgârla sallanan otlara doğru baktı. Rüzgâr ne zaman şiddetlense, daha hassas olan ot sapları yuvalarına çekiliyor ve manzarayı hasta bir atın postu gibi lekeli bırakıyorlardı. Rüzgârspreni hâlâ oradaydı, ot yığınları arasında hareket ediyordu. Ne kadar zamandır onu takip ediyordu? Şimdi en azından bir-iki ay olmuştu. Bu büsbütün acayipti. Belki de aynı spren değildi,. Birini diğerinden ayırt etmek, imkânsızdı.</p>

  <p>“Ee?” diye yokladı adam. “Neden buradasın?”</p>

  <p>“Burada olmamın pek çok nedeni var,” dedi Kaladin. “Başarısızlıklar. Suçlar. İhanetler. Büyük olasılıkla her birimiz için de aynı.”</p>

  <p>Etrafında, adamların birkaçı onaylayarak homurdandılar; o homurdanmalardan biri ise sonra kuru bir öksürüğe dönüştü. <i>Aşırı miktarda balgam ve geceleri ateşlenerek mırıldanmanın yanında sürekli öksürük,</i> diye düşündü Kaladin’in aklının bir parçası. <i>Öksürükler kulağa gıcırdama gibi geliyor.</i></p>

  <p>“Ha, belki başka bir soru sormalıyım,” dedi konuşkan adam. “Daha kesin ol, annem hep öyle derdi. Ne demek istediğini söyle ve ne istediğini sor. O ilk damganı alışının hikâyesi ne?”</p>

  <p>Kaladin altında vagonun sarsılarak ilerlemesini hissederek oturdu. “Bir <i>açıkgöz</i> öldürdüm,”</p>

  <p>İsimsiz yol arkadaşı tekrar ıslık çaldı, bu sefer öncekinden bile daha takdirle doluydu. “Yaşamana izin vermelerine şaşırdım.”</p>

  <p>“Köle yapılmamım sebebi <i>açıkgözü</i> öldürmem değil,” dedi Kaladin. “Sorun öldürmediğim <i>açıkgöz.”</i></p>

  <p>“Nasıl yani?”</p>

  <p>Kaladin başını salladı, sonra da konuşkan adamın sorularına cevap vermeyi bıraktı. Sonunda adam uzaklaşarak vagonun kafesinin ön tarafına gidip oturarak çıplak ayaklarına bakmaya başladı.</p>

  <p style="text-align: center;">♦</p>

  <p style="text-align: center;">♦♦</p>

  <p>Saatler sonra, Kaladin hâlâ yerinde oturuyor, boş boş alnındaki rünleri parmağıyla dürtüklüyordu. İşte hayatı buydu, her Yaradan’ın günü bu lanetli vagonların içinde geçiyordu.</p>

  <p>İlk damgaları uzun zaman önce iyileşmişti ama <i>shash</i> damgasının etrafındaki deri kırmızıydı, tahriş olmuş ve yara kabuklarıyla kaplanmıştı, ikinci bir kalp gibi zonkluyordu. Bir çocukken tencerenin sıcak kulpunu kavradığında olan yanıktan bile daha beter acıtıyordu.</p>

  <p>Babası tarafından Kaladin’in içine işlenmiş olan dersler beyninin arkasında fısıldıyor, bir yanığı tedavi etmenin uygun yollarını anlatıyordu. Enfeksiyonu önlemek için bir merhem sür, her gün yıka. Bu hatıralar ise bir teselli değil, sıkıntıydı. Dörtyaprak özsuyu veya lister yağı yoktu, yıkamak için suyu bile yoktu.</p>

  <p>Yaranın kabuk bağlamış olan kısımları derisini geriyor, alnının gergin hissetmesine neden oluyordu. Alnını kaşıyıp da yarayı tahriş etmeden birkaç dakikayı zor geçirebiliyordu. Uzanıp yara kabuklarından sızmakta olan kanı silmeye alışmıştı, sağ önkolu kanla sıvalıydı, Eğer bir aynası olsaydı, büyük olasılıkla yaranın etrafında toplanmakta olan minik kırmızı çürüksprenlerini görebilirdi.</p>

  <p>Batıda güneş battı ama vagonlar ilerlemeye devam etti. Eflatun Salaş ayı başta tereddüt içindeymiş gibi görünerek doğudaki ufuktan hafifçe ucunu çıkardı, sanki güneşin kaybolmuş olduğundan emin olmak istiyordu. Açık bir geceydi ve çok yükseklerde yıldızlar titreşiyordu. Göz kırpışan beyaz yıldızların arasında kendini canlı bir şekilde belli eden koyu kırmızı bir yıldız şeridi olası Taln’ın Yara İzi, bu mevsimde göğün yukarılarındaydı.</p>

  <p>Önceden de öksürmekte olan o köle yine öksürüyordu. Sarsıcı, ıslak bir öksürük. Eskiden olsa, Kaladin hemen yardım etmek için giderdi ama içinde bir şeyler değişmişti. Yardım etmeye çalıştığı o kadar kişi şimdi ölüydü. Mantıksız bir şekilde, ona sanki işe kanşmasa adam için daha iyi olacakmış gibi geliyordu. Tien’i, sonra Dallet’i ve takımını, ondan sonra da arka arkaya on köle grubunu başarısızlığa uğrattıktan sonra tekrar deneme azmini bulmak zordu.</p>

  <p>İlk Ay’dan iki saat sonra, Tvlakv sonunda durmaları için seslendi. İki yabani paralı askeri vagonların tepesindeki yerlerinden aşağı indiler ve sonra da küçük bir ateş yakmak için hareketlendiler. İnce ve uzun hizmetkâr oğlan Taran, chullarla ilgilendi. Bu iri kabuklu hayvanlar neredeyse vagonlar kadar büyüktü. Yere çökerek pençelerini tahıllarla doldurup gece için kabuklarına çekildiler. Kısa süre sonra karanlıkta üç yumrudan başka bir şey değillerdi, iri kaya parçalarından zar zor ayırt edilebiliyorlardı. En sonunda, Tvlakv teker teker köleleri kontrol etmeye başladı; her birine birer kepçe su veriyor, yatırımlarının sağlıklı olduğundan emin oluyordu. Ya da en azından, bu zavallı güruhtan beklenebileceği kadar sağlıklı olduklarından.</p>

  <p>Tvlakv ilk vagonla başladı ve hâlâ oturmakta olan Kaladin parmaklarını eğreti kemerinin içine sokarak oraya saklamış olduğu yaprakları kontrol etti. Tatmin edici bir şekilde çıtırdadılar; sert, kurumuş kabukların pürüzlülüğünü derisinde hissediyordu. Bunlarla ne yapacağından emin değildi. Bunları bacaklarını esnetmesi için vagondan çıkmasına izin verilen molaların birinde ani bir dürtüyle kapıvermişti. Kervandaki başka herhangi birinin üçlü bir dikenin üzerinde ince yaprakları olan karabela otunu tanıyabileceğinden şüpheliydi, bu yüzden çok büyük bir risk almamıştı.</p>

  <p>Dalgın dalgın yaprakları dışarı çıkardı ve işaret parmağı ile avucu arasında ovaladı. Güçlerine ulaşmalarından önce kurumaları gerekiyordu. Bunları neden taşıyordu ki? Bunları Tvlakv’a verip de intikam mı almaya niyeti vardı? Yoksa işler fazlasıyla kötü, fazlasıyla dayanılmaz bir hâl alırsa diye bir acil durum planı mıydı?</p>

  <p>O kadar da düşmemişimdir herhalde, diye düşündü. Büyük olasılıkla, ne kadar alışılmadık olursa olsun, sadece gördüğü zaman bir silahı ele geçirmek yönündeki içgüdüsüydü. Ortalık karanlıktı. Salas ayların en küçük ve en sönük olanıydı ve her ne kadar eflatun rengi sayısız şaire ilham vermiş olsa da gözünün önündeki elini görmesine pek yararı olmuyordu.</p>

  <p>“Hey!” dedi yumuşak, dişi bir ses. “O ne?”</p>

  <p>Sadece bir karış boyunda şeffaf bir şekil, Kaladin’in yakınlarında vagonun zemininin kenarından başını çıkarmış bakıyordu. Sanki yüksek bir platoya tırmanıyormuş gibi yukarı tırmanarak vagonun içine girdi. Rüzgârspreni zayıf yüzlü ve kafasının arkasında solup sise dönüşerek kaybolan uzun, dalgalı saçları olan genç bir kadının şeklini almıştı. Daha büyük sprenler şekil ve boyut değiştirebilirdi. Kız -Kaladin rüzgârsprenini bir kız olarak düşünmekten kendini alamıyordu- soluk beyaz ve mavilerden oluşuyordu ve basit, genç kızlara özgü kesimli olan ve baldırının ortasına kadar uzanan dökümlü beyaz bir elbise giymişti. Saçı gibi, o da en aşağılarda solarak sise dönüşüyordu. Ayakları, elleri ve yüzü canlı bir şekilde belirgindi ve ince bir kadının kalçaları ve göğsüne sahipti.</p>

  <p>Kaladin ruha hoşnutsuzlukla baktı. Sprenler hep etraftaydı, çoğu zaman onları sadece görmezden gelirdin. Ama bu spren bir acayipti. Rüzgârspreni yukarı doğru yürüdü, sanki görünmez bir merdiveni tırmanıyordu. Kaladin’in eline bakabileceği bir yüksekliğe ulaştı, o da siyah yaprakların etrafına parmaklarını kapattı. Spren yumruğunun etrafında bir daire çizerek yürüdü. Güneşe baktıktan sonra ortaya çıkan bir ardıl görüntü gibi parlıyor olsa da, şekli gerçek bir aydınlatma sağlamıyordu.</p>

  <p>Saklı bir şeker bulmayı bekleyen bir çocuk gibi eğilerek eline farklı açılardan baktı. “Ne bu?” Sesi bir fısıltı gibiydi. “Bana gösterebilirsin. Kimseye söylemeyeceğim. Bir hazine mi? Gecenin pelerininden bir parçayı mı kesip sakladın? Bir böceğin kalbi mi, minicik ama güçlü?”</p>

  <p>Kaladin hiçbir şey söylemeyerek sprenin surat asmasına neden oldu. Spren yükseldi, kanatları olmasa da havada duruyordu ve gözlerinin içine baktı. “Kaladin, neden beni görmezden gelmen gerekiyor?”</p>

  <p>Kaladin sıçradı. “Ne dedin?”</p>

  <p>Spren yaramazca gülümsedi, sonra da fırlayıp uzaklaştı; şekli bulanıklaşarak uzun, mavi beyaz bir kurdeleye dönüştü. Parmaklıkların arasından rüzgârla savrulan bir kumaş şeridi gibi havayı büküp çarpıtarak hızla geçti ve atılarak vagonun altına girdi.</p>

  <p>“Fırtına kapsın seni!” dedi Kaladin ayağa fırlayarak. “Ruh! Ne dedin sen? Tekrarla!” Sprenler insanların adlarını kullanmazdı. Sprenler akıllı değildi. Rüzgârspreni ve nehirspreni gibi daha büyük olanları sesleri ve yüz ifadelerini taklit edebilirdi ama aslında düşünmezlerdi. Konuşmazlardı...</p>

  <p>“Hiçbiriniz bunu duydu mu?” diye sordu Kaladin kafesin diğer sakinlerine dönerek. Çatı Kaladin’in ayakta ancak durmasına yetecek kadar yüksekti. Diğerleri yatıyor, bir kepçe sularını almak için bekliyorlardı. Sessiz olması için birkaç mırıldanma ve köşedeki hasta adamdan birkaç öksürük dışında bir cevap alamadı. Kaladin’in sabahki “arkadaşı” bile onu görmezden geldi. Adam kendinden geçmişti; ayaklarına bakıyor, periyodik olarak ayak parmaklarını oynatıyordu.</p>

  <p>Belki de onlar spreni görmemişti. Daha büyük sprenlerin pek çoğu eziyet etmekte oldukları kişi dışında kimseye görünmezdi. Kaladin bacaklarını dışarı sarkıtarak tekrar vagonun zeminine oturdu. Rüzgârspreni adını söylemişti; şüphe yoktu ki önceden duymuş olduğu şeyleri tekrarlıyordu. Ama... Kafesteki adamların hiçbiri Kaladın’in adını bilmiyordu.</p>

  <p><i>Belki de deliriyorumdur,</i> diye düşündü Kaladin. <i>Olmayan şeyler görüyorum. Gaipten sesler duyuyorum.</i></p>

  <p>Derin bir nefes aldı ve sonra avcunu açtı. Kavrayışı yaprakları kırıp çatlatmıştı. Daha fazla zarar görmelerini engellemek için kaldırması...</p>

  <p>“O yapraklar ilginç görünüyor,” dedi aynı dişi ses. “Onları çok seviyorsun, değil mi?”</p>

  <p>Kaladin hoplayarak yan tarafına döndü. Rüzgârspreni tam kafasının yanında, havada, ayakta duruyor, beyaz elbisesi Kaladin’in hissedemediği bir rüzgârla dalgalanıyordu.</p>

  <p>“Adımı nereden biliyorsun?” diye hesap sordu Kaladin.</p>

  <p>Rüzgârspreni cevap vermedi. Havada yürüyerek parmaklıklara doğru ilerledi, sonra da kafasını dışarı uzatarak köle tüccarı Tvlakv’ın ilk vagondaki son kölelere sularını verişini izledi. Tekrar Kaladin’e baktı. “Neden karşı koymuyorsun? Önceden koyuyordun. Şimdi durdun.”</p>

  <p>“Sen niye umursuyorsun, ruh?”</p>

  <p>Spren başını yana eğdi. “Bilmiyorum,” dedi, sanki kendisi de şaşırmıştı. “Ama umursuyorum. Bu garip değil mi?”</p>

  <p>Bu garipten de fazlasıydı. Sadece adını kullanmış olan değil ama görünüşe göre haftalar önce yapmış olduğu şeyleri de hatırlayan bir sprene ne anlam verebilirdi?</p>

  <p>“Biliyorsun ki insanlar yaprak yemez, Kaladin,” dedi spren, şeffaf kollarını kavuşturarak. Sonra başını yana eğdi. “Yoksa yiyor musunuz? Hatırlayamıyorum. Siz çok acayipsiniz; bir şeyleri ağzınıza tıkıyor, kimsenin bakmadığını düşündüğünüz zamanlarda da başka şeyleri dışarı sızdırıyorsunuz.”</p>

  <p>“Adımı nereden biliyorsun?” diye fısıldadı Kaladin.</p>

  <p>“Sen nereden biliyorsun?”</p>

  <p>“Biliyorum çünkü... Çünkü o benim. Bana ailem söyledi. Bilmiyorum.”</p>

  <p>“İşte ben de bilmiyorum,” dedi spren sanki çok müthiş bir tartışmayı kazanmış gibi başını sallayarak.</p>

  <p>“Peki,” dedi Kaladin. “Ama neden adımı kullanıyorsun?”</p>

  <p>“Çünkü ben terbiyeliyim. Sen ise terbiyesizsin.”</p>

  <p>“Sprenler bunun ne demek olduğunu bilmez!”</p>

  <p>“İşte, bak!” dedi spren onu parmağıyla işaret ederek. “Terbiyesiz.”</p>

  <p>Kaladin gözlerini kırptı. Eh, büyümüş olduğu yerden çok uzaklardaydı, yabancı taşlar üstünde yürüyor, yabancı yemekler yiyordu. Belki de buralarda yaşayan sprenler evdeki sprenlerden farklıydılar.</p>

  <p>Süzülerek bacaklarına oturan spren yukarı bakarak “Peki neden karşı koymuyorsun?” diye sordu. Kaladin’in hissedebildiği bir ağırlığı yoktu.</p>

  <p>“Karşı koyamam,” dedi yumuşakça.</p>

  <p>“Eskiden yapıyordun.”</p>

  <p>Gözlerini kapattı ve başını ileri uzatarak parmaklıklara dayadı. “Çok yorgunum.” Fiziksel yorgunluğu kastetmemişti, gerçi sekiz ay boyunca yemek artıklarıyla beslenmek savaştayken edinmiş olduğu zarif kuvvetin çoğunu götürmüştü. Yorgun hissediyordu. Yeteri kadar uyuyabildiği zamanlarda bile. Aç, üşümüş veya dayaktan tutulmuş olmadığı o ender günlerde bile. Öylesine yorgundu ki...</p>

  <p>“Önceden de yorulmuştun.”</p>

  <p>“Başarısız oldum, ruh,” diye cevapladı gözlerini sıkı sıkı kapatarak. “Bana böyle eziyet etmek zorunda mısın?”</p>

  <p>Hepsi ölmüştü. Cenn ve Dallet ve ondan önce Tukks ve Toplayıcılar. Ondan da önce Tien. Ondan da önce, ellerinde kan ve soluk derili genç bir kızın cesedi.</p>

  <p>Yakınlardaki kölelerin bazıları büyük olasılıkla deli olduğunu düşünerek mırıldandılar. Bir spren herkesin başına musallat olabilirdi ama sprenlerle konuşmanın anlamsız olduğunu herkes bilirdi. Delirmiş miydi? Belki de bunu arzulamalıydı; delilik acıdan bir kaçış olurdu. Ama bunun yerine Kaladin’i dehşete düşürüyordu.</p>

  <p>Gözlerini açtı. Tvlakv en sonunda paytak paytak yürüyerek su kovasıyla Kaladin’in vagonuna doğru geliyordu. Şişman, kahverengi gözlü adam çok hafif bir topallamayla yürüyordu, belki de kırık bir bacağın sonucuydu. Bir Thaylen’di ve tüm Thaylen erkeklerinin, yaşı ya da saç rengi ne olursa olsun aynı şekilde saf beyaz olan sakalları ve kaşları vardı. Bir de o kaşlar çok fazla uzardı ve Thaylenler bunları kulaklarından arkaya doğru iterek tarardı. Bu da Tvlakv’ın aslında siyah olan saçlarında iki beyaz çizgisi varmış gibi görünmesine neden oluyordu.</p>

  <p>Siyah ve kırmızı çizgili bir pantolon ile örme şapkasının rengiyle uyumlu olan koyu mavi bir kazaktan oluşan giysileri bir zamanlar kaliteliydi ama artık yıpranmaya başlamışlardı. Bir zamanlar bir köle tüccarından başka bir şey miydi? Bu hayatın, insan etinin kaygısızca alınıp satılmasının, insanlar üzerinde bir etkisi oluyor gibiydi. Adamın para kesesini dolduruyor olsa da ruhunu usandırıyordu.</p>

  <p>Tvlakv gazyağlı fenerini alıp kafesin ön tarafındaki öksüren köleyi inceledi, Kaladin ile arasındaki mesafeyi koruyordu. Paralı askerlerine seslendi. Bluth (Kaladin neden adlarını öğrenme zahmetine girdiğini bilmiyordu) yürüyerek yaklaştı. Tvlakv köleyi işaret ederek sessizce bir şeyler söyledi. Bluth başını sallayarak onayladı, kütük gibi olan yüzü fenerin ışığında gölgeliydi ve kemerinden sopasını çıkardı.</p>

  <p>Rüzgârspreni beyaz bir kurdele seklini aldı, sonra da fırlayarak hasta adama doğru uçtu. Yere konarak tekrar bir kıza dönüşmeden önce birkaç sefer döndü ve kıvrıldı. Adamı incelemek için eğildi. Meraklı bir çocuk gibiydi.</p>

  <p>Kaladin arkasını dönerek gözlerini kapattı ama hâlâ öksürüğü duyabiliyordu. Beyninin içinde babasının sesi cevap verdi. Kıyıcı öksürüğü tedavi etmek için her gün toz hâline getirilmiş iki avuç dolusu kansarmaşığı uygulanır, dedi dikkatli ve kesin ses tonu. Eğer ondan yoksa hastaya bol miktarda sıvı verdiğinden emin ol, tercihen içine şeker karıştırılmış olsun. Hasta susuz kalmadığı sürece büyük olasılıkla sağ kalacaktır. Hastalığın adı kulağa olduğundan çok daha beter geliyor.</p>

  <p>Büyük olasılıkla sağ kalacaktır...</p>

  <p>O öksürükler devam etti. Birisi kafes kapısının mandalını açtı. Adama nasıl yardım edebileceklerini bilebilirler miydi? O kadar da kolay bir çözümdü. Su verin ve adam yaşayacak.</p>

  <p>Önemli değildi. Karışmamak en iyisiydi.</p>

  <p>Savaş meydanında ölmekte olan adamlar. Kurtuluş için Kaladin’e bakan gençlikle dolu bir yüz, öylesine tanıdık ve değerli. Boynun yan tarafına inerek kesen bîr kılıç yarası. Amaram’ın hatları arasından dörtnala saldıran bir Paretaşıyan.</p>

  <p>Kan. Ölüm. Başarısızlık. Acı.</p>

  <p>Ve babasının sesi. Gerçekten de onu bırakabilir misin, oğlum? Yardım edebileceğin hâlde ölmeye terk edebilir misin?</p>

  <p>Fırtınalar kapasıca!</p>

  <p>“Durun!” diye bağırdı Kaladin ayağa kalkarak.</p>

  <p>Diğer köleler aceleyle ondan uzaklaştı. Bluth sıçradı, kafes kapısını çarparak kapatıp sopasını havaya kaldırdı. Tvlakv paralı askerin arkasına saklanarak adamı siper olarak kullandı.</p>

  <p>Kaladin derin bir nefes aldı, elini yaprakların etrafında kapattı ve sonra da öbürünü kaldırarak bir parça kanı sildi. Çıplak ayakları tahtanın üzerinde güm güm öterek küçük kafesi geçti, Kaladin hasta adamın yanında diz çökerken Bluth dik dik baktı. Titreşen ışık uzun, bitkin yüzü ve neredeyse kansız dudakları aydınlatıyordu. Adamın öksürüğü balgamlıydı, yeşilimsi ve katı. Kaladin şişkinlik için adamın boynunu yokladı, sonra da koyu kahverengi gözlerini kontrol etti.</p>

  <p>“Buna kıyıcı öksürük denir,” dedi Kaladin, “Eğer yaklaşık beş gün kadar ona fazladan bir kepçe su verirseniz yaşayacak. Boğazından aşağı zorla akıtmanız gerekecek. Eğer şekeriniz varsa suya karıştırın.”</p>

  <p>Bluth koca çenesini kaşıdı, sonra da daha kısa olan köle tüccarına baktı.</p>

  <p>“Dışarı çıkar,” dedi Tvlakv.</p>

  <p>Bluth kafesin kapısını açarken hasta köle uyandı. Paralı asker sopasını Kaladin’e doğru salladı ve Kaladin gönülsüzce geri çekildi. Sopasını kaldırdıktan sonra Bluth köleyi koltuk altlarından kavradı ve çekerek dışarı çıkardı, tüm bu süre boyunca endişeli gözlerini Kaladin’in üzerinde tutmaya çalışıyordu. Kaladin’in son başarısız kaçma girişimi yirmi silahlı köleyi içermişti. Sahibi bunun için onu idam ettirmiş olmalıydı ama Kaladin’in “ilgi çekici” olduğunu iddia ederek onu <i>shash</i> ile damgalamış, sonra da çok ucuza satmıştı.</p>

  <p>Yardım etmeye çalıştığı herkes ölürken, Kaladin’in sağ kalması için her zaman bir sebep çıkıyormuş gibi görünüyordu. Bazı insanlar bunu bir nimet olarak kabul edebilirdi ama Kaladin bunu ironik bir işkence türü olarak görüyordu. Eski sahibinin elindeyken, Batı’dan gelmiş Selay bir köleyle konuşarak biraz zaman harcamıştı. Bu köle, efsanelerindeki Eski Büyü’den ve bunun insanları lanetleyebilme gücünden bahsetmişti. Kaladin’e de bu oluyor olabilir miydi?</p>

  <p><i>Aptal olma,</i> dedi kendi kendisine.</p>

  <p>Kafesin kapısı takırtıyla yerine oturarak kilitlendi. Kafesler gerekliydi, Tvlakv kırılgan yatırımlarını yücefırtınalardan korumak zorundaydı. Kafeslerin yan taraflarının öfkeli fırtınalar sırasında yukarı çekilerek sabitlenebilen tahtaları vardı.</p>

  <p>Bluth köleyi ateşe doğru, açılmış su fıçısının yanına sürükledi. Kaladin rahatladığını hissetti. İşte, dedi kendi kendine. Belki hâlâ yardım edebilirsin. Belki umursamak için bir sebep var.</p>

  <p>Kaladin elini açarak avcundaki kırışmış siyah yapraklara baktı. Bunlara ihtiyacı yoktu. Bunları gizlice Tvlakv’ın içkisine atmak sadece zor değil, anlamsız da olacaktı. Gerçekten de köle tüccarının ölmesini istiyor muydu? Bunun ne faydası olacaktı?</p>

  <p>Alçak bir çatırtı havada çınladı; ardından da daha donuk, sanki birisi bir çuval tahılı yere atıyormuş gibi olan ikinci bir tanesi geldi. Kaladin hızla başını kaldırarak Bluth’un hasta köleyi yatırmış olduğu yere baktı. Paralı asker sopasını bir kere daha kaldırdı ve sertçe indirdi, silah kölenin kafatasına inerken bir çatırtı sesi çıkardı.</p>

  <p>Köle bir acı veya itiraz çığlığı atmamıştı. Köle karanlıkta yatıyordu. Bluth umursamazca cesedi kaldırarak omzunun üzerine attı.</p>

  <p>“Hayır!” diye bağırdı Kaladin, kafesin içinde atılarak ellerini parmaklıklara vurdu.</p>

  <p>Tvlavk kendini ısıtarak ateşin yanında dikiliyordu.</p>

  <p>“Fırtına kapsın seni!” diye çığlık attı Kaladin. “Yaşayabilirdi seni puşt!”</p>

  <p>Tvlakv ondan tarafa göz attı. Sonra, koyu mavi örgülü şapkasını düzelten köle tüccarı sakin sakin yürüyerek yaklaştı. “Hepinizi hasta edecekti, anlarsın ya?” Sesi hafifçe şiveliydi, kelimeleri birbirine çarpıyor, doğru hecelere vurgu yapmıyordu, Thaylenlerin sesi Kaladin’e her zaman mırıldanıyorlarmış gibi gelirdi. “Bir adam için tüm bir vagonu kaybetmem.”</p>

  <p>“Bulaşıcı safhayı geçmişti!” dedi Kaladin tekrar elleriyle parmaklıklara vurarak. “Eğer herhangi birimize bulaşacak olsaydı şimdiye kadar bulaşmış olurdu.”</p>

  <p>“Bulaşmamış olmasına dua et. Bence kurtarılacak gibi değildi.”</p>

  <p>“Sana aksini söyledim!”</p>

  <p>“Ve ben de sana inanmalı mıyım, firari?” dedi Tvlakv eğlenerek. “Gözleri ateş ve nefretle dolu bir adama? Mümkün olsa beni öldürürdün.” Omzunu silkti. “Umurumda değil. Satış zamanı geldiğinde güçlü olduğun sürece. Seni o adamın hastalığından kurtardığım için bana dua etmelisin.”</p>

  <p>“Senin höyüğünü ellerimle yığdıktan sonra dua edeceğim,” diye cevap verdi Kaladin.</p>

  <p>Tvlakv gülümseyerek tekrar ateşe doğru yürümeye başladı. “O öfkeni koru firari ve o gücünü de. Vardığımız zaman bana iyi para getirecekler.”</p>

  <p><i>Tabii eğer o kadar uzun yaşarsan,</i> diye düşündü Kaladin. Tvlakv her zaman köleler için kullandığı kovada kalan son suyu ısıtırdı. Kovayı ateşin üstüne asarak kendine çay yapıyordu. Eğer Kaladin en son su içenin kendisi olduğundan emin olabilir, sonra da yaprakları toz hâline getirip kepçenin içine...</p>

  <p>Kaladin dondu, sonra da aşağıdaki ellerine baktı. Acelesinden karabelayı elinde tutmakta olduğunu unutmuştu. Ellerini parmaklıklara vurduğu sırada kırıntıları düşürmüştü. Avuçlarına yapışıp kalmış olan sadece birkaç, parçacık vardı, etkili olmak için yeterli değildi.</p>

  <p>Hızla dönerek arkasına baktı, kafesin zemini pisti ve kirle kaplıydı. Eğer parçalar oraya düşmüşse onları toplamanın hiçbir yolu yoktu. Rüzgâr birden güçlenerek yerdeki tozları, kırıntıları ve pislikleri vagondan süpürüp dışarıdaki gecenin içine savurdu.</p>

  <p>Kaladin bunda bile başarısız olmuştu.</p>

  <p>Sırtını parmaklıklara dayayarak yere yığıldı ve başını eğdi. Yenilmişti. O lanet Rüzgârspreni ise kafası karışmış gibi görünerek etrafında uçuşuyordu.</p>
</body>
</html>
