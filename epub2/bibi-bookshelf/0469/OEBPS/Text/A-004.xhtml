<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2 title="A-004"><img alt="" src="../Images/main-41.jpg" /></h2>

  <p>Rysn tereddütle kervanın ilk sırasında olan arabasından aşağı indi. Ayakları altında biraz aşağı gömülen engebeli, yumuşak zeminin üstüne düştü.</p>

  <p>Bu onu titretti, özellikle de fazla gür otlar yapmaları gerektiği gibi uzaklaşmadıkları için. Rysn ayağını birkaç kere hafifçe yere vurdu. Otlar titremedi bile.</p>

  <p>“Hareket etmeyecek,” dedi Vstim. “Buradaki otlar başka yerlerde olanlar gibi davranmaz. Mutlaka bunu duymuşsundur.” Ondan yaşlı olan adam en öndeki arabanın parlak sarı güneşliğinin altında oturuyordu. Bir kolunu yandaki korkuluğun üstüne koymuş, diğer elinde de bir grup hesap defteri tutuyordu. Uzun beyaz kaşlarından birini kulağının arkasına kıstırmış ve diğerini ise serbest bırakıp yüzünün yanından aşağı sarkıtmıştı. İyice kolalanmış olan mavi ve kırmızı cübbeler ve düz tepeli konik bir şapka giymeyi tercih ediyordu. Bu klasik Thaylen tüccar kıyafetiydi: modası kırk yıl önce geçmiş ama hâlâ seçkin.</p>

  <p>“Otları duymuştum,” dedi Rysn ona. “Ama bu çok <i>garip.</i>” Tekrar adım atarak öncü arabanın etrafında döndü. Evet, burada Shinovar’daki otlardan bahsedildiğini duymuştu ama sadece uyuşuk olacaklarını varsaymıştı. Birilerinin fazla yavaş hareket ettikleri için kaybolmadıklarını söylediğini hatırlıyordu.</p>

  <p>Ama hayır, öyle değildi. <i>Hiç ama hiç</i> hareket etmiyorlardı. Nasıl sağ kalabiliyorlardı? Hayvanların hepsini yiyip bitirmiş olması gerekmez miydi? Ova boyunca uzaklara bakarak şaşkınlık içinde başını salladı. Otlar ovanın tamamını <i>kaplıyordu.</i> Bütün çimenler bir araya toplanarak durmuştu ve zemini göremiyordun. Bu nasıl bir keşmekeşti böyle.</p>

  <p>“Zemin esnek,” dedi Rysn arabanın etrafından dolaşarak ilk başta indiği tarafına geri gelirken, “Sadece otlar yüzünden de değil.”</p>

  <p>“Hmm,” dedi hâlâ hesap defterleriyle ilgilenmekte olan Vstim. “Evet. Buna toprak deniliyor.”</p>

  <p>“Bana sanki dizlerime kadar gömülecekmişim gibi hissettiriyor. Shinler burada yaşamaya nasıl dayanabiliyor?”</p>

  <p>“Onlar ilginç bir halk.. Senin aleti kuruyor olman gerekmiyor mu?”</p>

  <p>Rysn içini çekti ama arabanın arka tarafına doğru yürüdü. Kervandaki diğer arabalar yaklaşıyor ve gevşek bir daire şeklinde diziliyorlardı. Toplamda altı yük arabası vardı. Öncü arabanın bagaj kapağını indirdi ve asılarak neredeyse kendisi kadar uzun bir üçayağı dışarı çekti. Bunu bir omzunun üstünde taşıyarak çimenlik dairenin ortasına doğru uygun adım yürüdü.</p>

  <p>O modaya babsk’ından daha uygundu; onun yaşındaki genç bir kadın için olan kıyafetlerin en modernini giyiyordu: kolalı manşetleri olan uzun kollu açık yeşil bir gömlek üstüne koyu mavi desenli bir ipek yelek. O da yeşil olan topuk uzunluğundaki eteği kadar ağır ve ciddiydi, kesimi pratik ama modaya uyumlu bir şekilde desenliydi.</p>

  <p>Sol eline yeşil bir eldiven takmıştı. Emineli kapatmak sersem bir âdetti; sadece Vorin kültürel egemenliğinin bir sonucuydu. Ama görüntüyü düzgün tutmak en iyisiydi. Daha muhafazakâr Thaylenlerin pek çoğu (ne yazık ki buna onun babsk’ı da dâhildi) hâlâ bir kadının emineli kapalı olmadan dolaşmasını rezillik olarak görüyordu.</p>

  <p>Üçayağı yerleştirdi. Vstim’in onun babski ve onun da Vstim’in çırağı olmasından bu yana beş ay olmuştu. Vstim ona iyi davranıyordu. Her babsk öyle değildi; geleneğe göre, o Rvsn’ın ustasından çok daha fazlasıydı. O Rysn’in kendi başına bir tüccar olmaya hazır olduğunu ilan edene kadar kanuni olarak onun babasıydı.</p>

  <p>Rysn onun bu kadar çok zamanı böylesine <i>garip</i> yerlere seyahat ederek harcamıyor olmasını dilemiyor değildi. Büyük bir tüccar olarak bilinirdi ve Rysn büyük tüccarların egzotik şehirler ve limanları ziyaret edenler olacaklarını varsaymıştı. Gelişmemiş diyarlardaki boş otlaklarda dolaşanlar değil.</p>

  <p>Üçayağı yerleştirdi ve fabrialı almak için arabaya geri döndü. Arabanın arka tarafı kalın kenarları ve tepesiyle yücefırtınalara karşı korunaklı bir yer oluşturuyordu. Batı’daki daha zayıf olanları bile tehlikeli olabilirdi, en azından insan dağ geçitlerini aşıp da Shinovar’a ulaşana kadar.</p>

  <p>Fabrialın kutusuyla hızla üçayağa geri döndü. Tahta kapağı kaydırarak açıp içerideki büyük heliodoru dışarı çıkardı. Çapı en azından beş santim olan soluk sarı mücevher, metal bir çerçevenin içine takılmıştı. Hafifçe parlıyordu ama insanın bu kadar iri bir mücevherden bekleyeceği kadar parlak değildi.</p>

  <p>Bunu üçayağa yerleştirdi sonra da altındaki kadranların birkaçını çevirerek fabrialı kervandaki insanlara ayarladı. Sonra arabadan bir tabure çekti ve izlemek için oturdu. Vstim’in alete ödediği fiyat, onu hayrete düşürmüştü. İnsanlar yaklaştığı zaman haber veren yakın zamanlarda icat edilmiş o yeni fabrial türlerinden biriydi. Bu gerçekten de o kadar önemli miydi?</p>

  <p>Arkasına yaslanıp başını kaldırarak, daha parlak hâle gelip gelmediğini izleyerek mücevhere baktı. Shin diyarının garip otları en güçlü esintilerde bile çekilmeyi inatla reddederek rüzgârda salınıyordu. Uzaklarda Shinovar’a siper olan Sisli Dağlar’ın beyaz tepeleri yükseliyordu. O dağlar yücefırtnaların kırılarak solmasına sebep oluyor ve Shinovar’ı Roshar’da yücefırtınaların hüküm sürmediği çok az yerden biri yapıyordu.</p>

  <p>Etrafındaki ova garip, rüzgârda çekilmeyen yapraklarla dolu katı ve iskelet gibi dalları olan düz gövdeli ağaçlarla beneklenmişti. Tüm manzarada tekinsiz bir his vardı; sanki ölümü hatırlatıyordu. Hiçbir şey hareket etmiyordu. Rysn irkilerek hiç spren göremediğini fark etti. Tek bir tane bile. Rüzgârspreni yok, hayatspreni yok, hiçbir şey.</p>

  <p>Sanki bütün ülkenin aklı kıtmış gibiydi. Beyninin tamamı olmadan doğmuş, ne zaman kendini koruması gerektiğini bilmeyen ve bunun yerine sadece salya akıtarak duvara bakan bir adam gibi. Bir parmağını zemine sapladı, sonra da Vstim’in adına “toprak” dediği şeyi incelemek için parmağını kaldırdı. Pis bir şeydi. Var ya, güçlü bir fırtına bu ot tarlasının tamamını kökünden söküp götürebilirdi. Yücefırtınaların bu diyarlara ulaşamıyor olması iyi bir şeydi.</p>

  <p>Arabaların yakınında hizmetkârlar ve muhafızlar kasaları indiriyor ve kamp kuruyordu. Aniden heliodor daha parlak sarı bir ışılda yanıp sönmeye başladı. “Usta?” diye seslendi Rysu ayağa kalkarak, “Yakında birileri var.”</p>

  <p>Kasaları kontrol etmekte olan Vstim sertçe başını kaldırdı. Muhafızların başı olan Kylrm’e elini salladı ve onun altı adamı da yaylarını çıkardı.</p>

  <p>“Orada,” dedi bir tanesi eliyle işaret ederek.</p>

  <p>İleride bir grup atlı adam yaklaşmaktaydı. Hiç de hızlı gelmiyorlardı ve birkaç yük arabası çeken kalın, bodur atlar gibi iri bir hayvana önderlik ediyorlardı. Fabrialdaki mücevher yeni gelenler yaklaştıkça daha da parlak bir şekilde yanıp sönüyordu.</p>

  <p>“Evet,” dedi Vstim fabriala bakarak. “Bu <i>çok</i> faydalı olacak. İyi menzili var.”</p>

  <p>“Ama geldiklerini biliyorduk,” dedi Rysn taburesinden kalkıp onun yanına doğru yürüyerek.</p>

  <p>“Bu seferlik,” dedi Vstim. “Ama eğer bizi karanlıkta haydutlara karşı uyarırsa, fiyatının kat kat fazlasını geri ödemiş olacak. Kylrm, yaylarınızı indirin. O şeyler hakkında ne düşündüklerini biliyorsunuz.”</p>

  <p>Muhafızlar söylendiği gibi yaptılar ve Thaylen grubu bekledi. Rysn kendisini endişeli bir şekilde kaşlarını geri tararken buldu ama neden zahmet ettiğini bilmiyordu. Yeni gelenler alt tarafı Shindi. Elbette, Vstim onun Shinleri vahşiler olarak düşünmemesi gerektiğinde ısrar ediyordu. Onlara karşı büyük bir saygı duyuyormuş gibi görünüyordu.</p>

  <p>Yaklaşırlarken Rysn görünüşlerindeki çeşitlilik nedeniyle şaşırdı. Görmüş olduğu diğer Shinler basit kahverengi cübbeler ya da başka işçi kıyafetleri giyerdi, Ancak bu grubun en önünde Shin standartlarına göre güzel olması gereken kıyafetler giymiş bir adam vardı: kendisini tamamen sarmalayan ve önden sıkıca bağlanmış olan parlak, çok renkli bir pelerin. Atının iki yanından da aşağı sarkıyor, neredeyse yere kadar düşüyordu. Sadece başı açıktaydı.</p>

  <p>Etrafında at sürmekte olan dört adam vardı ve onların giysileri daha düşük seviyeliydi. Yine de parlaktılar ama <i>o kadar da</i> parlak değillerdi. Onlar gömlekler, pantolonlar ve renkli pelerinler giyiyordu.</p>

  <p>Onların yanında yürümekte olan kahverengi bitlikler giymiş olan en azından, üç düzine adam daha vardı. Daha da çoğu üç büyük yük arabasını sürüyordu.</p>

  <p>“Vay,” dedi Rysn. “Bir sürü hizmetkâr getirmiş.”</p>

  <p>“Ne hizmetkârı?” dedi Vstim.</p>

  <p>“Kahverengili arkadaşlar.”</p>

  <p>Babsk’ı gülümsedi. “Onlar onun muhafızları çocuğum.”</p>

  <p>“Ne? Çok sıradan görünüyorlar.”</p>

  <p>“Shinler acayip bir halktır,” dedi. “Burada insanların en düşükleri savaşçılardır, biraz köleler gibi. İnsanlar onları sahipliği simgeleyen küçük taşlar kullanarak evleri arasında takas eder ve satarlar ve eline bir silah alan her adam da onlara katılmak ve aynı şekilde muamele görmek zorundadır. Süslü cübbe giymiş adam var ya? O çiftçi.”</p>

  <p>“Bir arazi sahibi demek istiyorsun.”</p>

  <p>“Hayır. Benim anladığım kadarıyla her gün, şey... Bunun gibi bir pazarlığa nezaret ediyor olmadığı günlerde, dışarı çıkıyor ve tarlalarda çalışıyor. Tüm çiftçilere bu şekilde davranırlar, onlara çokça ilgi ve saygı gösteriyorlar.”</p>

  <p>Rysn’in ağzı açık kaldı. “Ama çoğu köy çiftçilerle <i>dolu</i> olur!”</p>

  <p>“Gerçekten de,“ dedi Vstim. “Burada kutsal yerler. Yabancıların tarlaların ya da tarım yapılan köylerinin yakınına gelmesine izin verilmez.”</p>

  <p><i>Ne kadar da garip,</i> diye düşündü Rysn. <i>Belki de bu yerde yaşamak akıllarını etkilemiştir.</i></p>

  <p>Kylrm ve muhafızları bu kadar ezici bir sayı üstünlüğüyle karşı karşıya oldukları için korkunç derece rahatsız olmalarına rağmen Vstim pek sıkılmışa benzemiyordu. Bir kere Shinler yaklaştığı zaman, en ufak bir korku izi olmadan kervandan dışarı çıkarak ilerledi. Rysn eteği aşağıdaki otlara sürtünerek aceleyle arkasından gitti.</p>

  <p><i>Lanet,</i> diye düşündü. Geri çekilmemelerinin bir diğer sonucu. Eğer bu sersem otlar yüzünden yeni bir etek ucu almak zorunda kalırsa bu onu çok kızdıracaktı.</p>

  <p>Vstim Shinlerle buluştu, sonra da değişik bir şekilde eğildi, elleri yere doğru dönüktü. <i>“Tan balo ken tala,“</i> dedi. Rysn bunun ne demek olduğunu bilmiyordu.</p>

  <p>Pelerinli adam <i>-çiftçi-</i> saygı ile başını eğdi ve diğer atlılardan biri atından indi ve ileri doğru yürüdü. “Şans Rüzgârları sana yol göstersin, dostum.” Thaylenceyi çok iyi konuşuyordu. “Ekleyen kişi güvenle varmış olmanızdan dolayı mutlu.”</p>

  <p>“Teşekkür ederim, Esan-oğlu-Thresh,” dedi Vstim. “Ve ekleyen kişiye de teşekkürlerimi sunarım.”</p>

  <p>“Bizim için garip diyarlarından neler getirdin, dost?” dedi Thresh. “Umuyorum ki daha fazla metal?”</p>

  <p>Vstim elini salladı ve muhafızlardan bir kısmı ağır bir kasayı getirdi. Yere koydular ve kapağını kaldırıp açarak tuhaf içeriğini gözler önüne serdiler. Hurda metal parçaları, çoğunluğu kabuk kırıkları gibi şekillendirilmiş olsa da bir kısmı tahta parçalarını andırıyordu. Rysn’e açıklanamaz bir sebepten ötürü metale Ruh dökülmüş olan çöpler gibi görünüyordu.</p>

  <p>“Ah,” dedi Thresh kutuyu incelemek için çömelerek. “Harika!”</p>

  <p>“Tek bir parçası bile kazılmış değil,” dedi Vstim. “Bu metali elde etmek için hiçbir kaya kırılmış ya da eritilmiş değil, Thresh. Hayvan kabukları, ağaç kabukları ya da dallarından Ruhdökülmüştür. Bunu doğrulayan beş ayrı Thaylen noteri tarafından mühürlenmiş bir belgem var.”</p>

  <p>“Bunun gibi bir şeyi yapmana gerek yoktu,” dedi Thresh. “Bu konuda uzun zaman önce bizim güvenimizi bir kere kazandın.”</p>

  <p>“Ticareti uygun şekilde yapmayı tercih ederim,” dedi Vstim. “Anlaşmalarında dikkatsiz olan bir tüccar, kendini dostlar yerine düşmanlarla bulan bir tüccardır.”</p>

  <p>Thresh ayağa kalkarak üç kere ellerini çırptı. Gözleri yere dönük olan kahverengili adamlar, bir yük arabasının arkasını indirerek kasaları gözler önüne serdiler.</p>

  <p>“Bizi ziyaret eden diğerleri,” diye belirtti Thresh yük arabasına doğru yürürken. “Onların tüm umursadıkları atlarmış gibi görünüyor. Herkes at satın almak istiyor. Ama asla sen değil, dostum. Bu neden?”</p>

  <p>“Bakması çok zor,” dedi Vstim Thresh ile birlikte yürüyerek. “Ve çok sık olarak, her ne kadar değerli olsalar da, yatırımın getirisi az oluyor.”</p>

  <p>“Ama bunlarla olmuyor mu?” dedi Thresh daha hafif olan kasalardan birini kaldırarak. İçeride canlı bir şeyler vardı.</p>

  <p>“Hiç de değil,” dedi Vstim. “Tavuklar iyi para getiriyor ve onlara bakması da yemin olduğu sürece kolay.”</p>

  <p>“Sana bol bol getirdik,” dedi Thresh. “Bunları bizden satın aldığınıza inanamıyorum. Onlar hiç de siz yabancıların düşündüğü kadar değerli değil. Ve bize onların karşılığında metal veriyorsunuz! Kırılmış kayanın lekesini taşımayan metal hem de. Bir mucize.”</p>

  <p>Vstim omzunu silkti. “Bu hurdalar geldiğim yerde resmen değersizler. Ruhdökümcüleriyle antrenman yapan ardentler tarafından yapılıyorlar. Yiyecek yapamazlar çünkü eğer yanlış yaparlarsa zehirli olur. O yüzden de çöpleri metale çeviriyor ve atıyorlar.”</p>

  <p>“Ama bunları işleyebilirler!”</p>

  <p>“Bir nesneyi ağaçtan tam olarak istediğin şekilde yontup da <i>ondan sonra</i> Ruhdökebilecekken metali neden işleyesin?” dedi Vstim.</p>

  <p>Thresh şaşkına dönerek başını salladı. Rysn kendisi de kafa karışıklığından payını almış bir şekilde izliyordu. Bu onun görmüş olduğu en <i>çılgın</i> ticari alışverişti. Normalde Vstim ölesiye tartışır ve pazarlık ederdi. Ama burada mallarının değersiz olduğunu açıkça itiraf ediyordu!</p>

  <p>Gerçekten de, konuşma ilerledikçe ikisi de mallarının ne kadar değersiz olduğunu açıklamak için ellerinden geleni yaptı. Sonunda, her ne kadar Rysn nasıl olduğunu kavrayamamış olsa da, bir uzlaşmaya vardılar ve anlaşarak el sıkıştılar. Thresh’in askerlerinin bir kısmı tavuk, kumaş ve egzotik kurutulmuş meyve kutularını indirmeye başladılar. Diğerleri de hurda metal kutularını götürmeye başlamıştı.</p>

  <p>“Bana bir asker satamazsın, değil mi?” diye sordu Vstim beklerlerken.</p>

  <p>“Korkarım ki bir yabancıya satılamazlar.”</p>

  <p>“Ama benimle takas etmiş olduğun o bir tanesi vardı...”</p>

  <p>“Neredeyse yedi yıl oldu!” dedi Thresh kahkaha atarak. “Ve hâlâ soruyorsun!”</p>

  <p>“Onun karşılığında ne aldığımı bilmiyorsun,” dedi Vstim. “Ve onu bana resmen hiçbir şey karşılığında verdin!”</p>

  <p>“O Hakikatsizdi,” dedi Thresh omzunu silkerek. “Onun hiçbir değeri yoktu. Sen beni onun karşılığında bir şey almaya <i>zorladın,</i> gerçi itiraf etmek gerekirse ödemeni bir nehire atmak zorundaydım. Bir Hakikatsiz karşılığında para alamazdım.”</p>

  <p>“Eh, sanırım bu yüzden gücenemem,” dedi Vstim çenesini ovuşturarak. “Ama eğer eline, bir tane daha geçecek olursa bana haber ver. Hayatımda sahip olduğum en iyi hizmetkârdı. Hâlâ onu takas etmiş olduğum için pişmanım.”</p>

  <p>“Hatırlayacağım, dost,” dedi Thresh. “Ama onun gibi bir tane daha bulmamızın pek mümkün olduğunu düşünmüyorum.” Dikkati dağılıyormuş gibi göründü. “Gerçekten de, umarım ki bir daha asla olmaz...”</p>

  <p>Mallar değiş tokuş edildikten sonra tekrar el sıkıştılar, sonra da Vstim çiftçiye eğildi. Rysn de onun yaptığını taklit etmeye çalıştı ve kendi aralarında fısıltılı Skin dillerinde konuşmakta olan Thresh ve onun birkaç yol arkadaşının gülümsemesine neden oldu.</p>

  <p>Böylesine kısa bir alışveriş için bu kadar uzun, sıkıcı bir yolculuk. Ama Vstim haklıydı, bu tavuklar Doğu’da iyi küre edeceklerdi.</p>

  <p>“Ne öğrendin?” dedi Vstim ona kendi arabalarına doğru geri yürürlerken.</p>

  <p>“Shinlerin garip olduğunu.”</p>

  <p>“Hayır,” dedi Vstim ama sert değildi. Asla sertmiş gibi görünmüyordu. “Onlar sadece farklılar çocuğum. Garip insanlar değişken bir şekilde davrananlardır. Thresh ve onun halkı, onlar değişkenden başka her şey. Biraz <i>fazla</i> istikrarlı olabilirler. Dışarıda dünya değişiyor ama Shinler aynı şekilde kalmakta kararlı gibi görünüyorlar. Onlara fabriallar önermeye çalıştım ama onları değersiz buluyorlar. Ya da günahkâr. Ya da kullanmak için fazlasıyla kutsal.”</p>

  <p>“Bunlar oldukça farklı şeyler, usta.”</p>

  <p>“Evet,” dedi Vstim. “Ama Shinlerde bunları birbirinden ayırt etmek çoğu zaman zor. Her neyse, <i>gerçekte</i> ne öğrendin?”</p>

  <p>“Alçakgönüllülüğe Herdazlıların böbürlenmeye karşı olan yaklaşımıyla bakıyorlar,” dedi Rysn. “İkiniz de mallarınızın ne kadar değersiz olduğunu göstermek için özellikle çaba harcadınız. Ben bunu garip buldum ama sanırım bu sadece onların pazarlık etme yöntemi olabilir.”</p>

  <p>Vstim geniş bir şekilde gülümsedi. “Ve sen şimdiden buraya getirdiğim adamların yarısından daha bilgesin. Dinle. İşte dersin. <i>Asla</i> Shinlere kazık atmaya çalışma. Açık sözlü ol, onlara doğruyu söyle ve eğer ille de bir şey yapacaksan mallarının değerini az göster. Bu yüzden sana bayılacaklar. Ve bu yüzden sana para da kazandıracaklar.”</p>

  <p>Rysn başını sallayarak onayladı. Arabaya ulaştılar ve Vstim garip küçük bir kap çıkardı. “Al,” dedi. “Bir bıçak kullan ve gidip o otlardan biraz kes. İyice aşağıdan kestiğinden ve bolca toprak aldığından da emin ol. Bitkiler o olmadan yaşayamazlar.”</p>

  <p>“Bunu neden yapıyorum?” diye sordu Rysn burnunu kırıştırıp kabı alırken.</p>

  <p>“Çünkü” dedi Vstim, “O bitkiye bakmayı öğreneceksin. Onun garip olduğunu düşünmeyi bırakana kadar yanında tutmanı istiyorum.”</p>

  <p>“Ama neden?”</p>

  <p>“Çünkü bu seni daha iyi bir tüccar yapacak,” dedi.</p>

  <p>Rysn yüzünü astı. Zamanın bu kadar çoğunda bu kadar acayip olmak zorunda mıydı? Belki de Shinlerle iyi bir anlaşma yapabilen çok az Thaylenden biri olmasının sebebi de buydu. O da onlar kadar garipti.</p>

  <p>Kendisine denileni yapmak için yürüyerek uzaklaştı. Şikâyet etmenin bir faydası yoktu. Ancak önce bir çift sağlam eldiven çıkarıp kollarını da sıvadı. Bir kap salya akıtan, duvara bakan, embesil çimen için güzel bir elbiseyi rezil edecek <i>değildi.</i> İşte bu kadardı.</p>
</body>
</html>
