<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2 title="BÖLÜM-001"><img alt="" src="../Images/main-5.jpg" /></h2>

  <p><span style="font-weight:bold;"><i>“Beni öldürdünüz. Sizi piçler, beni öldürdünüz! Güneş hâlâ sıcakken, ben ölüyorum!</i> ”</span></p>

  <div>
    <span style="font-weight:bold;"><br /></span>
  </div>

  <p><span style="font-weight:bold;">— 1171 yılı Betab ayının Chach haftasının beşinci gününde alınmıştır, ölümden on saniye önce, örnek otuz bir yaşında <i>koyugözlü</i> bir denizciydi. Numune şüpheli kabul ediliyor.</span></p>

  <div>
    <br />
  </div>

  <p class="baslik5">BEŞ YIL SONRA</p>

  <div>
    <br />
  </div>

  <p>Cenn, “Öleceğim, değil mi?” diye sordu.</p>

  <p>Yanındaki, yüzü hava şartlarından yıpranmış, kıdemli asker Cenn’e dönerek onu inceledi. Kıdemli askerin kısa kesilmiş sakal ve bıyıkları vardı. Yanlarda siyah kıllar grilere yol vermeye başlamıştı.</p>

  <p><i>Ben öleceğim</i>, diye düşündü Cenn mızrağını sıkıca kavrayarak. Mızrağın sapı terle kayganlaşmıştı. <i>Öleceğim. Ah, Fırtınababa. Ben öleceğim...</i></p>

  <p>“Kaç yaşındasın oğlum?” diye sordu kıdemli asker. Cenn adamın adını hatırlayamıyordu. Kayalık savaş alanının karşı tarafındaki diğer ordunun sıraya girmesini izlerken herhangi bir şeyi hatırlamak zordu. Sıraya girmiş ordu ne kadar uygar görünüyordu: Düzenli, organize. Kısa mızrakçılar ön sıralarda, sonrasında uzun mızrakçılar ve ciritliler, yanlarda okçular. <i>Koyugözlü</i> mızrakçıların taşıdıkları ekipman Cenn’inki gibiydi: deri bir yelek ve diz boyunda etek ile basit, çelik bir başlık ve ona uyan bir göğüs zırhı.</p>

  <p><i>Açıkgözlerin</i> pek çoğunun tam takım zırhları vardı. Atlarının üstünde oturuyorlardı, bordo ve koyu orman yeşili parlayan göğüs zırhlarıyla şeref muhafızları etraflarında toplanmıştı. Aralarında Paretaşıyanlar var mıydı? Berrakbey Amaram bir Paretaşıyan değildi. Ya adamları arasında Paretaşıyan var mıydı? Peki ya Cenn bir tanesiyle savaşmak zorunda kalırsa? Sıradan adamlar Paretaşıyanları öldürmezdi. Bu o kadar nadiren gerçekleşirdi ki, bu olayların her biri birer efsane hâline gelmişti.</p>

  <p><i>Bu gerçek,</i> diye düşündü gittikçe artan bir korkuyla. Bu kamptaki bir talim değildi. Bu sopaları sallayarak tarlalarda yapılan bir eğitim değildi. Bu <i>gerçekti.</i> Kalbi göğsünde korkmuş bir hayvanınki gibi atan ve bacakları titreyen Cenn, bu gerçeklikle yüz yüze geldiğinde bir korkak, olduğunu fark etti. Sürüleri hiç bırakmamış olmalıydı! Asla kalkıp da...</p>

  <p>“Oğlum?” dedi kıdemli asker, sesi sertti. "Kaç yaşındasın?”</p>

  <p>“On beş, komutanım.”</p>

  <p>Dağ gibi ve sakallı adam başını sallayarak onayladı. “Ben Dallet.”</p>

  <p>“Dallet,” diye tekrarladı Cenn, gözü hâlâ diğer ordudaydı. Ne kadar çoktular! Binlerce. “Ben öleceğim, değil mi?”</p>

  <p><i>“Hayır.”</i> Dallet’in huysuz bir sesi vardı ama bir şekilde rahatlatıcıydı bu. “Sana hiçbir şey olmayacak. Aklını başına topla. Mangayla kal.”</p>

  <p>“Ama benim üç aylık eğitimim anca var!” Düşman ordunun zırhları veya kalkanlarından gelen tangırtıları duyabildiğine yemin edebilirdi. “Bu mızrağı zar zor tutabiliyorum! Fırtınababa, ben <i>öldüm.</i> Ben hiç... ”</p>

  <p>“Oğlum,” diyerek lafını kesti Dallet, sesi yumuşak ama kararlıydı. Bir elini kaldırdı ve Cenn’in omzuna koydu. Sırtına asılı durduğu yerden Dallet’in geniş ve yuvarlak kalkanının kenarı ışığı yansıttı. “Sana bir şey <i>olmayacak.</i>”</p>

  <p>“Bundan nasıl emin olursunuz?” Bir yalvarış gibi çıkmıştı sesi.</p>

  <p>“Çünkü evlat, sen Kaladin Stormblessed’in<a href="../Text/DiPNOTLAR.xhtml#a3" id="k3"><sup>[3]</sup></a>&nbsp;mangasındasın.” Yakınlardaki diğer askerler başlarını sallayarak onayladılar.</p>

  <p>Arkalarında askerler dalga dalga sıraya giriyordu, binlerce asker. Cenn, Kaladin’in mangasının yaklaşık otuz adamıyla tam da en öndeydi. Neden Cenn son anda yeni bir mangaya aktarılmıştı? Kamptaki politik oyunlarla bir ilgisi olmalıydı bunun.</p>

  <p>Neden bu manga kayıpların en fazla yaşanacağı kesin olan en ön taraftaydı? Morumsu çamur damlalarına benzeyen korkusprenleri yerden çıkarak ayaklarının etrafında toplanmaya başladı. Bir anda tamamen paniğe kapıldı; neredeyse mızrağını atıp hızla oradan uzaklaşacaktı. Dallet’in omzundaki eli sıkılaştı. Kafasını kaldırıp Dallet’in kendinden emin siyah gözlerine bakan Cenn tereddüt etti.</p>

  <p>“Sıraya girmeden önce işedin mi?” diye sordu Dallet.</p>

  <p>“Zamanını olmamı...”</p>

  <p>“Şimdi işe.”</p>

  <p><i>“Buraya</i> mı?”</p>

  <p>“Eğer işemezsen savaş sırasında bacağından aşağı akan çişin dikkatini dağıtacak, belki de bu yüzden ölürsün. Hadi.”</p>

  <p>Cenn utanç, içinde mızrağını Dallet’e verdi ve taşların üstünde işini halletti. Bitirdiği zaman yanındakilere göz ucuyla baktı. Kaladin’in askerlerinden hiçbiri sırıtmadı. Mızrakları yanlarında, kalkanları sırtlarında asılı, düzgün bir şekilde duruyorlardı.</p>

  <p>Düşman ordusu neredeyse dizilmeyi tamamlamıştı. Aralarındaki alan çıplak ve düz kaygantaştandı. Dikkate değer şekilde düz ve pürüzsüzdü ve yalnızca arada bir kayafilizleriyle bölünüyordu. İyi bir mera olurdu. Ilık rüzgâr Cenn’in yüzüne esti, geçen gecenin yücefırtınasından kalma su zerreleriyle ağırlaşmıştı.</p>

  <p>“Dallet!” dedi bir ses.</p>

  <p>Sapına iki deri bıçak kını bağlanmış kısa bir mızrak taşıyan bir adam, sıraların arasından yürüyerek geliyordu. Yeni gelen genç bir adamdı, belki on beş yaşındaki Cenn’den dört yaş daha büyüktü ama Dallet’ten bile birkaç parmak daha uzundu. Bir mızrakçının sıradan deri zırhını giyiyor olmasına rağmen, altında koyu renkli bir pantolon vardı. Buna izin verilmiyor olması gerekliydi.</p>

  <p>Siyah Alethi saçı omzuna kadar uzanıyordu ve dalgalıydı, gözleri koyu bir kahverengiydi. Ayrıca deri zırhının omuzlarında onun bir manga komutanı olduğunu gösteren beyaz ipten düğümler vardı.</p>

  <p>Cenn’in etrafındaki otuz adam hazır ola geçip, mızraklarını kaldırarak selam verdiler. <i>Kaladin Stormblessed bu mu?</i> diye düşündü Cenn inanamadan. <i>Bu genç mi?</i></p>

  <p>“Dallet, kısa süre sonra yeni bir acemi askerimiz olacak,” dedi Kaladin. Güçlü bir sesi vardı. “Senden onu...” Cenn’i fark ettiğinde sesi azalarak kesildi.</p>

  <p>“Sadece birkaç dakika önce buraya ulaştı, komutanım,” dedi Dallet gülümseyerek. “Onu hazırlıyordum.”</p>

  <p>“Aferin,” dedi Kaladin. “Bu oğlanı Gare’den uzaklaştırmak için iyi para ödedim. O herif o kadar beceriksiz ki karşı taraf için de savaşsa olurdu.”</p>

  <p><i>Ne?</i> diye düşündü Cenn. <i>Kim beni almak için</i> para <i>verir ki?</i></p>

  <p>“Savaş alanı için ne düşünüyorsunuz?” diye sordu Kaladin. Yakınlardaki diğer mızrakçılardan birkaç tanesi gözlerini güneşten korumak için ellerini kaldırarak kayalara göz gezdirdiler.</p>

  <p>“En sağdaki iki büyük kaya parçasının yanındaki çukur olur mu?” diye sordu Dallet.</p>

  <p>Kaladin başını salladı. “Zemin çok pürüzlü.”</p>

  <p>“Evet. Belki de öyle. Peki ya şuradaki alçak tepe? İlk salvodan kaçınmak için yeteri kadar uzakta, çok fazla ileri gitmemek için de yeteri kadar yakında.”</p>

  <p>Kaladin başını sallayarak onayladı ama Cenn neye baktıklarını görememişti. “İyi görünüyor.”</p>

  <p>“Siz geri kalan hıyarlar bunu duydunuz mu peki?“ diye bağırdı Dallet.</p>

  <p>Adamlar mızraklarını yükseğe kaldırdılar.</p>

  <p>“Gözünü yeni oğlanın üstünde tut, Dallet,” dedi Kaladin. “İşaretleri bilmeyecek.”</p>

  <p>“Elbette,” dedi Dallet gülümseyerek. Gülümseyerek! Adam nasıl gülümseyebiliyordu? Düşman ordusu borularını öttürmekteydi. Bu hazır oldukları anlamına mı geliyordu? Her ne kadar Cenn daha demin işini görmüş olsa da, bacağından aşağı biraz sidiğin akmakta olduğunu hissetti.</p>

  <p>“Sıkı durun,” dedi Kaladin ve sonra da hızla ön sıra boyunca yürüyerek yandaki diğer manga komutanıyla konuşmak için ilerledi. Cenn ve diğerlerinin arkasında düzinelerce sıra hâlâ oluşmaktaydı. Yan taraflardaki okçular atış yapmak için hazırlandılar.</p>

  <p>“Merak etme, oğlum,” dedi Dallet. “Bize bir şey olmayacak. Manga komutanı Kaladin şanslı.”</p>

  <p>Cenn’in diğer tarafındaki asker başını sallayarak onayladı. Sırık gibi, kızıl saçlı bir Veden’di, derisinin tonu Alethilerden daha koyuydu. Neden bir Alethi ordusunda savaşıyordu? “Bu doğru. Kaladin’i fırtınalar kutsamış, kesin öyle. Geçen savaşta kaç kaybımız vardı... Bir adam mı?”</p>

  <p>“Ama bir kişi <i>yine de</i> öldü,” dedi Cenn.</p>

  <p>Dallet omzunu silkti. “İnsanlar her zaman ölür. Bizim mangamız en az kayıp verir. Göreceksin.”</p>

  <p>Kaladin diğer manga komutanıyla görüşmesini bitirdi ve koşarak takımının yanına geldi. Her ne kadar diğer elde bir kalkan ile tek elle kullanılmak için tasarlanmış olan bir kısa mızrak taşıyor olsa da, onun mızrağı diğer adamlarınkinden bir el daha uzundu.</p>

  <p>“Asker, hazır ol!” diye bağırdı Dallet. Diğer manga komutanlarının aksine, Kaladin sıraya girmedi. Mangasının önünde dikiliyordu.</p>

  <p>Cenn’in etrafındaki adamlar heyecanlıydı, ayaklarını yerde sürüyorlardı. Sesler koca ordu boyunca tekrarlandı, hareketsizlik heyecan karşısında boyun eğiyordu. Yüzlerce ayak yerde sürünüyor, kalkanlara vuruluyor, kopçalar tıngırdıyordu. Kaladin hareketsiz kaldı, diğer orduya dik dik bakıyordu. “Asker, sakin dur,” dedi arkasını dönmeden.</p>

  <p>Arkalarından at üstünde bir <i>açıkgözlü</i> subay geçti. “Savaşmaya hazır olun? Onların kanını istiyorum, askerler? Savaşın ve öldürün?”</p>

  <p>“Sakin,” dedi Kaladin tekrar, adam geçtikten sonra.</p>

  <p>“Koşmaya hazır ol,” dedi Dallet Cenn’e.</p>

  <p>“Koşmak mı? Ama bize düzen içinde ilerleme eğitimi verdiler? Sıramızda kalalım diye?”</p>

  <p>“Tabii,” dedi Dallet. “Ama adamların çoğunun senden pek fazla eğitimi yok. İyi savaşabilenler Parshendilerle savaşmak için Harap Ovalar’a gönderiliyor. Kaladin bizi oraya gidip, kral için savaşabilelim diye forma sokmaya çalışıyor.” Dallet başıyla sıraya doğru işaret etti. “Buradakilerin pek çoğu sıraları bozup hücum edecekler, <i>açıkgözler</i> de onları hizada tutabilecek kadar iyi komutanlar değil. O yüzden bizimle kal ve koş.”</p>

  <p>“Kalkanımı çıkarmalı mıyım?” Kaladin’in takımının etrafında diğer sıralar kalkanlarını çözüyorlardı. Ama Kaladin’in mangası kalkanlarını sırtlarında bıraktılar.</p>

  <p>“Yürü?” dedi Dallet.</p>

  <p>Dallet cevap veremeden önce, arkalarından bir boru öttü.</p>

  <p>Cenn’in pek bir seçeneği yoktu. Tüm ordu uygun adım ilerleyen botların tok sesiyle hareket etmeye başladı. Dallet’in öngörmüş olduğu gibi, düzenli ilerleme pek uzun sürmedi. Bazı adamlar bağırmaya başladı, sonra kükremeye diğerleri de katıldı. <i>Açıkgözler</i> onlara gitmeleri, koşmaları, savaşmaları için sesleniyordu. Sıra darmadağın oldu.</p>

  <p>Bu olur olmaz, Kaladin’in mangası koşmaya başladı, son hızla en önden fırladılar. Panik ve korku içindeki Cenn ayak uydurmaya çabaladı. Yer göründüğü kadar düz değildi ve sarmaşıklarını kabuğunun içine çekmiş olan gizli bir kayafilizine takılarak neredeyse düşüyordu.</p>

  <p>Dengesini sağladı ve mızrağı bir elinde, kalkanı sırtına çarpa çarpa ilerlemeye devam etti. Uzaktaki ordu da hareket halindeydi, düşman askerleri de tarlada onlara doğru hücum ediyordu. Bir savaş düzeni veya muntazam bir hattan eser yoktu. Bu hiç de aldığı eğitimin düşündürdüğü gibi bir şey değildi.</p>

  <p>Cenn düşmanın kim olduğunu bile bilmiyordu. Bir arazi sahibi, Berrakbey Amaram’ın bölgesine tecavüzde bulunuyordu, bölge aslında Yüceprens Sadeas’a aitti. Bu bir sınır çatışmasıydı ve Cenn bunun bir başka Alethi prensliğine karşı olduğunu düşünüyordu. Neden birbirleriyle savaşıyorlardı? Belki kral olsa buna bir son verirdi ama o Harap Ovalar’daydı, beş yıl önceki Kral Gavilar cinayeti için intikam peşindeydi.</p>

  <p>Düşmanın bir sürü okçusu vardı. İlk ok dalgası havaya yükselirken Cenn’in paniği zirveye çıktı. Kalkanını çıkarmayı arzulayarak tekrar tökezledi. Ama Dallet kolunu kavradı ve çekerek onu ileri sürükledi.</p>

  <p>Yüzlerce ok gökyüzünü yardı ve güneşi karattı. Yay çizdiler ve avının üstüne kapanan gökyılanı gibi düştüler. Amaram’ın askerleri kalkanlarını kaldırdı. Ama Kaladin’in mangası değil. Onlar kalkan kullanmayacaktı.</p>

  <p>Cenn çığlık attı.</p>

  <p>Ve oklar arkasındaki Amaram ordusunun orta sıralarına yağdı. Cenn hâlâ koşarak omzunun üstünden arkaya baktı. Oklar onun <i>arkasına</i> düşmüştü. Askerler çığlık attı ve oklar kalkanlar üstünde kırıldı, sadece birkaç dağınık ok ön sıraların yakınında herhangi bir yere düşmüştü.</p>

  <p>“Neden?” diye bağırdı Dallet’e. “Nasıl bildiniz?”</p>

  <p>“Okların askerlerin en kalabalık olduğu yeri vurmasını istiyorlar, ” diye cevap verdi iri adam. “Bir hedef bulma şanslarının en yüksek olduğu yer orası.”</p>

  <p>Ön kanattaki diğer birkaç grup da kalkanlarını aşağıda bırakmışlardı; ama çoğunluğu kalkanlarını göğe kaldırmış, onları zaten vurmayacak olan oklar için endişelenerek beceriksizce koşuyordu. Bu onları yavaşlatıyor ve arkalarındaki vurulmakta <i>olan</i> adamlar tarafından çiğnenme riskine sokuyordu. Cenn yine ele kalkanını kaldırmak için can atıyordu, kalkansız koşmak çok yanlışmış gibi hissediyordu.</p>

  <p>İkinci salvo indi ve adamlar acı içinde bağırdı. Kaladin’in mangası, bazıları Amaram’ın okçuları tarafından atılan oklarla ölmekte olan düşman askerlerine doğru süratle ilerliyordu. Cenn düşman askerlerinin savaş çığlıkları attığını duyabiliyor, tek tek yüzlerini seçebiliyordu. Birden Kaladin’in mangası durdu ve sıkı bir grup oluşturdular. Kaladin ve Dallet’in önceden seçmiş olduğu ufak yokuşa ulaşmışlardı.</p>

  <p>Dallet, Cenn’i yakaladı ve birliğin tam ortasına itti. Kaladin’in adamları mızraklarını indirdiler ve düşman üzerlerine doğru gelirken kalkanlarını çıkardılar. Hücum etmekte olan düşman ordusunda herhangi bir düzen yoktu; kısa mızrakçılar önde, uzun mızrakçılar arkada sıralar oluşturmamışlardı. Hepsi sadece çılgınlar gibi bağırarak ileri doğru koşuyordu.</p>

  <p>Cenn kalkanını sırtından kurtarabilmek için çırpındı. Mangalar birbirleriyle çatışmaya girerken çarpışan mızrakların sesi havada çınladı. Bir grup mızrakçı düşman, belki de daha yüksek zemine göz koymuş olacak ki, Kaladin’in mangasına doğru atıldı. Üç düzine saldırganın bir parça uyumlulukları vardı ama Kaladin’in mangası kadar sıkı bir düzen içinde değillerdi.</p>

  <p>Düşman bu eksikliklerini öfkeyle kapatmaya kararlı gibi görünüyordu; Kaladin’in hattına doğru koşarlarken öfke içinde bağrışarak çığlıklar attılar. Kaladin’in takımı sanki Cenn bir <i>açıkgöz</i> ve onlar da onun şeref muhafızlarıymış gibi saflarını koruyarak onu savundular. İki kuvvet tahta üstünde çınlayan metalin, gümbürtüsüyle buluştu, kalkanlar birbirine vuruyordu. Cenn korkuyla büzüldü.</p>

  <p>Göz açıp kapatıncaya kadar her şey bitmişti. Düşman mangası taşların üstünde iki ölü bırakarak geri çekildi. Kaladin’in takımı kimseyi kaybetmemişti. V şeklinde saf tuttukları düzenlerini koruyorlardı, sadece adamlardan biri geriye adım atarak bir kasık yarasını sarmak için bandaj çıkarmıştı. Adamların kalanı sıklaşarak boşluğu kapattılar. Yaralı adam iri yarı ve kalın kolluydu, küfretti ama yarası kötü görünmüyordu. Bir an sonra ayaklarının üstündeydi ama önceden bulunduğu noktaya geri dönmedi. Bunun yerine, daha korunaklı bir nokta olan V düzeninin uçlarından birine geçti.</p>

  <p>Savaş alanı kargaşaydı. İki ordu birbirinden ayırması olanaksız bir şekilde birbirlerine karışmıştı; tangırtı, çatırtı ve çığlık sesleri havada çalkalanıyordu. Mangaların çoğu dağılmıştı, üyeleri bir çarpışmadan diğerine koşturuyordu. Avcılar gibi hareket ediyorlardı; üçlü veya dörtlü gruplar tek kalmış olanları arıyor, bulunca da vahşice üstüne saldırıyorlardı.</p>

  <p>Kaladin’in takımı sadece çok yaklaşan düşman kuvvetleriyle çarpışarak yerini korudu. Bir savaş aslında bu muydu? Katıldığı tatbikatlar Cenn’i omuz omuza duran adamların uzun hatları için eğitmişti. Bu çılgın birbirine karışma, bu vahşi kıyamet için değil. Neden daha çok asker düzen içinde değildi?</p>

  <p><i>Bütün gerçek askerler gitmiş,</i> diye düşündü Cenn. <i>Harap Ovalarda gerçek bir savaşta savaşıyorlar. Kaladin’in mangasını oraya götürmek istemesine şaşmamak gerek.</i></p>

  <p>Mızraklar her yanda parlıyordu; göğüs zırhlarındaki armalara ve farklı renklerde boyanmış kalkanlara rağmen dostu düşmandan ayırt etmek zordu. Savaş alanı yüzlerce ufak gruba bölünmüştü; sanki aynı anda binlerce farklı savaş gerçekleşmekteydi.</p>

  <p>İlk birkaç çarpışmadan sonra, Dallet Cenn’i omzundan tuttu ve V düzeninin en aşağı kısmında sıraya soktu. Ancak Cenn hiçbir işe yaramıyordu. Kaladin’in takımı düşman mangalarıyla çarpışmaya girdiği zaman, eğitimde öğrendiği her şey aklından uçup gidiyordu. Elinden gelen tek şey sadece yerini koruyup mızrağını dışarı doğru çevrilmiş şekilde tutarak tehditkâr görünmeye çalışmaktı.</p>

  <p>Bir saat boyunca omuz omuza, bir takım hâlinde Kaladin’in mangası küçük tepeyi tuttu. Kaladin sık sık konumunu terk ediyor; bir o yana, bir bu yana koşturarak acayip bir ritimle mızrağını kalkanına vuruyordu.</p>

  <p><i>Bunlar sinyal,</i> diye düşündü Cenn, Kaladin’in mangası V şeklini bozup bir halka oluştururken. Ölenlerin çığlıkları ve binlerce askerin diğerlerine bağırışları arasında tek bir kişinin sesini duymak imkânsızdı. Ancak mızrağın Kaladin’in metal kalkanı üzerindeki keskin tangırtısı netti. Düzenlerini her değiştirdiklerinde, Dallet Cenn’i omzundan yakalayarak yönlendiriyordu.</p>

  <p>Kaladin’in takımı birliğinden ayrı düşüp tek kalmış olanları takip etmiyordu. Savunmada kaldılar. Ve her ne kadar Kaladin’in takımındaki adamların birkaç tanesi yara alsa da, hiçbiri düşmedi. Mangaları küçük gruplar için fazlasıyla tehditkârdı ve daha büyük düşman birlikleri ise kısa süren çatışmaların ardından daha kolay düşmanlar arayarak geri çekiliyordu.</p>

  <p>En sonunda bir şeyler değişti. Kaladin savaşın gidişatını sezgili kahverengi gözleriyle izleyerek döndü. Mızrağını kaldırarak daha önce kullanmamış olduğu hızlı bir ritimle kalkanına vurdu. Dallet Cenn’i kolundan yakaladı ve çekerek küçük tepeden uzaklaştırdı. Neden şimdi konumlarını terk ediyorlardı?</p>

  <p>Hemen sonra Amaram’ın kuvvetlerinin büyükçe bir grubu bozguna uğradı, askerler dağılıyordu. Cenn savaşın bu bölgede kendi tarafı için ne kadar kötü gitmekte olduğunu fark etmemişti. Kaladin’in takımı geri çekilirken pek çok ölü ve yaralının yanından geçtiler ve Cenn’in midesi bulanmaya başladı. Askerler kesilerek yarılmışlardı; iç organları dışarı dökülmüştü.</p>

  <p>Dehşete kapılmak için vakti yoktu, geri çekilmeleri hızla bir bozguna dönüştü. Dallet küfretti ve Kaladin tekrar kalkanına vurdu. Manga yönünü değiştirerek doğuya doğru gitmeye başladı. Orada Cenn, Amaram’ın askerlerinden büyük bir grubun tutunmakta olduğunu gördü.</p>

  <p>Ama düşman sıraların bozulduğunu görmüş ve bu da onları cesaretlendirmişti. Başıboş kalmış yaban domuzlarını avlayan vahşi baltatazıları gibi kümeler hâlinde ileri atıldılar. Kaladin’in takımı daha ölü ve yaralılarla dolu savaş alanının yarısına varamadan, büyük bir grup düşman askeri önlerini kesti. Kaladin isteksizce kalkanına vurdu, mangası yavaşladı.</p>

  <p>Cenn kalbinin gittikçe daha da hızla atmaya başladığını hissetti. Yakınlarında, Amaram’ın askerlerinden bir manga yutuldu, adamlar çığlıklar atarak uzaklaşmaya çalışırken tökezlediler ve düştüler. Düşmanlar mızraklarını şiş gibi kullanarak yerdeki adamları <i>kremcikler</i> gibi öldürdüler.</p>

  <p>Kaladin’in adamları mızrakların ve kalkanların çatırtısıyla düşmanla karşılaştılar. Askerler oraya buraya itildi ve Cenn savruldu. Dostla düşman birbirine karışmış, ölüm kalım mücadelesi sürerken Cenn kendini kaybetmişti. O kadar çok adam, o kadar farklı yöne koşturuyordu ki!</p>

  <p>Paniğe kapıldı ve güvenli bir yer bulmaya çalışarak kaçmaya başladı. Yakınlarda bir grup asker Alethi üniformaları giyiyordu. Kaladin’in mangası. Cenn onlara doğru koştu, ama birkaçı ona doğru döndüğünde Cenn bunları tanımadığını fark ederek korkuya kapıldı. Bunlar Kaladin’in mangası <i>değildi,</i> düzensiz, bozulmuş bir hattı tutan, tanımadığı küçük bir grup askerdi. Yaralı ve dehşet içindeydiler, bir düşman mangası yaklaşır yaklaşmaz da dağıldılar.</p>

  <p>Cenn mızrağını terli eliyle kavrayarak donakaldı. Düşman askerleri tam da onu hedef alarak saldırıyorlardı. İçgüdüleri onu kaçmaya teşvik ediyordu ama çok fazla adamın birer birer avlandığını görmüştü. Yerinde kalmak zorundaydı! Onlarla yüzleşmek zorundaydı! Kaçamazdı, arkasını dönemez...</p>

  <p>Haykırarak mızrağını öndeki askere doğru sapladı. Adam kalkanını kullanarak kolaylıkla silahı kenara itti ve sonra da kısa mızrağını Cenn’in uyluğuna sapladı. Acı yakıcıydı, o kadar yakıcıydı ki bacağından fışkıran kan ona kıyasla serin gibi geliyordu. Cenn’in nefesi kesildi.</p>

  <p>Asker silahını çekerek kurtardı. Cenn mızrağını ve kalkanını düşürerek geriye doğru tökezledi. Başka birinin kanında kayarak kayalık zemine devrildi. Düşmanı mızrağını Cenn’in kalbine saplamaya hazır olarak havaya kaldırdı, ıssız mavi göğe doğru yükselen karanlık bir siluetti.</p>

  <p>Sonra birden <i>o</i> da orada belirdi.</p>

  <p>Manga komutanı. Stormblessed. Kaladin’in mızrağı bir anda yoktan belirerek Cenn’i öldürmek için inmekte olan darbeyi ucu ucuna savuşturdu. Kaladin, Cenn’in önünde dikilerek tek başına altı mızrakçıyla yüzleşti. Çekinmedi. <i>Saldırdı.</i></p>

  <p>Çok hızlı bir şekilde oluvermişti. Kaladin, Cenn’i mızrakla yaralayan adamın ayaklarını yerden kesti. Daha o adam düşerken Kaladin yukarı uzanarak mızrağına bağlanmış kınlardan birindeki bıçağı parmak ucuyla çıkardı. Eli savruldu, bıçak parlayarak ikinci bir düşmanın uyluğuna saplandı. O adam çığlık atarak bir dizi üzerine çöktü.</p>

  <p>Üçüncü adam düşen müttefiklerine bakarak donakalmıştı. Kaladin yaralı olan düşmanı itip geçerek mızrağını üçüncü adamın karnına sapladı. Dördüncü adam gözünde bir bıçakla yere düştü. Kaladin o bıçağı ne ara çıkarmıştı? Son ikisinin arasına dalıp mızrağını bir sopa gibi kullanarak döndü, mızrağı havada bulanık görünüyordu. Bir arin için Cenn manga komutanını çevreleyen bir şeyler gördüğünü sandı. Havada bir çarpıklık, sanki rüzgârın kendisi gözle görülür hâle gelmiş gibi.</p>

  <p><i>Çok fazla kan kaybettim. Çok hızlı akıp gidiyor...</i></p>

  <p>Kaladin saldırıları savuşturarak kendi etrafında döndü ve son iki mızrakçı, Cenn’in şaşkınlık belirttiğini düşündüğü hırıltılar çıkararak düştü. Tüm düşmanlar yerdeydi. Kaladin döndü ve Cenn’in yanında çömeldi. Manga komutanı mızrağını bir kenara koydu ve cebinden beyaz bir kumaş şeridini çekerek çıkardı, sonra da bunu Cenn’in bacağının etrafına becerikli bir şekilde sıkıca sardı. Kaladin daha önceden defalarca yara sarmış birinin ustalığıyla çalışıyordu.</p>

  <p>“Kaladin, komutanım!” dedi Cenn, Kaladin’in yaralamış olduğu askerlerden birine işaret ederek. Düşman askeri topallayarak ayağa kalkarken bacağını tutuyordu. Ancak bir saniye sonra dağ gibi Dallet oradaydı ve düşmanı kalkanıyla itti. Dallet yaralı adamı öldürmedi ve silahsız bir şekilde tökezleyerek uzaklaşmasına izin verdi.</p>

  <p>Manganın kalan kısmı da yetişti ve Kaladin, Dallet ve Cenn’in etrafında bir halka oluşturdu. Kaladin ayağa kalkarak mızrağını omzuna dayadı, Dallet düşen düşmanlardan almış olduğu bıçakları ona geri verdi.</p>

  <p>“Bir an beni endişelendirdiniz, komutanım,” dedi Dallet. “Öyle koşturup giderek.”</p>

  <p>“Takip edeceğinizi biliyordum,” dedi Kaladin. “Kırmızı bayrağı kaldırın. Cyn, Korater, siz ikiniz oğlanla beraber geri gidiyorsunuz. Dallet, burayı tut. Amaram’ın hattı bu yönde üstünlük sağlıyor. Kısa süre sonra güvende olmamız gerekir.”</p>

  <p>“Ya siz, komutanım?” diye sordu Dallet.</p>

  <p>Kaladin savaş alanını taradı. Düşman askerleri arasında bir boşluk açılmıştı ve orada beyaz bir ata binmiş, uğursuz görünüşlü bir topuzu etrafındakilere sallayan bir adam vardı. Cilalanmış ve gümüş renginde parlayan tam takım zırh giyiyordu.</p>

  <p>“Bir Paretaşıyan,” dedi Cenn.</p>

  <p>Dallet homurdandı. “Hayır, Fırtınababa’ya şükür. Sadece bir <i>açıkgöz</i> subay. Paretaşıyanlar ufak bir sınır çatışmasında boşa harcamak için fazlasıyla değerliler.”</p>

  <p>Kaladin <i>açıkgözü</i> köpüren bir nefretle izliyordu. Bu Cenn’in babasının chul hırsızlarından bahsederken ya da Cenn’in annesinin ayakkabı tamircisinin çırağıyla kaçmış olan Kusiri’nin adını andığında gösterdiği nefretin aynısıydı.</p>

  <p>“Komutanım?” dedi Dallet tereddüt içinde.</p>

  <p>“Altmangalar iki ve üç, kıskaç düzeni,” dedi Kaladin, sesi sertti. “Bir Berrakbeyi tahtından indiriyoruz.”</p>

  <p>“Bunun akıllıca olduğundan emin misiniz, komutanım? Yaralılarımız var.”</p>

  <p>Kaladin, Dallet’ten tarafa döndü. “O Hallaw’ın subaylarından biri. İstediğim adam o olabilir.”</p>

  <p>“Bunu bilmiyorsunuz, komutanım.”</p>

  <p>“Her neyse, bu bir Taburbeyi. Eğer bu kadar yüksek rütbeli bir subayı öldürürsek Harap Ovalar’a gönderilen sonraki grubun içinde olmamız neredeyse garantilenir. Onu alıyoruz.” Gözleri uzaklaştı. “Hayal et, Dallet. Gerçek askerler. Disiplinli bir savaş kampı ve ahlak sahibi <i>açıkgözler.</i> Savaşmamızın bir <i>anlamının</i> olacağı bir yer.”</p>

  <p>Dallet homurdandı ama başını sallayarak onayladı. Kaladin askerlerinden bir gruba elini salladı, sonra onlar meydan boyunca koşarak gittiler. Dallet’i de içeren daha küçük bir asker grubu arkada yaralılar ile birlikte bekledi. Bunlardan biri, siyah Alethi saçları biraz yabancı kanı olduğuna işaret eder şekilde bir tutam sarıyla lekelenmiş olan ince bir adam, cebinden uzun kırmızı bir kurdele çıkardı ve mızrağına bağladı. Mızrağını yukarı kaldırarak kurdeleyi rüzgârda dalgalandırdı.</p>

  <p>“Bu koşuculara yaralılarımızı meydandan çıkarmaları için bir çağrı,” dedi Dallet Cenn’e. “Kısa süre sonra seni buradan çıkarmış olacağız. O altısına karşı durarak cesurca davrandın.”</p>

  <p>“Kaçmak aptalca göründü,” dedi Cenn aklını zonklayan bacağından uzaklaştırmaya çalışarak. “Savaş meydanında bu kadar çok yaralı varken koşucuların bizim için geleceğini nasıl düşünebiliriz?”</p>

  <p>“Manga komutanı Kaladin onlara para yediriyor,” dedi Dallet. “Çoğu zaman sadece <i>açıkgözleri</i> taşırlar, ama yaralı <i>açıkgözlerden</i> daha fazla koşucu var. Manga komutanı maaşının çoğunu rüşvetler için harcıyor.”</p>

  <p>“Bu manga gerçekten <i>farklı,</i>” dedi Cenn sersemlemiş hissederek.</p>

  <p>“Dedim ya.”</p>

  <p>“Şans yüzünden değil. Eğitim yüzünden.”</p>

  <p>“Kısmen o yüzden. Kısmen de eğer yaralanırsak Kaladin’in bizi savaş alanından çıkaracağını biliyor olmamızdan.” Duraklayarak omzundan arkaya baktı. Kaladin’in öngörmüş olduğu gibi, Amaram’ın hattı toparlanarak tekrar ilerliyordu.</p>

  <p>Önceden gördükleri atlı <i>açıkgöz</i> enerjik bir şekilde topuzuyla sağa sola saldırıyordu. Onun muhafızlarının bir kısmı Kaladin’in altmangalarıyla çatışmaya girerek bir tarafa ilerledi. <i>Açıkgöz</i> atını döndürdü. Tepesinde büyük bir küme tüy olan, yarıları eğimli ve önü açık bir miğfer takıyordu. Cenn göz rengini seçemivordu, ama mavi ya da yeşil olacağını biliyordu veya belki de sarı ya da açık gri. O bir berrakbeydi, Elçiler tarafından doğuştan seçilmiş, iktidar sahibi olması için işaretlenmişti.</p>

  <p>Yakınında dövüşmekte olanları vurdumduymaz bir şekilde inceledi. Sonra Kaladin’in bıçaklarından biri sağ gözüne saplandı.</p>

  <p>Berrakbey, bir şekilde hatların arasından sızmış olan Kaladin mızrağını kaldırmış olarak üzerine atlarken bir çığlıkla eyerinden geriye doğru düştü.</p>

  <p>“Evet, kısmen eğitim,” dedi Dallet başını sallayarak. “Ama esas sebep <i>o.</i> Bu adam fırtına gibi savaşıyor, evet ve diğer adamlardan iki kat daha hızlı düşünüyor. Öyle hareket ediyor ki bazen sanki...”</p>

  <p>“Bacağımı sardı,” dedi Cenn, kan kaybı yüzünden saçmalamaya başladığını fark ederek. Neden sarılmış bacağından bahsetmişti ki? Bu basit bir şeydi.</p>

  <p>Dallet sadece başıyla onayladı. “Yaralar hakkında çok şey biliyor, Rünleri de okuyabiliyor. Manga komutanımız sıradan bir <i>koyugözlü</i> mızrakçı için garip bir adam, evet öyle.” Cenn’e döndü. “Ama sen gücünü korumalısın, oğlum. Seni kaybedersek manga komutanı mutlu olmayacak, özellikle de seni almak için ödediği paradan sonra.”</p>

  <p>“Neden?” diye sordu Cenn. Savaş alanı, sanki ölmekte olan adamların çoğunun artık bağırmaktan sesi kısılmış gibi sessizleşiyordu. Etraflarındaki neredeyse herkes müttefikti, ama Dallet yine de hiçbir düşman askeri Kaladin’in yaralılarına saldırmaya çalışmasın diye tetikteydi.</p>

  <p>“Neden, Dallet?” diye tekrarladı Cenn, aceleci hissederek. “Neden beni mangasına aldı? Niye <i>ben?</i>”</p>

  <p>Dallet başını salladı. “O öyle işte. Senin gibi azıcık eğitimi olan genç çocukların savaşa gönderilmesi düşüncesinden nefret ediyor. Arada sırada, onlardan birini tutup mangasına getiriyor. Adamlarımızın neredeyse yarım düzinesi bir zamanlar senin gibiydi.” Dallet’in gözlerine uzak bir bakış yerleşti. “Sanırım siz hepiniz ona birini hatırlatıyorsunuz.”</p>

  <p>Cenn bacağına göz attı. Fazlasıyla uzun parmakları olan turuncu ellere benzeyen acısprenleri, ıstırabına cevap vererek etrafında sürünüyordu. Dönmeye başladılar, diğer yönlere dağılarak başka yaralıları arıyorlardı. Bacağındaki acı soluyordu; bacağı, hatta tüm vücudu; uyuşmuş gibi hissediyordu.</p>

  <p>Arkasına yaslanarak yukarıdaki gökyüzüne baktı. Hafifçe bir fırtınayı duyabiliyordu. Bu garipti. Gök bulutsuzdu.</p>

  <p>Dallet küfretti.</p>

  <p>Cenn sersemlik hâli kaybolarak aniden döndü. Işık saçarmış gibi görünen parlak bir zırh giymiş bir biniciyi taşıyarak doğrudan onlara doğru dörtnala gelen kocaman siyah bir at vardı. O zırh kusursuzdu, altında zincir yoktu; sadece inanılmayacak kadar incelikli olan daha küçük plakalar vardı. Adam yüzünü tam kapatan süssüz bir miğfer takıyordu; zırhı ise yaldızlıydı. Bir elinde tam uzunluğu bir adamın boyu kadar olan devasa bir kılıç taşıyordu. Bu basit, sıradan bir kılıç değildi; eğimliydi ve keskin olmayan ağzı akan dalgalar gibi bombeliydi. Kılıç boylu boyunca gravürlerle kaplıydı.</p>

  <p>Çok güzeldi. Bir sanat eseri gibiydi. Cenn asla bir Paretaşıyan görmemişti ama anında bunun ne olduğunu anladı. Nasıl basit bir zırhlı <i>açıkgözü bu</i> muhteşem yaratıklardan biriyle karıştırabilmişti?</p>

  <p>Dallet bu savaş meydanında hiç Paretaşıyan olmayacağını iddia etmemiş miydi? Dallet altmangaya düzene girmeleri için bağırarak, aceleyle ayağa kalktı. Cenn sadece durduğu yerde oturdu. Bacağındaki o yarayla ayağa kalkamazdı.</p>

  <p>Kendini çok sersemlemiş hissediyordu. Ne kadar kan kaybetmişti? Zar zor düşünebiliyordu.</p>

  <p>Ne olursa olsun, savaşamazdı. Böyle bir şeyle savaşılmazdı. Güneş o takım zırhın üzerinde parlıyordu. Ve o harikulade, incelikli, kıvrımlı kılıç. Sanki... sanki Yaradan’ın kendisi savaş meydanına inmek için ete kemiğe bürünmüştü.</p>

  <p>Ve niye Yaradan’la savaşmaya kalkardı ki insan?</p>

  <p>Cenn gözlerini kapattı.</p>
</body>
</html>
