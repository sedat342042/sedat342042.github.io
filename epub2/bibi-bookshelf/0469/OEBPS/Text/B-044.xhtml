<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2 title="BÖLÜM-044"><img alt="" src="../Images/main-64.jpg" /></h2>

  <p class="baslik5">BEŞ YIL ÖNCE</p>

  <p>Kaladin Gözyaşları’ndan nefret ediyordu. Asık suratlı damlaların sonsuz bir şelâle halinde döküldüğü kesintisiz dört haftalık yağmur, eski bir yılın sonuna ve yeni bir tanesinin gelişine işaret ederdi. Asla bir yücefırtına gibi öfkeli değil. Yavaş, düzenli. Sanki höyüğe doğru son birkaç gönülsüz adımını atmakta olan ölmek üzere bir yılın kanları gibi. Her ne kadar iklimin diğer mevsimleri önceden tahmin edilemeyerek gelip gitseler de, Gözyaşları her yıl aynı zamanda geri dönmeyi hiç sektirmezdi. Maalesef.</p>

  <p>Kaladin Hearthstone’daki evinin eğimli çatısının üstünde yatıyordu. Yanında bir parça tahtayla üstü kapatılmış olarak durmakta olan bir kova zift vardı. Çatıyı onarmayı bitirmişti ve kova neredeyse tamamen boştu. Gözyaşları bu işi yapmak için berbat bir zamandı ama öte yarıdan da ısrarcı bir sızıntının en sinir bozucu olabileceği zamandı. Gözyaşları bittiği zaman da tekrar ziftlemeleri gerekecekti ama en azından bu şekilde sonraki haftalar boyunca yemek masalarının üstüne düzenli olarak damlayan bir sızıntıya katlanmak zorunda kalmazlardı.</p>

  <p>Sırtüstü yatmış, gökyüzüne bakıyordu. Belki de aşağı inip, içeri girmiş olsa daha iyi olurdu ama zaten sırılsıklam olmuştu bile. Bu yüzden de kaldı. İzliyor, düşünüyordu.</p>

  <p>Başka bir ordu da kasabadan geçmekteydi, bugünlerdeki pek çoğundan biri. Çoğu zaman Gözyaşları sırasında gelirler, ikmal yapar ve yeni savaş meydanlarına giderlerdi. Roshone nadiren yaptığı bir şekilde savaş beyini karşılamak için ortaya çıkmıştı. Yücemareşal Amaram’ın bizzat kendisi; bu bölgedeki Alethi savunmalarının başı olmasının yanında, görünüşe göre onun uzak bir kuzeniydi de. Hâlâ Alethkar’da olan en ünlü askerlerden bir tanesiydi; çoğunluğu Harap Ovalara gitmek için ayrılmışlardı.</p>

  <p>Küçük yağmur damlaları Kaladin’in üstünü kaplıyordu. Diğer pek çok kişi bu haftaları severdi, tam ortasında olanı dışında hiç yücefırtına olmazdı. Kasabalılara göre, bu çiftçiliğe ara vermek ve rahatlamak için kıymetli bir zamandı. Ama Kaladin güneşi ve rüzgârı arzu ediyordu. Öfkeleri ve canlılıklarıyla yücefırtınaları bile özlüyordu. Bu günler kasvetliydi ve Kaladin işe yarar herhangi bir şey yapmayı zor buluyordu. Sanki fırtınaların yokluğu onu güçsüz bırakıyormuş gibi.</p>

  <p>Çok az kişi talihsiz aksırt avı ve oğlunun ölümünden sonra Roshone’u görmüştü. Gittikçe daha da münzevi bir hale gelerek malikânesinde saklanıyordu. Hearthstone halkı, sanki her an patlayarak öfkesini onlara çevirmesinden korkarak çok dikkatli hareket ediyorlardı. Kaladin bunun hakkında endişeli değildi. Bir fırtına, ister bir insandan, isterse de gökyüzünden gelsin, tepki verebileceğin bir şeydi. Ama bu boğulma, bu hayatın yavaş ve düzenli bir şekilde söndürülmesi... Bu çok ama çok daha kötüydü.</p>

  <p>“Kaladin?” diye seslendi Tien. “Hâlâ orada mısın?”</p>

  <p>“Evet,” diye cevap verdi hareket etmeden. Gözyaşları sırasında bulutlar o kadar <i>yavandı</i> ki. Herhangi bir şey o sefil griden daha cansız olabilir miydi?</p>

  <p>Tien çatının eğimlenerek yere değdiği binanın arka tarafından dolanarak geldi. Ellerini uzun yağmurluğunun ceplerine sokmuştu, başında geniş siperlikli bir şapka vardı. İkisi de onun için fazlasıyla büyük gibi görünüyorlardı ama giysiler her zaman Tien için fazla büyükmüş gibi görünürdü. Ona tam oturdukları zaman bile.</p>

  <p>Kaladin’in kardeşi çatının üstüne tırmandı ve yürüyerek yanına geldi, sonra da gözlerini gökyüzüne dikerek yattı. Başka birisi olsa Kaladin’i neşelendirmeye çalışır ve başarısız olurdu. Ama bir şekilde Tien yapılması gereken doğru şeyi bilirdi. O an için ise bu sessiz kalmaktı.</p>

  <p>“Sen yağmuru seviyorsun, değil mi?” diye sordu Kaladin ona en sonunda.</p>

  <p>“Evet,” dedi Tien. Elbette, Tien hemen hemen her şeyi seviyordu. “Gerçi böyle gözünü dikip bakmak zor. Gözlerimi kırpıp duruyorum.”</p>

  <p>Her nedense bu Kaladin’i gülümsetti.</p>

  <p>“Sana bir şey yaptım,” dedi Tien. “Bugün dükkânda.”</p>

  <p>Kaladin’in ebeveynleri endişeliydi; marangoz Ral gerçekten de bir başka çırağa ihtiyacı olmadığı hâlde Tien’i yanına almıştı ve oğlanın çalışmasından memnun olmadığı söyleniyordu. Tien’in dikkati çok kolay dağılıyor, diye şikâyet ediyordu Ral.</p>

  <p>Tien cebinden bir şey çıkarırken Kaladin doğrulup oturdu. Bu şaşırtıcı derecede karmaşık olarak oyulmuş olan küçük tahtadan bir attı.</p>

  <p>“Su için endişe etme,” dedi Tien bunu ona vererek. “Çoktan vernikledim.”</p>

  <p>“Tien,” dedi Kaladin şaşkınlık içinde. “Bu <i>çok güzel.</i>” Detaylar inanılmazdı; gözler, toynaklar, kuyruğundaki çizgiler. Tıpkı Roshone’un arabasını çeken görkemli hayvanlar gibi görünüyordu. “Bunu Ral’a gösterdin mi?”</p>

  <p>“İyi olmuş dedi,” dedi Tien fazla büyük şapkasının altında gülümseyerek. “Ama bana bunun yerine bir sandalye yapmış olmam gerektiğini söyledi. Biraz başım derde girer gibi oldu.”</p>

  <p>“Ama nasıl... Yani, Tien, bunun inanılmaz olduğunu görmüş olmalı!”</p>

  <p>“Ee, orasını bilmem,” dedi Tien gülümseyi sürdürerek. “Bu alt tarafı bir at. Usta Ral kullanabileceğin şeyleri seviyor. Üstüne oturacak şeyleri, içine giysi konulacak şeyleri. Ama sanırım yarın iyi bir sandalye yapabilirim, onun gurur duyacağı bir şey.”</p>

  <p>Kaladin, masum yüzü ve cana yakın yapısıyla kardeşine baktı. Artık ergenlik yaşlarına gelmiş olmasına rağmen ikisini de kaybetmemişti. <i>Nasıl her zaman gülümseyebiliyorsun?</i> diye düşündü Kaladin. <i>Dışarısı rezalet, ustan sana krem gibi davranıyor ve ailen de yavaş yavaş şehirbeyi tarafından boğuluyor. Ama sen yine de gülümsüyorsun? Nasıl, Tien?</i></p>

  <p><i>Ve neden bana da gülümsemeyi istetebiliyorsun</i>?</p>

  <p>“Babam kürelerden bir tanesini daha harcadı, Tien,” derken kendine geldi Kaladin. Babaları ne zaman bunu yapmaya mecbur kalsa, sanki biraz daha solgun, biraz daha az dik durur hale geliyormuş gibi görünüyordu. Bu günlerde o küreler sönüktü, içlerinde hiç ışık yoktu. Gözyaşları sırasında küreleri dolduramazdın. Eninde sonunda hepsi tükeniyordu.</p>

  <p>“Daha bir sürü var,” dedi Tien.</p>

  <p>“Roshone bizi yıpratmaya çalışıyor,” dedi Kaladin. “Parça parça, bizi boğuyor.”</p>

  <p>“Göründüğü kadar kötü değil, Kaladin,” dedi kardeşi uzanarak kolunu tutarken. “İşler asla göründüğü kadar kötü değildir. Göreceksin.”</p>

  <p>O kadar çok itiraz aklına geliyordu ki, ama Tien’in gülümsemesi onları defediyordu. Orada, yılın en iç karartıcı bölümünün ortasında, Kaladin bir an için sanki güneş ışığını görmüş gibi hissetti. Etraflarında dünyanın daha parlaklaştığına, bulutların bir adım geri çekildiğine, gökyüzünün aydınlandığına yemin edebilirdi.</p>

  <p>Anneleri köşeyi dönerek binanın arkasından çıktı. Başını kaldırıp onlara baktı, sanki ikisini de yağmurda çatıda otururken bulduğu için eğlenmiş gibiydi. Alçak kısmın üstüne çıktı. Küçük bir grup hasper orada taşlara tutunmuştu; küçük çift kabuklu yaratıklar Gözyaşları sırasında hızla çoğalırlardı. Bütün taşların üstüne yayılmış olan kuzenleri minik sümüklüböcekler gibi yoktan belirmiş gibi görünüyorlardı.</p>

  <p>“Siz ikiniz neden bahsediyorsunuz bakayım?” diye sordu yukarı yürüyüp yanlarına oturarak. Hesina nadiren kasabadaki diğer anneler gibi davranırdı. Bazen bu Kaladin’i rahatsız ediyordu. Onları hasta olacaklarından şikâyet ederek evin içine filan yollamış olması gerekmez miydi? Hayır, kahverengi deri bir yağmurluk giymiş olarak onlarla birlikte oturuyordu.</p>

  <p>“Kaladin babamın küreleri harcaması yüzünden endişeleniyor,” dedi Tien.</p>

  <p>“Oh, ben bu yüzden endişe etmezdim,” diye cevap verdi. “Seni Kbarbranth’a göndereceğiz. İki ay içinde ayrılacak kadar büyümüş olacaksın.”</p>

  <p>“Siz ikinizde benimle gelmelisiniz,” dedi Kaladin. “Ve babam da öyle.”</p>

  <p>“Kasabayı terk mi edelim?” dedi Tien sanki bu olasılığı asla düşünmemiş gibi. “Ama ben burayı seviyorum.”</p>

  <p>Hesina gülümsedi.</p>

  <p>“Ne?” dedi Kaladin.</p>

  <p>“Senin yaşındaki genç adamların büyük bir kısmı, ebeveynlerinden <i>kurtulabilmek</i> için ellerinden geleni yapıyorlar.”</p>

  <p>“Gidip de sizleri burada bırakamam. Biz bir aileyiz.”</p>

  <p>“O bizi boğmaya çalışıyor,” dedi Kaladin Tien’e bir göz atarak. Kardeşiyle konuşmak onun kendisini çok daha iyi hissetmesini sağlamıştı ama itirazları hâlâ duruyordu. “Kimse tedavi için para vermiyor ve kimsenin artık sana çalışman için para vermeyeceğini biliyorum. Babam o harcadığı küreler için nasıl bir karşılık alabiliyor ki? Sebzeleri normal fiyatın on katına ve küflü tahılı da iki katına mı?”</p>

  <p>Hesina gülümsedi. “Ne kadar da dikkatlisin,”</p>

  <p>“Babam bana ayrıntıları fark etmeyi öğretti. Bir hekimin gözleri.”</p>

  <p>“Eh,” dedi Hesina gözleri parlayarak. “Senin o hekim gözlerin o kürelerden birini ilk olarak ne zaman harcadığımızı da fark etti mi?”</p>

  <p>“Tabii,” dedi Kal adin. “Av kazasından sonraki gündü. Babam bandaj yapmak için yeni kumaş almak zorunda kalmıştı.”</p>

  <p>“Ve bizim yeni bandajlara ihtiyacımız var mıydı?”</p>

  <p>“Ee, hayır. Ama babamın nasıl olduğunu sen de biliyorsun. Stokların biraz bile azalmaya başlamasından hoşlanmıyor.”</p>

  <p>“Ve bu yüzden de o kürelerden bir tanesini harcadı,” dedi Hesina. “Aylar ve aylar boyunca sakladığı, hatırlarına şehirbeyiyle inatlaştığı kürelerden birini?”</p>

  <p><i>Onları en baştan çalmak için katlandığı zahmetlere değinmeye bile gerek yok,</i> diye düşündü. <i>Ama sen zaten onların hepsini biliyorsun.</i> Yine gökyüzünü izlemekte olan Tien’e bir göz attı. Kaladin’in bildiği kadarıyla, kardeşi daha gerçeği keşfetmemişti.</p>

  <p>“Yani baban o kadar uzun süre direndi ve sonunda da pes ederek aylar boyunca ihtiyacımızın olmayacağı birkaç kumaş bandaj satın almak için bir küreyi harcadı,” dedi Hesina.</p>

  <p>Annesi doğru söylüyordu. Babası neden birden bire kürelerden birini... “Roshone’un kazanıyor olduğunu düşünmesine izin veriyor,” dedi Kaladin şaşkınlıkla ona geri bakarak.</p>

  <p>Hesina muzip bir şekilde gülümsedi. “Roshone eninde sonunda intikam almanın bir yolunu bulurdu. Kolay olmazdı. Babanın bir vatandaş olarak mevkii yüksek ve soruşturma talebi hakkı var. Roshone’un gerçekten de hayatını kurtardı ve pek çok kişi Rillir’in yaralarının ağırlığına şahitlik edebilirdi. Ama Roshone bir yolunu bulurdu. Eğer bizi yenmiş olduğunu hissetmezse.”</p>

  <p>Kaladin malikâneye doğru döndü. Her ne kadar malikâne yağmuru perdesiyle gizlenmiş olsa da aşağısındaki alanda kamp kurmuş olan ordunun çadırlarını zar zor seçebiliyordu. Bir asker olarak, sık sık fırtınalara ve yağmura, rüzgârlara ve boralara maruz kalarak yaşamak nasıl bir şey olurdu? Eskiden olsa Kaladin’in ilgisini çekebilirdi ama artık bir mızrakçının hayatının onun için bir çekiciliği yoktu. Onun aklı kasların diyagramları ve ezberlenmiş olan belirti ve hastalık listeleriyle doluydu.</p>

  <p>“Küreleri harcamaya devam edeceğiz,” dedi Hesina. “Her birkaç haftada bir tane. Kısmen hayatımızı sürdürmek için, gerçi benim ailem de yardım etmeyi önerdi. Daha çok Roshone’un eğildiğimizi düşünmeye devam etmesi için. Ve sonra da seni göndereceğiz. Beklenmedik bir şekilde. Sen gitmiş olacaksın ve küreler de senin eğitim yılların sırasında harçlığın olarak güvenli bir şekilde ardentlerin ellerinde olacak.”</p>

  <p>Kaladin farkına vararak gözlerini kırptı. Onlar kaybetmiyordu. Onlar <i>kazanıyordu.</i></p>

  <p>“Düşünsene Kaladin,” dedi Tien. “Dünyanın en muhteşem şehirlerinden birinde yaşayacaksın! Çok heyecan verici olacak. Eğitimli bir adam olacaksın, babam gibi. İstediğin her kitabı sana okumaları için kâtiplerin olacak.”</p>

  <p>Kaladin ıslak saçlarını alnından geriye itti. Tien her şeyin kulağa onun tahmin ettiğinden çok daha muhteşem gelmesini sağlıyordu. Elbette, Tien krem dolu bir su birikintisinin bile kulağa muhteşem gelmesini sağlayabilirdi.</p>

  <p>“Bu doğru,” dedi annesi yukarı doğru bakmayı sürdürerek. “Matematik öğrenebilirsin, tarih, politika, taktik, bilimler...”</p>

  <p>“Onlar kadınların öğrendikleri şeyler değil mi?” dedi Kaladin kaşlarını çatarak.</p>

  <p><i>“Açıkgözlü</i> kadınlar onlar üstüne çalışır. Ama erkek âlimler de var. Onlar kadar fazla olmasa da.”</p>

  <p>“Tüm bunlar bir hekim olmak için.”</p>

  <p>“Bir hekim olmak zorunda değilsin. Hayatın sana ait, oğlum. Eğer bir hekimin yolunu seçersen, seninle gurur duyarız. Ama babanın yerine onun hayatını yaşamak zorundaymışsın gibi hissetme.” Annesi gözlerini yağmur suyundan temizlemek için kırpıştırarak indirip Kaladin’e baktı.</p>

  <p>“Başka ne yaparım ki?” dedi Kaladin aptallaşarak.</p>

  <p>“İyi bir aklı ve eğitimi olan erkeklere açık olan pek çok meslek var. Eğer gerçekten de bütün sanatlar üstünde çalışmak istersen, bir ardent olabilirsin. Ya da belki bir fırtınabekçisi.”</p>

  <p>Fırtınabekçisi. Refleks olarak sol kol yenine dikilmiş olan, yardıma ihtiyacı olduğu günde yakılmayı bekleyen duaya uzandı. “Onlar geleceği tahmin etmeye çalışıyor.”</p>

  <p>“Bu aynı şey değil. Göreceksin. İncelenecek o kadar çok şey var, aklının gidebileceği o kadar çok yön var ki. Dünya değişiyor. Ailemin son mektubu, çok uzaklardan yazı yazabilen kalemler gibi inanılmaz fabrialları tarif ediyor. Erkeklere de okuma öğretilmesine fazla kalmamış olabilir.”</p>

  <p>“Asla öyle bir şeyi öğrenmek istemezdim,” dedi Kaladin dehşet içinde Tien’e göz atarak. Bunları söyleyen kişi gerçekten de kendi <i>annesi</i> miydi? Ama öte yandan, o her zaman böyle olmuştu. Özgürdü; hem aklında, hem dilinde.</p>

  <p>Ama bir fırtınabekçisi olmak... Onlar yücefırtınaları inceliyor, önceden tahmin ediyorlardı, evet. Ama fırtınaları ve onların gizemlerini de öğreniyorlardı. Rüzgârların kendileri üzerine çalışıyorlardı.</p>

  <p>“Hayır,” dedi Kaladin. “Ben bir hekim olmak istiyorum. Babam gibi.”</p>

  <p>Hesina gülümsedi, “Eğer seçimin buysa, o zaman, dediğim gibi, seninle gurur duyacağız. Ama baban ve ben sadece seçim <i>yapabileceğini</i> bilmeni istiyoruz.”</p>

  <p>Yağmurun onları sırılsıklam etmesine izin vererek, o şekilde bir süre daha oturdular. Kaladin Tien’in onlarda neyi bu kadar ilgi çekici bulduğunu merak ederek o gri bulutları araştırıp durdu. Neden sonra, aşağıdan gelen su şapırtılarını duydu ve Lirin’in yüzü evin yan tarafından belirdi.</p>

  <p>“Burada ne...” dedi. <i>“Üçünüz</i> birden mi? Ne yapıyorsunuz orada?”</p>

  <p>“Ziyafet çekiyoruz,” dedi Kaladin’in annesi umursamaz bir şekilde.</p>

  <p>“Ne ile?”</p>

  <p>“Kuralsızlıkla, canım,” dedi.</p>

  <p>Lirin içini çekti. “Canım, biliyor musun, bazen çok garip olabiliyorsun.”</p>

  <p>“Ve ben de zaten öyle söylemedim mi?”</p>

  <p>“Doğru. Eh, hadi gelin. Meydanda bir toplantı var.”</p>

  <p>Hesina kaşlarını çattı. Ayağa kalktı ve çatının yokuşundan aşağı yürüdü. Kaladin Tien’e göz attı ve ikisi de ayağa kalktılar. Kaladin tahta atı cebine soktu ve ayakkabıları kaygan kayalar üstünde şapırdayarak dikkatle aşağı indi. Çatıdan, inip yere basarken soğuk sular Kaladin’in yanaklarından aşağı akıyordu.</p>

  <p>Lirin’i meydana doğru takip ettiler. Kaladin’in babası endişeliydi ve son zamanlarda meyilli olduğu gibi yenilmiş bir kamburluk ile yürüyordu. Belki bu da Roshone’u kandırmak için bir numaraydı ama Kaladin bunda biraz gerçeklik olduğundan şüpheleniyordu. Babası, bir aldatmacanın parçası da olsa o kürelerden vazgeçmek zorunda kalmaktan hoşlanmıyordu. Bu fazlasıyla teslim olmaya benziyordu.</p>

  <p>İleride kasaba meydanında bir kalabalık toplanmaktaydı, herkesin ellerinde şemsiyeler vardı ya da pelerinler takıyorlardı.</p>

  <p>“Ne var, Lirin?” dedi Hesina sesinde kaygıyla.</p>

  <p>“Roshone kasabalıya görünecekmiş,” dedi Lirin. “Waber’e herkesi toplamasını söylemiş. Tam kasaba toplantısı.”</p>

  <p><i>“Yağmurda</i> mı?” diye sordu Kaladin. “Açıkgünü bekleyemez miymiş?”</p>

  <p>Lirin cevap vermedi. Aile sessizlik içinde yürüyordu, Tien bile ciddileşmişti. Hafif mavi bir ışıkla parlayarak su birikintilerinin içinde durmakta olan, bilek yüksekliğinde alevsiz ve eriyen mumlara benzer birkaç yağmurspreninin yanından geçtiler. Gözyaşları dışında nadiren ortaya çıkarlardı. Yağmur damlalarının ruhları oldukları söylenirdi; erirmiş gibi görünen ama asla ufalmayan, tepelerinde tek bir mavi gözün olduğu parlayan mavi çubuklar.</p>

  <p>Kaladin’in ailesi gelene kadar kasabalıların çoğunluğu toplanmış, yağmurda dedikodu yapıyorlardı. Jost ve Naget de oradaydı ama ikisi de Kaladin’e el sallamadı, arkadaşlığa benzer herhangi bir ilişkilerinin olmasının üstünden yıllar geçmişti. Kaladin titredi. Ebeveynleri bu kasabaya yuva diyorlardı ve babası da ayrılmayı reddediyordu ama Kaladin’e her geçen gün daha da az “yuva” gibi görünüyordu.</p>

  <p>Kısa süre sonra buradan gidiyor olacağım, diye düşündü; Hearthstone’dan ayrılacağı ve bu dar görüşlü insanları arkasında bırakacağı için hevesliydi. <i>Açıkgözlerin</i> şerefli adamlar ve güzel kadınlar olduğu, Yaradan tarafından onlara verilmiş olan konuma lâyık oldukları bir yere gitmek için.</p>

  <p>Rosbone’un at arabası yaklaştı. Hearthstone’daki yılları sırasında ihtişamının büyük bir kısmını kaybetmişti; altın boyası parça parça dökülüyordu, koyu tahtaları yolun çakılları yüzünden çentikliydi. Araba meydana girerken, Waber ve oğlanları en sonunda küçük bir güneşliği yerleştirmeyi başardılar. Yağmur güçlenmişti ve damlalar kumaşa içi boş bir davula vurur gibi vuruyorlardı.</p>

  <p>Hava bütün bu insanlar etraftayken daha farklı kokuyordu. Çatının üstündeyken, taze ve temizdi. Şimdi ise bunaltıcı ve nemli gibi geliyordu. Arabanın kapısı açıldı. Roshone fazla kilo almış <i>ve açıkgöz</i> giysisi de beline tekrar uyması için genişletilmişti. Olmayan sağ bacağının yerinde pantolonunun manşetiyle gizlenmiş olan tahta bir bacak vardı ve homurdanarak arabadan inip güneşliğin altına eğilerek girerken yürüyüşü katıydı.</p>

  <p>O sakalla ve ıslak, tel tel saçlarıyla neredeyse aynı insan değilmiş gibi görünüyordu. Ama gözleri, onlar aynıydı. Şimdi daha da tombul olan yanaklar yüzünden iyice boncuk gibi olmuşlardı ama hâlâ kalabalığı incelerken köpürüyorlardı. Sanki o başka tarafa bakarken birisi taş atmıştı ve şimdi de suçluyu arıyordu.</p>

  <p>Laral da arabanın içinde miydi? İçeride başka birisi de hareket ederek dışarı çıktı ama bu temiz tıraşlı yüzü ve açık bronz renkli gözleri olan ince bir adamdı. Asil adam düzgünce ütülenmiş, yeşil resmi bir askeri üniforma giyiyordu ve belinde de kılıcı vardı. Yücemareşal Amaram mı? Güçlü ifadesi ve kare yüzü ile kesinlikle etkileyici görünüyordu. Onunla Roshone arasındaki farklılık çarpıcıydı.</p>

  <p>En sonunda ışıl ışıl bir etek ve kalın bir korse ile antik bir modaya uygun olarak dikilmiş, açık sarı bir elbise giymekte olan Laral ortaya çıktı. Yağmura doğru bir bakış attı, sonra da bir uşağın elinde şemsiyeyle aceleyle gelmesini bekledi. Kaladin kalbinin küt küt attığını hissetti. Roshone’un malikânesinde onu utandırdığı günden beri konuşmamışlardı. Ancak yine de, o <i>göz kamaştırıcıydı.</i> Büyüyerek ergenliğini tamamlarken gittikçe daha da güzelleşmişti. Bazıları o yabancı sarışınlıkla lekelenmiş olan koyu saçları karışık kana işaret ettiği için nahoş bulabilirdi ama Kaladin için çekiciydi.</p>

  <p>Kaladin’in yanında babası kaskatı kesilerek hafifçe küfretti.</p>

  <p>“Ne?” diye sordu Tien Kaladin’in yanından görmeye çalışarak.</p>

  <p>“Laral,” dedi Kaladin’in annesi. “Kol yenine bir gelin duası takılı.”</p>

  <p>Kaladin elbisesinin kol yenine dikilmiş, üstünde mavi rünçifti olan beyaz kumaşı görerek irkildi. Nişan resmi olarak ilan edildiği zaman bunu yakacaktı.</p>

  <p>Ama... Kiminle? Rillir ölmüştü!</p>

  <p>“Bununla ilgili söylentiler duymuştum,” dedi Kal adın<sup>1</sup> in babası. “Görünüşe göre Roshone onun sağlayacağı bağlantılardan vazgeçmeye niyetli değil.”</p>

  <p>“O mu?” diye sordu Kaladin afallayarak. Roshone’un <i>kendisi</i> mi onunla evleniyordu? Kalabalıktaki diğerleri de duayı fark ederek konuşmaya başladılar.</p>

  <p><i>“Açıkgözler</i> her zaman çok daha genç kadınlarla evlenirler,” dedi Kaladin’in annesi. “Onlar için evlilik çoğu zaman evler arasında sadakati garantilemek amaçlıdır.”</p>

  <p>“O mu?” diye sordu Kaladin tekrar; inanamayarak ileri çıktı, “Bunu durdurmamız gerek. Buna...”</p>

  <p>“Kaladin,” dedi babası sert bir şekilde.</p>

  <p>“Ama...”</p>

  <p>“Bu onların bileceği şey, bizim değil.”</p>

  <p>Kaladin sessizleşti, daha küçük olanları sis gibi savrulup giderken büyük yağmur damlalarının başına çarpışını hissedebiliyordu. Su meydan boyunca akarak çöküntülerde toplanıyordu. Kaladin’in yakınında sanki suyun içinden yükselirmiş gibi bir yağmurspreni türedi. Kırpılmayan gözünü yukarı dikmişti.</p>

  <p>Roshone bastonuna yaslandı ve başkâhyası Natir’e başını salladı. Adama sert görünüşlü bir kadın olan karısı Alaxia da eşlik etmekteydi, Natir kalabalığı sessizleştirmek için ellerini çırptı ve kısa süre sonra kalan tek ses yağmurun yumuşak sesiydi.</p>

  <p>“Berrakbey Amaram, prensliğimizin gıyabi yücemareşali,” dedi Roshone üniforma giymiş olan <i>açıkgözlü</i> adama doğru başıyla işaret ederek. Kral ve Berrakbey Sadeas’ın yokluğu sırasında sınırlarımızın korunmasından o sorumlu.”</p>

  <p>Kaladin başını salladı. Herkes Amaram’ı bilirdi. O Hearthstone’dan geçen pek çok askerden çok daha önemli biriydi.</p>

  <p>Amaram konuşmak için öne çıktı.</p>

  <p>“Burada güzel bir kasabanız var,” dedi. Amaram toplanmış olan <i>koyugözlülere.</i> Güçlü, derin bir sesi vardı. “Beni ağırladığınız için sizlere teşekkür ederim.”</p>

  <p>Kaladin kaşlarını çatarak diğer kasabalılara göz attı. Onlar da bu ifadeye onun kadar şaşırmış gibi görünüyorlardı.</p>

  <p>“Normalde, bu vazifeyi astsubaylarımdan birine bırakırdım,” dedi Amaram. “Ama kuzenimi ziyaret ediyor olduğum için, bizzat gelmeye karar verdim. Bu devretmek zorunda kalacağım kadar külfetli bir vazife değil.”</p>

  <p>“Özür dilerim, Berrakbey,” dedi çiftçilerden biri olan Callins. “Ama bu ne vazifesi?”</p>

  <p>“Eh, tabii ki asker toplama, sevgili çiftçi,” dedi Amaram, Alaxia’ya başıyla işaret ederek. O da bir tahtanın üstüne tutturulmuş olan bir sayfa kâğıt ile öne çıktı. “Kral ordularımızın büyük bir kısmını İntikam Paktı’nı yerine getirme hedefi ile yanında götürdü. Kuvvetlerimin sayısı az ve geçtiğimiz her köy ya da kasabadan yeni genç adamları almamız gerekli hale geldi. Ben bunu mümkün olduğu kadar gönüllüler ile yapıyorum.”</p>

  <p>Kasabalılar durgunlaştı. Oğlanlar kaçıp orduya katılmaktan bahsederdi ama çok azı gerçekten de bunu yapardı. Hearthstone’un görevi yiyecek sağlamaktı.</p>

  <p>“Benim savaşlarım intikam için olan savaş kadar şanlı değil ama vatanımızı korumak bizim kutsal görevimiz,” dedi Amaram. “Bu tur dört yıl için olacak ve görevinizi tamamladıktan sonra ise toplam maaşlarınızın onda birine eşit bir savaş primi kazanacaksınız. Ondan sonra geri dönebilir ya da daha fazla hizmet etmek için yazılabilirsiniz. Kendinizi gösterir ve daha yüksek bir mevkiye çıkarsanız, bu siz ve sizin çocuklarınız için bir Nan yükselmek anlamına da gelebilir. Gönüllü olan var mı?”</p>

  <p>“Ben gideceğim,” dedi Jost öne çıkarak.</p>

  <p>“Ben de,” diye ekledi Abry.</p>

  <p>“Jost!” dedi Jost’un annesi kolunu kavrayarak. “Ürünler...”</p>

  <p>“Ürünlerin önemli, koyukadın,” dedi Amaram. “Ama hiç de halkımızın savunulması kadar önemli değil. Kral yağmalanan Ovalar’dan zenginlikleri geri gönderiyor ve onun ele geçirmiş olduğu mücevherler acil bir durumda Alethkar için yiyecek temin edebilir. Siz ikiniz de hoş geldiniz. Başka kimse var mı?”</p>

  <p>Kasabadan üç oğlan daha öne çıktı ve bir de yaşlı adam; karısını kaybetmiş olan Hark Kaladin’in düşmesinden sonra kurtaramamış olduğu kızın babasıydı.</p>

  <p>“Mükemmel,” dedi Amaram. “Başka kimse var mı?”</p>

  <p>Kasabalılar sessizdi. Garip bir şekilde sessizlerdi. Kaladin’in o kadar çok orduya katılmaktan bahsettiklerini duyduğu oğlanların pek çoğu başlarını çeviriyordu. Kaladin kalbinin attığını hissedebiliyordu ve sanki onu öne itmeyi istiyormuş gibi bacağı seyirdi.</p>

  <p>Hayır. O bir hekim olacaktı. Lirin ona baktı; koyu kahverengi gözlerinde derin bir endişenin izleri vardı. Ama Kaladin öne çıkmak için herhangi bir hareket yapmayınca rahatladı.</p>

  <p>“Pekâlâ,” dedi Amaram, Roshone’a başını sallayarak. “Demek sonunda listene ihtiyacımız olacak.”</p>

  <p>“Liste mi?” diye sordu Lirin yüksek sesle.</p>

  <p>Amaram ona göz attı. “Ordumuzun ihtiyacı büyük, koyudoğumlu. İlk önce gönüllüleri alacağım ama ordunun ikmal edilmesi <i>gerekli.</i> Şehirbeyi olarak, hangi adamların gönderileceğine karar verme şerefi ve görevi kuzenime ait.”</p>

  <p>“İlk dört ismi oku, Alaxia,” dedi Roshone, “Ve en sonuncuyu.”</p>

  <p>Alaxia gözlerini listesine indirerek duygusuz bir sesle konuştu. “Marf oğlu Agil. Taleb oğlu Caull.”</p>

  <p>Kaladin korku ile Lirin’e baktı.</p>

  <p>“Seni alamaz,” dedi Lirin. “Biz ikinci Nan’danız ve ben hekim, sen de benim tek çırağım olarak kasabada hayati bir işlevi gerçekleştiriyoruz. Kanıma göre, mecburi askerlikten muafız. Roshone bunu biliyor.”</p>

  <p>“Arafik oğlu Habrin,” diye devam etti. Alanda. “Loats oğlu Jorna.” Tereddütle durdu, sonra da başını kaldırdı. “Lirin oğlu Tien.”</p>

  <p>Meydanda sessizlik hâkimdi. Yağmur bile bir an için tereddüt eder gibi oldu. Sonra bütün gözler Tien’e döndü. Oğlan şaşkınlıktan donakalmış gibi görünüyordu. Lirin kasaba hekimi olarak muaftı. Kaladin de onun çırağı olarak muaftı.</p>

  <p>Ama Tien değildi. O bir marangozun üçüncü çırağıydı; hayati değildi, muaf değildi.</p>

  <p>Hesina Tien’i sıkı sıkı kavradı. “Olmaz!”</p>

  <p>Lirin korumacı bir şekilde onların önüne geçti. Kaladin afallamış bir şekilde duruyordu; Roshone’a baktı. Gülümseyen, halinden memnun Roshone’a.</p>

  <p><i>Biz oğlunu aldık,</i> diye düşündü Kaladin o boncuk gibi gözlerin içine bakarak. <i>Bu da onun intikamı.</i></p>

  <p>“Ben...” dedi Tien. “Ordu mu?“ İlk kez olsun, kendine güvenini, iyimserliğini kaybedermiş gibi göründü. Gözleri kocaman açıldı ve benzi attı. Kan gördüğü zaman bayılıyordu. Kavga etmekten nefret ederdi. Yaşına rağmen hâlâ ufak ve cılızdı.</p>

  <p>“O çok küçük.” diye bağırdı Lirin. Komşuları hissettirmeden sıvışarak Lirin’in ailesini yağmurun altında tek başlarına bıraktılar.</p>

  <p>Amaram kaşlarını çattı. “Şehirlerde, sekiz ve dokuz yaşa kadar küçük gençler orduya kabul ediliyor.”</p>

  <p><i>“Açıkgözlülerin</i> oğulları!” dedi Lirin. “Subay olarak eğitilmek üzere. Onlar savaşa gönderilmiyor!”</p>

  <p>Amaram kaşlarını daha da fazla çattı. Yağmura çıkarak aileye doğru yürüdü. “Kaç yaşındasın evlat?” diye sordu Tien’e.</p>

  <p>“O on üç yaşında,” dedi Lirin.</p>

  <p>Amaram ona göz attı. “Hekim. Seni duymuştum.” İçini çekerek arkasındaki Roshone’a bir göz attı. “Senin önemsiz, küçük kasaba politikalarınla uğraşacak zamanım yok, kuzen. Uygun başka bir oğlan yok mu?”</p>

  <p>“Bu benim seçimim!” diye ısrar etti Roshone. “Kanunun emrettiği şekilde bana verilmiş olan. Ben kasabanın gözden çıkarabileceklerini gönderiyorum. Eh, o oğlan da gözden çıkarabileceklerimizin arasında <i>birincisi.</i>”</p>

  <p>Lirin gözleri öfkeyle dolu olarak öne çıktı. Yücemareşal Amaram onu kolundan yakaladı. “Pişman olacağın bir şey yapma, koyudoğumlu. Roshone kanunlara uygun şekilde hareket etmiş.”</p>

  <p>“Sen kanunun arkasına saklanarak benimle alay ettin, hekim,” diye seslendi Roshone Lirin’e. “Eh, şimdi de kanun <i>sana</i> karşı döndü. O küreler sende kalsın! Şu anda yüzünde olan bakış onların her birisine değer!”</p>

  <p>“Ben...” dedi Tien tekrar, Kaladin asla oğlanı bu kadar dehşet içinde görmemişti.</p>

  <p>Kaladin kendini aciz hissetti. Kalabalığın gözleri, kolu <i>açıkgöz</i> generalin kavrayışında, Roshone’a gözlerini kilitlemiş olan Lirin’in üstündeydi.</p>

  <p>“Çocuğu bir ya da iki yıl için bir haberci oğlan yapacağım,“ diye söz verdi. Amaram. “Çatışmaya girmeyecek. Yapabileceğimin en iyisi bu. Bu zamanlarda herkese ihtiyaç var.”</p>

  <p>Lirin’in omuzları çöktü, sonra da başını eğdi. Roshone Laral’a arabaya doğru işaret ederek güldü. Tekrar arabaya binerken Kaladin’e bakmadı bile. Roshone da onu takip etti ve her ne kadar hâlâ gülüyor olsa da yüz ifadesi sertleşmişti. Cansız. Yukarıdaki bulutlar gibi yavan. İntikamını almıştı ama oğlu hâlâ ölüydü ve o da hâlâ Hearthstone’da kısılıydı.</p>

  <p>Amaram kalabalığa baktı. “Erler iki takım giysi ve üç taşyüküne kadar diğer eşyalarını yanlarında getirebilirler. Bunlar <i>tartılacak.</i> İki saat içinde orduda hazır bulunsunlar ve Çavuş Hav’ı sorsunlar.” Sonra döndü ve Roshone’u takip etti.</p>

  <p>Tien kireçlenmiş bir bina kadar solgun görünerek arkasından bakakaldı. Kaladin ailesini bırakmaya karşı duyduğu dehşeti görebiliyordu. Kardeşi yağmur yağdığı zaman onu her zaman gülümsetebilen kişiydi. Onun bu kadar korkmuş olduğunu görmek Kaladin için fiziksel olarak acı vericiydi. Bu <i>doğru</i> değildi. Tien’in gülümsemesi gerekiyordu. Tien’in kimliği buydu.</p>

  <p>Cebindeki tahta atı yokladı. Tien o üzgün hissettiğinde her zaman ona mutluluk getiriyordu. Bir anda, bunun karşılığında onun için yapabileceği bir şey olduğu aklına geldi. <i>Başka birisi ışık küresini tutarken odada saklanmayı bırakmanın zamanı geldi,</i> diye düşündü Kaladin. <i>Bir adam olmanın zamanı geldi.</i></p>

  <p>“Berrakbey Amaram!” diye bağırdı Kaladin.</p>

  <p>General arabanın basamak taburesinin üstünde dururken, bir ayağı kapıda durakladı. Omzunun üstünden geriye göz attı.</p>

  <p>“Ben Tien’in yerini almak istiyorum,” dedi Kaladin.</p>

  <p>“Olmaz!” dedi Roshone arabanın içinden. “Kanun benim seçebileceğimi söylüyor.”</p>

  <p>Amaram katı bir şekilde başını sallayarak onayladı.</p>

  <p>“O zaman peki ya <i>beni de</i> alsanız,” dedi Kaladin. “Ben de gönüllü olabilir miyim?” Bu şekilde en azından Tien yalnız olmayacaktı.</p>

  <p>“Kaladin!” dedi Hesiua onu bir kolundan yakalayarak.</p>

  <p>“Bu olabilir,” dedi Amaram. “Hiçbir askeri geri çevirmeyeceğim evlat. Eğer katılmak istiyorsan, kabul ederim.”</p>

  <p>“Kaladin, hayır,” dedi Lirin. “İkiniz birden gitmeyin, Yapma...”</p>

  <p>Kaladin Tien’e baktı; oğlanın yüzü geniş siperlikli şapkasının altında ıslaktı. Başını salladı ama gözleri umutlu gibi görünüyordu.</p>

  <p>“Gönüllü oluyorum,” dedi Kaladin Amaram’a geri dönerek. “Gideceğim.”</p>

  <p>“O zaman iki saatin var,” dedi Amaram arabaya binerek. “Diğerleriyle aynı eşya payın var.”</p>

  <p>Arabanın kapısı kapandı ama Kaladin’in <i>daha da</i> tatmin olmuş bir Roshone’un farkına varmasından önce değil. Araç tepesinden sular akıtarak sallana sallana şapırtılar içinden uzaklaştı.</p>

  <p>“Neden?” dedi Lirin Kaladin’e dönerek, sesi perişandı. “Neden bana bunu yaptın? Bütün planlarımızdan sonra!”</p>

  <p>Kaladin Tien’e döndü. Oğlan onun kolunu tuttu. “Teşekkür ederim,” diye fısıldadı Tien. “Teşekkür ederim, Kaladin. <i>Teşekkür ederim.</i>”</p>

  <p>“İkinizi de kaybettim,” dedi Lirin boğuk bir sesle, şapırtılarla uzaklaşırken. “Fırtına kapsın! İkinizi de.” Ağlıyordu. Kaladin’in annesi de ağlıyordu. Tekrar Tien’i kavradı.</p>

  <p>“Baba!” dedi Kaladin dönerek, kendine ne kadar güveni olduğuna şaşırmıştı.</p>

  <p>Lirin durakladı; bir ayağı yağmursprenlerinin toplanmış olduğu bir su birikintisinin içinde yağmurda durmuştu. Dikey sümüklü böcekler gibi yavaş yavaş ondan uzaklaşıyorlardı.</p>

  <p>“Dört yıl içinde, onu sağ salim eve getireceğim,” dedi Kaladin. “Fırtınalar üstüne ve Yaradan’ın onuncu adının kendisi üstüne söz veriyorum. Onu <i>geri getireceğim.</i>”</p>

  <p><i>Söz veriyorum...</i></p>
</body>
</html>
