<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2 title="BÖLÜM-041"><img alt="" src="../Images/main-60.jpg" /></h2>

  <p class="baslik5">BEŞ BUÇUK YIL ÖNCE</p>

  <p>Kaladin feryat eden Laral’ı iterek geçip tökezleyerek ameliyat odasına girdi. Babasıyla çalıştığı yıllardan sonra bile, odadaki kan miktarı şok ediciydi. Sanki birileri bir kova dolusu parlak kırmızı boya boşaltmış gibiydi.</p>

  <p>Havada yanmış etin kokusu asılı duruyordu. Lirin çılgınca bir şekilde Roshone’un oğlu Berrakbey Rillir’in üzerinde çalışıyordu. Kötü görünüşlü, azı dişine benzer bir şey genç adamın karnından dışarı çıkmıştı ve sağ bacağının alt tarafı da ezilmişti. Sadece birkaç tendon ile bağlı duruyordu; kemik kıymıkları bir göletin sularındaki sazlar gibi dışarı çıkmıştı. Berrakbey Roshone’un kendisi ise inler vaziyette yandaki masanın üstünde yatıyordu; kemik gibi mızrakların bir diğeri tarafından deşilmiş olan bacağını tutarken gözlerini sıkı sıkı kapatmıştı. Eğreti bandajından kan sızıyor ve masanın yan tarafından akıp yere damlayarak oğlununkine karışıyordu.</p>

  <p>Kaladin bakakalarak kapı ağzında durdu. Laral çığlık atmaya devam ediyordu, Roshone’un muhafızlarından birkaç tanesi onu çekerek uzaklaştırmaya çalışırken kapıya yapışmıştı. Feryatları çılgın gibiydi. “Bir şey yap! Daha hızlı çalış! Yapamaz! Olduğu zaman oradaydı ve umurumda değil, bırakın beni!” Anlamsız sözleri iyice bozularak tiz çığlıklara dönüştü. Muhafızlar sonunda onu uzaklaştırmayı başardılar.</p>

  <p>“Kaladin!” diye seslendi babası. “Sana ihtiyacım var!”</p>

  <p>Kendine gelerek harekete geçen Kaladin odaya girdi, ellerini yıkadı sonra da kanın içine basarak dolaptan bandajları topladı. Rillir’in yüzüne bir bakış atabilmişti; sağ taraftaki derinin büyük bir kısmı kazınıp gitmişti. Göz kapağı yoktu, mavi gözün kendisi de ön tarafından yarılmış, şarap için ezilmiş bir üzüm tanesinin posası gibi sönmüştü.</p>

  <p>Kaladin aceleyle bandajları babasına verdi. Bir an sonra annesi, arkasında Tien ile kapıda belirdi. Bir elini ağzına kapadı, sonra da Tien’i çekerek uzaklaştırdı. Tien sersem gibi görünerek tökezledi. Hesina bir an sonra o olmadan geri, döndü.</p>

  <p>“Kaladin, su!” diye bağırdı Lirin. “Hesina, daha su getir. Çabuk!”</p>

  <p>Annesi yardım etmek için atıldı, gerçi artık nadiren ameliyatlarda yardım ediyordu. Kovalardan birini kavrarken elleri titriyordu ve dışarı koştu. Lirin uzun kemiği genç <i>açıkgözün</i> karnından dikkatli bir şekilde çıkarırken Kaladin dolu olan diğer kovayı alıp ona götürdü. Rillir’in geride kalan gözü kırpıştı, kafası titriyordu.</p>

  <p>“O ne?” dedi Kaladin babası garip nesneyi bir kenara fırlatırken bandajı yaraya bastırarak.</p>

  <p>“Aksırt, dişi,” dedi babası. “Su.”</p>

  <p>Kaladin bir sünger kapıp kovanın içine daldırdı ve bunu Rillir’in karnındaki yaranın üstüne su sıkmak için kullandı. Bu kanı yıkayıp temizleyerek Lirin’in yaraya iyice bir bakabilmesini sağladı. Kaladin biraz iplik ile iğne hazırlarken parmaklarıyla yokladı. Bacakta zaten bir turnike vardı. Esas kesilmesi daha sonra gerçekleştirilecekti.</p>

  <p>Lirin’in parmakları Rillir’in göbeğindeki koca deliğin içinde tereddüt etti. Kaladin yarayı tekrar temizledi. Babasına baktı, endişeliydi.</p>

  <p>Lirin parmaklarını dışarı çıkardı ve Berrakbey Roshone’a doğru yürüdü. “Bandajlar, Kaladin,” dedi kısaca.</p>

  <p>Kaladin aceleyle oraya gitti ama omzunun üstünden Rillir’e bir bakış atmıştı. Bir zamanlar yakışıklı olan genç <i>açıkgöz</i> tekrar spazm geçirerek titredi. “Baba...”</p>

  <p>“Bandajlar!” dedi Lirin.</p>

  <p>“Ne yapıyorsun, hekim?” diye kükredi Roshone. “Oğlum ne olacak?” Acısprenleri etrafında kümelenmişti.</p>

  <p>“Oğlunuz öldü,” dedi Lirin dişi Roshone’un bacağından çekip çıkarırken.</p>

  <p><i>Açıkgöz</i> acı içinde kükredi ama Kaladin diş yüzünden mi, yoksa oğlu yüzünden mi olduğundan emin olamıyordu. Kaladin bandajı bacağına bastırırken Roshone çenesini sıktı. Lirin ellerini su kovasına daldırdı, sonra da çürüksprenlerini uzaklaştırmak için hızla yumruotu özsuyuyla sildi.</p>

  <p>“Oğlum <i>ölmedi</i>,” diye hırladı Roshone. “Hareket ettiğini görebiliyorum! Onunla ilgilen, hekim.”</p>

  <p>“Kaladin, uykusuyunu getir.” diye emretti Lirin dikiş iğnesini alırken.</p>

  <p>Kaladin adımları etrafa kan saçarak aceleyle odanın arka tarafına doğru gitti ve sondaki dolabı savurarak açtı. Küçük bir şişe berrak sıvı çıkardı.</p>

  <p>”Ne yapıyorsun?” diye kükredi Roshone kalkıp oturmaya çalışarak. “Oğluma bak! Yukarıdaki Yaradan, <i>bak</i> ona!”</p>

  <p>Kaladin uykusuyunu bir bandajın üstüne dökerken duraklayarak tereddütle döndü. Rillir daha şiddetli bir şekilde spazm geçiriyordu.</p>

  <p>“Ben üç ilkeyle çalışırım, Roshone,” dedi Lirin <i>açıkgözü</i> zorla masasının üstüne bastırırken. “İki hasta arasında seçim yaparken her hekimin kullandığı ilkeler. Eğer yaralar eşitse, önce genç olanla ilgilen.”</p>

  <p>“O zaman oğluma bak?”</p>

  <p>“Eğer yaralar eşit derecede tehlikeli değilse, önce en kötü yarayla ilgilen,” diye devam etti Lirin.</p>

  <p><i>“Diyorum</i> ya sana?”</p>

  <p>“Üçüncü ilke ikisinin de üstüne geçer, Roshone,” dedi Lirin öne eğilerek. “Bir hekim ne zaman bir durumun onun yardımının ötesinde olduğunu bilmelidir. Üzgünüm, Roshone. Eğer yapabilseydim onu kurtarırdım, sana söz veriyorum. Ama yapamam.”</p>

  <p>“Hayır!” dedi Roshone, tekrar mücadele ederek.</p>

  <p>“Kaladin! Çabuk!” dedi Lirin.</p>

  <p>Kaladin atılarak geldi. Uykusulu bandajı Roshone’un çenesine ve ağzına, tam burnunun altına bastırarak <i>açıkgözlü</i> adamı buharları solumaya zorladı. Kaladin, eğitilmiş olduğu gibi, kendi nefesini tuttu.</p>

  <p>Roshone kükredi ve çığlık attı ama ikisi onu masanın üstünde tuttular ve o da kan kaybı yüzünden zayıf düşmüştü. Kısa süre sonra kükremeleri hafifledi. Saniyeler sonra, anlaşılmaz şeyler söylüyor ve kendi kendine sırıtıyordu. Kaladin uykusulu bandajı atmaya giderken Lirin bacak yarasına döndü.</p>

  <p>“Hayır. Onu Rillir’e de uygula.” Babası işinden başını çevirmedi. “Ona gösterebileceğimiz tek merhamet bu.”</p>

  <p>Kaladin başını sallayarak onayladı ve uykusulu bandajı yaralı gence de uyguladı. Rillir’in nefesi daha az hummalı bir hale geldi ama etkileri fark edebilecek kadar bilinci yerindeymiş gibi görünmüyordu. Sonra Kaladin uykusulu bandajı maltızın içine attı; ısı etkilerini yok ederdi. Beyaz, şişkin bandaj ateşin içinde buruştu ve kahverengiye döndü, kenarları alev alırken üstünden buhar yükseliyordu.</p>

  <p>Kaladin süngerle geri geldi ve Lirin dürtüklerken Roshone’un yarasını yıkadı. İçeride kalmış birkaç diş kırığı vardı ve Lirin maşası ile ustura gibi keskin bıçağını çıkarırken kendi kendine mırıldandı.</p>

  <p>“Cehennem alsın hepsini,” dedi Lirin birinci diş kıymığını dışarı çekerken. Arkasında Rillir hareketsizleşti. “Yarımızı savaşa göndermek onlara yetmiyor mu? Sessiz bir kasabada yaşarken bile ölümün peşinden koşmak zorundalar mı? Roshone asla o fırtına götüresi aksırtı aramak için gitmemeliydi.”</p>

  <p>“O mu <i>arıyormuş?</i>”</p>

  <p>“Aksırt avlamaya gittiler,” dedi Lirin tükürür gibi. “Wistiow ve ben onlar gibi <i>açıkgözler</i> hakkında şakalaşırdık. Eğer insanları öldüremiyorsan, hayvanları öldürürsün. Ee, işte bulduğun şey bu, Roshone.”</p>

  <p>“Baba,” dedi Kaladin yumuşak bir şekilde. “Uyandığı zaman senden memnun olmayacak.” Berrakbey sırtüstü yatmış, gözleri kapalı, hafifçe mırıldanıyordu.</p>

  <p>Lirin cevap vermedi. Bir diğer diş parçasını daha çekip çıkardı ve Kaladin de yarayı yıkadı. Babası parmaklarını büyük deliğin yanına bastırarak yarayı inceledi.</p>

  <p>Yaranın içindeki bir kastan dışarı çıkmakta olan bir tane daha diş kıymığı vardı. Tam o kasın yanında, bacaktaki en büyük damar olan femoral arter küt küt atıyordu. Lirin bıçağıyla içeri uzanarak dikkatli bir şekilde diş kıymığını kesti. Sonra bir an için durakladı, bıçağın ağzı arterden sadece birkaç kıl uzaklıktaydı.</p>

  <p><i>Eğer o kesilseydi</i>... diye düşündü Kaladin. Roshone dakikalar içinde ölmüş olurdu. Şu anda hâlâ hayatta olmasının nedeni dişin arteri ıskalamış olmasıydı.</p>

  <p>Lirin’in normalde sakin olan eli titredi. Sonra başını kaldırarak Kaladin’e baktı. Artere dokunmadan bıçağı geri çekti, sonra da kıymığı kurtarmak için maşasıyla içeri uzandı. Bunu bir kenara attı, sonra da sakin bir şekilde iğne ve ipliğine uzandı.</p>

  <p>Arkalarında, Rillir nefes almayı bırakmıştı.</p>

  <p style="text-align: center;">♦</p>

  <p style="text-align: center;">♦♦</p>

  <p>O akşam, Kaladin elleri kucağında evinin basamaklarında oturuyordu.</p>

  <p>Roshone kişisel hizmetkârları tarafından bakılmak üzere malikânesine geri götürülmüştü. Oğlunun cesedi ise aşağıdaki mahzende soğuyordu ve vücut için bir Ruhdökümcü gönderilmesi talebiyle bir haberci gönderilmişti.</p>

  <p>Ufukta güneş kan kadar kırmızıydı. Kaladin’in baktığı her yerde, dünya kırmızıydı.</p>

  <p>Ameliyat odasının kapısı kapandı ve Kaladin’in hissediyor olduğu kadar yorgun görünen babası dışarı çıktı. Kaladin’in yanına otururken içini çekip güneşe baktı. Ona da kan gibi görünüyor muydu acaba?</p>

  <p>Güneş karşılarında yavaş yavaş batarken konuşmadılar. Neden tam gece için kaybolacağı zaman en renkli hale geliyordu? Ufkun aşağısına gitmeye zorlandığı için kızıyor muydu? Yoksa çekilmeden önce son bir gösteri yapan bir şovmen miydi?</p>

  <p>Neden insanların vücutlarının en renkli kısmı, kanlarının parlaklığı, bir şeyler yanlış gitmediği sürece asla görülmemek üzere derinin altında gizliydi?</p>

  <p><i>Hayır</i>, diye düşündü Kaladin. <i>Bir vücudun en renkli parçası kan değil. Gözler de renkli olabilir.</i> Kan ve gözler. İkisi de kişinin mirasının simgeleriydi. Ve de kişinin asaletinin.</p>

  <p>“Bugün bir adamın içini gördüm,” dedi Kaladin en sonunda.</p>

  <p>“İlk sefer olarak değil ve kesinlikle son sefer olarak da değil,” dedi Lirin. “Seninle gurur duyuyorum. Seni burada çoğu zaman bir hastayı kaybettiğimizde yaptığın gibi ağlarken bulmayı bekliyordum, öğreniyorsun.”</p>

  <p>“Bir adamın içini gördüğümü söylediğim zaman,” dedi Kaladin, “Yaralardan bahsetmiyordum.”</p>

  <p>Lirin bir an cevap vermedi. “Anlıyorum.”</p>

  <p>“Eğer ben orada olmasaydım onun ölmesine izin verirdin, değil mi?”</p>

  <p>Sessizlik.</p>

  <p>“Neden vermedin?” dedi Kaladin. “Bu ne çok şeyi çözerdi!”</p>

  <p>“Bu onun ölmesine izin vermek olmazdı. Bu onu katletmek olurdu.”</p>

  <p>“Sadece onun kan kaybetmesine izin verebilir, sonra da onu kurtaramadığını iddia edebilirdin. Hiç kimse seni sorgulamazdı. <i>Yapabilirdin.”</i></p>

  <p>“Hayır,” dedi Lirin güneşin batışına uzun uzun bakarak. “Hayır, yapamazdım.”</p>

  <p>“Ama neden?”</p>

  <p>“Çünkü ben bir katil değilim oğlum.”</p>

  <p>Kaladin kaşlarını çattı.</p>

  <p>Lirin’in gözlerinde mesafeli bir bakış vardı. “Birileri başlamak zorunda. Birileri öne çıkıp doğru olan şeyi, doğru olduğu <i>için</i> yapmak zorunda. Eğer kimse başlamazsa, o zaman diğerleri de onu takip edemez. <i>Açıkgözler</i> kendilerini de, bizi de öldürmek için ellerinden gelenin en iyisini yapıyorlar. Diğerleri hâlâ Alds ve Milp’i geri getirmediler. Roshone onları öylece orada bıraktı.”</p>

  <p>İki kasabalı olan Alds ve Milp de avdaydılar ama iki yaralı <i>açıkgözü</i> taşıyan grupla birlikte geri gelmemişlerdi. Roshone, Rillir için o kadar endişeliydi ki daha hızlı hareket edebilsinler diye onları geride bırakmıştı.</p>

  <p><i>“Açıkgözler</i> yaşamı umursamıyorlar,” dedi Lirin. “O yüzden ben umursamak zorundayım. Roshone’un ölmesine izin verecek olmamamın bir diğer sebebi de bu, sen orada olmasaydın bile. Gerçi sana bakmak bana güç verdi.”</p>

  <p>“Keşke vermeseydi,” dedi Kaladin.</p>

  <p>“Böyle şeyler söylememelisin.”</p>

  <p>“Neden olmasın?”</p>

  <p>“Çünkü oğlum, bizim onların olduğundan <i>daha iyi</i> olmamız gerekiyor,” İçini çekerek ayağa kalktı, “Uyumalısın. Diğerleri Aids ve Milp ile geri döndüğü zaman sana ihtiyacım olabilir.”</p>

  <p>Bu pek de olası değildi; iki kasabalı büyük olasılıkla şimdiye kadar ölmüştü. Yaralarının epey kötü olduğu söyleniyordu. Dahası, aksırtlar hâlâ oralarda bir yerlerdeydiler.</p>

  <p>Lirin içeri girdi ama Kaladin’i takip etmeye zorlamadı.</p>

  <p><i>Ben olsam onun ölmesine izin verir miydim</i>? diye düşündü Kaladin. <i>Hatta belki onu çabucak yoluna göndermek için o bıçakla bir fiske atar mıydım</i>? Roshone geldiğinden beri beladan başka bir şey olmamıştı ama bu onu öldürmeyi haklı kılar mıydı?</p>

  <p>Hayır. O arteri kesmek doğru bir hareket olmazdı. Ama Kaladin’in yardım etmek için ne yükümlülüğü vardı ki? Yardımını esirgemek, öldürmek ile aynı şey değildi. <i>Değildi</i> işte.</p>

  <p>Kaladin babasının sözleri üstüne kafa yorarak bunu bir düzine farklı yoldan düşündü. Bulduğu şey onu şaşırtmıştı. Dürüstçe o, Roshone’un o masanın üstünde ölmesine izin verirdi. Bu Kaladin’in ailesi için daha iyi olurdu, bu kasabanın tamamı için daha iyi olurdu.</p>

  <p>Kaladin’in babası bir defasında oğlunun savaşa gitme arzusuna gülmüştü. Gerçekten de, şimdi Kaladin kendi kendine bir hekim olmaya karar vermiş olduğuna göre, önceki yıllardaki düşünce ve hareketleri ona çocukça geliyordu. Ama Lirin, Kaladin’in öldüremeyeceğini zannediyordu. <i>Kendini suçlu hissetmeden bir kremciğin üstüne bile zor basabiliyorsun oğlum,</i> demişti. <i>Mızrağını bir adama saplamak, hiç de senin sandığın kadar kolay olmaz</i>.</p>

  <p>Ama babası yanılıyordu. Bu afallatıcı, korkutucu bir keşifti. Bu boş fantezi ya da savaşın şanı hakkında hayaller kurmak değildi. Bu gerçekti.</p>

  <p>O anda Kaladin eğer gerekirse öldürebileceğini anlamıştı. Bazı insanların, çürümeye başlamış bir parmak ya da tamir edilemeyecek kadar parçalanmış bir bacak gibi, sadece ortadan kaldırılması gerekliydi.</p>
</body>
</html>
