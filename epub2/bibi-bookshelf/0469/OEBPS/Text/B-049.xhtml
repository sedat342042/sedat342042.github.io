<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2 title="BÖLÜM-049"><img alt="" src="../Images/main-70.jpg" /></h2>

  <p><b><i>“Kendi memleketi</i> / <i>parlayan haberci geliyor</i> / <i>vermeye geliyor haberleri</i> / <i>Parlayanlar’ın memleketinden/ kendisi”</i></b></p>

  <div>
    <b><br /></b>
  </div>

  <p><b><span style="text-indent: 1em;">—</span> Her ne kadar bir bilgi aktarma yöntemi olarak ketek şiirsel biçimini fazlasıyla seviyor olmasam da, Allahn tarafından yazılmış olan bu ketek, sık sık Urithiru’ya ilişkin bir referans olarak alıntılanıyor. İnanıyorum ki bazıları, Parlayanlar’ın yaşadıkları yerin kendi memleketleri de olduğunu sanıyordu.</b></p>

  <div>
    <br />
  </div>

  <p>Uçurumun yeşilimsi gri yosunlarla kaplanmış olan kule gibi duvarları Kaladin’in iki tarafında da yükseliyordu. Meşalesinin alevlerinin ışığı taşların kaygan, yağmurla ıslanmış kısımlarında dans ediyordu. Nemli bava soğuktu ve yücefırtına geride su birikintileri ve havuzcuklar bırakmıştı. Kaladin’in yanından geçtiği derin bir su birikintisinden dışarı uzanmış olan incecik kemikler (bir dirsek kemiği ve bir önkol kemiği) vardı. İskeletin geri kalan kısmının da orada olup olmadığını görmek için bakmadı.</p>

  <p><i>Ani su baskınları,</i> diye düşündü Kaladin arkasındaki köprucülerin yerde sürten ayak seslerini dinlerken. O <i>suyun bir yerlere gidiyor olması gerek; yoksa üstünden geçtiklerimiz uçurumlar değil, kanallar olurdu.</i></p>

  <p>Kaladin rüyasına güvenip güvenemeyeceğini bilmiyordu ama etrafa sormuştu ve Harap Ovalar’ın doğu ucunun, batı tarafından daha açık olduğu doğruydu. Platolar aşınıp gitmişti. Eğer köprücüler oraya ulaşabilselerdi, doğuya doğru kaçmaları mümkün olabilirdi.</p>

  <p>Mümkün. O bölgede yaşayan pek çok uçurumşeytanı vardı ve ötesinde Alethi izcileri devriye geziyordu. Eğer Kaladin’in takımı onlarla karşılaşacak olursa, pek çoğu köle damgaları taşıyan bir grup silahlı adamın orada ne yapıyor olduğunu açıklamakta sorun yaşarlardı.</p>

  <p>Syl uçurumun duvarı boyunca yürüyordu, yaklaşık Kaladin’in başıyla aynı hizadaydı. Yersprenleri onu diğer her şeye yaptıkları gibi aşağı doğru çekmiyordu. Elleri arkasında kavuşturulmuş olarak yürüyordu, minik, diz boyu eteği gerçekte olmayan bir rüzgâr ile dalgalanıyordu.</p>

  <p>Doğuya doğru kaçış. Bu pek olası görünmüyordu. Yüceprensler, Ovalar’ın merkezine doğru giden bir yol arayarak o yöne doğru keşfe çıkmayı <i>çok</i> denemişlerdi. Başarısız olmuşlardı. Bazı grupları uçurumşeytanları öldürmüştü. Diğerleri, aldıkları önlemlere rağmen, yücefırtınalar sırasında uçurumlarda kısılıp kalmışlardı. Fırtınaları kusursuz bir şekilde öngörmek imkânsızdı.</p>

  <p>Diğer izci grupları o iki kaderden kurtulabilmişti. Onlar yücefırtınalar sırasında platoların üstüne tırmanabilmek için devasa uzatılabilir merdivenler kullanmışlardı. Gerçi onlar da pek çok adam kaybetmişlerdi çünkü platoların üstü fırtınalar sırasında pek sığınma olanağı sağlamıyordu ve uçurumlara gelirken yanında arabalar ya da başka sığınaklar getiremezdin. Duyduğuna göre daha büyük sorun ise Parshendi devriyeleriydi. Onlar düzinelerce izci grubunu bulmuş ve öldürmüşlerdi.</p>

  <p>“Kaladin? Sen iyi misin?” diye sordu hızlanarak yanına gelen Teft, boş kremcik kabuğu parçalarının yüzmekte olduğu bir su birikintisinden şapırtıyla geçerek.</p>

  <p>“İyiyim.”</p>

  <p>“Aklın doluymuş gibi görünüyorsun.”</p>

  <p>“Daha çok midem dolu,” dedi Kaladin. “Bu sabah lapa çok yoğundu.”</p>

  <p>Teft gülümsedi, “Senin hiç çenebaz türden olduğunu düşünmemiştim.”</p>

  <p>“Eskiden daha da fazlaydım. Annemden aldım. Tersine çevrilip de kafana geri fırlatılmadan ona nadiren herhangi bir şey söyleyebilirdin.”</p>

  <p>Teft başını salladı. Bir süre sessizlik içinde yürüdüler; arkadaki köprücüler Dunny’nin anlattığı hayatında ilk defa öptüğü kız hakkındaki hikâyeye gülüyorlardı.</p>

  <p>“Evlat, son zamanlarda hiç garip bir şeyler hissettin mi?” dedi Teft.</p>

  <p>“Garip mi? Ne çeşit garip?”</p>

  <p>“Bilmiyorum. Sadece... Acayip herhangi bir şey?” Öksürdü. “Bilirsin, şöyle acayip güç patlamaları? Bir... Şey, havada olduğun hissi?”</p>

  <p><i>“Ne</i> olduğum hissi?”</p>

  <p>“Havada. Ee, belki de, sanki aklın havalardaymış gibi. Sersemlemiş. O türden bir şeyler. Hay fırtına, evlat, sadece hâlâ hasta olup olmadığını kontrol ediyorum. O yücefırtınada epey fena yamulmuştun.”</p>

  <p>“Ben iyiyim,” dedi Kaladin. “Aslına bakılırsa, şaşırtıcı bir derecede iyiyim.”</p>

  <p>“Garip, değil mi?”</p>

  <p>Gerçekten de <i>garipti.</i> Eski Büyü’yü arayan insanların başına geldiği söylenen türden doğaüstü bir lanete kapılmış olabileceği hakkında inceden inceye onu rahatsız eden endişeyi güçlendiriyordu. Ölümsüz olan, sonra da tekrar ve tekrar işkence gören kötü adamların hikâyeleri vardı; öleceği günün bilgisi karşılığında oğlunu Yokelçilere kurban etmiş olduğu için her gün tekrar tekrar kolları koparılan Extes gibi. Bu sadece bir masaldı ama masallar da bir yerlerden geliyordu.</p>

  <p>Diğer herkes ölürken, Kaladin sağ kalıyordu. Bu bir rüzgârspreni gibi onunla oynayan ama ondan sonsuz kat daha kötü niyetli, Cehennem’den gelmiş bir tür sprenin işi miydi? Onun iyi bir şeyler yapabileceğini düşünmesini sağlayan, sonra da yardım etmeye çalıştığı herkesi öldüren? Pek çoğunu insanların asla görmediği ya da haberlerinin olmadığı binlerce tür spren olduğu söylenirdi. Syl onu takip ediyordu. Bir tür kötücül spren de aynısını yapıyor olabilir miydi?</p>

  <p>Çok rahatsız edici bir düşünceydi.</p>

  <p><i>Bâtıl inanç anlamsız,</i> dedi kendi kendine sert bir şekilde. <i>Bunun üstünde çok fazla düşünürsen sonun her savaşta şanslı botlarını giymen gerektiğinde ısrar eden Durk gibi olur.</i></p>

  <p>Uçurumun çok yukarılarındaki bir platonun etrafından ayrılarak çatallandığı kısma ulaştılar. Kaladin köprücülere bakmak için döndü. “Burası da herhangi bir yer kadar iyi.” Köprücüler durarak toplandılar. Gözlerindeki beklentiyi, heyecanı görebiliyordu.</p>

  <p>O da bir zamanlar bunu hissetmişti, antrenmanın acısını ve ağrılarını öğrenmeden önce. Garip bir şekilde, Kaladin şimdi genç olduğu zamanlardan bile daha fazla kendisini mızrağa hem hayran <i>hem de</i> dargın hissediyordu. Odaklanmayı, dövüştüğü zamanlardaki kesirdik hissini seviyordu. Ama bu onu takip edenleri kurtarmamıştı.</p>

  <p>“Burası size ne kadar sefil bir grup olduğunuzu söylemem gereken yer,” dedi Kaladin adamlara. “Bunun her zaman o şekilde yapıldığını gördüm. Eğitim çavuşu acemi askerlere zavallı olduklarını söyler. Zayıflıklarına işaret eder, belki bir iki tanesiyle kapışarak onlara alçakgönüllülüğü öğretmek için kıçlarının üstüne devirir. Bunu ben kendim de yeni mızrakçıları eğitirken birkaç kere yaptım.”</p>

  <p>Kaladin başını salladı. “Bugün, biz o şekilde başlamayacağız. Siz köprücülerin aşağılanmaya ihtiyacınız yok. Sizler şan hayalleri kurmuyorsunuz. En önemlisi, sizler çoğu çavuşun uğraşmak zorunda olduğu zavallı, hazırlığı olmayan acemi askerler grubu değilsiniz. Sizler dayanıklısınız. Sizlerin bir köprü taşıyarak millerce koştuğunuzu gördüm. Sizler cesursunuz. Sizlerin doğrudan bir okçu sırasının üstüne koştuğunuzu gördüm. Sizler kararlısınız. Yoksa şu anda burada, benimle birlikte olmazdınız.”</p>

  <p>Kaladin uçurumun yan tarafına doğru yürüdü ve bir parça sel kalıntısı molozun arasında kalmış bir mızrağı aldı. Ancak onu eline aldığında, mızrak başının çıkmış olduğunu fark etti. Neredeyse bunu bir kenara atıyordu ama fikrini değiştirdi.</p>

  <p>Mızrakları eline almak onun için tehlikeliydi. Mızraklar dövüşmek istemesine neden oluyordu ve bu da onun bir zamanlar olduğu kişi olduğunu düşünmesine neden olabilirdi: kendinden emin manga komutanı Kaladin Stormblessed. Artık o adam değildi.</p>

  <p>Görünüşe göre ne zaman eline silah alsa, etrafındaki insanlar ölüyordu, hem dostlar hem de düşmanlar. O yüzden de, şimdilik, bu uzun tahtayı elinde tutmak daha iyi görünüyordu; bu sadece bir sopaydı. Daha fazlası değil. Eğitim için kullanabileceği bir değnek.</p>

  <p>Mızrağa geri dönmekle başka bir zaman yüzleşebilirdi.</p>

  <p>“Sizlerin zaten hazırlıklı olması iyi bir şey,” dedi Kaladin adamlara. “Çünkü bizim, yeni bir grup acemiyi eğitmek için bana verilecek olan altı haftamız yok. Altı hafta içinde, Sadeas bizim yarımızı öldürtecek. Ben ise altı hafta geçene kadar hepinizi güvenli bir yerlerdeki bir meyhanede çamurbirası içerken görmeye niyetliyim.”</p>

  <p>Birkaç tanesi buna tezahürat yapar gibi el çırptı.</p>

  <p>“Hızlı olmamız gerekecek,” dedi Kaladin. “Sizleri çok zorlamak zorundayım. Tek seçeneğimiz bu.” Mızrak sapına bir göz attı. “İlk öğrenmeniz gereken şey, umursamanın kötü bir şey olmadığı.”</p>

  <p>Otuz üç köprücü iki sıra halinde ayakta duruyordu. Hepsi gelmek istemişlerdi. O kadar kötü yaralanmış olan Leyten bile. Her ne kadar Dabbid hâlâ boş boş bakmaya devam ediyor olsa da yürü yemeyecek kadar ağır yaralı olan kimse yoktu. Kaya kollarını kavuşturmuş duruyordu; görünüşe göre dövüşmeyi öğrenmeye hiç niyeti yoktu. Parshmen Shen en arkada duruyordu. Yere bakıyordu. Kaladin’in onun ellerine bir mızrak vermeye niyeti yoktu.</p>

  <p>Köprücülerin bir kaçının Kaladin’in duygular hakkında söylediği şeyler yüzünden kafası karışmış gibi görünüyordu, gerçi Teft sadece bir kaşını kaldırmış ve Moash da esnemişti. “Ne demek istiyorsun?” diye sordu Drehy. Sarışın, sırık gibi uzun boylu ve kaslı bir adamdı. Hafif şiveli konuşuyordu; Rianal adı verilen çok uzaklarda, batıdaki bir yerden gelmişti.</p>

  <p>“Bir sürü asker, duygusuz ve soğuk olduğun zaman en iyi dövüştüğünü düşünür,” dedi Kaladin tahtanın damarlarını hissederek başparmağını sopa boyunca gezdirirken. “Ben bunun fırtına artığı olduğunu düşünüyorum. Evet, odaklanmış olmanız gerekiyor. Evet, duygular tehlikeli. Ama eğer hiçbir şeyi umursamıyorsanız nesiniz? Sadece öldürmeye güdülenmiş bir hayvan. Bizi insan yapan şey tutkularınızdır. Bir sebep için savaşmak <i>zorundayız.</i> O yüzden ben diyorum ki umursamak kötü bir şey değil. Korkunuzu ve öfkenizi kontrol etmek hakkında da konuşacağız ama bunu size öğrettiğim ilk ders olarak hatırlayın.”</p>

  <p>Köprücülerin birkaç tanesi başlarını sallayarak onayladılar. Çoğu hâlâ şaşkın görünüyordu. Kaladin, Tukks’un neden duygular hakkında konuşarak zamanı boşa harcadığını merak ederek bir zamanlar onların yerinde olduğunu hatırlıyordu. O duyguları anlıyor olduğunu düşünüyordu; onun mızrağı öğrenme arzusu zaten duygulardan <i>kaynaklanmıştı.</i> Öç. Nefret. Varth ve onun mangasındaki askerlerden intikam almak için güç hırsı.</p>

  <p>Hatıraları defetmeye çalışarak başını kaldırdı. Hayır, köprücüler umursamak hakkındaki sözlerini anlamamıştı ama belki de daha sonra Kaladin’in de yapmış olduğu gibi hatırlarlardı.</p>

  <p>“İkinci ders daha pratik,” dedi Kaladin uçurum boyunca yankılanan bir çatırtıyla kafası kopmuş mızrağı yanındaki kayaya vurarak. “Savaşmayı öğrenmeden önce, nasıl ayakta duracağınızı öğrenmek zorundasınız.” Mızrağı yere attı. Köprücüler kaşlarını çatmış, hayal kırıklığıyla onu izliyordu.</p>

  <p>Kaladin ayakları genişçe (ama fazla geniş değil) açılmış, yan dönük ve dizleri hafif bir eğilmeyle kırılmış olarak temel bir mızrakçı duruşuna geçti. “Skar, gelip beni geriye itmeye çalışmanı istiyorum.”</p>

  <p>“Ne?”</p>

  <p>“Benim dengemi bozmaya çalış,” dedi Kaladin. “Beni tökezlemeye zorla.”</p>

  <p>Skar omzunu silkti ve ileri yürüdü. Kaladin’i geriye itmeye çalıştı ama Kaladin hızlı bir bilek darbesiyle kolayca onun ellerini bir kenara itti. Skar küfretti ve tekrar üstüne geldi ama Kaladin onun kolunu yakaladı ve geriye iterek tökezlemesine neden oldu.</p>

  <p>“Drehy, gel ona yardım et,” dedi Kaladin. “Moash, sen de. Benim dengemi bozmaya çalışın.”</p>

  <p>Diğer ikisi de Skar’a katıldılar. Kaladin tam ortalarında kalarak saldırıları bertaraf etti; her hamlelerini geri çevirmek için duruşunu ayarlıyordu. Drehy’in kolunu kaptı ve onu öne çekerek neredeyse yere düşmesine neden oldu. Skar’ın omuz saldırısının üstüne doğru adım atarak, adamın vücudunun ağırlığını saptırdı ve onu geriye doğru fırlattı. Moash kollarını üstüne indirirken geri çekilerek Moash’ın kendi kendine dengesinin bozulmasına neden oldu.</p>

  <p>Kaladin ileri geri hareket ederek ve dizlerini kıvırarak ve ayaklarının duruşunu değiştirerek denge merkezini ayarlayarak aralarında hiç etkilenmeden kalıyordu. “Dövüş bacaklarla başlar,” dedi Kaladin saldırıları savuştururken. “Bir vuruşu ne kadar hızlı yaptığınız, bir darbeyi ne kadar isabetli indirdiğiniz umurumda değil. Eğer rakibiniz sizi tökezletebilir ya da yere düşürebilirse, kaybedersiniz. Kaybetmek ölmek demek.”</p>

  <p>İzleyen köprücülerden birkaçı çömelerek Kaladin’i taklit etmeye çalıştılar. Skar, Dreby ve Moash en sonunda hep beraber Kaladin’in üstüne atlamayı planlayarak eşgüdümlü bir saldırı denemeye karar vermişlerdi. Kaladin elini yukarı kaldırdı. “Siz üçünüze aferin.” Onlara diğerlerinin yanında durmaları için işaret etti. Gönülsüz bir şekilde saldırılarını sonlandırdılar.</p>

  <p>“Sizleri çiftlere ayıracağım,” dedi Kaladin. “Bugün bütün günü ve büyük olasılıkla bu haftanın her gününü, duruşlar üstünde çalışmakla harcayacağız. Bir duruşu korumayı öğrenerek, tehdit edildiğiniz anda dizlerinizi kilitlememeyi öğrenerek, denge merkezinizi tutmayı öğrenerek. Zaman alacak ama size söz veriyorum, eğer buradan başlarsak, ölümcül olmayı çok daha hızlı öğreneceksiniz. İlk başta tüm yaptığınız şey etrafta dikilmekmiş gibi görünse de.”</p>

  <p>Adamlar başlarını salladılar.</p>

  <p>“Teft, boy ve ağırlığa göre onları çiftlere ayır, sonra da onlara temel bir mızrak ileri duruşunu göster,” diye emretti Kaladin.</p>

  <p>“Baş üstüne, efendim!” diye bağırdı Teft. Sonra da neyi açık etmiş olduğunu fark ederek donakaldı. Cevap verişindeki hız, Teft’in eskiden bir asker olduğunu apaçık ortaya koyuyordu. Teft Kaladin’in gözlerinin içine baktı ve Kaladin’in bildiğini gördü.</p>

  <p>Yaşlı adam yüzünü buruşturdu ama Kaladin karşılığında sırıttı. Emri altında kıdemli bir asker vardı, bu da eğitimin tümünü çok daha kolaylaştıracaktı.</p>

  <p>Telt cahil numarası yapmadı ve kolayca eğitim çavuşu rolüne bürünüp duruşlarını düzelterek adamları çiftlere ayırdı. O <i>gömleği asla çıkarmamasına şaşmamak gerek,</i> diye düşündü Kaladin. <i>Büyük olasılıkla yara izlerinden oluşan bir haritayı saklıyordur.</i></p>

  <p>Teft adamlara eğitim verirken, Kaladin Kaya’ya elini sallayarak yaklaşması için işaret etti.</p>

  <p>“Evet?” diye sordu Kaya. Adamın göğsü o kadar genişti ki köprücü yeleği zar zor bağlanabiliyordu.</p>

  <p>“Önceden bir şey söylemiştin,” dedi Kaladin. “Savaşmanın sana yakışmayacak olduğu hakkında?”</p>

  <p>“Doğru bu. Ben bir dördüncü oğul değilim.”</p>

  <p>“Bunun ne ilgisi var?”</p>

  <p>“Birinci oğul ve ikinci oğula yiyecek yapmak için ihtiyaç var,” dedi Kaya bir parmağını kaldırarak. “En önemli o. Yiyecek olmadan kimse yaşamaz, evet? Üçüncü oğul zanaatkâr. Bu benim. Gururla hizmet ediyorum. Sadece dördüncü oğul savaşçı olabilir. Savaşçılar, onlar yiyecek ya da zanaatlar kadar çok gerekli değiller. Anladın mı?”</p>

  <p>“Mesleğin doğum sırasına göre mi belirleniyor?”</p>

  <p>“Evet,” dedi Kaya gururla. “En iyi yol bu. Tepeler’de her zaman yiyecek olur. Her ailenin dört oğlu olmaz. Bir asker de gerekli değil o yüzden her zaman. Ben savaşamam. Hangi adam <i>uli’tekanaki</i> önünde bu şeyi yapabilir?”</p>

  <p>Kaladin Syl’e bir bakış attı. O ise omzunu silkti, Kaya’nın ne yaptığı umurunda değilmiş gibi görünüyordu. “Pekâlâ,” dedi Kaladin. “O zaman senin yapmam istediğim başka bir şey var. Git Lopen’i, Dabbid’i...” Kaladin tereddüt etti. “Ve Shen’i. Onu da getir.”</p>

  <p>Kaya öyle yaptı. Lopen sıradaydı, duruşları öğreniyordu ama Dabbid (çoğu zaman olduğu gibi) yan tarafta dikilmiş, özel olarak herhangi bir şeye bakmıyordu. Ona her ne olduysa, sıradan savaş şokundan çok daha beter bir şeydi. Shen de tereddüt içinde onun yanında duruyordu; sanki yerinden emin değilmiş gibiydi.</p>

  <p>Kaya Lopen’i sıradan çıkardı, sonra da Dabbid’le Shen’i alarak Kaladin’in yanına geldi.</p>

  <p>“Gancho,” dedi Lopen tembel bir selam vererek. “Sanırım tek elle ben kötü bir mızrakçı olurum.”</p>

  <p>“Bu önemli değil,” dedi Kaladin. “Sizlerin yapmanız gereken başka bir şey var. Eğer geriye elimiz boş dönersek Gaz ve yeni yüzbaşımız ya da en azından karısı, bize sorun çıkarır.”</p>

  <p>“Biz üçümüz otuz kişinin işini yapamayız, Kaladin,” dedi Kaya sakalını kaşıyarak. “Mümkün değil o.”</p>

  <p>“Belki değil,” dedi Kaladin. “Ama bu uçurumların içindeki zamanımızın çoğu daha tamamen soyulmamış cesetleri aramakla geçiyor. Ben bizim çok daha hızlı çalışabileceğimizi düşünüyorum. Eğer mızrak eğitimi yapacaksak, çok daha hızlı çalışmamız <i>gerekiyor.</i> Neyse ki, bir avantajımız var.”</p>

  <p>Elini öne uzattı ve Syl de elin üstünde parladı. Daha önceden onunla konuşmuştu ve o da bu planı kabul etmişti. Kaladin onun özel herhangi bir şey yaptığını fark etmedi ama Lopen’in aniden nefesi kesildi. Syl kendini ona görünür kılmıştı.</p>

  <p>“Ah...” dedi Kaya saygıyla Syl’e eğilerek. “Kamışları toplamak gibi.”</p>

  <p>“Hay kıvılcımlarım dağılsın,” dedi Lopen. “Kaya, hiç bu kadar güzel olduğunu söylememiştin!”</p>

  <p>Syl genişçe gülümsedi.</p>

  <p>“Saygılı ol,” dedi Kaya. “Bu şekilde konuşmak onun hakkında sana düşmez, küçük adam.”</p>

  <p>Adamların elbette ki Syl’den haberi vardı. Kaladin ondan bahsetmiyordu ama Kaladin’in havayla konuştuğunu görmüşlerdi ve Kaya da açıklamıştı.</p>

  <p>“Lopen,” dedi Kaladin. “Syl bir köprücüden çok daha hızlı hareket edebilir. O sizlerin eşyaları toplamanız için uygun yerleri arayacak ve siz dördünüz de hızla malları toplayacaksınız.”</p>

  <p>“Tehlikeli,” dedi Kaya. “Ya yalnızken uçurumşeytanlarıyla karşılaşırsak?”</p>

  <p>“Ne yazık ki, elimiz boş olarak geri dönemeyiz. En <i>son</i> istediğimiz şey, Hashal’ın nezaret etmesi için Gaz’ı da aşağı göndermeye karar vermesi.”</p>

  <p>Lopen homurdandı “Gaz bunu asla yapmaz, gancho. Burada aşağıda çok fazla iş var.”</p>

  <p>“Çok tehlikeli de,” diye ekledi Kaya.</p>

  <p>“Herkes öyle söylüyor,” dedi Kaladin. “Ama ben asla duvarlardaki bu izlerin dışında bir şey görmedim.”</p>

  <p>“Onlar buradalar,” dedi Kaya. “Değil sadece efsane. Hemen sen gelmeden önce, bir köprü ekibinin yarısı öldü. Yenildiler. Yaratıkların çoğu orta platolara geliyor ama bu kadar uzağa gelen bazıları da var.”</p>

  <p>”Eh, sizleri tehlikeye atmaktan nefret ediyorum ama eğer bunu denemezsek, uçurum hizmeti elimizden alınacak ve sonumuz ise tuvaletleri temizlemek olacak.”</p>

  <p>“Pekâlâ gancho,” dedi Lopen. “Ben giderim.”</p>

  <p>“Ben de öyle,” dedi Kaya. “Bizi koruyacak <i>ali’i’kamura varken, belki de güvende oluruz.”</i></p>

  <p>“Eninde sonunda sana da dövüşmeyi öğretmeye niyetliyim,“ dedi Kaladin. Sonra Kaya kaşlarını çatarken Kaladin hızla ekledi. “Sana demek istiyorum, Lopen. Tek kol işe yaramaz olduğun anlamına gelmiyor. Dezavantajlı olacaksın ama sana bununla başa çıkabilmen için öğretebileceğim şeyler var. Şu anda bizim için bir toplayıcı, bir diğer mızraktan daha önemli.”</p>

  <p>“Sıkıntı yok.” Lopen, Dabbid’e işaret etti ve ikisi toplayacakları mallar için çuval bulmak üzere yürüyerek uzaklaştılar. Kaya da onlara katılmak üzere harekete geçti ama Kaladin kolunu tuttu.</p>

  <p>“Buradan kurtulmak için savaşmaktan daha kolay bir yol aramaktan vazgeçmedim,” dedi Kaladin ona. “Eğer asla geri dönmezsek, Gaz ve diğerleri büyük olasılıkla sadece bir uçurumşeytanının bizi yediğini düşünür. Eğer diğer uca ulaşmak için bir yol varsa...”</p>

  <p>Kaya şüpheli görünüyordu. “Pek çok kişi bu şeyi aradı.”</p>

  <p>“Doğu kenarı açık.”</p>

  <p>“Evet ,“ dedi Kaya gülerek. “Ve sen o kadar uzağa uçurumşeytanına yem olmadan ya da sellerde ölmeden gidebildiğin zaman, seni benim <i>kaluk’i’iki’</i>m ilan edeceğim.”</p>

  <p>Kaladin bir kaşını kaldırdı.</p>

  <p>“Sadece bir kadın <i>kaluk’i’iki olabilir</i>,” dedi Kaya sanki bu espriyi açıklıyormuş gibi.</p>

  <p>“Karın mı?”</p>

  <p>Kaya daha da yüksek sesle güldü. “Hayır, hayır. Hava hastası ovalılar. Hah!”</p>

  <p>“Harika. Bak, dene bakalım uçurumları ezberleyebilecek ya da bir çeşit harita yapabilecek misin. Ben buraya inenlerin çoğunun her zamanki yolların üstünde kaldığından şüpheleniyorum. Bu da yan geçitlerde toplayacak bir şeyler bulmamızın çok daha olası olduğu anlamına geliyor, Syl’i göndereceğim yerler oralar.”</p>

  <p>“Yan geçitler mi?” dedi Kaya, hâlâ neşeliydi. “İnsan benim yenmemi <i>istediğini</i> düşünmeye başlar. Hah ve bir kocakabuk tarafından. Onların tadına <i>bakılması</i> gerekiyor, tadına <i>bakmaları</i> değil.”</p>

  <p>“Ben...”</p>

  <p>“Hayır, hayır,” dedi Kaya. “İyi bir plan bu. Ben sadece şaka yapıyorum. Dikkatli olabilirim ve bunu benim için yapması iyi olacak çünkü dövüşmek istemiyorum.”</p>

  <p>“Teşekkür ederim. Belki de karşına dışarı tırmanabileceğimiz bir yer çıkar.”</p>

  <p>“Ben bu şeyi yapacağım,” dedi Kaya, başıyla onaylayarak. “Ama dışarı öylece tırmanamayız. Ordunun Ovalar üstünde pek çok gözcüsü var. O sayede biliyorlar uçurumşeytanlarının koza örmeye geldiğini, ha? Onlar bizi görür ve biz de köprü olmadan uçurumlardan geçemeyiz.”</p>

  <p>Ne yazık ki, bu doğru bir argümandı. Burada yukarı tırmansalar görüleceklerdi. Ortadan tırmansalar gidecek hiçbir yerleri olmadan platoların üstünde kısılıp kalırlardı. Parshendi bölgelerine yakın tırmansalar onların gözcüleri tarafından bulunurlardı. Tüm bunlar uçurumların dışına <i>çıkabilecekleri</i> varsayıldığı durumdaydı. Her ne kadar bazıları kırk ya da elli ayak kadar sığ olsa da, pek çoğu yüz ayaktan çok daha derindi.</p>

  <p>Syl, Kaya ve ekibine yol göstermek için uçup gitti ve Kaladin de Teft’in duruşlarını düzeltmesine yardım etmek için köprücülerin çoğunluğunun bulunduğu yere geri döndü. Bu bir zor işti; ilk gün her zaman zor olurdu. Köprücüler kendilerine güvensiz ve beceriksizlerdi.</p>

  <p>Ama dikkate değer bir azim gösteriyorlardı. Kaladin asla daha az şikâyet eden bir grupla çalışmamıştı. Köprücüler mola istemediler. O onları daha da zorladığı zaman ona kinci bakışlar fırlatmadılar. Yüzlerindeki kaş çatışlar kendi kusurlarına karşıydı; daha hızlı öğrenemedikleri için kendilerine kızıyorlardı.</p>

  <p>Ve başardılar da. Sadece birkaç saatten sonra, (en başta Moash olmak üzere) en yeteneklileri savaşçı adamlara dönüşmeye başladı. Duruşları daha sağlam, daha güvenli olmaya başladı. Tükenmiş ve sinirli olmaları gereken yerde, daha da kararlıydılar.</p>

  <p>Kaladin geri çekilerek Moash’ın Teft onu ittikten sonra duruşuna geri geçmesini izledi. Bu bir düzelme egzersiziydi; Moash, Teft’in onu geriye doğru itmesine izin veriyor, sonra da tekrar toparlanarak ayaklarını yerleştiriyordu. Tekrar ve tekrar. Amaç kişinin kendisini duruşunu düşünmeden eski haline getirebilmek üzere eğitmesiydi. Kaladin normalde düzelme egzersizlerine ikinci ya da üçüncü güne kadar başlamazdı. Ancak işte burada, Moash sadece iki saatin ardından bunu yalayıp yutmaktaydı. Öğrenmekte neredeyse onun kadar hızlı olan iki kişi daha vardı, Drehy ve Skar.</p>

  <p>Kaladin taş duvara sırtını yasladı. Yanındaki kayadan aşağı soğuk su sızıyordu ve bir fırfırçiçek bitkisi tereddütle kafasının yanında yelpazeye benzer yapraklarını açtı: açılan yumruklara benzer, uçlarında dikenler olan iki geniş turuncu yaprak.</p>

  <p><i>Bu onların köprücü eğitimleri mi?</i> diye düşündü Kaladin. <i>Yoksa tutkuları mı?</i> Onlara mücadele etmek için bir şans sunmuştu. Böyle bir fırsat adamı değiştirirdi.</p>

  <p>Onların daha yeni gösterilmiş olan duruşlarla kararlı ve becerikli bir şekilde ayakta durmalarını izlerken, Kaladin bir şeyi fark etti. Ordu tarafından bir kenara atılmış, neredeyse kendilerini öldürene kadar çalışmaya zorlanmış, sonra da Kaladin’in dikkatli planlaması sayesinde fazladan yiyeceklerle beslenmiş olan bu adamlar; onun eline geçen en formda, en eğitime hazır acemi askerlerdi.</p>

  <p>Sadeas onları ezmeye çalışırken, istemeden onlara mükemmelleşmeleri için bir olanak sağlamıştı.</p>
</body>
</html>
