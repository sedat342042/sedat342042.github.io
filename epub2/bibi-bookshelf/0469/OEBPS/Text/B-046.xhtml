<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2 title="BÖLÜM-046"><img alt="" src="../Images/main-66.jpg" /></h2>

  <p><b><i>“Her ne kadar o gün akşam yemeği için Vaden Şehri’nde bekleniyor olsam da, Tivbet’le konuşmak için Kholinar’a uğramakta ısrar etmiştim. Urithiru’nun geçiş vergileri gittikçe daha da mantıksız bir hale gelmekteydi. Sözde Parlayanlar, daha o zamanlardan bile gerçek yüzlerini göstermeye başlamışlardı.”</i></b></p>

  <div>
    <b><br /></b>
  </div>

  <p><b>— Orjinal Palanaeum’un yanmasının ardından, geride Terxim’in otobiyografisinin sadece tek bir sayfası kalmıştır ve bu da benim için faydalı olan tek bir satır.</b></p>

  <div>
    <br />
  </div>

  <p>Kaladin rüyasında fırtına olduğunu görüyordu.</p>

  <p>Arkasında onu izleyen fırtına duvarından pelerini, şiddetle ilerleyerek kabaran siyah bir enginin üstünden uçuyordu. Okyanus. Geçişi beyaz şapkalarını rüzgârına kapılmaları için uçurarak, dalgaları birbirlerine vuruyor ve suları çalkalıyordu.</p>

  <p>Karanlık bir kıtaya yaklaştı ve yukarı doğru savruldu. Daha yukarı. Daha yukarı. Denizi arkasında bıraktı. Sonsuz gibi görünen kıtanın enginliği önünde yayılıyordu, kayadan bir okyanus. <i>Ne kadar da büyük,</i> diye düşündü huşu içinde. Asla anlamamıştı. Nasıl anlayabilirdi ki?</p>

  <p>Kükreyerek Harap Ovalar’dan geçti. Sanki çok büyük bir şey tam ortalarına vurmuş ve dışarı doğru çatlaklar göndermiş gibiydi. Ovalar da onun beklediğinden daha büyüktü, kimsenin uçurumların arasından bir yol bulamamış olmasına şaşmamak gerekti.</p>

  <p>Merkezde büyük bir plato vardı ama karanlık ye uzaklık yüzünden pek fazla bir şey göremiyordu. Ama orada ışıklar vardı. Orada birileri yaşıyordu.</p>

  <p>Uzun, cılız sütunlara benzeyen, neredeyse aşınıp gitmiş olan platolar tarafından işaretlenen ovaların doğu tarafının, batı tarafından çok daha farklı olduğunu da gördü. Buna rağmen, Harap Ovalar’da bir simetri olduğunu görebiliyordu. Çok yüksekten bakıldığında, ovalar bir sanat eserine benziyordu.</p>

  <p>Bir an sonra ovaları geçmişti; kırık kaya parmakların suyun biraz dışına uzandığı sığ bir iç deniz olan Mızraklar Denizi boyunca kuzey ve batıya doğru yükselerek devam etti. Taştan yükselen kanatlar gibi kaya oluşumlarının içine inşa edilmiş olan büyük Kholinar şehrini göz ucuyla fark ederek, Alethkar’ın üstünden geçti. Sonra güney yönüne döndü, bildiği her şeyden uzağa. Buhar ya da lav fışkırtan ağızların yakınlarında toplanmış köylerin olduğu, tepelerinde yoğun yerleşim olan görkemli dağların üzerlerinden aştı. Boynuzyiyen Tepeleri miydi?</p>

  <p>Onları yağmur ve rüzgârla baş başa bırakarak, gümbür gümbür yabancı diyarlara indi. Şehirleri ve boş ovaları geçti, köprüleri ve kıvrımlı akarsuları. Pek çok ordu vardı. Kaladin içlerinde saklanan insanlarla, kaya oluşumlarının rüzgâryönüne iyice yaslanmış, sıkı durmaları için kayaların içine çakılmış olan kazıklara bağlı çadırları geçti. Askerlerin yarıkların içlerine sinmiş olduğu dağ yamaçlarını geçti. Savaşta oldukları sırada <i>açıkgözleri</i> barındırmaları için inşa edilmiş büyük tahta arabaları geçti. Dünya kaç savaş ile çarpışmaktaydı? Barış içinde olan hiçbir yer yok muydu?</p>

  <p>Güneybatıya doğru bir rotayı takip ederek, manzara boyunca dev pençeler tarafından oyularak yapılmış izler gibi görünen yerdeki uzun olukların içine inşa edilmiş olan bir şehre doğru esti. Taşın kendisinin donmuş su dalgaları gibi çıkıntılı ve inişli çıkışlı olduğu bir sahil şeridini bir şimşek gibi aşmıştı. Bu krallıktaki insanlar Sigzil gibi koyu deriliydi.</p>

  <p>Kıta gittikçe gidiyordu. Yüzlerce şehir. Binlerce köy. Derilerinin altında hafif mavi damarlar olan insanlar. Yaklaşan yücefırtınanın basıncının suların zeminden yukarı fışkırmasına neden olduğu bir yer. İnsanların muazzam, korunaklı bir dağ sırtının altından çıkan devasa, içleri oyulmuş sarkıtların içinde yaşadığı bir şehir.</p>

  <p>Batıya doğru esti. Dünya o kadar engindi ki. O kadar devasa. O kadar çok farklı halk. Bu onun aklını başından almıştı. Savaş Batı’da, Doğu’da olduğundan çok daha az yaygın gibi görünüyordu ve bu ise onu rahatlatmıştı ama hâlâ sıkıntılıydı. Barış dünyada kıt bulunan bir şeymiş gibi görünüyordu.</p>

  <p>Bir şey onun dikkatini çekti. Garip ışık çakmaları. Fırtınanın en önünden onlara doğru uçtu. Bu ışıklar da <i>neydi</i>? En garip şekilleri oluşturarak, patlamalar halinde geliyorlardı. Dikenler ve oyuklarla titreyen küre şeklindeki ışık köpükleri, neredeyse uzanıp dokunabileceği fiziksel şeyler gibiydi.</p>

  <p>Kaladin köşelerinden ve merkezinden gözcüler gibi yükselen yüksek tepelerin olduğu, üçgen biçiminde inşa edilmiş garip bir şehri geçti. Işık patlamaları merkezi tepedeki bir binadan geliyordu. Kaladin hızla geçeceğini biliyordu, çünkü fırtına olarak geri çekilemezdi. Daima batıya esiyordu.</p>

  <p>Rüzgârıyla kapıyı savurarak açıp, parlak kırmızı çinili duvarları ve seçebilmek için yanlarından fazlasıyla hızla geçtiği freskleri olan uzun bir koridora girdi. Yiyecek tepsileri ya da buharı tüten havlular taşıyan uzun, altın saçlı hizmetçi kadınların eteklerini hışırdattı. Garip bir dilde seslendiler, belki de kimin bir yücefırtına sırasında sürgülenmemiş bir pencere bırakmış olabileceğini merak ediyorlardı.</p>

  <p>Işık patlamaları doğrudan ileriden geliyordu. Çok göz alıcıydılar. Korku içinde bir köşeye sinmiş olan altın ve kırmızı saçlı güzel bir kadının yanından geçen Kaladin, bir kapıyı çarparak açıp geçti. Arkasında yatanlara tek bir kısa bakış atabilmişti. İki cesedin üstünde ayakta olan bir adam vardı. Solgun başı tıraşlı, giysileri beyaz olan katil; bir elinde uzun ince bir kılıç tutuyordu. Kurbanlarından başını kaldırdı ve neredeyse Kaladin’i <i>görürmüş</i> gibi baktı. Büyük Shin gözleri vardı.</p>

  <p>Daha fazla herhangi bir şey görmek için çok geçti. Kaladin pencereden dışarı esip, kepenkleri iyice savurarak gecenin içine doğru aktı.</p>

  <p>Bir bulanıklık şeklinde daha çok şehir, dağ ve ormanı geçti. O yaklaşırken bitkiler yapraklarını kıvırıyor, kayafilizleri kabuklarını kapatıyor ve çalılar dallarını içeri çekiyorlardı. Uzun süre geçmeden batı okyanusuna yaklaşmıştı.</p>

  <p>TANAVAST’IN ÇOCUĞU. ŞEREFİN ÇOCUĞU. UZUN ZAMAN ÖNCE GÖÇMÜŞ OLANIN ÇOCUĞU. Ani ses Kaladin’i sarstı, havada çırpındı.</p>

  <p>YEMİN SÖZLEŞMESİ HARAP OLDU.</p>

  <p>Gürleyen ses fırtına duvarının kendisinin bile titremesine neden oluyordu. Kaladin fırtınadan ayrılarak yere çarptı. Ayakları etrafa sular saçarak kayıp durdu. Fırtına rüzgârları ona çarptılar ama Kaladin onu sarsmayacak ya da savurmayacakları kadar onların bir parçasıydı.</p>

  <p>İNSANOĞLU FIRTINALARI SÜRMÜYOR ARTIK. Ses havada gürleyen bir gök gürültüsüydü. YEMİN SÖZLEŞMESİ BOZULDU, ŞEREFİN ÇOCUĞU.</p>

  <p>“Anlamıyorum!” diye çığlık attı Kaladin fırtınaya doğru.</p>

  <p>Önünde bir yüz ortaya çıktı; önceden görmüş olduğu, gözleri yıldızlarla dolu, gökyüzü kadar geniş yaşlı yüz.</p>

  <p>GARAZ GELİYOR. BÜTÜN ON ALTININ EN TEHLİKELİSİ. ŞİMDİ SEN GİDECEKSİN.</p>

  <p>Bir şeyler ona çarptı. “Bekle!” dedi Kaladin. “Neden bu kadar çok savaş var? Sürekli savaşmak zorunda mıyız?” Neden sorduğundan emin değildi. Sorular sadece dışarı çıkıvermişti.</p>

  <p>Fırtına düşünceli, yaşlı bir baba gibi homurdandı. Yüz paramparça olarak su damlacıklarına dönüşerek kayboldu.</p>

  <p>Ses daha yumuşak bir şekilde cevap verdi. GARAZ HÜKÜM SÜRÜYOR.</p>

  <p>Kaladin nefesi kesilerek uyandı. Karanlık şekiller tarafından etrafı çevrilmişti, onu sert taş zemine bastırıyorlardı. Eski refleksleri kontrolü ele alırken bağırdı. İçgüdüsel bir şekilde ellerini yanlara doğru savurarak birer bileği kavradı ve iki saldırganın dengelerini bozmak için asıldı.</p>

  <p>Küfrederek yere devrildiler. Kaladin kollarından birini bir savurmayla kaldırırken bu anı kıvrılmak için kullandı. Onu aşağı bastıran ellere vurarak kurtuldu, sallandı ve kendini doğrudan ileri savurarak tam karşısındaki adama bindirdi.</p>

  <p>Kaladin yuvarlanarak adamın üstünden aştı ve ayağa kalktı, saldırganların elinden kurtulmuştu. Alnından ter damlaları süzülürken hızla döndü. Mızrağı neredeydi? Kemerindeki bıçağı aradı.</p>

  <p>Bıçak yoktu. Mızrak da yoktu.</p>

  <p>“Fırtına kapsın seni, Kaladin!” Bu Teft’ti.</p>

  <p>Kaladin bir elini göğsüne bastırarak, garip rüyayı dağıtmak için derin nefesler aldı. Köprü Dört. O Köprü Dört ile birlikteydi. Kralın fırtınabekçileri sabahın erken saatlerinde bir yücefırtına olacağını öngörmüşlerdi.</p>

  <p>“Sorun yok,” dedi onu yerde tutmaya çalışan, küfrederek debelenen köprücüler yığınına. “Ne yapıyordunuz?”</p>

  <p>“Fırtınaya çıkmaya çalıştın,” dedi Moash suçlamasına kendini kurtarırken. Tek ışık adamlardan birinin bir köşeye yerleştirmiş olduğu tek bir elmas küreden geliyordu.</p>

  <p>“Ha!” diye ekledi Kaya ayağa kalkıp üstündeki tozu silkerken. “Kapıyı fırtınaya açmıştın, sanki kafana taşla vurulmuş gibi dışarı bakıyordun. Seni geri çekmek zorundaydık. İyi değil iki haftayı daha hasta yatarak geçirmek senin için, ha?”</p>

  <p>Kaladin sakinleşmeye çalıştı. Bir yücefırtınayı arkasından takip eden sessiz yağmur olan riddens, damlaları çatıya çiseleyerek dışarıda devam ediyordu.</p>

  <p>“Uyanmıyordun,” dedi Sigzil. Kaladin sırtını taş duvara yaslamış olarak oturan Azish adama baktı. O Kaladin’i yerde tutmaya çalışmamıştı. “Bir çeşit hummalı rüya görüyordun.”</p>

  <p>“Ben gayet iyi hissediyorum,” dedi Kaladin. Bu tam olarak doğru değildi; başı ağrıyordu ve bitkindi. Yorgunluğunu kovalamaya çalışarak derin bir nefes alıp omuzlarını arkaya savurdu.</p>

  <p>Köşedeki küre titredi. Sonra da ışığı onları karanlığın içinde bırakarak solup kayboldu.</p>

  <p>“Fırtına kapsın onu!” diye mırıldandı Moash. “O yılan Gaz. Yine bize sönük küreler vermiş.”</p>

  <p>Kaladin dikkatle adım atarak kapkaranlık kışlayı geçti. Yoklayarak kapıyı ararken baş ağrısı kayboldu. İterek açtı ve bulutlu bir sabahın hafif ışığının içeri girmesini sağladı.</p>

  <p>Rüzgarlar zayıftı ama yağmur hâlâ yağıyordu. Dışarı çıktı ve kısa sürede sırılsıklam oldu. Diğer köprücüler de onu takip ederek çıktılar ve Kaya Kaladin’e ufak bir parça sabun fırlattı. Diğerlerinin pek çoğu gibi, Kaladin de sadece peştemalını giyiyordu ve soğuk sağanağın altında kendisini sabunladı. Sabun yağ kokuyordu ve içine eklenmiş kumdan ötürü pütürlüydü. Köprücüler için kokulu, yumuşak sabunlar yoktu.</p>

  <p>Kaladin sabun parçasını Bisig’e fırlattı; köşeli bir yüzü olan ince bir köprücüydü. O da minnetle bunu aldı (Bisig pek konuşmazdı) ve Kaladin yağmurla saçındaki ve vücudundaki sabunu temizleyerek sabunlanmaya başladı. Yan taraflarında, Kaya yanları uzun ve yanaklarını kapatan, ancak dudaklarının altı ve çenesi temiz olan Boynuzyiyenli sakalını tıraş edip düzeltmek için bir tas su kullanıyordu. Sakalı doğrudan kaşlarının üstünden başının arkasına kadar ortasını tıraş ettiği kafasıyla garip bir tezat oluşturuyordu. Saçının geri kalanını ise kısa kesiyordu.</p>

  <p>Kaya’nın eli dikkatli ve düzgündü; tıraş olurken tek bir kere bile kazara yüzünü kesmedi. İşini bitirdiği zaman ayağa kalktı ve arkasında bekleyen adamlara elini salladı. Birer birer isteyen herkesi tıraş etti. Arada bir bileği taşı ve deri kayışını kullanarak usturasını biliyordu.</p>

  <p>Kaladin parmaklarını kendi sakalına kaldırdı. O kadar uzun zaman önce Amaram’ın ordusunda olduğundan beri temiz tıraşlı olmamıştı. İleri çıkarak sırada bekleyen adamlara katıldı. Kaladin’in sırası geldiği zaman iri Boynuzyiyenli güldü. “Otur, dostum, otur! İyi oldu geldiğin. Yüzün düzgün bir sakaldan çok çarpıkkabuk çalısına benziyor.”</p>

  <p>“Hepsini kes,” dedi Kaladin kütüğün üstüne oturarak. “Ve seninkisi gibi garip desenli olmamasını da tercih ederim.”</p>

  <p>“Ha!” dedi Kaya usturasını bileyerek. “Sen bir ovalısın, sevgili dostum. Doğru değil senin bir <i>humaka’aban’ın</i> olması. Eğer bu şeyi deneseydin sana sağlam bir tane patlatmak zorunda kalırdım.”</p>

  <p>“Ben dövüşmenin sana yakışmayacağını söylediğini sanıyordum.”</p>

  <p>“İzin veriliyor birkaç önemli istisna için,” dedi Kaya. “Şimdi konuşmayı kes, eğer bir dudağı kaybetmeyi istemiyorsan.”</p>

  <p>Kaya sakalı incelterek başladı, sonra da sabunladı ve sol yanaktan başlayarak tıraş etti. Kaladin daha önce asla başka birinin onu tıraş etmesine izin vermemişti; ilk kez savaşa gittiğinde neredeyse hiç tıraş olmasına gerek olmayacak kadar gençti. Yaşı ilerledikçe ise bunu kendi kendine yapmaya başlamıştı.</p>

  <p>Kaya’ran eli ustaydı ve Kaladin herhangi bir kesik ya da çentik hissetmedi. Birkaç dakika sonra Kaya geri çekilmişti. Kaladin parmaklarını çenesine kaldırarak düz, hassas deriyi hissetti. Yüzünü soğuk hissediyordu, eline garip geliyordu. Bu onu geçmişe götürerek, birazcık da olsa eskiden olduğu adama dönüştürdü.</p>

  <p>Bir tıraşın sebep olabildiği değişiklik garipti. <i>Bunu haftalar önce yapmış olmalıydım.</i></p>

  <p>Riddens bir serpintiye dönüşmüş, fırtınanın son fısıltılarının haberini veriyordu.</p>

  <p>Kaladin ayağa kalkarak suyun kesilmiş sakalları göğsünden temizlemesine izin verdi. Bekleyenlerin sonuncusu olan bebek yüzlü Dunny, tıraş olma sırası gelince oturdu.</p>

  <p>Onun neredeyse hiç tıraşa ihtiyacı yoktu.</p>

  <p>“Tıraş sana yakışıyor,” dedi bir ses. Kaladin dönerek Sigzil’in tam çatının çıkıntısının altında kışla duvarına yaslanmış olarak durduğunu gördü. “Yüzünün güçlü çizgileri var. Gururlu bir çene ile düz ve sağlam. Buna halkımın arasında bir liderin yüzü derdik.”</p>

  <p>“Ben bir <i>açıkgöz</i> değilim,” dedi Kaladin yan tarafa tükürerek.</p>

  <p>“Onlardan ne kadar çok nefret ediyorsun.”</p>

  <p>“Onların yalanlarından nefret ediyorum,” dedi Kaladin. “Eskiden onların şerefli olduğuna inanmamdan nefret ediyorum.”</p>

  <p>“Ve sen olsan onları devirir miydin?” diye sordu Sigzil, sesi merak içeriyordu. “Onların yerine hüküm sürer miydin?”</p>

  <p>“Hayır.”</p>

  <p>Bu Sigzil’i şaşırtırmış gibi göründü. Yan taraflarında yücefırtınanın rüzgârlarında oynamayı bitirmiş olan Syl en sonunda ortaya çıktı. Her zaman, biraz da olsa, onlarla birlikte giderek onu bırakacağından endişe ediyordu.</p>

  <p>“Sana bu şekilde davranmış olanları cezalandırmak için hiç arzun yok mu?” diye sordu Sigzil.</p>

  <p>“Oh, onları cezalandırmaktan mutlu olurdum,” dedi Kaladin. “Ama onların yerine geçmek gibi bir arzum yok, ne de onlara katılmayı istiyorum.”</p>

  <p>“Ben olsam bir kalp atışı içinde onlara katılırdım,” dedi Moash arkadan yürüyerek yaklaşırken. Kollarını ince, iyice kaslı göğsünün üstünde kavuşturdu. “Eğer güç bende olsaydı, işler farklı olurdu. Tarlalarda ve madenlerde <i>açıkgözler</i> çalışırdı. Köprülerle onlar koşar ve Parhendi oklarıyla onlar ölürdü.”</p>

  <p>“Bu asla olmayacak,” dedi Kaladin. “Ama bunu istediğin için seni suçlayamam.”</p>

  <p>Sigzil düşünceli bir şekilde başını salladı. “İkiniz hiç Babatharnam diyarının adını duymuş muydunuz?”</p>

  <p>“Hayır,” dedi Kaladin kampa doğru göz atarak. Şimdi askerler etrafta dolaşmaya başlamıştı. Onların da birkaç tanesi yıkanıyordu. “Ama bu bir ülke için komik bir isim.”</p>

  <p>Sigzil burnunu çekti, “Şahsen, ben her zaman Alethkar’ın kulağa saçma sapan bir isim gibi geldiğini düşünmüşümdür. Sanırım bu nerede yetiştirilmiş olduğuna bağlı.”</p>

  <p>“O zaman neden bahsettin bu Babab...” dedi Moash.</p>

  <p>“Babatharnam,” dedi Sigzil. “Bir defasında ustamla birlikte orayı ziyaret etmiştim. Çok tuhaf ağaçları var. Bir yücefırtına yaklaştığı zaman, sanki menteşeler üstünde duruyormuş gibi bütün ağaç, gövdesiyle birlikte, yere yatıyor. Orayı ziyaret edişimiz sırasında üç kere hapse atılmıştım. Babathlar nasıl konuştuğunuz konusunda oldukça titizler. Ustam beni kurtarmak için ödemek zorunda kaldığı miktar yüzünden hiç de memnun olmamıştı. Elbette ben onların ustamın derin cepleri olduğunu bildikleri için, bir yabancıyı hapse atmak üzere her bahaneyi kullandıklarını düşünüyorum.” Özlemli bir şekilde gülümsedi. “O hapsedilmelerden bir tanesi <i>gerçekten</i> benim suçumdu. Oradaki kadınların derilerinin hafifçe altında duran damar desenleri var. Bazı ziyaretçiler bunu rahatsız edici buluyor ama ben desenleri güzel bulmuştum. Neredeyse karşı konulamaz...”</p>

  <p>Kaladin kaşlarını çattı. Ona benzeyen bir şeyi rüyasında görmemiş miydi?</p>

  <p>“Babathlardan bahsettim çünkü orada ilginç bir yönetim sistemleri var,” diye devam etti. “Güç yaşlılara veriliyor, anlarsınız ya? Ne kadar yaşlıysan, o kadar otorite sahibi oluyorsun. Eğer yeteri kadar uzun yaşayabilirse herkesin iktidar sahibi olmak için bir şansı oluyor. Krallarına En Yaşlı deniliyor.”</p>

  <p>“Adil görünüyor,” dedi Moash çıkıntının altında Sigzil’e katılmak için yürüyerek. “Kimin yöneteceğine göz rengine bakarak karar vermekten daha iyi.”</p>

  <p>“Ah, evet,” dedi Sigzil. “Babathlar çok adildir. Şu anda, Monavakah Hanedanı hüküm sürüyor.”</p>

  <p>“Eğer liderlerini yaşlarına bakarak seçiyorsan nasıl bir hanedan olabilir?” diye sordu Kaladin.</p>

  <p>“Bu aslında oldukça kolay,” dedi Sigzil. “Tek yapman gereken sana meydan okuyacak kadar yaşlanan herkesi idam ettirmek.”</p>

  <p>Kaladin bir ürperti hissetti. “Bunu <i>yapıyorlar</i> mı?”</p>

  <p>“Evet, ne yazık ki,” dedi Sigzil. “Babatharnam’da büyük miktarda huzursuzluk var. Biz oradayken ziyaret etmek tehlikeliydi. Monavakahlar en uzun yaşayanların <i>kendi</i> aile üyeleri olduğundan oldukça emin oluyorlar; elli yıldır, onların ailesinin dışındaki hiç kimse En Yaşlı olamadı. Diğerlerinin hepsi suikast, sürgün ya da savaş meydanında ölerek düştüler.”</p>

  <p>“Bu korkunç,” dedi Kaladin.</p>

  <p>“Çoğu kişinin buna katılacağından eminim. Ama bu dehşetli olaylardan bir sebep yüzünden bahsediyorum. Görüyorsunuz, benim tecrübem o ki nereye gidersen git, gücünü istismar eden birilerini bulacaksın.” Omzunu silkti. “Görmüş olduğum pek çoğuyla kıyaslandığı zaman, göz rengi o kadar da garip bir yöntem değil. Eğer <i>açıkgözleri</i> devirip de kendiniz iktidara gelmiş olsaydınız, Moash, dünyanın çok farklı bir yer olacağını pek sanmıyorum. İstismarlar yine olacak. Sadece başka insanlara karşı.”</p>

  <p>Kaladin yavaş yavaş başıyla onayladı ama Moash kafasını salladı. “Hayır. Ben olsam dünyayı değiştirirdim, Sigzil. Ve buna niyetim de var.”</p>

  <p>“Bunu nasıl yapacaksın?” diye sordu Kaladin eğlenir gibi.</p>

  <p>“Ben bu savaşa kendime bir Parekılıcı edinmek için geldim,” dedi Moash. “Ve hâlâ bir şekilde bunu yapmaya niyetim var.” Kızardı, sonra da sırtını döndü.</p>

  <p>“Seni bir mızrakçı yapacaklarını düşünerek katıldın, değil mi?” diye sordu Kaladin.</p>

  <p>Moash tereddüt etti, sonra da başını salladı. “Benimle birlikte katılanların bir kısmı gerçekten de asker oldular ama çoğumuz köprü ekiplerine gönderildik.” Yüz ifadesi karararak Kaladin’e bir bakış attı. “Senin bu planın işe yarasa iyi olur, beycik. Son kaçtığım seferde, dayak yedim. Eğer bir daha denersem bunun yerine bir köle damgası alacağım söylendi.”</p>

  <p>“Asla bunun işe yarayacağına söz vermedim, Moash. Eğer daha iyi bir fikrin varsa hiç durma, paylaş.”</p>

  <p>Moash tereddüt etti. “Eh, eğer gerçekten de söz verdiğin gibi bize senin gibi mızrak kullanmayı öğreteceksen, o zaman sanırım umurumda değil.”</p>

  <p>Kaladin ihtiyatla Gaz’ın ya da diğer ekiplerden bir köprücünün yakınlarda olup olmadığını kolaçan ederek etrafa bakındı. “Sessiz ol,“ diye mırıldandı Kaladin Moash’a. “Uçurumların dışında bundan bahsetme.” Yağmur neredeyse durmuştu, kısa süre sonra bulutlar dağılacaktı.</p>

  <p>Moash ona ters ters baktı ama sessiz kaldı.</p>

  <p>“Gerçekten de senin bir Parekılıcı’nı almana izin vereceklerini düşünmüyorsun, değil mi?” dedi Sigzil.</p>

  <p>“Her adam bir Parekılıcı kazanabilir,“ dedi Moash. “Köle ya da hür. <i>Açıkgöz</i> ya da <i>koyu.</i> Kanun bu.“</p>

  <p>“Kanuna uyduklarını varsayarsak,“ dedi Kaladin iç çekerek.</p>

  <p>“Bir şekilde yapacağım,” diye tekrar etti Moash. Usturasını kapatmakta ve kel kafasındaki yağmur suyunu silmekte olan Kaya’dan tarafa baktı.</p>

  <p>Boynuzyiyenli onlara yaklaştı. “Bu bahsettiğin yerin adını duymuştum, Sigzil,” dedi Kaya. “Babatharnam. Kuzenimin kuzeninin kuzeni bir defasında orayı ziyaret etmişti. Çok lezzetli sümüklüböcekleri var.”</p>

  <p>“Bu bir Boynuzyiyenlinin gitmesi için uzun bir yol,” diye konuştu Sigzil.</p>

  <p>“Bir Azish için de neredeyse aynı uzaklıkta,” dedi Kaya. “Hatta çok daha fazla, çünkü sizin o kadar küçük bacaklarınız var ki!”</p>

  <p>Sigzil ters ters baktı.</p>

  <p>“Senin türünü daha önce de görmüştüm,” dedi Kaya kollarını kavuşturarak.</p>

  <p>“Ne?” diye sordu Sigzil. “Azish mi? Biz o kadar da ender değiliz.”</p>

  <p>“Hayır, ırkın değil,” dedi Kaya. “Türün. Ne deniliyor onlara? Dünyadaki yerleri ziyaret ediyor, sonra da başkalarına neler gördüklerini anlatıyorlar? Bir Cihanezgicisi. Evet, doğru, isim bu. Değil mi?”</p>

  <p>Sigzil donakaldı. Sonra aniden doğruldu ve geriye bakmadan uzun adımlarla kışladan uzaklaştı.</p>

  <p>“Şimdi neden böyle şey gibi davranıyor?” diye sordu Kaya. “Ben aşçı olmaktan utanmıyorum. O neden Cihanezgicisi olmaktan utanıyor?”</p>

  <p>“Cihanezgicisi ne?” diye sordu Kaladin.</p>

  <p>Kaya omzunu silkti. “Fazla bilmiyorum. Garip insanlar onlar. Söylüyorlar her krallığı ziyaret etmek ve oradaki insanlara diğer krallıklardan bahsetmek zorunda olduklarını. Hikâye anlatıcıları bir çeşit ama düşünüyorlar kendilerinin çok daha fazlası olduğunu.”</p>

  <p>“Büyük ihtimalle kendi ülkesinde bir çeşit berrakbeydi,” dedi Moash. “Konuşma şekline bakılırsa. Acaba nasıl oldu da biz kremciklerin arasına düştü?”</p>

  <p>“Hey,” dedi Dunny onlara katılarak. “Sigzil’e ne yaptınız? Bana vatanımdan bahsetmeye söz vermişti.”</p>

  <p>“Vatanın mı?” dedi Moash genç adama. “Sen Alethkarlısın.”</p>

  <p>“Sigzil benim bu eflatun gözlerimin Alethkar’ın yerlisi olmadığını söyledi. Benim Veden kanına sahip olmam gerektiğini düşünüyor.”</p>

  <p>“Senin gözlerin eflatun değil ki,” dedi Moash.</p>

  <p>“Tabii ki öyle,“ dedi Dunny. “Parlak güneş ışığında görebilirsin. Sadece çok koyular.”</p>

  <p>“Ha!” dedi Kaya. “Eğer sen Vedenar’dansan, bizler kuzeniz! Tepeler Vedenar’a yakın. Bazen oradaki insanların da düzgün kızıl saçı oluyor, bizim gibi!”</p>

  <p>“Birilerinin gözlerini kırmızı zannetmediğine şükret, Dunny,” dedi Kaladin. “Moash, Kaya, gidip altmangalarınızı toplayın ve Teft’le Skar’a da haber verin. Adamların yeleklerini ve çarıklarını neme karşı yağlamalarını istiyorum.”</p>

  <p>Adamlar içlerini çektiler ama emredildiği gibi yaptılar. Yağı ordu sağlıyordu. Her ne kadar köprücüler harcanabilir olsa da, iyi domuz derisi ve kayışa takılan metal tokalar ucuz değildi.</p>

  <p>Adamlar çalışmak için toplanırlarken güneş bulutların arasından çıktı. Yağmurun ıslattığı derisinin üstünde güneşin ılıklığı Kaladin’e iyi geliyordu. Bir yücefırtınanın soğuğunu takip eden güneşte tazeleyici bir şeyler vardı. Binanın yan tarafındaki minik kayafilizi polipleri ıslak havayı içlerine çekerek açıldılar. Onların kazınarak temizlenmesi gerekecekti. Kayafilizleri duvarların taşını kemirir, çatlaklar ve minik delikler yaratırlardı.</p>

  <p>Filizler koyu bir kızıl renkteydi. Bu, haftanın üçüncü günü Chachel’di. Köle pazarları yeni mallarını sergilerdi. Bu da yeni köprücüler anlamına geliyordu. Kaladin’in ekibi ciddi tehlike içindeydi. Son tur sırasında Yake kolundan ve Delp ise boynundan birer okla yaralanmışlardı. Kaladin’in onlar için yapabileceği hiçbir şey yoktu ve Yake de yaralı olunca, Kaladin’in takımı köprü taşıyabilecek yirmi sekiz üyeye düşmüştü.</p>

  <p>Ekipmanlarla ilgilenmek, köprüyü yağlamak, Lopen ve Dabbid’in kereste deposuna kahvaltı lapası tencerelerini getirmek için koşarak gidip geri dönmeleri gibi sabah etkinliklerinin başlamasından yaklaşık bir saat sonra, Kaladin askerlerin bir dizi kirli, ayaklarını sürüyen adamı kereste deposuna doğru getirmekte olduğunu fark etti. Kaladin Teft’e işaret etti ve ikisi de Gaz’ı karşılamak için ilerlediler.</p>

  <p>“Sen bana bağırmadan önce, bil ki ben burada hiçbir şeyi değiştiremem,” dedi Gaz Kaladin yanına ulaşırken. Kırışık, yeşil ceketleri içindeki bir çift asker tarafından izlenen köleler kümelenmişti.</p>

  <p>“Sen köprü çavuşusun,” dedi Kaİadin. Teft de yanına gelerek durdu. O tıraş olmamıştı ama kısa, gri sakalını düzgün kesilmiş tutmaya başlamıştı.</p>

  <p>“Evet,” dedi Gaz. “Ama artık atamaları ben yapmıyorum. Berrakbanım Hashal bunu kendisi yapmak istiyor. Kocasının adına elbette ki.”</p>

  <p>Kaladin dişlerini gıcırdattı. Hashal Köprü Dört’ü tüketecekti. “Yani hiçbir şey almayacağız.”</p>

  <p>“Ben <i>öyle</i> demedim,” dedi Gaz, sonra da yan tarafa siyah bir tükürük gönderdi.</p>

  <p>“Sana bir tane verdi.”</p>

  <p><i>En azından bu da bir şeydir,</i> diye düşündü Kaladin. Yeni grupta en azından yüz iyi adam vardı. “Hangisi? Bir köprüyü taşıyabilecek kadar uzun boylu olsa iyi olur.”</p>

  <p>“Oh, yeteri kadar uzun,” dedi Gaz birkaç köleye aradan çekilmeleri için elini sallayarak. “İyi de çalışıyor.” Adamlar ayaklarını sürüyerek kenara çekildiler ve en arkada duran bir adamı ortaya çıkardılar. Ortalamadan biraz kısaydı ama yine de bir köprü taşıyabilecek kadar uzun boyluydu.</p>

  <p>Ama siyah ve kırmızı mermer desenli derisi vardı.</p>

  <p>“Bir <i>parshman</i> mı?” diye sordu Kaladin. Yanında Teft alçak sesle küfretti.</p>

  <p>“Neden olmasın?” dedi Gaz. “Onlar kusursuz köleler. Asla karşılık vermezler.”</p>

  <p>“Ama onlarla <i>savaştayız</i>!” dedi Teft.</p>

  <p>“Biz bir ucubeler kabilesiyle savaştayız,” dedi Gaz. “O Harap Ovalar’da yaşayanlar, bizim için çalışan cinsten epey bir farklılar.”</p>

  <p>En azından o kadarı doğruydu. Savaş kampında pek çok sayıda parshman vardı ve derilerindeki izlere rağmen, onlar ile Parshendi savaşçıları arasında çok az benzerlik göze çarpıyordu. Örneğin hiçbirinin derisinin üstünde o garip zırha benzeyen kabuk parçaları çıkmıyordu. Kaladin sağlam, kel adamı inceledi. Parshmen yere bakıyordu, sadece bir peştamal giymişti. Parmakları daha kalın, kolları daha şişkin, uylukları daha genişti.</p>

  <p>“O evcil,” dedi Gaz. “Endişe etmene gerek yok.”</p>

  <p>“Ben parshmanların köprü turlarında kullanmak için fazla değerli olduklarını sanıyordum,” dedi Kaladin.</p>

  <p>“Bu sadece bir deneme,” dedi Gaz. “Berrakhanım Hashal seçeneklerini bilmek istiyor. Son zamanlarda yeteri kadar köprücü bulmak zor olmaya başladı ve parshmanlar açıkları doldurmamıza yardım edebilir.”</p>

  <p>“Bu aptallık, Gaz.” dedi Teft. “Onun ‘evcil’ olup olmadığı umurumda değil. Kendi türdeşlerine karşı bir köprü taşımasını istemek saf salaklık. Ya bize ihanet ederse?”</p>

  <p>Gaz omzunu silkti. “Öyle olup olmayacağını göreceğiz.”</p>

  <p>“Ama...”</p>

  <p>“Bırak, Teft,” dedi Kaladin. “Sen, parshman, benimle gel.” Tepeden aşağı inmek için döndü. Parshmen görev bilir bir şekilde onu takip etti. Teft küfretti ve sonra o da öyle yaptı.</p>

  <p>“Bize nasıl bir oyun oynamaya çalışıyorlar, sence?” diye sordu Teft.</p>

  <p>“Ben tam olarak sadece Gaz’ın dediği gibi olduğunu düşünüyorum. Parshmenlere köprü taşımaları için güvenilip güvenilemeyeceğini görmek için bir deneme. Belki ona söylenildiği gibi yapar. Belki de koşmayı reddeder ya da bizi öldürmeye çalışır. Her durumda Hashal kazanıyor.”</p>

  <p>“Kelek’in nefesi,” diye lanet etti Teft. “Bir Boynuzyiyenlinin midesinden daha karanlık bizim bu durumumuz. Bizi öldürtecek, Kaladin.”</p>

  <p>“Biliyorum.” Omzunun üstünden parshmana baktı. Çoğundan biraz daha uzundu, yüzü biraz daha genişti ama onların hepsi Kaladin’e aynı görünürdü.</p>

  <p>Kaladin geri dönene kadar Köprü Dört’ün diğer üyeleri sıraya girmişti. Yaklaşan parshmanı şaşkınlık ve şüphe içinde izlediler. Kaladin önlerinde durdu; Teft yanında, parshman da arkasındaydı. Onlardan bir tanesinin arkasında olması Kaladin’i huzursuz ediyordu. Gelişigüzel bir şekilde yan tarafa bir adım attı. Parshmen sadece gözleri yerde, omuzları çökük halde orada dikiliyordu.</p>

  <p>Kaladin diğerlerine bir göz attı. Tahmin etmişlerdi ve ona karşı düşmanca bir tavır büyüyordu.</p>

  <p><i>Fırtınababa</i>, diye düşündü Kaladin, <i>Bu dünyada bir köprücüden daha aşağıda otan bir şey</i> var. <i>Parshmen bir köprücü.</i> Parshmenler çoğu köleden daha pahalı olabilirdi ama bir chul da öyleydi. Hatta bu iyi bir karşılaştırmaydı çünkü parshmanlar hayvanlar gibi çalıştırılıyordu.</p>

  <p>Diğerlerinin tepkilerini görmek Kaladin’in yaratığa acımasına neden oldu. Ve bu da onun kendisine öfkelenmesine neden oldu. <i>Her zaman</i> bu şekilde mi tepki vermek zorundaydı? Bu parshman tehlikeliydi, diğer adamlar için dikkat dağıtıcı bir şeydi, güvenemeyecekleri bir etmendi.</p>

  <p>Bir külfet.</p>

  <p><i>Yapabildiğin her zaman bir külfeti bir avantaja dönüştür.</i> Bu sözler sadece kendi postunu düşünen bir adam tarafından söylenmişti.</p>

  <p><i>Fırtına kapsın,</i> diye düşündü Kaladin. <i>Ben bir aptalım. Büsbütün, sırılsıklam bir salak. Bu aynı şey değil. Hiç de değil.</i> “Parshmen, bir adın var mı?” diye sordu.</p>

  <p>Adam başını salladı. Parshmenler nadiren konuşurdu. Konuşabilirlerdi ama bunun için onları zorlaman gerekirdi.</p>

  <p>“Eh, sana bir şekilde seslenmemiz gerekiyor,” dedi Kaladin. “Shen nasıl olur?”</p>

  <p>Adam omzunu silkti.</p>

  <p>“Pekâlâ, o zaman,” dedi Kaladin diğerlerine. “Bu Shen. Şimdi o da bizden biri.”</p>

  <p>“Bir parshman mı?” diye sordu Lopen kışlanın yanında aylak aylak durduğu yerden. “Onu sevmedim, gancbo. Bak nasıl bana gözünü dikip bakıyor.”</p>

  <p>“Bizi uyurken öldürecek,” diye ekledi Moash.</p>

  <p>“Hayır, bu <i>iyi,”</i> dedi Skar. “Onu en önden koşturabiliriz. Birimizin yerine bir ok yer.”</p>

  <p>Syl yukarıdan parshmana bakarak Kaladin’in omzunda ışıldadı. Gözleri kederliydi.</p>

  <p><i>Eğer açıkgözleri devirip iktidara kendiniz gelseydiniz, istismarlar yine olurdu. Sadece başka insanlara karşı.</i></p>

  <p>Ama bu bir <i>parshmandı.</i></p>

  <p><i>Hayatla kalmak için ne gerekirse yapmak gerek...</i></p>

  <p>“Hayır,” dedi Kaladin. “Artık Shen <i>bizden</i> biri. Onun önceden ne olduğu umurumda değil. Sizlerin de hiçbirinizin ne olduğu umurumda değil. Bizler Köprü Dört’üz. O da öyle.”</p>

  <p>“Ama...” diye başladı Skar.</p>

  <p>“Hayır,” dedi Kaladin, “Bizler ona <i>açıkgözlerin</i> bize ettiği gibi muamele etmeyeceğiz, Skar. İşte bu kadar. Kaya, ona bir yelek ve çarık bul.”</p>

  <p>Köprücüler dağıldı, Teft dışında hepsi, “Peki ya... Planlarımız ne olacak?” diye sordu Teft sessizce.</p>

  <p>“Devam ediyoruz,” dedi Kaladin.</p>

  <p>Teft bu yüzden rahatsız olmuş gibi görünüyordu.</p>

  <p>“Ne yapacak Teft?” diye sordu Kaladin. “Bizi ihbar mı edecek? Bir keresinde tek bir kelimeden daha fazlasını söyleyen bir parshman görmedim. Bir casus olabileceğini hiç sanmıyorum.”</p>

  <p>“Bilmiyorum,” diye homurdandı Teft. “Ama onları asla sevmemişimdir. Hiç ses çıkarmadan birbirleriyle konuşabiliyormuş gibi görünüyorlar. Görünüşlerinden hoşlanmıyorum.”</p>

  <p>“Teft,” dedi Kaladin kuru kuru. “Eğer köprücüleri görünüşlerine bakarak reddediyor olsaydık, seni o suratın yüzünden haftalar önce kapının önüne koymuş olurduk.”</p>

  <p>Teft homurdandı. Sonra da gülümsedi.</p>

  <p>“Ne?” diye sordu Kaladin.</p>

  <p>“Bir şey yok,” dedi. “Sadece... Bir an için, bana daha iyi günleri hatırlattın. Bu fırtınanın tepeme çökmesinden önceki zamanları. İhtimallerin farkındasın, değil mi? Kaçmak için savaşarak Sadeas gibi bir adamdan kurtulmak?”</p>

  <p>Kaladin ciddi bir şekilde başını salladı.</p>

  <p>“İyi,” dedi Teft. “Eh, sen buna meyilli gibi görünmediğine göre, ben bir gözümü şuradaki arkadaşımız ‘Shen’ üstünde tutacağım. Onun sırtına bir bıçak saplamasını engelledikten sonra bana teşekkür edersin.”</p>

  <p>“Endişe etmemiz gerektiğini sanmıyorum.”</p>

  <p>“Sen gençsin,” dedi Teft. “Ben ise yaşlıyım.”</p>

  <p>“Ve bu da herhalde seni daha bilge yapıyor?”</p>

  <p>“Cehennem adına, hayır,” dedi Teft. “Bunun kanıtladığı tek şey benim hayatta kalmada senden daha çok tecrübem olduğu. Onu izleyeceğim. Sen sadece bu zavallı yığının kalanını eğitip...” Sesi kesilerek etrafına bakındı. “Birisi onları tehdit ettiği anda kendi ayaklarına dolanıp düşmelerine engel ol. Anlıyor musun?”</p>

  <p>Kaladin başını sallayarak onayladı. Bu Kaladin’in eski çavuşlarından birinin söyleyeceği bir şeye çok benziyordu. Teft geçmişi hakkında konuşmamakta ısrarlıydı ama hiçbir zaman diğerlerinin çoğu kadar ezilmiş gibi görünmemişti gözüne.</p>

  <p>“Pekâlâ,” dedi Kaladin. “Adamların ekipmanlarıyla ilgilendiğinden emin ol.”</p>

  <p>“Sen ne yapacaksın?”</p>

  <p>“Yürüyeceğim,” dedi Kaladin, “Ve düşüneceğim.”</p>

  <p style="text-align: center;">♦</p>

  <p style="text-align: center;">♦♦</p>

  <p>Bir saat sonra, Kaladin hâlâ Sadeas’ın savaş kampında dolaşıyordu. Kısa süre içinde kereste deposuna geri dönmesi gerekliydi, adamları yine uçurum hizmetindeydi ve ekipmanlarıyla ilgilenmeleri için sadece birkaç saat verilmişti.</p>

  <p>Gençliğinde, neden babasının sık sık düşünmek için dolaşmaya çıktığını anlamazdı. Kaladin yaşı ilerledikçe, babasının alışkanlıklarını daha fazla taklit eder hale geldiğini fark etmişti. Yürümek, hareket etmek, bu aklına bir şeyler yapıyordu. Sürekli olarak çadırların geçişi, renklerin değişimi, insanların koşuşturmaları; bu bir değişiklik hissi yaratıyor ve onun düşüncelerinin de hareket etmesini sağlıyordu.</p>

  <p><i>Hayatta elini korkak alıştırma, Kaladin,</i> derdi Durk her zaman. <i>Cebin markalarla doluysa ortaya bir çentik koyma. Ya hepsini koy ya da masadan kalk.</i></p>

  <p>Syl kalabalık sokakta omuzdan omuza atlayarak karşısında dans ediyordu. Arada bir de diğer yöne doğru giden birinin başının üstüne konarak bağdaş kurup oturuyor ve Kaladin’in yanından geçiyordu. Kaladin’in bütün küreleri masadaydı. Köprücülere yardım etmekte kararlıydı. Ama bir şeyler onu rahatsız ediyordu, henüz tam olarak açıklayamadığı bir endişe.</p>

  <p>“Sıkkın görünüyorsun,” dedi Syl omzuna konarak. Her zamanki elbisesinin üstüne sanki yakınlardaki dükkân sahiplerini taklit edermiş gibi bir ceket ve şapka giymişti. Ecza dükkânının önünden geçtiler. Kaladin göz ucuyla bakmaya bile zahmet etmedi. Satacak yumruotu özü yoktu. Kısa süre sonra malzemeleri tükenecekti.</p>

  <p>Adamlarına onlara dövüşmeyi öğreteceğini söylemişti ama bu zaman alacaktı. Ve onları eğittikten sonra, kaçarken kullanmak için mızrakları nasıl uçurumlardan çıkaracaklardı ki? Nasıl arandıkları düşünüldüğünde, mızrakları gizlice çıkarmaları zor olacaktı. Arama sırasında dövüşmeye başlayabilirlerdi ama bu sadece bütün savaş kampını alarma geçirirdi.</p>

  <p>Sorunlar, sorunlar. Ne kadar fazla düşünürse, hedefi de o kadar imkânsız gibi görünüyordu.</p>

  <p>Orman yeşili ceketleri olan bir çift askere yol vermek için kenara çekildi. Kahverengi gözleri onların sıradan vatandaşlar olduklarını gösteriyordu ama omuzlarındaki beyaz düğümler vatandaş subaylar oldukları anlamına geliyordu. Manga komutanları veya çavuşlar.</p>

  <p>“Kaladin?” diye sordu Syl.</p>

  <p>“Köprücüleri buradan kurtarmak hayatımda karşılaşacağım en zor iş. Bir köle olarak diğer kaçma denemelerimden çok daha zor ve onların her birisinde başarısız olmuştum. Kendimi başka bir felakete doğru mu sürüklediğimi merak etmeden edemiyorum.”</p>

  <p>“Bu sefer farklı olacak, Kaladin,” dedi Syl. “Bunu hissedebiliyorum.”</p>

  <p>“Bu kulağa Tien’in söyleyeceği türden bir şeymiş gibi geliyor. Onun ölümü sözlerin hiçbir şeyi değiştirmediğini kanıtlıyor, Syl. Sen sormadan önce, hayır, tekrar umutsuzluğa gömülmüyorum. Ama hayatımda olanları görmezden gelmem mümkün <i>değil.</i> Tien ile başladı. Görünüşe göre o andan beri, ne zaman özellikle korumak için birilerini seçtiysem, sonunda öldüler. Her seferinde. Bu yüzden Yaradan’ın benden nefret ettiğinden şüphe etmeye başlıyorum.”</p>

  <p>Syl kaşlarını çattı. “Ben senin aptallık ettiğini düşünüyorum. Ayrıca eğer birilerinden nefret ediyor olsa, ölmüş olan insanlardan nefret ediyor olurdu, senden değil. Sen sağ kaldın.”</p>

  <p>“Sanırım her şeyin benimle ilgili olduğunu düşünmek bencilce. Ama Syl, neredeyse başka hiç kimse sağ kalamazken, her defasında ben kalıyorum. Tekrar tekrar. Eski mızrakçı mangam, ilk defasında birlikte koştuğum köprü ekibi, kaçmalarına yardım etmeye çalıştığım çok sayıdaki köle. Bir gariplik var. Bunu görmezden gelmek gittikçe daha da zor hale geliyor.”</p>

  <p>“Belki de Yaradan seni özellikle koruyordur,” dedi Syl.</p>

  <p>Kaladin sokağın ortasında durakladı, geçmekte olan bir asker de küfretti ve onu bir kenara itti. Bu konuşmanın bütünüyle ilgili yanlış olan bir şey vardı. Kaladin iki sağlam taş duvarlı dükkânın arasına yerleştirilmiş olan bir yağmur fıçısının yanında durdu.</p>

  <p>“Syl,” dedi.” Yaradan’dan bahsettin.”</p>

  <p>“Önce sen ettin.”</p>

  <p>“Şimdilik onu boş ver. Sen Yaradan’a inanıyor musun? Gerçekten de var olup olmadığını biliyor musun?”</p>

  <p>Syl başını yan tarafa eğdi. “Bilmiyorum. Hıh. Eh, benim bilmediğin bir sürü şey var. Ama bunu biliyor olmam gerekir. Sanırım. Galiba?” Kafası son derece karışmış gibi görünüyordu.</p>

  <p>“Ben inanıp inanmadığımdan emin değilim,” dedi Kaladin sokağa doğru bakarak. “Annem inanıyordu ve babam da her zaman Elçilerden hürmetle bahsederdi. Sanırım o da inanıyordu ama belki de sadece Elçilerden geldiği söylenen geleneksel şifa sanatları yüzündendir. Ardentler biz köprücüleri görmezden geliyor. Amaram’ın ordusunda olduğum zamanlarda askerleri ziyaret etmeye gelirlerdi ama kereste deposunda hiç ardent görmedim. Hiçbir zaman buna fazla bir önem vermemiştim. İnanmanın asla herhangi bir askere faydası oluyormuş gibi görünmüyordu.”</p>

  <p>“Yani eğer inanmıyorsan, o zaman Yaradan’ın senden nefret ettiğini düşünmek için bir sebep yok.”</p>

  <p>“Ancak,” dedi Kaladin, “Eğer Yaradan <i>yoksa</i> başka bir şeyler olabilir. Bilmiyorum. Tanıdığım askerlerin pek çoğu bâtıl inançlıydı. Bir adama kötü şans getirebilecek olan Eski Büyü ya da Gecegözcüsü gibi şeylerden bahsederlerdi. Onlara burun kıvırırdım. Ama bu olasılığı görmezden gelmeye daha ne kadar devam edebilirim? Ya bütün bu başarısızlıkların arkasında öyle bir şeyler varsa?”</p>

  <p>Syl rahatsız olmuş gibi görünüyordu. Giymekte olduğu şapka ve ceket buharlaşarak kayboldu ve sanki Kaladin’in sözleri yüzünden tüyleri ürpermiş gibi kollarını etrafına sardı.</p>

  <p><i>Garaz hüküm sürüyor...</i></p>

  <p>“Syl,” dedi, tekrar o garip rüyasını düşünürken kaşlarını çatarak. “Hiç Garaz denilen bir şey duymuş muydun? His olanından bahsetmiyorum, demek istediğim... Bir insan ya da o isimle anılan bir şey.”</p>

  <p>Syl bir anda tısladı. Bu yabani, rahatsız edici bir sesti. Omzundan fırlayarak uçan bir ışık huzmesi haline geldi ve hızla yükselerek yandaki binanın saçaklarının altına daldı.</p>

  <p>Kaladin gözlerini kırpıştırdı. “Syl?” diye seslendi geçmekte olan bir çift çamaşırcı kadının dikkatini çekerek. Spren tekrar ortaya çıkmadı. Kaladin kollarını kavuşturdu. O kelime Syl’i etkilemişti. Neden?</p>

  <p>Yüksek bir küfür serisi düşüncelerini böldü. Bir adam sokağın karşısındaki taştan hoş bir binanın kapısından dışarı fırlarken ve önünde de yarı çıplak bir kadını iteklerken Kaladin hızla döndü. Adamın parlak mavi gözleri ve bir kolunun üstünde taşımakta olduğu orman yeşili ceketinin omuzlarında kırmızı düğümler vardı. Bir <i>açıkgöz</i> subay, fazla yüksek mevkili değil. Belki de yedinci Dan’dan.</p>

  <p>Yarı çıplak kadın yere düştü. Ağlayarak elbisenin gevşek ön kısmını göğsüne bastırıyordu; uzun siyah saçları dağılmıştı ve iki kırmızı kurdele ile bağlıydı. Elbise <i>açıkgöz</i> bir kadının elbisesiydi ancak iki kol yeni de kısa, emineli açıktaydı. Bir fahişe.</p>

  <p>Subay ceketini üstüne geçirirken küfretmeye devam ediyordu. Düğmelerini iliklemedi. Bunun yerine öne doğru hamle yaptı ve fahişeyi karnından tekmeledi. Acısprenleri yerden dışarı çıkarak etrafına toplanırlarken kadının nefesi kesildi. Sokaktaki hiç kimse duraklamadı ama pek çoğu başlarını öne eğip aceleyle yollarına devam ettiler.</p>

  <p>Kaladin bir grup askerin arasından onları iterek geçip homurdanarak yola fırladı. Sonra da durdu. Üç tane mavi giysili adam kalabalığın arasından sıyrılmış, yerdeki kadın ile yeşilli subayın arasına girmek amacıyla ilerlediler. Omuzlarındaki düğümlere bakılırsa sadece bir tanesi <i>açıkgözlüydü.</i> Altın düğümler. Gerçekten de yüksek mevkili bir adamdı, ikinci ya da birinci Dan’dan. Bunlar belli ki Sadeas’ın ordusundan değillerdi; o düzgün ütülü mavi ceketleriyle bu mümkün değildi.</p>

  <p>Sadeas’ın subayı duraksadı. Mavili subay elini kılıcının kabzasına koydu. Diğer ikisinin ellerinde ise hilal şeklinde parlak başları olan güzel baltalı kargılar vardı.</p>

  <p>Yeşiller giymiş bir grup asker de kalabalığın arasından çıkarak mavililerin etraflarını sarmaya başladı. Ortalık gerginleşti ve Kaladin, daha saniyeler önce tıklım tıklım olan sokağın hızla boşalmakta olduğunu fark etti. O neredeyse tek başına duruyordu; şimdi yedi tane yeşilli tarafından etrafları çevrilmiş olan üç mavili adamı izleyen tek kişiydi. Kadın hâlâ yerdeydi, burnunu çekiyordu. Mavi giysili subayın yanına sokulmuştu.</p>

  <p>Kadını tekmelemiş olan adam ceketinin sağ tarafını iliklemeye başladı. Paspas gibi, taranmamış siyah saçları olan kalın kaşlı bir çam yarmasıydı. “Sizler buraya ait değilsiniz, arkadaşlar. Görünüşe göre yanlış savaş kampına girmişsiniz.”</p>

  <p>“Resmi bir işimiz var,” dedi mavili subay. Yakışıklı bir yüzü ve Alethi siyahıyla beneklenmiş açık altın renkli saçları vardı. Sanki Sadeas’ın subayıyla el sıkışmayı arzu edermiş gibi elini önüne doğru uzatmıştı. “Hadi ama,” dedi nazik bir şekilde. “Bu kadınla olan derdin her ne ise, eminim ki kızgınlık ya da şiddet olmadan çözülebilir.”</p>

  <p>Kaladin geri çekilerek Syl’in saklanmış olduğu saçağın altına girdi.</p>

  <p>“O bir fahişe,” dedi Sadeas’ın adamı.</p>

  <p>“Bunu görebiliyorum,” diye cevap verdi mavi giysili adam. Elini önde tutmaya devam etti.</p>

  <p>Yeşilli subay eline tükürdü.</p>

  <p>“Anladım,” dedi sarışın adam. Elini geri çekti ve kıvrılan sis çizgileri havada toplanarak elinin içinde yoğunlaşırken, ellerini saldırgan bir duruşla kaldırdı. Devasa bir kılıç belirdi; bir adamın boyu kadar uzundu.</p>

  <p>Soğuk, ışıldayan ucu boyunca yoğunlaşmış olan sular yere damlıyordu. Uzun ve kıvrımlı, çok güzel bir kılıçtı; tek taraflı bıçağı ucuna kadar bir yılan gibi dalgalanıyordu. Arkasında ise kristal oluşumları gibi zarif çıkıntılar vardı.</p>

  <p>Sadeas’ın subayı tökezleyerek geri çekildi ve düştü, beti benzi atmıştı. Yeşilli askerler dağıldılar. Subay onlara küfretti; Kaladin’in hayatında duyduğu en iğrenç, küfürlerdendi ama hiçbirisi ona yardım etmek için geri dönmedi. Son bir kere düşmanca bakarak, aceleyle merdivenlerden yukarı çıkıp binaya girerek kayboldu.</p>

  <p>Kapı, sokağı tuhaf bir şekilde sessiz bırakarak çarpıp kapandı, Kaladin mavili askerler ve yerdeki fahişe dışında sokaktaki tek kişiydi. Paretaşıyan Kaladin’e bir bakış attı ama belli ki onun bir tehlike olmadığına karar vermişti. Silahını taşlara sapladı, Kılıç kolayca yere battı ve sapı gökyüzünü işaret ederek durdu.</p>

  <p>Sonra genç Paretaşıyan yerdeki fahişeye elini uzattı. “Sırf meraktan soruyorum, ne yaptın ona?”</p>

  <p>Kadın tereddüt ederek elini tuttu ve onu ayağa kaldırmasına izin verdi. “Şöhreti nedeniyle, işimi zevk için yapmam gerektiğini iddia ederek para ödemeyi reddetti.” Yüzünü buruşturdu. “Ben ‘Şöhreti’ hakkında bir tane yorum yaptıktan sonra da beni tekmeledi. Görünüşe göre şöhretinin sebebi onun düşündüğü şey değilmiş.”</p>

  <p>Berrakbey kıkırdadı. “Bundan sonra parayı <i>önce</i> almakta ısrar etmeni öneririm. Sana sınıra kadar eşlik edeceğiz. Yakın bir zamanda Sadeas’ın kampına geri dönmemeni de öneririm.”</p>

  <p>Kadın elbisesinin önünü göğsüne bastırarak başını salladı. Emineli hâlâ açıktaydı. Bronzlaşmış derisiyle biçimli, uzun ve narin parmakları vardı. Kaladin kendini gözünü dikip bakarken kızarmış halde buldu. İki arkadaşı kargıları hazırda sokağın uçlarını izlerlerken, kadın berrakbeye sokuldu. Saçı dağılmış ve makyajı bozulmuş olsa da hâlâ oldukça güzeldi. “Teşekkür ederim, Berrakbey. Belki sizin de ilginizi çekebilirim? Ücretsiz olarak.”</p>

  <p>Genç berrakbey bir kaşını kaldırdı. “Cezbedici ama babam beni öldürür,” dedi. “O eski âdetlere çok düşkündür.”</p>

  <p>“Ne yazık,” dedi kadın ondan uzaklaşırken; kolunu yenine sokarken sakar bir şekilde göğsünü kapalı tutuyordu. Emineli için bir eldiven çıkardı, “Babanız oldukça ahlak düşkünü o zaman?”</p>

  <p>“Öyle de diyebilirsin.” Kaladin’e doğru döndü. “Hop, köprücü çocuk.”</p>

  <p><i>Köprücü çocuk mu!</i> Bu beycik Kaladin’in kendisinden sadece birkaç yaş daha büyük gibi görünüyordu.</p>

  <p>“Koş ve Berrakbey Reral Makoram’a haber ver,” dedi Paretaşıyan sokak boyunca Kaladin’e doğru bir şeyi fırlatarak. Bir küre. Kaladin onu yakalamadan önce güneş ışığıyla parladı. “O Altıncı Tabur’da. Ona de ki, Adolin Kholin bugünkü toplantıya gelemeyecekmiş. Başka bir zaman tekrar buluşma ayarlamak için haber göndereceğim.”</p>

  <p>Kaladin elindeki küreye baktı. Bir zümrüt çentik. Normalde iki haftada kazandığından daha fazla para. Tekrar baktığı zaman genç berrakbey ve iki adamı, arkalarında fahişeyle birlikte hızla uzaklaşmaya başlamışlardı bile.</p>

  <p>“Yardım etmek için öne atıldın,” dedi bir ses. Syl omzuna konmak için aşağı süzülürken Kaladin başını kaldırdı, “Bu çok asil bir hareketti.”</p>

  <p>“O diğerleri daha önce davrandılar,” dedi Kaladin. <i>Ve hatta bir tanesi de bir açıkgözdü. Onun ne kârı vardı</i>?</p>

  <p>“Yine de yardım etmeye çalıştın.”</p>

  <p>“Aptalca,” dedi Kaladin. “Ne yapacaktım ki? Bir <i>açıkgözü</i> mü dövecektim? Bu kamptaki askerlerin yarısını üstüme çekerdi ve fahişe de sadece böyle bir arbedeye sebep olduğu için daha çok dayak yerdi. Ben araya girdiğim için sonunda ölebilirdi bile.” Sessizleşti. Bu az önce söylemekte olduğu şeylere fazlasıyla benziyordu.</p>

  <p>Lanetlenmiş olduğunu varsayarak vazgeçemezdi. Kötü şansı olduğunu ya da bu her neyse. Bir adam bâtıl inançla hiçbir yere varamazdı. Ama itiraf etmesi gerekirdi ki durumu rahatsız edici <i>idi.</i> Eğer daha önceki her seferinde yaptığı gibi davranırsa, nasıl farklı sonuçlar bekleyebilirdi? Yeni bir şeyler denemek zorundaydı. Bir şekilde değişmeliydi, Bu daha fazla düşünmesini gerektirecekti.</p>

  <p>Kaladin kereste deposuna doğru geri dönmek için hareketlendi.</p>

  <p>“Berrakbeyin istediği şeyi yapmayacak mısın?” diye sordu Syl. Ani korkusundan geriye herhangi bir etki kalmış gibi görünmüyordu; sanki bu hiç olmamış gibi davranmak ister gibiydi.</p>

  <p>“Bana davranış şeklinden sonra mı?” diye tersledi Kaladin.</p>

  <p>“O kadar da kötü değildi.”</p>

  <p>“Onların önünde eğilmeyeceğim,” dedi Kaladin. “Artık sırf onlar benim öyle yapmamı <i>bekliyorlar</i> diye, onların kaprisleri yüzünden koşturmak yok. Eğer bu mesaj hakkında o kadar endişeli olsaydı, o zaman benim gönüllü olduğumdan emin olmak için de beklemiş olması gerekirdi.”</p>

  <p>“Küresini aldın.”</p>

  <p>“Sömürdüğü <i>koyugözlerin</i> teri ile kazanılmış.”</p>

  <p>Syl bir an için sessizleşti. “Onlardan bahsettiğin zamanlarda etrafındaki bu karanlık beni korkutuyor, Kaladin. <i>Açıkgözler</i> hakkında düşündüğün zaman kendin olmaktan uzaklaşıyorsun.”</p>

  <p>Kaladin cevap vermeyerek sadece yoluna devam etti. O berrakbeye hiçbir borcu yoktu ve dahası kereste deposuna geri dönmek üzere emirleri vardı.</p>

  <p>Ama adam kadını korumak için öne <i>çıkmıştı.</i></p>

  <p><i>Hayır,</i> dedi Kaladin kendi kendisine sert bir şekilde. <i>Sadece Sadeas’ın subaylarından birini küçük düşürmek için bir yol arıyordu. Herkes kamplar arasında gerginlik olduğunu biliyor.</i></p>

  <p>Ve kendine bu konu üstünde başka bir şey düşünme fırsatı vermedi.</p>
</body>
</html>
