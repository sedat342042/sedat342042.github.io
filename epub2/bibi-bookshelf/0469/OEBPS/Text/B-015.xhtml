<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2 title="BÖLÜM-015"><img alt="" src="../Images/main-25.jpg" /></h2>

  <p><i><b>Benim arayışımı onaylamıyorsun. Bunu anlıyorum, en azından bu kadar kesin bir sekilde uyuşmazlık yaşadığım birini anlamanın mümkün olduğu kadarıyla.</b></i></p>

  <div>
    <br />
  </div>

  <p>Uçurumşeytanı saldırısından dört saat sonra, Adolin hâlâ toparlanma çalışmalarını denetliyordu. Savaş sırasında, onları savaş kamplarına geri götürecek köprüyü yok etmişti canavar. Neyse ki, bazı askerler diğer tarafta kalmıştı ve bir köprü ekibi getirmek için gitmişlerdi.</p>

  <p>Adolin askerler arasında dolaşıyor, geç ikindi güneşi ufka doğru yavaş yavaş ilerlerken raporları topluyordu. Havada küflü, tatsız bir koku vardı. Kocakabuk kanı kokusu. Yaratık göğsü kesilip açılmış olarak düştüğü yerde yatıyordu. Bazı askerler leşle beslenmek için ortaya çıkmış olan kremciklerin arasında kabuğunu hasat ediyorlardı. Adolin’in solunda, pürüzlü plato yüzeyinde pelerin ya da gömlekleri yastık olarak kullanarak uzun sıralar hâlinde yatan adamlar vardı, Dalinar’ın ordusundan hekimler onlarla ilgileniyordu. Adolin, bunun gibi rutin bir seferde bile olsalar, her zaman hekimleri getirdiği için babasına şükretti.</p>

  <p>Yoluna devam etti; hâlâ Parezırhını giyiyordu. Askerler savaş kamplarına başka bir yolu kullanarak geri dönebilirlerdi; Ovalar’ın daha da içlerine doğru açılan diğer tarafta hâlâ bir köprü vardı. Doğu tarafına doğru ilerleyebilir, sonra da dolanarak geri dönebilirlerdi. Ancak Dalinar, Sadeas’ın canını oldukça sıkarak bir köprü ekibinin gelmesi için gereken birkaç saati bekleyip yararlılarla ilgilenerek geçirme kararını vermişti.</p>

  <p>Adolin kahkahalarla çınlayan kameriyeden tarafa bir göz attı. Direkler üzerine işlenmiş altın çatallarla oturtulmuş olan birkaç büyük, parlak yakut ışıldıyordu. Bunlar ısı veren fahriallardı ama ateşle bir ilgileri yoktu. Adolin fabrialların nasıl işlediğini anlamıyordu ama daha olağanüstü olanlarının çalışmaları için büyük mücevherlere ihtiyacı vardı.</p>

  <p>Bir kere daha, o çalışırken diğer <i>açıkgözler</i> aylaklıklarının tadını çıkarıyorlardı. Bu defa rahatsız olmuyordu. Böylesine bir felaketten sonra eğlenmeyi zor buluyordu.</p>

  <p>Ve bu <i>gerçekten de</i> bir felaketti. Düşük rütbeli bir <i>açıkgöz</i> subay son bir zayiat listesi elinde yaklaştı. Adamın karısı listeyi okudu, sonra da kâğıdı ona bırakarak çekildiler.</p>

  <p>Neredeyse elli adam ölmüştü ve onlardan iki kat fazla da yaralı vardı. Pek çoğu da Adolin’in tanıdığı adamlardı. İlk tahminleri ona bildirdiklerinde kral, ölenlerin kahramanlıklarından ötürü yukarıda, Elçilerin Orduları’nda yer alarak ödüllendirileceklerine işaret ederek bir kenara itmişti. Eğer Dalinar olmasaydı kendisinin de kayıplardan birisi olacağını her nedense unutmuş gibi görünüyordu.</p>

  <p>Adolin gözleriyle babasını aradı. Dalinar platonun kenarında durmuş, yine doğuya bakıyordu. Oralarda ne arıyordu ki? Adolin’in babasından böyle olağanüstü hareketleri ilk görüşü değildi ama bu özellikle etkileyici gibi görünmüştü. Zırhı ışıl ışıl, devasa uçurumşeytanının pençesi altında ayakta durmuş, yeğenini öldürmesini engelliyordu. O görüntü Adolin’in hafızasına kazınmıştı.</p>

  <p>Şimdi diğer <i>açıkgözler</i> Dalinar’ın etrafında ayaklarını denk alıyorlardı ve son birkaç saat boyunca, Adolin Sadeas’ın adamlarından bile onun zayıflığıyla ilgili tek bir kelime bile duymamıştı. Bunun uzun sürmeyeceğinden korkuyordu. Dalinar <i>kahramandı</i> fakat nadiren. İlerleyen haftalarda, diğerleri tekrar nasıl ne kadar ender plato saldırılarına gittiğinden, nasıl gücünü yitirdiğinden bahsetmeye başlayacaklardı.</p>

  <p>Adolin kendini daha fazlasına susamış olarak buldu. Bugün Dalinar, Elhokar’ı korumak için öne atıldığı zaman, gençliğinin hikâyelerinde anlatıldığı gibi davranmıştı. Adolin o adamı geri istiyordu. Krallığın o adama ihtiyacı vardı.</p>

  <p>Adolin içini çekerek arkasını döndü. Krala son zayiat raporunu vermesi gerekiyordu. Büyük olasılıkla bunun için onunla alay edilecekti ama belki de raporunu vermek için beklerken Sadeas’a kulak misafiri olabilirdi. Adolin hâlâ o herifle ilgili bir şeyleri ıskalamış gibi hissediyordu. Babasının gördüğü ama kendisinin görmediği bir şey vardı.</p>

  <p>Bu yüzden, kendini iğnelemeler için hazırlayarak, kameriyeden tarafa doğru ilerledi.</p>

  <p style="text-align: center;">♦</p>

  <p style="text-align: center;">♦♦</p>

  <p>Dalinar zırhlı eldivenleri arkasında kavuşturulmuş olarak doğu taralına bakıyordu. Oralarda bir yerlerde, Ovalar’ın merkezinde, Parshendiler ana kamplarını kurmuşlardı.</p>

  <p>Alethkar neredeyse altı yıldır savaştaydı; uzun bir kuşatma yapıyorlardı. Kuşatma stratejisi Dalinar’ın kendisi tarafından önerilmişti. Parshendi üssüne saldırmak Ovalar’ın üstünde kamp yapmayı, yücefırtınalara göğüs germeyi ve büyük sayıda kırılgan köprüye güvenmeyi gerektirecekti. Başarısızlıkla sonuçlanan tek bir savaş sonrasında, Alethiler kendilerini müstahkem konumlara geri çekilmenin hiçbir yolu olmaksızın tuzağa düşmüş ve etrafları çevrili olarak bulabilirlerdi.</p>

  <p>Ama Harap Ovalar Parshendiler için de bir tuzak olabilirdi. Doğu ve güney sınırları geçit vermiyordu; oralardaki platolar hava şartları yüzünden o kadar yıpranmışlardı ki neredeyse dikit sayılırlardı ve Parshendiler de aralardaki mesafeleri atlayarak geçemezlerdi. Ovalar dağlar tarafından sınırlandırılıyordu ve aradaki arazide devasa ve tehlikeli uçurumşeytanı sürüleri geziyordu.</p>

  <p>Alethi ordusu onları batı ve kuzeyden sıkıştırırken ve her ihtimale karşı da doğu ve güneye gözcüler yerleştirilmişken, Parshendiler kaçamazdı. Dalinar Parshendilerin teçhizatlarının tükeneceğini savunmuştu. Ya kendilerini açıkta bırakarak Ovalar’dan kaçmaya çalışacaklar ya da müstahkem kamplarındaki Alethilere saldırmak zorunda kalacaklardı.</p>

  <p>Bu mükemmel bir plandı. Bir tek, Dalinar mücevherkalpleri öngörememişti.</p>

  <p>Uçuruma sırtını dönerek plato boyunca yürüdü. Gidip adamlarını görmek için can atıyordu ama Adolin’e güvendiğini göstermesi gerekliydi. Komuta ondaydı ve iyi de komuta edecekti. Hatta, görünüşe göre şimdiden bazı son raporları Elhokar’a götürmekteydi bile.</p>

  <p>Dalinar oğluna bakarak gülümsedi. Adolin Dalinar’dan daha kısa boyluydu ve saçı sarışınla karışık siyahtı. Sarışınlık annesinden kalmış bir mirastı ya da en azından Dalinar’a öyle söylenmişti. Dalinar’ın kendisi kadın hakkında hiçbir şey hatırlamıyordu. Geride garip boşluklar ve bulanık bölgeler bırakarak hafızasından, kesilip çıkarılmıştı. Bazı zamanlar Dalinar bir sahneyi tam olarak hatırlayabiliyordu; diğer herkes canlı ve netti ama <i>o</i> bir bulanıklıktı. Adını dahi hatırlayamıyordu. Başkaları söylediği zaman bile, fazla sıcak bir bıçağın üstünden kayıp giden bir parça tereyağı gibi aklından kayıp gidiyordu.</p>

  <p>Adolin’i raporunu vermesi için bıraktı ve yürüyerek uçurumşeytanının leşinin yanına geldi. Yan tarafı üzerinde serilmiş yatıyordu; gözleri yanmış, ağzı açıktı. Bir dili yoktu, sadece karmaşık bir çeneler ağından oluşan enteresan kocakabuk dişleri vardı. Başka hayvanların kabuklarını kırmak ve yok etmek için düz tabak gibi dişler ve eti koparmak ve boğazın daha da derinlerine doğru itmek için daha küçük akçene kemikleri. Yakınlarda yaratığın kanını yalamak için sarmaşıkları uzanan kayafilizleri açmıştı. Bir adamla avladığı hayvan arasında bir bağlantı vardı ve Dalinar her zaman bir uçurumşeytanı kadar heybetli bir yaratığı öldürdükten sonra garip bir melankoli hissederdi.</p>

  <p>Mücevherkalplerin çoğu bugünkünden oldukça farklı bir şekilde hasat edilirdi. Uçurumşeytanları garip hayat döngülerinin bir noktasında, platoların daha geniş olduğu Ovalar’ın batı tarafına gelirlerdi. Platonun üstüne tırmanırlar ve kayalık bir koza örerek bir yücefırtınanın gelmesini beklerlerdi.</p>

  <p>Bu süre boyunca savunmasızdılar. Tek yapman gereken yatmakta olduğu platoya gitmek, birkaç çekiç ya da bir Parekılıcı’yla kabuğunu kırmak, sonra da mücevherkalbini kesip çıkarmaktı. Bir servet için kolay bir iş. Ve yaratıklar havalar fazla soğuk olmadığı sürece sık sık geliyordu, çoğu zaman haftada birkaç kere.</p>

  <p>Dalinar kocaman leşe baktı. Minik, neredeyse görünmez sprenler yaratığın vücudundan uçarak çıkıyor ve havaya karışarak kayboluyordu. Söndürüldükten sonra bir mumdan çıkan iplik gibi dumanlara benziyorlardı. Hiç kimse bunların ne tür sprenler olduğunu bilmiyordu; onlar sadece yeni öldürülmüş kocakabukların vücutları etrafında görülebilirdi.</p>

  <p>Kafasını salladı. Mücevherkalpler savaşla ilgili her şeyi değiştirmişti. Parshendiler de onları istiyordu, hem de kendilerini açığa çıkaracak kadar. Kocakabuklar için Parshendilerle savaşmak da mantıklıydı çünkü Parshendiler Alethilerin yapabileceği gibi sayılarını vatanlarından gelecek askerlerle yenileyemezdi. Yani kocakabuklar için rekabet etmek hem kârlıydı hem de taktiksel açıdan kuşatmayı ilerletmenin bir yoluydu.</p>

  <p>Akşam yaklaşırken, Dalinar Ovalar boyunca göz kırpmaya başlayan ışıkları görmeye başladı. Askerlerin koza örmek için yukarı çıkan uçurumşeytanlarını gözledikleri kuleler. Uçurum şeytanları akşamları ya da geceleyin nadiren gelseler de, onlar gece boyunca izleyecekti. Gözcüler uçurumları atlama sırıklarıyla aşıyor, platodan platoya köprülere ihtiyaç duymaksızın kolaylıkla geçiyorlardı. Bir kere bir uçurumşeytanı fark edildiğinde ise gözcüler uyarı alarmını çalıyordu ve yarış başlıyordu: Alethiye karşı Parshendi. Platoyu ele geçir ve mücevherkalbi almaya yetecek kadar uzun süre elinde tut ve eğer düşman daha önce gelmişse de onlara saldır.</p>

  <p>Bütün yüceprensler o mücevherkalpleri istiyordu. Binlerce askeri beslemek ve maaş vermek ucuz değildi ama tek bir mücevherkalp bir yüceprensin masraflarını aylar boyunca karşılayabilirdi. Onun da ötesinde, bir Ruhdökümcü tarafından kullanılan mücevher ne kadar büyükse, parçalanma olasılığı da o kadar düşüktü. Devasa mücevherkalp taşları neredeyse sınırsız potansiyel vaat ediyordu. Ve böylece yüceprensler yarışıyordu. Bir kozaya ilk varabilen, mücevherkalp için Parshendilerle savaşmaya hak kazanıyordu.</p>

  <p>Sırayla yapabilirlerdi ama bu Alethi yöntemi değildi. Onlar için rekabet farzdı. Vorinizm en iyi savaşçıların ölümden sonra Asude Saraylar’ı Yokelçilerden geri almak için savaşan Elçiler’e katılmanın kutsal ayrıcalığını kazanacağını anlatıyordu. Yüceprensler müttefikti ama aynı zamanda birbirlerinin rakipleriydiler. Bir mücevherkalbi başka bir yüceprense bırakmak... Bu yanlış geliyordu. Bir yarışma olması daha iyiydi. Ve böylece savaş olan şey bunun yerine bir spor hâline gelmişti. Ölümcül bir spor ama bu en iyi spor çeşidiydi.</p>

  <p>Dalinar ölü uçurumşeytanını geride bıraktı. Bu altı yıl boyunca gelişen sürecin her bir adımını anlıyordu. Hatta bunlardan bazılarını o hızlandırmıştı. Ancak şimdi endişelenmeye başlıyordu. Parshendi sayılarını azaltma konusunda yol <i>alıyorlardı</i> ama orijinal hedef olan Gavilar’ın katledilmesinin intikamı neredeyse unutulmuştu. Alethiler tembellik ediyordu, oyun oynuyor ve boş duruyorlardı.</p>

  <p>Her ne kadar bol bol Parshendi öldürmüş olsalar da bu fazlasıyla uzun sürmüştü. İlk başta tahmin edilen kuvvetlerinin dörtte bir kadarı ölmüştü. Kuşatma altı yıldır sürüyordu ve kolayca bir altı yıl daha gidebilirdi. Bu onu rahatsız ediyordu, Parshendilerin burada kuşatma altına alınmayı beklemiş oldukları belliydi. İkmal depoları hazırlamışlardı ve bütün nüfuslarını Elçilerin terk ettiği bu uçurum ve platoları yüzlerce hendek ve tahkimat gibi kullanabilecekleri Harap Ovalar’a nakletmek için hazırdılar.</p>

  <p>Elhokar haberciler göndermiş, Parshendilerin neden babasını öldürmüş olduğunu öğrenmeyi talep etmişti. Asla bir cevap vermemişlerdi. Cinayeti üstlenmişlerdi ama hiçbir açıklama sunmamışlardı. Son zamanlarda, Dalinar dışında kimse bunu hâlâ merak ediyormuş gibi görünmüyordu.</p>

  <p>Dalinar yan tarafa döndü, Elhokar’ın hizmetkârları kameriyeye çekilmiş, şarap ve atıştırmalıkların tadını çıkarıyorlardı. Yanları açık, büyük çadır eflatun ve sarıya boyanmıştı ve hafif bir esinti tenteyi dalgalandırıyordu. Bu gece başka bir yücefırtına gelmesi için küçük bir olasılık var demişti fırtınabekçileri. Yaradan esirgesin de eğer fırtına gelirse ordu kamplara varmış olsun.</p>

  <p>Yücefırtınalar. Görüler.</p>

  <p><i>Onları birleştir...</i></p>

  <p>Gerçekten de gördüğü şeylere inanıyor muydu? Gerçekten de Yaradan’ın kendisinin onunla konuştuğunu mu düşünüyordu? Dalinar Kholin, Karadiken, korkunç bir savaş beyi ile?</p>

  <p><i>Onları birleştir.</i></p>

  <p>Sadeas yürüyerek kameriyeden dışarı çıktı. Omuzlarına dökülen kıvırcık, siyah saçlarla taçlanmış kafasını ortaya sererek miğferini çıkarmıştı. Zırh’ı içinde etkileyici bir şekil oluşturuyordu; kesinlikle zırh içinde bu günlerde popüler olan şu saçma sapan dantelli ve ipekli kostümlerden birini giyerken olduğundan çok daha iyi görünüyordu.</p>

  <p>Sadeas’ın gözleri Dalinar’ınkilerle buluştu ve hafifçe başını salladı. <i>Ben üstüme düşeni yaptım,</i> diyordu o baş sallama. Sadeas bir an için dolandı, sonra tekrar kameriyeye girdi.</p>

  <p>Pekâlâ. Sadeas Vamah’ı ava çağırmış olmalarının sebebini hatırlamıştı demek. Dalinar’ın Vamah’ı bulması gerekiyordu. Kameriyeye doğru ilerledi. Adolin ve Renarin kralın yakınlarında sessizce duruyorlardı. Oğlan daha raporunu vermemiş miydi? Adolin’in Sadeas’ın kralla olan konuşmalarına kulak misafiri olmaya çalışması olasıydı. Bir kere daha. Dalinar’ın bunun hakkında bir şeyler yapması gerekecekti; oğlanın Sadeas’la kişisel rekabeti anlaşılabilirdi, belki ama yarardan çok zararı vardı.</p>

  <p>Sadeas kralla sohbet ediyordu. Dalinar gidip Vamah’ı bulmak için hareketlendi; diğer yüceprens kameriyenin arka tarafına yakındı ama kral onu durdurdu.</p>

  <p>“Dalinar,” dedi kral. “Buraya gel. Sadeas diyor ki sadece son birkaç hafta içinde üç mücevherkalp kazanmış!”</p>

  <p>“Gerçekten de öyle,” dedi Dalinar yaklaşarak.</p>

  <p>“Sen kaç tane kazandın?”</p>

  <p>“Bugünkü de dâhil mi?”</p>

  <p>“Hayır, bundan önce,” dedi kral.</p>

  <p>“Hiç, Majesteleri,” diye itiraf etti Dalinar.</p>

  <p>“Sadeas’ın köprüleri yüzünden,” dedi Elhokar. “Onlar seninkilerden daha etkili.”</p>

  <p>“Son birkaç haftada herhangi bir şey kazanmamış olabilirim,” dedi Dalinar sertçe, “Ama benim ordum geçmişte pek çok sayıda çarpışma kazandı.” <i>Ve bana sorarsan mücevherkalpler de Cehennem’e gidebilir.</i></p>

  <p>“Belki, ama son zamanlarda ne yaptın?” dedi Elhokar.</p>

  <p>“Başka önemli şeylerle meşguldüm.”</p>

  <p>Sadeas bir kaşını kaldırdı. “Savaştan daha mı önemli? İntikamdan daha mı önemli? Bu mümkün mü? Yoksa sadece bahaneler mi uyduruyorsun?”</p>

  <p>Dalinar diğer yüceprense delici bir bakış attı, Sadeas sadece omzunu silkti. Müttefiklerdi ama arkadaş <i>değillerdi.</i> Artık değil.</p>

  <p>“Sen de onunki gibi köprülere geçmelisin,” dedi Elhokar.</p>

  <p>“Majesteleri, Sadeas’ın köprüleri çok fazla hayatı boşa harcıyor.”</p>

  <p>“Ama öyle hızlılar ki,” dedi Sadeas yumuşak bir şekilde. “Tekerlekli köprülere güvenmek aptalca, Dalinar. Onları bu plato arazi üzerinden geçirmek yavaş ve zahmetli.”</p>

  <p>“Kurallar diyor ki bir general, bir adamından kendisinin yapmayacağı bir şeyi istemeyecektir. Söyle bana, Sadeas. <i>Sen</i> olsan o kullandığın köprülerin önünde koşar mısın?”</p>

  <p>“Ben lapa da yemem ya da hendekleri de kazmam,” dedi Sadeas duygusuzca.</p>

  <p>“Ama eğer zorunda kalırsan yapabilirsin,” dedi Dalinar. “Köprüler farklı. Fırtınababa, onların zırh ya da kalkan kullanmalarına bile izin vermiyorsun! Sen savaşa Zırh’ın olmadan girer misin?”</p>

  <p>“Köprücüler çok önemli bir işlevi gerçekleştiriyor,” diye tersledi Sadeas. “Parshendilerin dikkatini çekerek benim askerlerime ateş etmelerini önlüyorlar. Onlara ilk başta kalkan vermeyi denedim. Ve ne oldu biliyor musun? Parshendiler onları görmezden geldi ve salvolarını benim askerlerimin ve atlarımın üzerine gönderdiler. Gördüm ki bir turdaki köprü sayısını ikiye katlayınca ve onları yavaşlatacak hiçbir zırh ya da kalkan olmaksızın köprüleri olabildiği kadar hafifletince, köprücüler çok daha fazla işe yarıyor.</p>

  <p>“Görmüyor musun, Dalinar? Açıktaki köprücüler Parshendileri başka hiç kimseye ateş edemeyecekleri kadar fazla cezbediyor! Evet, her saldırıda birkaç köprü ekibi kaybediyoruz ama nadiren bizi engelleyecek kadar çoğunu. Parshendiler onlara ateş edip duruyor. Tahmin ediyorum ki, her nedense köprücüleri öldürmenin bize zarar verdiğini düşünüyorlar. Sanki bir köprü taşıyan silahsız bir adamın ordu için kıymeti Zırh içindeki atlı bir şövalyeye eşitmiş gibi.” Sadeas bu düşünceyle eğlenerek başını salladı.</p>

  <p>Dalinar’ın yüzü asıldı. <i>Kardeşim</i>, <i>bir adamın söyleyebileceği en önemli kelimeleri bulman gerek</i>, yazmıştı Gavilar. Antik metin <i>Kralların Yolu’ndan</i> bir alıntı, Sadeas’ın ima etmekte olduğu şeylere tamamen karşı çıkardı.</p>

  <p>“Her ne olursa olsun, yöntemimin ne kadar etkili olduğuna itiraz edemezsin,” diye devam etti Sadeas.</p>

  <p>“Bazı zamanlar, ödül bedeline değmez. Zaferi elde ettiğimiz yöntemler de zaferin kendisi kadar önemlidir.”</p>

  <p>Sadeas kuşkuyla Dalinar’a baktı. Daha yakına gelmiş olan Adolin ve Renarin bile bu sözle şok olmuş gibi görünüyorlardı. Bu çok Alethi dışı bir düşünce tarzıydı.</p>

  <p>Son zamanlarda zihninin gerilerinde çalkalanan görüleri ve o kitabın kelimeleriyle, Dalinar pek de Alethi hissetmiyordu.</p>

  <p>“Odül her bedele değer, Berrakbey Dalinar,” dedi Sadeas. “Yarışmayı kazanmak her çabaya, her masrafa değer.”</p>

  <p>“Bu bir savaş. Bir yarışma <i>değil,”</i> dedi Dalinar.</p>

  <p>“Her şey bir yarışmadır,” dedi Sadeas elini sallayarak. “İnsanlar arasındaki tüm ilişkiler bazılarının başarılı olduğu, bazılarının da başarısızlığa uğradığı yarışmalardır. Ve bazı insanlar son derece çarpıcı bir şekilde başarısız oluyor.”</p>

  <p>“Babam Alethkar’daki en şöhretli savaşçılardan, biridir!” diye parladı Adolin topluluğun içine dalarak. Kral ona bir kaşını kaldırarak baktı ama bunun dışında bir şey yapmadan konuşmanın dışında kaldı. “Bugün sen kameriyenin orada yayınla saklanırken onun ne yaptığını gördün, Sadeas. Babam yaratıkla yüzleşti. Sen bir kork...”</p>

  <p>“Adolin!” dedi Dalinar. Fazla ileri gidiyordu. “Kendine hâkim ol.”</p>

  <p>Adolin çenesini sıktı, sanki Parekılıcı’nı çağırmak için kaşınıyormuş gibi eli yan tarafında açılmıştı. Kenarın öne çıktı ve bir elini nazikçe Adolin’in koluna koydu. Adolin gönülsüz bir şekilde geri çekildi.</p>

  <p>Sadeas kendinden memnun bir şekilde sırıtarak Dalinar’a döndü. “Bir oğul kendini zar zor kontrol edebiliyor ve diğeri ise beceriksiz. Mirasın bu mu, eski dost?”</p>

  <p>“Sen ne düşünürsen düşün, Sadeas, ben ikisiyle de gurur duyuyorum.”</p>

  <p>“Delibaşı anlayabilirim,” dedi Sadeas. “Bir zamanlar sen de tıpkı onun gibi tez canlıydın. Ama ya diğeri? Onun bugün savaş alanına nasıl fırlayıp çıktığını gördün. Kılıcını ya da yayını çekmeyi bile unuttu. İşe yaramazın biri!”</p>

  <p>Renarin kızararak yere baktı. Adolin’in başı sertçe kalktı. Tekrar elini yan tarafına açarak Sadeas’a doğru bir adım attı.</p>

  <p>“Adolin!” dedi Dalinar. “Bununla ben ilgileneceğim!”</p>

  <p>Adolin mavi gözleri hiddetle yanarak ona baktı ama Kılıç’ını çağırmadı.</p>

  <p>Dalinar dikkatini Sadeas’a çevirdi ve son derece yumuşak, son derece açık bir şekilde konuştu. “Sadeas. Şüphesiz ki demin senin açıkça, kralın önünde, oğluma <i>işe yaramaz</i> dediğini duymadım. Şüphesiz ki böyle bir hakaretin Kılıç’ımı çağırarak kanını dökmemi <i>farz kılacağı,</i> İntikam Paktı’nı parçalayacağı, kralın en büyük iki müttefikinin birbirini öldürmesine neden olacağı için böyle bir şeyi demiş olamazsın. Şüphesiz ki o kadar aptal olman mümkün değil. Şüphesiz ki yanlış duydum.”</p>

  <p>Etraf sessizleşti. Sadeas tereddüt etti. Geri çekilmedi, Dalinar’ın bakışlarına karşılık verdi. Tereddüt ediyordu. “Belki de,” dedi yavaşça, “yanlış kelimeleri duymuşsundur. Oğluna hakaret etmem. Bu benim açımdan... Akıllıca bir davranış olmaz.”</p>

  <p>Aralarında bir karşılıklı anlayış hissi uyandı, bakışları birbirine kilitlenmişti ve Dalinar başını salladı, Sadeas da öyle yaptı; kısa bir baş hareketi. Birbirlerine olan nefretlerinin kral için bir tehlike hâline gelmesine izin vermeyeceklerdi. İğnelemeler başka, düelloyu neden olacak hakaretler başka bir şeydi. Bu riske giremezlerdi.</p>

  <p>“Eh,” dedi Elhokar. Yüceprenslerinin statü ve güç için sürtüşüp didişmelerine izin vermişti. Hepsinin bu sayede daha güçlü olduğuna inanıyordu ve çok az kimse onu haksız bulurdu; bu kabul edilmiş bir yönetim şekliydi. Dalinar gittikçe daha da fazla buna itirazı olduğunun farkına varıyordu.</p>

  <p><i>Onları birleştir...</i></p>

  <p>“Sanırım bu konuyu artık kapatabiliriz,” dedi Elhokar.</p>

  <p>Yan tarafta, Adolin tatmin olmamış gibi görünüyordu; sanki gerçekten de Dalinar’ın Kılıç’ını çağırarak Sadeas’la yüzleşeceğini umut etmişti. Dalinar’ın kendi kanı da kaynıyor, Heyecan onu cezbediyordu ama bu hissini bastırdı. Hayır. Burada değil. Şimdi olmaz. Elhokar’ın onlara ihtiyacı varken olmazdı.</p>

  <p>“Belki biz konuyu kapatabiliriz, Majesteleri,” dedi Sadeas. “Ama Dalinar ile benim aramdaki bu tartışmanın asla tam olarak biteceğini sanmıyorum. En azından o bir adamın nasıl davranması gerektiğini tekrar öğrenene kadar.”</p>

  <p>“Dedim ki bu kadarı yeter, Sadeas,” dedi Elhokar.</p>

  <p>“Bu kadarı yeter mi diyorsunuz?” diye ekledi yeni bir ses. “İnanıyorum ki Sadeas’tan gelecek tek kelime herhangi birine ‘yeter’.” Akıl elinde bir kupa şarap, gümüş kılıcı belindeki kemerinde, refakatçi gruplarının arasından yol açarak yaklaşıyordu.</p>

  <p>“Akıl!” diye seslendi Elhokar. “Sen buraya ne zaman geldin?”</p>

  <p>“Tam savaştan önce sizin grubunuza yetiştim, Majesteleri,” dedi Akıl eğilerek. “Sizinle konuşacaktım ama uçurumşeytanı benden önce davrandı. Duydum ki onunla olan konuşmanız oldukça hareketli geçmiş.”</p>

  <p>“Ama o zaman, saatler önce gelmişsin! Ne yapıyordun? Nasıl oldu da seni burada göremedim?”</p>

  <p>“Yapacak... şeylerim vardı,” dedi Akıl. “Ama avdan uzak kalamazdım. Benim eksikliğimi çekmenizi istemem.”</p>

  <p>“Şimdiye kadar iyi gittim.”</p>

  <p>“Ve fakat yine de Akıl’sızdınız,” diye belirtti Akıl.</p>

  <p>Dalinar siyahlara bürünmüş adamı inceledi. Akıl’a ne anlara vermek gerekirdi? <i>Zekiydi.</i> Ama öte yandan, bir süre önce Renarin ile konuşmasında göstermiş olduğu gibi düşünceleriyle de fazla serbestti. Bu Akıl’da Dalinar’ın tam olarak çözemediği garip bir hava vardı.</p>

  <p>“Berrakbey Sadeas,” dedi Akıl şaraptan bir yudum alarak. “Sizi burada gördüğüm için korkunç derecede üzgünüm.”</p>

  <p>“Hâlbuki ben, senin beni gördüğün için mutlu olacağını düşünmüştüm,” dedi Sadeas kuru kuru. “Görünüşe göre her zaman seni öylesine eğlendiriyorum ki.”</p>

  <p>“O ne yazık ki doğru,” dedi Akıl.</p>

  <p>“Ne yazık ki mi?”</p>

  <p>“Evet. Görüyorsun, Sadeas, sen işi fazla kolaylaştırıyorsun. Yarım akıllı, eğitimsiz ve akşamdan kalma bir garson oğlan bile seninle alay edebilir. Benim de çaba sarf etmem için hiçbir gerek kalmıyor ve senin kendi varlığın benim alaylarımla alay ediyor. Ve bu nedenden dolayı saf aptallık sayesinde beni beceriksiz gösteriyorsun.”</p>

  <p>“Gerçekten de, Elhokar,” dedi Sadeas. ”Bu... yaratığa tahammül etmek zorunda mıyız?”</p>

  <p>“Ben onu seviyorum,” dedi Elhokar gülümseyerek. “Beni güldürüyor.”</p>

  <p>“Size sadık olanların pahasına.”</p>

  <p>“Pahası mı?” diye araya girdi Akıl, “Sadeas, bana asla tek bir küre bile ödediğini sanmıyorum. Gerçi hayır, lütfen önerme. Paranı alamam, çünkü onlardan istediğini alabilmek için başka kaç kişiye para vermek <i>zorunda</i> kaldığını biliyorum.”</p>

  <p>Sadeas’ın yüzü kızardı ama sinirine hâkim oldu. “Bir orospu şakası mı, Akıl? Elinden gelenin en iyisi bu mu?”</p>

  <p>Akıl omzunu silkti. “Gördüğüm zaman doğrulara işaret ederim, Berrakbey Sadeas. Her insanın hayatta bir yeri var. Benimkisi boyumdan büyük laflar etmek. Seninkisi de boyundan büyük yerlere girmek.”</p>

  <p>Sadeas dondu, sonra yüzü kıpkırmızı oldu. ”Sen bir aptalsın.”</p>

  <p>“Eğer Akıl bir aptalsa bu insanlık için üzücü bir durum. Sana şunu önereceğim, Sadeas. Eğer gülünç olmayan tek bir şey demeden konuşabilirsen, seni haftanın kalan kısmında rahat bırakacağım.”</p>

  <p>“Eh, bunun çok zor olmayacağını düşünüyorum.”</p>

  <p>“Ve fakat başarısız oldun,” dedi Akıl içini çekerek. “Çünkü ‘düşünüyorum’ dedin ve <i>senin</i> düşünmen fikri kadar gülünç olan hiçbir şeyi tasavvur edemiyorum. Peki ya siz, genç Prens Renarin? Babanız sizi rahat bırakmamı istiyor. Siz konuşabilir, ancak gülünç olmayan bir şey diyebilir misiniz?”</p>

  <p>Gözler kardeşinin hemen arkasında durmakta olan Renarin’e döndü. Renarin tüm dikkatler üstüne toplanınca gözleri kocaman açılarak tereddüt etti. Dalinar gerginleşti.</p>

  <p>“Gülünç olmayan bir şey,” dedi Renarin yavaşça.</p>

  <p>Akıl güldü. “Evet, sanırım bu beni tatmin edecek. Çok akıllıca. Eğer Berrakbey Sadeas en sonunda kontrolünü kaybedip beni öldürürse, belki de siz benim yerime Kral’ın Aklı olabilirsiniz. Buna uygun bir zihniniz var gibi.”</p>

  <p>Renarin’in başı dikleşti ve bu Sadeas’ın moralini daha da bozdu. Dalinar yüceprense dik dik baktı, Sadeas’ın eli kılıcına gitmişti. Parekılıcı değildi çünkü Sadeas’ın bir Kılıç’ı yoktu. Ama bir <i>açıkgözün</i> hafif kılıcını taşıyordu. Son derece de ölümcüldü; Dalinar Sadeas’ın yanında pek çok kereler savaşmıştı ve adam işinin ehli bir silahşördü.</p>

  <p>Akıl ileri çıktı. “Ee ne olacak, Sadeas?” diye sordu yumuşakça. “Alethkar’a bir iyilik yaparak onu ikimizden de kurtaracak mısın?”</p>

  <p>Kral’ın Aklı’nı öldürmek yasaldı. Ama bunu yaparak Sadeas arazilerinden ve unvanından vazgeçmiş olurdu. Çoğu adam bunu ortalık yerde yapılamayacak kadar kötü bir değiş tokuş olarak kabul ederdi. Elbette, eğer hiç kimse öğrenmeden bir Akıl’a suikast düzenleyebilirsen bu farklı bir şey olurdu.</p>

  <p>Sadeas yavaşça elini kılıcının kınından çekti, sonra krala sertçe baş selamı verdi ve uzun adımlarla uzaklaştı.</p>

  <p>“Akıl,” dedi Elhokar. “Sadeas benim lütfuma sahip. Ona bu şekilde eziyet etmeye gerek yok.”</p>

  <p>“Katılmıyoram,” dedi Akıl. “Kralın lütfu çoğu adam için yeterli eziyet olabilir ama onun için değil.”</p>

  <p>Kral içini çekti ve Dalinar’dan tarafa baktı. “Gidip Sadeas’ın gönlünü almalıyım. Ama sana sormak istiyordum. Sana bir süre önce sorduğum konuyu araştırdın mı?”</p>

  <p>Dalinar başını salladı. “Ordunun ihtiyaçlarıyla meşguldüm. Ama şimdi ilgileneceğim, Majesteleri.”</p>

  <p>Kral başını sallayarak onayladı, sonra aceleyle Sadeas’ın arkasından gitti.</p>

  <p>“O neydi, baba?” diye sordu Adolin. “Bu onu gözetlediklerini düşündüğü insanlarla ilgili bir şey mi?”</p>

  <p>“Hayır,” dedi Dalinar. “Bu yeni bir şey. Biraz sonra sana göstereceğim.”</p>

  <p>Dalinar Akıl’dan tarafa baktı. Siyahlara bürünmüş adam parmaklarını birer birer çıtlatıyor, düşünceli gibi görünerek Sadeas’a bakıyordu. Dalinar’ın bakmakta olduğunu fark etti ve göz kırptı, sonra da yürüyerek uzaklaştı.</p>

  <p>“Onu <i>seviyorum</i>,” diye tekrarladı Adolin.</p>

  <p>“Sana katılmaya ikna edilebilirim,” dedi Dalinar çenesini ovuşturarak. “Renarin, git ve yaralılarla ilgili bir rapor al,” dedi Dalinar. “Adolin, benimle gel. Kralın bahsetmiş olduğu meseleyi incelememiz gerekiyor.”</p>

  <p>İki genç adam da şaşırmış gibi görünüyorlardı ama söylendiği gibi yaptılar. Dalinar platonun uçurumşeytanının leşinin yatmakta olduğu tarafına doğru gitmeye başladı.</p>

  <p><i>Görelim bakalım endişelerin bu sefer başımıza ne sardı, yeğenim,</i> diye düşündü.</p>

  <p style="text-align: center;">♦</p>

  <p style="text-align: center;">♦♦</p>

  <p>Adolin uzun deri şeridi ellerinde çevirdi. Neredeyse bir karış genişliğinde ve bir parmak kalınlığındaki şeridin kopan ucu tırtıklı bir yapıdaydı. Bu kralın eyerinin kayışı, atın karnının altından dolanan şeritti. Savaş sırasında aniden kopmuş ve eyeri -ve kralı da- atın sırtından fırlatıp atmıştı.</p>

  <p>“Ne düşünüyorsun?” diye sordu Dalinar.</p>

  <p>“Bilmiyorum,” dedi Adolin. “O kadar da yıpranmış gibi <i>görünmüyor</i> ama demek ki öyleymiş, yoksa kopmazdı, değil mi?”</p>

  <p>Dalinar düşünceli görünerek kayışı geri aldı. Hava kararmaya başlamış olduğu hâlde askerler hâlâ köprü ekibiyle birlikte geri gelmemişti.</p>

  <p>“Baba, neden Elhokar bizim bunu incelememizi istiyor?” dedi Adolin. “Eyerine düzgün bakım yapmadıkları için seyislere ceza vermemizi mi bekliyor? Yoksa bu...” Adolin’in sesi azalarak kesildi ve bir anda babasının tereddüdünü anladı. “Kral kayışın kesilmiş olduğunu düşünüyor, değil mi?”</p>

  <p>Dalinar başını sallayarak onayladı. Zırhlı parmaklarıyla kayışı döndürürken, Adolin babasının bu konu hakkında düşünmekte olduğunu görebiliyordu. Bir eyer kayışı kopacak kadar yıpranabilirdi, özellikle de Parezırhı içindeki bir adamın ağırlığı altında zorlanmaktaysa. Bu kayış eyere bağlandığı noktadan kopmuştu; bu nedenle de seyislerin bunun farkına varmamış olması garip değildi. En mantıklı açıklama buydu. Ama biraz daha şüpheci gözle baktığın zaman, alçakça bir şeyler olmuş gibi görünebilirdi.</p>

  <p>“Baba, gittikçe daha da paranoyak hâle geliyor,” dedi Adolin. “Sen de biliyorsun ki öyle.”</p>

  <p>Dalinar cevap vermedi.</p>

  <p>“Her gölgede suikastçılar görüyor,” diye devam etti, “Kayışlar kopar. Bu birinin onu öldürmeye çalıştığı anlamına gelmez.”</p>

  <p>“Eğer kral endişeliyse, bunu incelememiz gerekir,” dedi Dalinar. “Yırtık bir tarafta daha <i>düzgün,</i> sanki zorlandığı zaman kopması için kesilmiş gibi.”</p>

  <p>Adolin yüzünü astı. “Belki.” Bunu o fark etmemişti. “Ama düşün, baba. Neden birisi kralın eyer kayışını kessin? Bir atın sırtından düşmek bir Paretaşıyan’a zarar vermez. Eğer bu bir suikast girişimiyse bile, beceriksizce bir deneme.”</p>

  <p>“Eğer bir suikast girişimiyse,” dedi Dalinar, “Beceriksiz bir deneme bile olsa, o zaman endişelenmemiz, gereken bir şey var demektir. Bizim gözetimimiz altında oldu ve atına bizim seyislerimiz, tarafından bakılıyordu. Bunu inceleyeceğiz.”</p>

  <p>Adolin hüsranının bir kısmı dışarı taşarak inledi. “Diğerleri şimdiden kralın korumaları ve evcil köpekleri olduğumuzu fısıldıyor. Ne kadar mantıksız olsa da her paranoyak endişesini kovalamaya başlarsak ne diyecekler?”</p>

  <p>“Ne dedikleri asla umurumda olmadı.”</p>

  <p>“Diğerleri zenginlik ve şan kazanırken biz bütün zamanımızı bürokrasiyle harcıyoruz. Nadiren plato saldırılarına gidiyoruz, çünkü sürekli <i>bunun</i> gibi şeylerle meşgulüz! Eğer Sadeas’a yetişeceksek orada, dışarıda savaşıyor olmak zorundayız!”</p>

  <p>Dalinar yüzü daha da asılarak ona baktı ve Adolin bir sonraki öfkeli çıkışını yuttu.</p>

  <p>“Görüyorum ki artık bu kopan kayıştan bahsetmiyoruz,” dedi Dalinar.</p>

  <p>“Ben... Özür dilerim. Aceleyle konuştum.”</p>

  <p>“Belki de öyle yaptın. Ama belki de, bunu duymam gerekliydi. Biraz önce seni Sadeas’tan geri tutmuş olmamdan pek de hoşlanmadığını fark ettim.”</p>

  <p>“Senin de ondan nefret ettiğini biliyorum, baba.”</p>

  <p>“Bildiğini sandığın kadar çok şey bilmiyorsun,” dedi Dalinar. “Biraz sonra bununla ilgili bir şeyler yapacağız. Ama şimdilik, bu kayışın kesilmiş gibi <i>göründüğüne</i> yemin edebilirim. Belki de bizim göremediğimiz bir şeyler vardır. Bu beklendiği gibi gerçekleşmiş olmayan daha büyük bir şeyin bir parçası olabilir.”</p>

  <p>Adolin tereddüt etti. Bu fazlasıyla karmaşıkmış gibi görünüyordu ama eğer entrikalarının fazlasıyla karmaşık olmasını seven bir grup varsa bu ancak Alethi <i>açıkgözleriydi.</i> “Yüceprenslerden birinin bir şeyler denemiş olabileceğini mi düşünüyorsun?”</p>

  <p>“Belki,“ dedi Dalinar. “Ama hiçbirinin onun ölmesini istediğini sanmıyorum. Elhokar yönetimde olduğu sürece, yüceprensler bu savaşı kendi istedikleri şekilde yürüterek keselerini doldurabilirler. Onlardan fazla bir talepte bulunmuyor. Onun kralları olmasından hoşlanıyorlar.”</p>

  <p>“İnsanlar sırf şöhret için tahtına göz koyabilirler.”</p>

  <p>“Doğru. Geri döndüğümüz zaman, bak bakalım son zamanlarda kimse fazla övünüyor muymuş. Roion’un Akıl’ın geçen haftaki ziyafette ettiği hakaret yüzünden hâlâ kızgın olup olmadığını kontrol et ve Talata’ya da Yüceprens Bethab’ın krala chullarının kullanımı için önerdiği sözleşmeleri gözden geçirt. Önceki sözleşmelerde, araya bir veraset durumunda onun iddiasını destekleyecek türde lafları sıkıştırmaya çalışmıştı. Yengen Navani buradan ayrıldığından beri cesur davranıyor.”</p>

  <p>Adolin başını sallayarak onayladı.</p>

  <p>“Kayışın seceresine de bir bak,” dedi Dalinar. “Bir dericiye göster ve sana kopuk hakkında ne düşündüğünü söylesin. Seyislere bir şey fark edip etmediklerini sor ve son zamanlarda içlerinden herhangi birinin başına şüpheli bir talih kuşu konmuş mu araştır.” Tereddüt etti. “Ve kralın muhafızlarını da iki katına çıkart.”</p>

  <p>Adolin dönerek kameriyeden tarafa bir göz attı. Sadeas yürüyerek dışarı çıkıyordu. Adolin gözlerini kıstı. “Peki sence...”</p>

  <p>“Hayır,” diye sözünü kesti Dalinar.</p>

  <p>“Sadeas bir yılan.”</p>

  <p>“Oğlum, ona takılıp kalmayı bırakmak <i>zorundasın.</i> O Elhokar’dan hoşlanıyor ki bunu diğerlerinin çoğu için söyleyemeyiz. O benim kralın güvenliğini emanet edeceğim birkaç kişiden biri.”</p>

  <p>“Ben olsam bunu yapmazdım, baba, sana bunu söyleyebilirim.”</p>

  <p>Dalinar bir an için sessizleşti.</p>

  <p>“Gel benimle,” dedi Dalinar. Eyer kayışını Adolin’e verdi ve sonra da platoyu geçerek kameriyeden tarafa doğru gitmeye başladı. “Sana Sadeas ile ilgili bir şey göstereceğim.”</p>

  <p>Adolin teslimiyetle takip etti. Aydınlatılmış kameriyeyi geçtiler. İçeride <i>koyugözlü</i> adamlar yiyecek ve içecek servis ediyor, kadınlar ise bildiriler yazıyor ya da savaşın hikâyelerini kaydediyordu. <i>Açıkgözler</i> heyecanlı tonlarda birbirleriyle konuşuyor, laf kalabalığı ederek kralın cesaretini övüyorlardı. Erkekler koyu, eril renkler giyiyordu: kestane, lacivert, orman yeşili, koyu turuncu.</p>

  <p>Dalinar kameriyenin dışında kendi <i>açıkgöz</i> eşlikçilerinden bir grubun arasında durmakta olan Yüceprens Vamah’a yaklaştı. Parlak sarı ipek astarını ortaya çıkaracak şekilde üstünde kesikler açılmış olan, modaya uygun uzun, kahverengi bir ceket giyiyordu. Hafif bir modaydı, baştan aşağı ipekler giymek kadar gösterişli değildi. Adolin güzel göründüğünü düşünüyordu.</p>

  <p>Vamah’ın kendisi yuvarlak yüzlü, kelleşmekte olan bir adamdı. Geride kalan kısa saçları doğrudan yukarı doğru çıkıyordu ve açık gri gözleri vardı. Gözlerini kısmak gibi bir huyu vardı ve Dalinar ile Adolin yaklaşırlarken öyle yaptı.</p>

  <p><i>Bunun amacı ne?</i> diye merak etti Adolin.</p>

  <p>“Berrakbey,” dedi Dalinar Vamah’a, “Rahatınızın yerinde olduğundan emin olmak için geldim.”</p>

  <p>“Rahatım eğer geri dönmeye başlayabilmiş olsaydık <i>kusursuz</i> şekilde yerinde olacaktı.” Vamah batmakta olan güneşe, sanki bir kabahatinden dolayı onu suçluyormuş gibi ters ters baktı. Normalde bu kadar kötümser bir adam değildi.</p>

  <p>“Eminim ki adamlarım olabildiğince hızlı hareket ediyorlardır,” dedi Dalinar.</p>

  <p>“Eğer buraya gelirken bizi bu kadar fazla yavaşlatmış olmasaydın, saat hiç de bu kadar geç olmazdı,” dedi Vamah.</p>

  <p>“Dikkatli olmayı severim,” dedi Dalinar. “Ve dikkatten bahsetmişken, seninle konuşmak istediğim bir şey vardı. Oğlum ve ben seninle bir saniye baş başa konuşabilir miyiz?”</p>

  <p>Vamah kaşlarını çattı ama Dalinar’ın onu eşlikçilerinden uzaklaştırmasına izin verdi. Adolin gittikçe daha da fazla şaşırarak takip etti.</p>

  <p>“Yaratık iriydi,” dedi Dalinar Vamah’a, yerde yatan uçurum şey tan m a doğru başıyla işaret ederek. “Gördüklerimin en büyüğü.”</p>

  <p>“Herhalde.”</p>

  <p>“Duydum ki yakın zamanlarda plato saldırılarında başarı kazanmış, kendi hesabına kozalarındaki birkaç uçummşeytanını öldürmüşsün. Tebrik ederim.”</p>

  <p>Vamah omzunu silkti. “Bizim ele geçirdiklerimiz küçüktü. Elhokar’ın bugün aldığı müceverkalple hiç alakaları yok.”</p>

  <p>“Küçük bir mücevherkalp hiç yoktan iyidir,” dedi Dalinar kibar bir şekilde. “Duydum ki savaş kampının duvarlarını geliştirmek için planların varmış.”</p>

  <p>“Hm? Evet. Boşlukların birkaçını doldurup tahkimatları güçlendirmek için.”</p>

  <p>“Majestelerine Ruhdökümcülere fazladan erişim satın almak isteyeceğini söylemeyi unutmayacağım.”</p>

  <p>Vamah kaşlarını çatarak ona döndü. “Ne Ruhdökümcüsü?”</p>

  <p>“Tahta için,” dedi Dalinar sakin bir şekilde. “Şüphesiz ki duvarları inşaat iskeleleri olmadan doldurma niyetinde değilsindir? Buralarda, bu ücra arazilerde, tahta gibi şeyleri sağlayacak olan Ruhdökümcülerimizin olması büyük bir nimet, sence de öyle değil mi?”</p>

  <p>“Ee, evet,” dedi Vamah yüzü daha da karararak. Adolin babasına baktı. Konuşmanın arkasında yatan bir şeyler daha vardı. Dalinar sadece duvarlar için tahtadan bahsetmiyordu; Ruhdökümcüler tüm yüceprenslerin ordularını beslemek için kullandıkları yoldu.</p>

  <p>“Kral Ruhdökümcülere erişim izni vererek büyük cömertlik gösteriyor,” dedi Dalinar. “Sence de öyle değil mi, Vamah?”</p>

  <p>“Ne dediğini anladım, Dalinar,” dedi Vamah ruhsuzca, “Kayayı suratıma suratıma vurmana gerek yok.”</p>

  <p>“Hiçbir zaman incelikli bir adam olarak tanınmamışımdır, Berrakbey,” dedi Dalinar. “Sadece etkili olarak tanınırım.” Adolin’e onu takip etmesi için elini sallayarak yürüyüp gitti. Adolin de omzunun üstünden diğer yüceprense bir bakış atarak öyle yaptı.</p>

  <p>“Bir süredir Elhokar’ın Ruhdökümcülerinin kullanımı için biçtiği fiyatlar hakkında yüksek sesle şikâyet ediyordu,” dedi Dalinar yumuşakça. Bu kralın yüceprensleri üzerinde uyguladığı birincil vergilendirme şekliydi. Elhokar’ın kendisi, arada bir avların dışında, mücevherkalpleri ele geçirmiyor ya da ele geçirmek için savaşmıyordu. Savaşa bizzat girmeyerek uzak duruyordu, uygun olanı da buydu.</p>

  <p>“Ve...?” dedi Adolin.</p>

  <p>“Ve ben de Vamah’a krala ne kadar muhtaç olduğunu hatırlatmış oldum.”</p>

  <p>“Sanırım bu önemli. Ama bunun Sadeas’la ne ilgisi var?”</p>

  <p>Dalinar cevap vermedi. Plato boyunca yürümeye devam ederek uçurumun kenarına kadar geldi. Adolin de ona katılarak bekledi. Birkaç saniye sonra arkalarından Parezırhı şıngırdayarak birisi yaklaştı, sonra da Sadeas uçurumun kıyısında Dalinar’ın yanında gelip durdu. Adolin adama gözlerini kıstı ve Sadeas da bir kaşını kaldırdı ama Adolin’in varlığı hakkında hiçbir şey söylemedi.</p>

  <p>“Dalinar,” dedi Sadeas gözlerini ileriye doğru çevirip Ovalar boyunca bakarak.</p>

  <p>“Sadeas.” Dalinar’ın sesi kontrollü ve tersti.</p>

  <p>“Vamah’la konuştun mu?”</p>

  <p>“Evet. Ne yapmaya çalıştığımı anladı.”</p>

  <p>“Elbette anlayacak.” Sadeas’ın sesinde alaycılık vardı. “Herhangi bir başka şey olmasını beklemezdim.”</p>

  <p>“Ona tahta için istediğin fiyatı artırdığını söyledin mi?”</p>

  <p>Sadeas bölgedeki tek büyük ormanı kontrol ediyordu. “İkiye katladım,” dedi Sadeas.</p>

  <p>Adolin omzunun üzerinden geriye baktı. Vamah onların orada ayakta durup konuşmalarını izliyordu ve yüz ifadesi bir yücefırtına kadar karanlıktı; köpüren minik kan havuzları gibi olan öfkesprenleri etrafındaki taşlardan kaynayarak çıkıyordu. Dalinar ve Sadeas’ın birlikte durması ona çok net bir mesaj gönderiyordu. O <i>zaman... Büyük olasılıkla onu da ava davet etmiş olmalarının sebebi buydu,</i> diye fark etti Adolin. <i>Onu oyuna getirebilmek için.</i></p>

  <p>“İşe yarayacak mı?” diye sordu Dalinar.</p>

  <p>“Yarayacağına eminim,” dedi Sadeas. “Vamah biraz dürtüklendiği zaman yeteri kadar makul bir arkadaş. Ruhdökümcüleri kullanmanın, Alethkar’a geri giden bir ikmal hattı oluşturmak için bir servet harcamaktan daha iyi olduğunu görecektir.”</p>

  <p>“Belki krala da bu tür şeylerden bahsetmeliyiz,” dedi Dalinar, kameriyede olan bitenden habersiz bir şekilde dikilmekte olan krala göz atarak.</p>

  <p>Sadeas içini çekti. “Denedim; bu türden işlere hiç kafası basmıyor. Oğlanı dertleriyle baş başa bırak, Dalinar. Onun büyük adalet, babasının düşmanlarına karşı at sürerken kılıcını yükseğe kaldırma idealleri var.”</p>

  <p>“Son zamanlarda Parshendiler hakkında daha az, karanlıktaki suikastçılar hakkında da daha çok dertliymiş gibi görünüyor,” dedi Dalinar. “Oğlanın paranoyası beni endişelendiriyor. Bunun nereden çıktığını bilmiyorum.”</p>

  <p>Sadeas güldü. “Dalinar, sen <i>ciddi</i> misin?”</p>

  <p>“Ben her zaman ciddiyim.”</p>

  <p>“Biliyorum, biliyorum. Ama şüphesiz oğlanın paranoyasının nereden geldiğini görüyorsundur!”</p>

  <p>“Babasının öldürülme şeklinden mi?”</p>

  <p>“Amcasının ona davranma şeklinden! Bin tane muhafız? Platoların her birinde askerlerin bir sonrakini “güvenceye” almasını bekleyerek mola? Gerçekten mi, Dalinar?”</p>

  <p>“Dikkatli olmayı severim.”</p>

  <p>“Diğerleri buna paranoyak olmak diyor.”</p>

  <p>“Kurallar...”</p>

  <p>“Kurallar şairler tarafından uydurulmuş, işlerin onların düşüncesine göre nasıl olması <i>gerekliğini</i> tarif eden bir avuç idealleştirilmiş saçmalık,” dedi Sadeas.</p>

  <p>“Gavilar onlara inanıyordu.”</p>

  <p>“Ve bak bunun ona ne faydası oldu.”</p>

  <p>“Peki ya o hayatı için savaşırken sen neredeydin, Sadeas?”</p>

  <p>Sadeas’ın gözleri kısıldı. “Yani şimdi bir kere daha mı bunu tekrar edeceğiz? Bir ziyafette beklenmedik bir şekilde yolları kesişen eski sevgililer gibi?”</p>

  <p>Adolin’in babası cevap vermedi. Bir kez daha, Adolin kendisini Dalinar’ın Sadeas’la olan ilişkisi karşısında şaşırmış olarak buldu. Düşmanlıkları gerçekti, insanın birbirlerinin varlığına zor katlandıklarını görmek için sadece gözlerine bir bakması yeterliydi.</p>

  <p>Ama yine de işte buradaydılar, görünüşe göre başka bir yüceprensi birlikte planlayarak ve hareket ederek oyuna getiriyorlardı.</p>

  <p>“Ben oğlanı kendi yolumla koruyacağım,” dedi Sadeas. “Sen de kendi yolunla yap. Ama sen, tüm mantığa ve tarihe aykırı olarak, her ihtimale karşı Parshendiler aniden savaş kamplarına saldırmaya karar verirlerse diye yatağa üniformanla gitmekte ısrar ederken bana gelip oğlanın paranoyasından şikâyet etme. ‘Bunun nereden çıktığını bilmiyorum’muş!”</p>

  <p>“Haydi gidelim, Adolin,” dedi Dalinar yürüyüp gitmek için dönerek. Adolin peşinden gitti.</p>

  <p>“Dalinar,” diye seslendi Sadeas arkadan.</p>

  <p>Dalinar duraklayarak ardına baktı.</p>

  <p>“Daha bulamadın mı?” diye sordu Sadeas. “Onlar? neden yazdığını?”</p>

  <p>Dalinar başını salladı.</p>

  <p>“Cevabı bulamayacaksın,“ dedi Sadeas. “Bu aptalca bir arayış, eski dost. Seni de mahveden bir arayış. Fırtınalar sırasında sana ne olduğunu biliyorum. Kendi üstüne yüklediğin tüm bu baskı yüzünden aklın yok oluyor.”</p>

  <p>Dalinar tekrar dönerek uzaklaştı. Adolin aceleyle arkasından gitti. O son kısım ne hakkındaydı? Neden yazdığı mı? Ne yazmış? Kim yazmış? Erkekler yazı yazmazdı. Adolin sormak için ağzını açtı ama babasının durumunu hissedebiliyordu. Onu kışkırtmanın sırası değildi.</p>

  <p>Dalinar’la birlikte platonun üstündeki küçük bir kayalık tepeye, doğru gitti. Yukarıya çıktılar ve oradan aşağıda yatan uçurumşeytanına baktılar. Dalinar’ın adamları etini ve kabuğunu hasat etmeye devam ediyordu.</p>

  <p>Bir süre o ve babası orada dikildiler; Adolin sorularla dolup taşıyordu ama bunları dile getirmenin bir yolunu bulamıyordu.</p>

  <p>En sonunda, Dalinar konuştu. “Sana hiç Gavilar’ın bana söylediği son sözlerinin ne olduğunu anlattım mı?”</p>

  <p>“Anlatmadın. Her zaman o geceyi merak etmişimdir.”</p>

  <p>“Bana dediği şuydu: ‘Kardeşim, bu gece Kurallar’ı takip et. Rüzgârda garip bir şeyler var.’ Anlaşmanın imzalanması kutlamalarına başlamamızdan hemen önce söylediği son şey.”</p>

  <p>“Gavilar Amca’nın Kurallar’ı takip ettiğini bilmiyordum.”</p>

  <p>“Kurallar’ı bana ilk gösteren oydu. İlk defa birleşmiş olduğumuz zamanlardan, eski Alethkar’dan kalma bir yadigâr olarak bulmuştu onları. Ölmeden kısa bir süre önce onları takip etmeye başladı.” Dalinar tereddüt etti. “Onlar garip günlerdi, oğlum. Jasnah ve ben Gavilar’daki değişiklikler hakkında ne düşüneceğimizden emin değildik. O zamanlar, Kurallar’ın aptallık olduğunu düşünmüştüm, hatta bir subayın savaş zamanları sırasında sert içkilerden kaçınmasını emredenin bile. Özellikle de onun.” Sesi daha da yumuşadı. “Gavilar katledildiği zaman yerde kendimden geçmiş yatıyordum. Beni uyandırmaya çalışan sesleri hatırlıyorum ama şarap yüzünden kendimden geçmiştim. Gavilar için orada olmalıydım.”</p>

  <p>Adolin’e baktı. “Geçmişte yaşayamam. Böyle yapmak aptallık olur. Gavilar’ın ölümü için kendimi suçluyorum ama artık onun için yapılabilecek hiçbir şey yok.”</p>

  <p>Adolin başını salladı.</p>

  <p>“Oğlum, hep umuyorum ki eğer sizin yeteri kadar uzun süre Kurallar’a uymanızı sağlayabilirsem, benim gibi, sizler de önemi olduklarını göreceksiniz. Umarım sizin benimkisi kadar dramatik bir örneğe ihtiyacınız olmayacak. Ne olursa olsun, anlaman gerekiyor. Sadeas’tan bahsediyorsun, onu yenmekten, onunla rekabet etmekten. Sadeas’ın kardeşimin ölümündeki rolünü biliyor musun?”</p>

  <p>“O yemdi,” dedi Adolin. Kralın ölümüne kadar Sadeas, Gavilar ve Dalinar iyi arkadaşlardı. Bunu herkes biliyordu, Alethkar’ı birlikte fetbetmişlerdi.</p>

  <p>“Evet,” dedi Dalinar. “O kralla birlikteydi ve askerlerin bir Paretaşıyan’ın saldırmakta olduğunu haykırdığını duydu. Yem fikri Sadeas’ın planıydı. Gavilar’ın cübbelerinden birini giydi ve Gavilar’ın yerine kaçtı. Bu yaptığı şey intihardı. Zırh bile giymeden, bir Paretaşıyan suikastçıya kendini kovalatmak. Gerçekten de bu hayatımda bir adamın yaptığını duyduğum en cesurca şeylerden birisi.”</p>

  <p>“Ama işe yaramadı.”</p>

  <p>“Evet. Ve bu başarısızlık için Sadeas’ı asla affedemeyecek olan bir parçam var. Bunun mantıksız olduğunu biliyorum ama o orada <i>olmalıydı,</i> Gavilar’la birlikte. Tıpkı benim de orada olmam gerektiği gibi. İkimiz de kralımızı yüzüstü bıraktık ve ikimiz de diğerini affedemiyor. Ama ikimiz de hâlâ bir şeyde birleşmiş durumdayız. O gün bir yemin ettik. Gavilar’ın oğlunu koruyacaktık. Bedeli ne olursa olsun, ikimiz arasına başka ne girerse girsin, <i>Elhokar’ı koruyacaktık.</i></p>

  <p>“Ve işte ben bu yüzden burada, bu Ovalar’ın üzerindeyim. Zenginlik ya da şan değil. Böyle şeyler artık hiç umurumda değil. Sevdiğim kardeşim ve kendisini olduğu gibi sevdiğim yeğenim için geldim. Ve bir açıdan, Sadeas’la beni birleştirirken bile ayıran bu. Sadeas Elhokar’ı korumanın en iyi yolunun Parshendileri öldürmek olduğunu düşünüyor. Kendisini ve adamlarını, o platolara yetişip savaşmak için vahşice zorluyor. İnanıyorum ki onun bir parçası benim de aynısını yapmayarak yeminimi bozduğumu düşünüyordur.</p>

  <p>“Ama Elhokar’ı korumanın yolu bu değil. Onun sağlam bir tahta, onu destekleyecek müttefiklere ihtiyacı var; birbiriyle didişen yüceprenslere değil. Güçlü bir Alethkar yaratmak onu düşmanlarımızı öldürmekten daha iyi koruyacak. Bu Gavilar’ın hayatının amacıydı, yüceprensleri birleştirmek...”</p>

  <p>Sesi solarak kesildi. Adolin devamı için bekledi ama gelmedi.</p>

  <p>“Sadeas,” dedi Adolin en sonunda. ”Ona... cesur dediğini duyduğum için şaşırdım.”</p>

  <p>“O <i>cesur.</i> Ve kurnaz. Bazen onun abartılı giysilerinin ve tavırlarının, beni onu küçük görme hatasına düşürmesine izin veriyorum. Ama onun içinde iyi bir adam var, oğlum. O bizim düşmanımız değil. Bazen adi olabiliyoruz, biz ikimiz. Ama o da Elhokar’ı korumak için çalışıyor, bu yüzden de senden buna saygı göstermeni istiyorum,”</p>

  <p>İnsan buna nasıl cevap verirdi ki? <i>Ondan nefret ediyorsun ama benden etmememi mi istiyorsun</i>? “Pekâlâ,” dedi Adolin. “Onun yakınlarındayken kendimi kontrol edeceğim. Ama baba, ona hâlâ güvenmiyorum. Lütfen. En azından onun senin kadar adanmış olmadığını, seni oyuna getiriyor olabileceği olasılığını göz önünde bulundur.”</p>

  <p>“Pekâlâ, bunu dikkate alacağım,” dedi Dalinar.</p>

  <p>Adolin başını salladı. Bu da bir şeydi. “Peki ya en sonda söylediği şey? Yazıyla ilgili olanı?”</p>

  <p>Dalinar tereddüt etti. ”Bu o ve benim paylaştığımız bir sır, Bizden başka, sadece Jasnah ve Elhokar bunu biliyor. Bir süredir bunu sana söyleyip söylememem gerektiğini düşünüyordum çünkü eğer ben düşersem yerimi sen alacaksın. Sana kardeşimin bana söylediği son sözleri anlattım.”</p>

  <p>“Senden Kurallar’ı takip etmeni istedi.”</p>

  <p>“Evet. Ama dahası da var. Bana başka bir şey daha söyledi ama sözlü kelimelerle değil. Bunun yerine bunlar... Onun yazdığı kelimeler.”</p>

  <p>“Gavilar <i>yazı mı yazabiliyordu</i>?”</p>

  <p>”Sadeas kralın naaşını bulduğunda, Gavilar’ın kendi kanı kullanılarak bir tahta parçasının üstüne yazılmış kelimeler buldu. ‘Kardeşim,’ diyordu, ‘Bir adamın söyleyebileceği en önemli kelimeleri bulman gerek.’ Sadeas tahta parçasını sakladı ve daha sonra Jasnah’ya kelimeleri okuttuk. Eğer yazı yazabildiği doğruysa ki diğer olasılıklar mantıksız görünüyor, bu gizlediği utanç verici bir sırdı. Dediğim gibi, ömrünün sonları yaklaştığında hareketleri çok garipleşmişti.”</p>

  <p>“Peki ya ne demek? O kelimeler?”</p>

  <p>”Bu bir alıntı,” dedi Dalinar. <i>“Kralların Yolu</i> denilen antik bir metinden. Gavilar ömrünün sonlarına doğru bu kitabı okutmaktan hoşlanıyordu, bana da sık sık kitaptan bahsederdi. Alıntının oradan olduğunu yakın zamanlara kadar fark etmemiştim; bunu benim için Jasnah keşfetti. Şimdiye dek kitabın metnini birkaç, kere kendime okuttum ama henüz onları neden yazmış olabileceğini açıklayacak hiçbir şey bulamadım.” Durakladı. “Kitap Parlayanlar tarafından bir çeşit rehber olarak, hayatlarını nasıl yaşamaları gerektiği hakkında bir danışma kitabı olarak kullanılıyordu.”</p>

  <p>Parlayanlar mı? <i>Fırtınababa</i>! diye düğündü Adolin. Babasının sanrıları... Onların çoğu zaman Parlayanlarla bir ilgisi varmış gibi görünüyordu. Bu sanrıların Dalinar’ın kardeşinin ölümüyle ilgili duyduğu suçluluğun sonucu olduğunun başka bir kanıtıydı.</p>

  <p>Ama yardım etmek için Adolin ne yapabilirdi?</p>

  <p>Arkalarındaki kayalarda metal ayak sesleri duydu. Adolin döndü, sonra da yaklaşmakta olan krala saygıyla başını eğdi. Hâlâ altın Parezırhını giyiyordu ama miğferini çıkarmıştı. Adolin’den birkaç yaş daha büyüktü ve belirgin bir burnu ile cesur bir yüzü vardı. Bazıları onda heybetli bir hava ve krallara yaraşır bir duruş gördüklerini söylüyordu ve Adolin’in güvendiği kadınlar kralı oldukça yakışıklı bulduklarını itiraf etmişlerdi.</p>

  <p>Elbette Adolin’in kendisi kadar yakışıklı değil. Ama yine de yakışıklıydı.</p>

  <p>Ancak kral evliydi ve karısı kraliçe ise Alethkar’da kalmış, onun işlerini yönetiyordu. “Amca, yola çıkamaz mıyız?” dedi Elhokar. “Eminim ki biz Paretaşıyanlar uçurumu zıplayarak geçebiliriz. Sen ve ben kısa süre içinde savaş kamplarına geri dönmüş olabiliriz.</p>

  <p>“Adamlarımı bırakmayacağım, Majesteleri,” dedi Dalinar. “Ve sizin de birkaç saat boyunca platolar üzerinde tek başınıza, uygun muhafızlar olmadan, açıkta koşmak isteyeceğinizi sanmıyorum.”</p>

  <p>“Sanırım öyle,” dedi kral. “Yine de, sana bugünkü cesaretin için teşekkür etmek istiyorum. Görünüşe göre sana tekrar hayatımı borçluyum.”</p>

  <p>“Sizi hayatta tutmak da bir alışkanlık hâline getirmek için çok çalıştığım bir şey, Majesteleri.”</p>

  <p>“Ben de bunun için çok memnunum. Sana sormuş olduğum şeyi inceledin mi?” Adolin’in hâlâ zırhlı ehrıde taşımakta olduğunu fark ettiği eyer kayışına doğru başıyla işaret etti.</p>

  <p>“İnceledim,” dedi Dalinar.</p>

  <p>“Ee?”</p>

  <p>“Karar veremedik, Majesteleri,” dedi Dalinar kayışı alıp krala vererek. “Kesilmiş <i>olabilir.</i> Kopuk bir tarafta daha düzgün. Sanki kopması için zayıflatılmış gibi.”</p>

  <p>“Biliyordum!” Elhokar kayışı kaldırıp inceledi.</p>

  <p>“Bizler deri işçileri değiliz, Majesteleri,” dedi Dalinar. “Kayışın iki tarafını da uzmanlara verip onların fikrini almamız gerekli. Adolin’e meseleyi daha derinlemesine incelemesi talimatını verdim.”</p>

  <p><i>“Kesilmiş</i>,” dedi Elhokar. “Açıkça görebiliyorum, işte buradan. Sana söyleyip duruyorum, amca. Birisi beni öldürmeye çalışıyor. Beni istiyorlar, tıpkı babamı da istedikleri gibi.”</p>

  <p>“Şüphesiz ki bunu <i>Parshendilerin</i> yaptığını düşünmüyorsun?” dedi Dalinar, sesi şaşkına dönmüş gibiydi.</p>

  <p><i>“Kimin</i> yaptığını bilmiyorum. Belki de bu ava katılanlardan birisidir.”</p>

  <p>Adolin kaşlarını çattı. Elhokar ne ima ediyordu? Bu ava katılan kişilerin büyük bir çoğunluğu Dalinar’ın adamlarıydı.</p>

  <p>“Majesteleri, meseleyi inceleyeceğiz,” dedi Dalinar samimiyetle. “Ama bunun sadece bir kaza olduğunu kabul etmeye hazır olmalısınız.”</p>

  <p>“Bana inanmıyorsun,” dedi Elhokar açıkça. “Bana <i>hiç</i> inanmazsın.”</p>

  <p>Dalinar derin bir nefes aldı ve Adolin babasının sinirine hakim olmak için çabaladığını görebiliyordu. “Öyle <i>demiyorum.</i> Hayatına karşı olan potansiyel bir tehlike bile beni oldukça endişelendiriyor. Ama aceleyle sonuçlara varmaktan kaçınmanı <i>öneriyorum.</i> Adolin bunun seni öldürmeye çalışmak için korkunç bir şekilde beceriksizce bir yol olacağına işaret etti. Bir at sırtından düşmek Parezırhı giyen bir adam için ciddi bir tehlike değil.”</p>

  <p>“Evet, ama ya bir av sırasında?” dedi Elhokar. “Belki de uçurum şeytanının beni öldürmesini istiyorlardı.”</p>

  <p>“Av sırasında tehlikede olmamamız gerekiyordu,” dedi Dalinar. “Kocakabuğu uzaktan ok yağmuruna tutup, ondan sonra atlarla yaklaşıp katletmemiz <i>gerekiyordu</i>.”</p>

  <p>Elhokar gözlerini kısarak Dalinar’a baktı, sonra da Adolin’e. Sanki kral <i>onlardan</i> şüphe ediyormuş gibiydi. Bu bakış kısa bir an sürmüştü sadece. Yoksa Adolin’e mi öyle gelmişti? <i>Fıtınababa</i>! diye düşündü.</p>

  <p>Arkalardan, Vamah krala seslenmeye başladı. Elhokar ona baktı ve başını salladı. “Bu iş daha bitmedi, amca,” dedi Dalinar’a. “O kayışı araştır.”</p>

  <p>“Araştıracağım.”</p>

  <p>Kral kayışı geri verdi, sonra da zırhı şıngırdayarak gitti.</p>

  <p>“Baba, o bakışı...” dedi Adolin hemen.</p>

  <p>“Bunun hakkında onunla konuşacağım,” dedi Dalinar. “Bu kadar heyecanlı olmadığı bir zamanda.”</p>

  <p>“Ama...”</p>

  <p>“Onunla ben konuşacağım, Adolin. Sen o kayışı araştır. Ve git adamlarını topla.” Uzak batıdaki bir şeye doğru başıyla işaret etti. “Sanırım o köprü ekibinin geldiğini görüyorum. ”</p>

  <p><i>Sonunda,</i> diye düşündü Adolin bakışını takip ederken. Dalinar’ın sancağını taşıyan küçük bir grup, Sadeas’ın portatif köprülerinden birini taşıyan bir köprü ekibine önderlik ederek uzakta platoyu geçmekteydi. Bunlardan birini çağırmışlardı çünkü onlar Dalinar’ın daha büyük, chulların çektiği köprülerden daha hızlıydı.</p>

  <p>Adolin emirler vermek üzere aceleyle uzaklaştı ama babasının sözleri, Gavilar’ın son mesajı ve şimdi de kralın şüpheci bakışının onu rahatsız etmekte olduğunu hissetti. Görünüşe göre kamplara geri dönüşte, uzun yol boyunca aklını meşgul edecek çok şeyi olacaktı.</p>

  <p style="text-align: center;">♦</p>

  <p style="text-align: center;">♦♦</p>

  <p>Dalinar Adolin’in emredildiği gibi aceleyle gitmesini izledi. Oğlanın göğüs zırhı hâlâ çatlaklardan oluşan bir ağ ile kaplıydı ama artık Fırtınaışığı sızdırmıyordu. Zamanla zırh kendini tamir edecekti. Tamamen parçalara ayrılsa bile tekrar oluşabilirdi.</p>

  <p>Oğlan şikâyet etmeyi seviyordu ama bir adamın gurur duyabileceği kadar iyi bir oğuldu. Son derece sadıktı, girişimci ve güçlü bir komuta hissi vardı. Askerler ondan hoşlanıyordu. Belki onlarla biraz fazla içli dışlıydı ama bu affedilebilirdi. Eğer bunu yönlendirmeyi öğrenebilirse aceleciliği bile affedilebilirdi.</p>

  <p>Dalinar genç adamı işiyle baş başa bıraktı ve Gallant’ı kontrol etmeye gitti. Kyshadium’u platonun güney tarafında atlar için direklerden bir hat kurmuş olan seyislerle birlikte buldu. Atın sıyrıklarını bandajlamışlardı ve artık ayağının üstüne basabiliyordu.</p>

  <p>Dalinar o koyu siyah gözlere bakarak iri aygırın boynunu okşadı. At utanıyormuş gibi görünüyordu. “Beni fırlatman senin suçun değildi, Gallant,” dedi Dalinar rahatlatıcı bir sesle. “Senin çok kötü zarar görmediğin için memnunum.” Yakınlardaki bir seyise döndü. “Bu akşam ona fazladan yem ile iki de kıtırkavun verin.”</p>

  <p>“Emredersiniz efendim, Berrakbey. Ama fazladan yiyeceği yemeyecek. Vermeye çalıştığımız zaman hiç yemiyor.”</p>

  <p>“Bu gece yiyecek,” dedi Dalinar tekrar Ryshadium’un boynunu okşayarak. “Sadece hak ettiğini düşündüğü zamanlar yer, oğlum.”</p>

  <p>Oğlan şaşırmış gibi görünüyordu. Çoğu gibi, o da Ryshadium’u sadece bir başka at cinsi olarak görüyordu. Bir adam bir Ryshadium tarafından sahibi olarak seçilmeden önce asla gerçekten anlayamazdı. Bu Parezırhı giymek gibiydi, tarif edilmesi tamamen imkânsızdı.</p>

  <p>“O kıtırkavunların ikisini de yiyeceksin,” dedi Dalinar ata parmağını doğrultarak. “Hak ettin.”</p>

  <p>Gallant bir yaygara kopardı.</p>

  <p>“Evet <i>ettin,”</i> dedi Dalinar. At hafifçe kişnedi, memnun görünüyordu. Dalinar bacağı kontrol etti, sonra da seyise başını salladı. “Ona iyi bak, oğlum. Dönüşte başka bir ata bineceğim.”</p>

  <p>“Evet, Berrakbey.”</p>

  <p>Ona bir binek buldular; sağlam, toz renkli bir kısrak. Eyere tırmanırken fazladan dikkat gösterdi. Sıradan atlar ona hep çok kırılgan görünüyordu.</p>

  <p>Kral ilk manga askerin arkasından yanında Akıl ile at sürerek çıktı. Sadeas ise, Dalinar’ın fark ettiği üzere arkada, Akıl’ın ona laf edemeyeceği bir yerdeydi.</p>

  <p>Köprü ekibi kral ve maiyeti karşıya geçerken sessizce bekliyordu. Sadeas’ın köprü ekiplerinin çoğu gibi, bu da insan müsveddelerinden bir gruptan oluşturulmuştu. Yabancılar, firariler, hırsızlar, katiller ve köleler. Büyük olasılıkla pek çoğu cezalarını hak ediyordu ama Sadeas’ın onları korkunç yiyip bitirme şekli Dalinar’ı geriyordu. Köprü ekiplerini artık yeteri kadar harcanabilir olan adamlarla dolduramayacak hâle gelmesine ne kadar vardı? Hiçbir adam, bir katil bile olsa, böyle bir kaderi hak edebilir miydi?</p>

  <p><i>Kralların Yolu</i>’ndan bir pasaj kendiliğinden Dalinar’ın aklına geldi. Kitaptan bölümleri Adolin’e belirtmiş olduğundan daha sık olarak okutuyordu.</p>

  <p><i>Bir defasında sırtında kafasından daha büyük bir taş taşıyan cılız bir adam gördüm,</i> diyordu pasaj. <i>Ağırlığın altında tökezliyordu; güneşin altında sadece bir peştamal ile gömleksizdi. Kalabalık bir anayol boyunca yalpalaya yalpalaya yürüyordu, insanlar ona yol açıyordu. Onun hâlinden anladıkları için değil ama adımlarının ivmesinden korktukları için. Bunun gibi birinin önünde durmaya cesaret edemezdin.</i></p>

  <p><i>Hükümdar da bu adam gibidir, bir krallığın yükü omuzlarında yalpalayarak ilerler. Çoğu kişi önünden çekilir ama çok azı müdahale ederek taşı taşımasına yardım etmeye gönüllüdür. Kendilerini fazladan yüklerle dolu bir ömre mahkûm etmesinler diye işe bağlanmayı istemezler.</i></p>

  <p><i>O gün arabamı terk ettim ve taşı alarak adam için taşıdım. İnanıyorum ki muhafızlarım utanmıştı. Kişi böyle bir işi yapan gömleksiz bir garibanı görmezden gelebilir ama hiç kimse yükü paylaşan bir kralı görmezden gelemez. Belki de daha sık yerlerimizi değiştirmeliyiz. Eğer bir kral insanların en fakirinin yükünü üstüne alırken görülürse, belki ona da o gözle görülmeyen ama fazlasıyla yıldırıcı olan kendi yükünde yardım edecek olanlar çıkar.</i></p>

  <p>Dalinar hikâyeyi kelime kelime hatırlayabildiği için şaşırmıştı; şaşırmaması gerektiği hâlde. Gavilar’ın son mesajının altında yatan anlamı ararken, son birkaç ay boyunca neredeyse her gün kitaptan bölümler okutmuştu.</p>

  <p>Gavilar’ın bıraktığı alıntının arkasında herhangi bir açık anlam olmadığını keşfettiği için hayal kırıklığına uğramıştı. Kitaba ilgisi azalmasına rağmen, dinlemeye devam etmişti. Kitabın iyi bir şöhreti yoktu; sadece Kayıp Parlayanlarla ilişkili olduğu için de değil. Sıradan bir işçinin işini yapan bir kralın hikâyeleri en az rahatsız edici pasajlarından biriydi. Başka yerlerde, açık açık <i>açıkgözlerin koyugözlerden aşağı</i> olduğunu söylüyordu. Bu Vorin öğretilerine tersti.</p>

  <p>Evet, bunu gizli tutmak en iyisiydi. Dalinar insanların onun hakkında ne söylediğini umursamadığını söylediğinde gerçeği söylemişti. Ama eğer söylentiler onun Elhokar’ı koruma kabiliyetini engellerse o zaman tehlikeli olabilirlerdi. Dikkatli olmak zorundaydı.</p>

  <p>Atını çevirdi ve nallar takırdayarak köprünün üstüne çıktı, sonra da başını eğerek köprücülere teşekkürünü iletti. Onlar ordunun en alt tabakasında olanlardı fakat kralların ağırlığını taşıyorlardı.</p>
</body>
</html>
