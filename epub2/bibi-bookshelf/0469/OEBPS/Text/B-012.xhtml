<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2 title="BÖLÜM-012"><img alt="" src="../Images/main-22.jpg" /></h2>

  <p><i><b>Eski dost, umarım ki bu mektup sana ulaştığında sağlığın yerinde olur. Gerçi artık temelde ölümsüz olduğun için, sağlıklı olmanın senin açından garantili bir durum olduğunu tahmin ediyorum.</b></i></p>

  <div>
    <br />
  </div>

  <p>Kral Elhokar, “Bugün bir tanrıyı öldürmek için harika bir gün,” diye ilan etti açık ve parlak gökyüzünün altında at sürerken. “Sizce de öyle değil mi?”</p>

  <p>“Şüphesiz, Majesteleri.” Sadeas’ın cevabı hızlı, yumuşak ve bilen bir gülümsemenin eşliğinde söylenmişti. “Diyebiliriz ki tanrılar, kural olarak, Alethi asillerinden korkmalı. En azından pek çoğumuzdan.”</p>

  <p>Adolin dizginlerini biraz daha sıkıca kavradı; Yüceprens Sadeas ne zaman konuşsa bu onu gergin hissettiriyordu.</p>

  <p>“Burada en önde at sürmek zorunda mıyız?" diye fısıldadı Renarin.</p>

  <p>"Dinlemek istiyorum,” diye cevap verdi Adolin yumuşakça.</p>

  <p>O ve kardeşi kolun önüne yakın bir yerde at sürmekteydi, krala ve yüceprenslerine yakın. Onların arkasından büyük bir kafile gelmekteydi: Kholin mavisi içinde bin tane asker, düzinelerce hizmetkâr ve hatta avın hikâyesini yazmak için tahtırevanlarda gelen kadınlar. Adolin matarasına uzanırken hepsine birden bir göz attı.</p>

  <p>Parezırhı’nı giymekteydi ve bu yüzden de matarayı kavrarken ezmemek için dikkatli olmak zorundaydı. Zırh’ı giyerken insanın kasları artırılmış <i>hız,</i> güç ve beceriyle tepki verirdi ve doğru şekilde kullanmak pratik isterdi. Ailesinin anne tarafından miras kalmış olan bu Zırh’a on altıncı doğum gününden beri sahip olmasına rağmen Adolin hâlâ arada bir gafil avlanıyordu. Bu şimdi yedi yıl ediyordu.</p>

  <p>Döndü ve ılık sudan birkaç yudum aldı. Sadeas kralın solunda at sürmekteydi ve atını kralın sağından sürmekte olan sağlam silüet ise Dalinar’dı; Adolin’in babası. Ava gelmiş olan son yüceprens ise bir Paretaşıyan olmayan Varnah’tı.</p>

  <p>Kral altın Parezırhı içinde göz kamaştırıcıydı. Elbette, Zırh her adamı muhteşem gösterirdi. <i>Sadeas</i> bile kırmızı Zırhı’nı giydiği zaman etkileyici görünürdü, gerçi soğan şekline benzeyen yüzü ve al yanakları bu etkiyi zayıflatıyordu. Sadeas ve kral Zırh’larıyla hava atıyorlardı. Ve... eh. belki Adolin de öyleydi. Kendininkini maviye boyatmış, miğfer ve omuzluklarına da fazladan bir tehlikeli görününümü katmak için birkaç süsleme lehimletmişti. Parezırhı kadar muhteşem bir şey giydiğin zaman nasıl hava <i>atmazdın</i>?</p>

  <p>Adolin kralın av için duyduğu heyecandan bahsedişini dinlerken bir yudum daha aldı. Kafilede ve hatta bütün on orduların tamamında, Zırh’ı üzerinde hiçbir boya ya da süsleme kullanmayan tek bir Paretaşıyan vardı. Dalinar Kholin. Adolin’in babası zırhını doğal arduaz gri renginde bırakmayı tercih ediyordu.</p>

  <p>Dalinar atını kralın yanında sürmekteydi ve yüzü kasvetliydi. Miğferi eyerine bağlanmış olarak at sürüyor, şakaklarında beyazlamış olan kısa siyah saçlarla taçlanmış olan kare şeklindeki yüzünü açıkta bırakıyordu. Pek az kadın Dalinar Kholin’e yakışıklı demişti; burnu yamuktu, yüz hatları narin değil, köşeliydi. Bu bir savaşçının yüzüydü.</p>

  <p>Adolin’in gördüğü en büyük atlardan biri olan devasa bir siyah Ryshadium aygırına binmekteydi ve her ne kadar kral ve Sadeas zırhlarının içinde ihtişamlı görünseler de, Dalinar da bir şekilde asker gibi görünmeyi başarıyordu. Onun için Zırh bir süs değildi. Bir araçtı. Asla zırhın ona sağladığı güç ya da hız yüzünden şaşırmış gibi görünmezdi. Dalinar Kholin için sanki Zırh’ını giyiyor olmak doğal durumdu da, anormal olan giymediği zamanlardı. Belki de gelmiş geçmiş en büyük savaşçı ve generallerden biri olarak ün kazanmış olmasının bir sebebi de buydu.</p>

  <p>Adolin kendisini şiddetle babasının bu günlerde o üne uymak için biraz daha çabalıyor olmasını dilerken buldu.</p>

  <p><i>Hayalleri hakkında düşünüyor,</i> diye düşündü Adolin babasının mesafeli yüz ifadesi ve sıkıntılı gözlerine dikkat ederek. “Dün gece yine oldu,” dedi Adolin alçak sesle Renarin’e. “Yücefırtına sırasında.”</p>

  <p>“Biliyorum,” dedi Renarin. Sesi ölçülü ve kontrollüydü. Bir soruya cevap vermeden önce her zaman duraklardı, sanki kelimeleri aklında test edermiş gibi. Adolin’in tanıdığı bazı kadınlar; Renarin’in davranışlarının onlarda, sanki onları aklıyla parçalara ayırarak inceliyormuş gibi bir his uyandırdığını söylerdi. Ondan bahsederken titrerlerdi ama Adolin asla küçük kardeşini birazcık da olsa rahatsız edici bulmamıştı.</p>

  <p>“Ne anlama geldiklerini düşünüyorsun?” diye sordu Adolin, sadece Renarin’in duyabilmesi için alçak sesle konuşmuştu. “Babamın... nöbetleri için?”</p>

  <p>“Bilmiyorum.”</p>

  <p>“Renarin, bunu görmezden gelmeye devam <i>edemeyiz.</i> Askerler konuşuyor. Tüm on ordunun içinde söylentiler yayılıyor!”</p>

  <p>Dalinar Kholin deliriyordu. Ne zaman bir yücefırtına gelse, yere düşüyor ve titremeye haşlıyordu. Sonra da abuk subuk sözler gevelemeye başlıyordu. Çoğu zaman, mavi gözleri sanrılı ve vahşi hâlde ayağa kalkıyor ve yumruklarını sallayıp kollarını savuruyordu. Kendine veya başkalarına zarar vermemesi için Adolin’in onu zapt etmesi gerekiyordu.</p>

  <p>“Bir şeyler görüyor,” dedi Adolin. “Ya da gördüğünü düşünüyor.”</p>

  <p>Adolin’in büyükbabası da sanrılardan mustarip olmuştu. Yaşlandığı zaman, tekrar geçmişteki savaşlarda olduğunu sanmaya başlamıştı. Dalinar’a olan da bu muydu? Ününü kazanmış olduğu gençliğinin savaşlarını yeniden mi yaşıyordu? Yoksa gördüğü şey tekrar tekrar o korkunç gece, kardeşinin Beyazlı Suikastçı tarafından katledildiği gece miydi? Ve neden o kadar sıkça nöbetlerinden kısa süre sonra Parlayanlardan bahsediyordu?</p>

  <p>Bunların hepsi Adolin’i hasta alıyordu. Dalinar, Karadiken’di, savaş alanında bir dâhi ve yaşayan bir efsane. Birlikte o ve kardeşi yüzlerce yıllık çatışmalardan sonra Alethkar’ın savaşan yüceprenslerini tekrar birleştirmişlerdi. Ona meydan okuyan sayısız rakibi düellolarda yenmiş, düzinelerce savaş kazanmıştı. Bütün krallık ona saygı duyardı. Ve şimdi ise...</p>

  <p>Çok sevdiğin baban, hayatta olan en büyük adam, aklını kaybetmeye başladığı zaman bir oğul olarak ne yapardın?</p>

  <p>Sadeas yakın zamanlardaki bir zaferden bahsediyordu. İki gün önce iki mücevherkalp daha kazanmıştı ve kralın da, görünüşe göre, bundan haberi yoktu. Adolin böbürlenmeler karşısında gerginleşti.</p>

  <p>“Geri tarafa geçmeliyiz,” dedi Renarin.</p>

  <p>“Burada olmak için rütbemiz yeteri kadar yüksek,” dedi Adolin.</p>

  <p>“Sadeas’ın etrafında olduğun zamanlar durumunu beğenmiyorum.”</p>

  <p><i>Gözümüzü herifin üzerinde tutmalıyız</i>, <i>Renarin,</i> diye düşündü Adolin. <i>Babamın zayıflamakta olduğunu bitiyor. Saldırmayı deneyecek.</i> Ancak Adolin kendini gülümsemeye zorladı. Renarin’in hatrı için rahat ve güvenli olmaya çalıştı. Genel olarak bu zor değildi. Ona kalsa, tüm hayatını düello yaparak, tembellik ederek ve arada bir de güzel bir kıza kur yaparak mutluluk içinde geçirirdi. Ancak son zamanlarda, hayatın Adolin’in basit zevklerinin tadını çıkarmasına izin vermeye niyeti yokmuş gibi görünüyordu.</p>

  <p>“...Son zamanlarda adeta cesaretin bir timsalisin, Sadeas,” demekteydi kral. “Mücevherkalpleri ele geçirmede çok iyi gidiyorsun. Övgüye lâyıksın.”</p>

  <p>“Teşekkür ederim, Majesteleri. Gerçi artık rekabet heyecan verici olmaktan çıkıyor çünkü bazı insanlar katılmaya ilgi duymuyormuş gibi. Sanırım en iyi silahlar bile eninde sonunda körelir.”</p>

  <p>Bir zamanlar bu örtülü hakarete karşılık verebilecek olan Dalinar, hiçbir şey söylemedi. Adolin dişlerini sıktı. Sadeas’ın babasına şu hilindeyken laf atıyor olması düpedüz, vicdansızlıktı. Belki de Adolin’in kendini beğenmiş piçe haddini bildirmesi gerekirdi, Yüceprenslerle düello yapılmazdı. Bu olacak şey değildi, eğer büyük bir fırtına koparmaya hazır değilsen. Ama belki de Adolin hazırdı. Belki...</p>

  <p>“Adolin...” dedi Renarin uyarırcasına.</p>

  <p>Adolin yan tarafa baktı. Sanki Kılıç’ını çağırmak içinmiş gibi elini açmıştı. Bunun yerine eliyle dizginlerini kavradı. <i>Fırtına götüresi herif,</i> diye düşündü. <i>Babamı rahat bırak.</i></p>

  <p>“Neden av hakkında konuşmuyoruz?” dedi Renarin. Küçük Kholin kardeş her zamanki gibi, sırtı düz ve duruşu mükemmel olarak at sürüyordu, gözleri gözlüklerinin arkasında gizlenmişti. Terbiyenin ve ciddiyetin bir timsaliydi. “Heyecanlı değil misin?”</p>

  <p>“Hah,” dedi Adolin. “Asla avları herkesin söylediği kadar ilginç bulmam. Yaratığın ne kadar büyük olduğu umurumda değil. Sonuç olarak bu aslında sadece kasaplık.”</p>

  <p>Ama düello yapmak, işte o heyecanlıydı. Elindeki Parekılıcı’nın hissi; kurnaz, yetenekliye dikkatli birisiyle yüzleşiyor olmanın hissi. Adama karşı adam, güce karşı güç, akla karşı akıl. Akılsız yaratığın birini avlamanın bununla kıyaslanması bile mümkün değildi.</p>

  <p>“Belki de Janala’yı da davet etmeliydin,” dedi Renarin.</p>

  <p>“Gelmezdi,” dedi Adolin. “Son şeyden sonra... Eh, sen de biliyorsun. Rilla’nın sesi dün epey yükseldi. En iyisi sadece gitmekti.”</p>

  <p>“Gerçekten de ona daha akıllıca davranmış olman gerekirdi,” dedi Renarin, sesi kınarmış gibi.</p>

  <p>Adolin ters bir cevap mırıldandı. İlişkilerinin sık sık hızla yanıp tükenmesi <i>onun</i> suçu değildi. Eh, teknik açıdan, <i>bu sefer</i> onun suçuydu. Ama çoğu zaman değildi. Bu sadece bir istisnaydı.</p>

  <p>Kral bir şeyler hakkında şikâyet etmeye başladı, Renarin ve Adolin geride kalmışlardı ve Adolin ne denilmekte olduğunu duyamıyordu.</p>

  <p>“Hadi daha yakına gidelim,” dedi Adolin bineğini ileri doğru dürterek.</p>

  <p>Renarin gözlerini devirdi ama takip etti.</p>

  <p style="text-align: center;">♦</p>

  <p style="text-align: center;">♦♦</p>

  <p><i>Onları birleştir.</i></p>

  <p>Kelimeler Dalinar’ın aklında fısıldıyordu. Kendini bunlardan kurtaramıyordu. O Harap Ovalar’daki kayalık, taşların saçılmış olduğu bir plato boyunca Gallant’ı<a href="../Text/DiPNOTLAR.xhtml#a8" id="k8"><sup>[8]</sup></a> tırıs sürerken, kelimeler onu yiyip bitiriyordu.</p>

  <p>“Şimdiye kadar varmış olmamız gerekmiyor muydu?” diye sordu kral.</p>

  <p>“Hâlâ av yerinden iki ya da üç plato uzaktayız, Majesteleri,” dedi Dalinar dikkati dağınık bir şekilde, “Uygun protokolleri gözeterek belki bir saat daha sürecek. Yüksek bir noktamız olsaydı, büyük olasılıkla kameriyeyi görüp...”</p>

  <p>“Yüksek nokta mı? Şu ilerideki kayalık olur mu?”</p>

  <p>“Sanırım,” dedi Dalinar kuleye benzeyen kaya çıkıntısını inceleyerek. “Kontrol etmek için öncüleri gönderebiliriz.”</p>

  <p>“Öncüler mi? Hah, Bir koşuya ihtiyacım var, amca. Beş tam broamına varım ki tepeye senden önce varırım.” Ve bununla birlikte kral, arkasında afallamış bir grup <i>açıkgöz,</i> hizmetkâr ve muhafızı bırakarak toynak seslerinden bir fırtına eşliğinde dörtnala uzaklaştı.</p>

  <p>“Fırtına kapsın!” diye lanet etti Dalinar atını tekmeleyerek harekete geçirirken. “Adolin, komuta sende? Her ihtimale karşı sonraki platoyu sağlama al.”</p>

  <p>Arkada kalmış olan oğlu sertçe baş sallayarak onayladı. Dalinar altın zırh içinde ve uzun mavi pelerinli bir şekil olan kralın ardından dörtnala at sürdü. Toynaklar taşları dövdü, kaya oluşumları hızla yanından geçti. İleride dik, dikene benzeyen kaya çıkıntısı platonun ağzından yükseliyordu. Böyle kaya oluşumları burada, Harap Ovalar’da boldu.</p>

  <p><i>Lanet olsun şu oğlana.</i> Her ne kadar kral yirmi yedinci yılında olsa da, Dalinar hâlâ Elhokar’ı bir oğlan olarak görüyordu. Ama bazen bir oğlan gibi davranıyordu. Neden bu numaralarından birine atılmadan önce daha erken haber veremiyordu ki?</p>

  <p>Yine de, Dalinar’ın ilerlerken kendi kendine itiraf etmesi gerekirdi ki böyle miğfersiz, yüzü rüzgâra açık, başıboş bir şekilde ileri atılmak iyi <i>hissettiriyordu.</i> O yarışa uyum sağlarken nabzı hızlandı ve tez canlı başlangıcını affetti. O an için Dalinar kendisine sorunlarını ve kafasının içinde yankılanmakta olan kelimeleri unutma izni verdi.</p>

  <p>Kral bir yarış mı istiyordu? O zaman Dalinar ona bir yarış verecekti.</p>

  <p>Fırlayarak kralın yanından geçti. Elhokar’ın aygırı iyi bir soydandı ama asla tam bir Ryshadium olan Gallant’a denk olamazdı. O sıradan bir attan iki karış daha uzun ve çok daha güçlüydü. Hayvanlar binicilerini kendileri seçerdi ve tüm savaş kampları içerisinde sadece bir düzine adam bu kadar şanslıydı. Dalinar bunlardan birisiydi, Adolin de bir diğeri.</p>

  <p>Saniyeler içinde Dalinar kayalığın dibine varmıştı. Gallant hâlâ hareket ederken kendini eyerden fırlattı. Yere sert düştü ama Parezırhı darbeyi emdi ve o patinaj yaparak dururken taşlar metal botlarının altında çatırdadı. Hiç Zırh giymemiş olan adamlar, özellikle de düşük seviyeli kuzeni olan basit plaka ve örgü zırha alışkın olanları, asla anlayamazdı. Parezırhı sadece zırh değildi. Çok daha fazlasıydı.</p>

  <p>Elhokar arkasından dörtnala gelirken kayalığın tabanına doğru koştu. Dalinar sıçradı, Zırh’ın desteklediği bacakları onu yaklaşık sekiz ayak kadar yükseğe fırlatmıştı ve taşta tutacak bir yeri kavradı. Bir asılmayla kendini yukarı çekti. Zırh ona çok sayıda adamınkine denk güç veriyordu. Rekabetin Heyecan’ı içinde yükselmeye başladı. Hiç de savaşın Heyecan’ı kadar keskin değildi ama onun yerini doldurmaya lâyıktı.</p>

  <p>Aşağıdan kayaya sürtünme sesi geldi. Elhokar da tırmanmaya başlamıştı. Dalinar aşağı bakmadı. Gözlerini kırk ayak yüksekliğindeki kayalığın tepesindeki küçük doğal düzlüğe kilitlenmiş olarak tuttu. Çelik kaplı parmaklarla aranarak başka bir tutacak yer buldu. Zırh eldivenleri ellerini kaplıyordu ama antik zırh bir şekilde hissi parmaklarına iletiyordu. Sanki Dalinar ince deri eldivenler giyiyormuş gibiydi.</p>

  <p>Sağ tarafından hafifçe küfreden bir sesin eşliğinde bir kazınma sesi geldi. Dalinar’ı geçmeyi umarak Elhokar başka bir yol tutmuştu ama kral kendini yukarısında tutunacak yerin olmadığı bir noktada bulmuştu. İlerleyişinin hızı kesilmişti.</p>

  <p>Kral, Dalinar’a bir göz atarken altın Parezırhı parıldadı. Elhokar çenesini sıktı ve yukarı baktı, sonra da güçlü bir atlayışla kendini bir çıkıntıya doğru fırlattı.</p>

  <p><i>Aptal oğlan</i>, diye düşündü Dalinar, kralın atılıp bir kaya çıkıntısını yakalayarak asılı kalmadan önce bir an için havada asılı durur gibi görünmesini izlerken. Sonra kral kendini yukarı çekti ve tırmanmaya devam etti.</p>

  <p>Dalinar öfkeyle hareket etti, taşlar metal parmak uçlarının altında ufalanıyor, çentikler aşağı dökülüyordu, Rüzgâr pelerinini dalgalandırıyordu. Çabaladı, zorlandı ve kendini ittirerek kralın birazcık önüne geçmeyi başarabildi. Tepe sadece birkaç ayak uzaktaydı. Heyecan ona şarkı söylüyordu. Hedefe uzandı, kazanmaya kararlıydı. Kaybedemezdi. Kazanmalı...</p>

  <p><i>Onları birleştir.</i></p>

  <p>Neden olduğundan tam olarak emin olamayarak tereddüt etti ve yeğeninin öne geçmesine izin verdi.</p>

  <p>Elhokar kayalığın tepesinde ayaklarının üstünde doğruldu, sonra da zafer sarhoşluğuyla güldü, Dalinar’a dönerek bir elini uzattı. “Fırtına rüzgârları adına, amca, iyi yarış yaptın! Orada en sonunda beni kesin geçeceğini sandım.”</p>

  <p>Elhokar’ın yüzündeki zafer ve mutluluk Dalinar’ın dudaklarına bir gülümseme getirdi. Genç adamın bu günlerde zaferlere ihtiyacı vardı. Küçük zaferler bile ona iyi gelirdi. Minik altın renkli şeffaf ışık kürelerine benzeyen şansprenleri, Elhokar’ın başarı hissinden etkilenerek etrafında belirmeye başladılar. Dalinar tereddüt ettiği için kendine şükrederek kralın elini tuttu ve Elhokar’ın onu yukarı çekmesine izin verdi. Doğal kulenin tepesinde ikisi için yetecek kadar yer ancak vardı.</p>

  <p>Derince nefes alan Dalinar metale çarpan metalin çınlamasıyla kralın sırtına bir şaplak attı, “Bu iyi bir yarıştı, Majesteleri. Ve çok iyi yarıştınız.”</p>

  <p>Kralın, yüzü sevinçle parladı. Altın Parezırhı öğlen, güneşinde pırıldıyordu, yüz zırhını yukarı kaldırmıştı; açık sarı gözleri, güçlü bir burnu ve temiz traşlı, dolgun dudaklı, geniş alınlı ve sıkı çenesiyle neredeyse fazlasıyla yakışıklı olan yüzü açığa çıkmıştı. Gavilar da kırık bir burun ve çenesindeki o korkunç yaradan önce onun gibi görünürdü.</p>

  <p>Altlarında Kobalt Muhafızlar ve Elhokar’ın hizmetkârlarından bir grup at sürerek yaklaştı; Sadeas da grubun içindeydi. Onun Zırh’ı kırmızı pırıldıyordu ancak o tam bir Paretaşıyan değildi, sadece Zırh’ı vardı ama Kılıç’ı yoktu.</p>

  <p>Dalinar ileri baktı. Bu yükseklikten Harap Ovalar’ın geniş bir kuşağını tarayabiliyordu ve garip bir tanıdıklık hissetti. Sanki bu yüksek noktada daha önce de bulunmuş, aşağısındaki engebeli araziye bakmış gibi hissediyordu.</p>

  <p>O an bir kalp atışı içinde kayboldu.</p>

  <p>“Orada,” dedi Elhokar altın zırhlı eliyle işaret ederek. “Hedefimizi görebiliyorum.”</p>

  <p>Dalinar gözlerini gölgeleyince üç plato uzaktaki, üzerinde kralın bayrağının dalgalandığı büyük bir kumaş kameriyeyi seçebildi. Oraya giden geniş, kalıcı köprüler vardı; Harap Ovalar’ın Alethi tarafına nispeten yakındılar, Dalinar’ın kendi koruması altında olan platoların üstündeydiler. Burada yaşayan yetişkin bir uçurum şeytanı avlanmak üzere ona ait olurdu, kalbindeki zenginliği almak onun ayrıcalığıydı.</p>

  <p>“Yine haklıydın, amca,” dedi Elhokar.</p>

  <p>“Bunu bir alışkanlık hâline getirmeye çalışırım.”</p>

  <p>“Sanırım seni bunun için suçlayamam. Gerçi arada bir seni bir yarışta yenebiliyorum.”</p>

  <p>Dalinar gülümsedi. “Saçma sapan bir meydan okuma üzerine yine babanın ardından koşturuyormuşum gibi kendimi genç hissettim.”</p>

  <p>Elhokar’ın dudakları ince bir çizgi hâline geldi ve şansprenleri solarak kayboldu. Gavilar’dan bahsetmek onun tadını kaçırıyordu; başkalarının onu eski kralla olumsuz bir şekilde kıyasladığını hissediyordu. Ne yazık ki, çoğu zaman haklıydı.</p>

  <p>Dalinar çabucak devam etti. “Öyle fırlayıp giderek on aptallardanmış gibi görünmüş olmalıyız. Şeref muhafızlarını hazırlamam için bana daha önceden haber vermiş olmanı dilerdim. Burası bir <i>savaş alanı.</i>”</p>

  <p>“Hah. Çok fazla endişeleniyorsun, amca. Parshersdiler, Ovalar’ın bizim tarafının bu kadar yakınına yıllardır saldırmadı.”</p>

  <p>“Eh, iki gece önce güvenliğin hakkında endişeliymiş gibi görünüyordun.”</p>

  <p>Elhokar duyulabilir bir şekilde içini çekti. “Bunu sana kaç kere anlatmalıyım, amca? Düşman askerleri ile elimde Kılıç yüzleşebilirim. Beni korumaya çalışıyor olman gereken şeyler biz bakmazken, her şey sessiz ve karanlıkken, gönderebilecek oldukları şeyler.”</p>

  <p>Dalinar cevap vermedi. Elhokar’ın suikast hakkındaki gerginliği, hatta paranoyası, güçlüydü. Ama babasına ne olduğu göz önüne alındığı zaman, kim onu suçlayabilirdi?</p>

  <p><i>Özür dilerim, kardeşim,</i> diye düşündü, Gavilar’ın ölmüş olduğu geceyi her düşündüğü zaman olduğu gibi. Tek başına, onu koruyacak kardeşi yanında olmadan.</p>

  <p>“Bana sorduğun konuyu araştırdım,” dedi Dalinar kötü hatıraları zorla uzaklaştırarak.</p>

  <p>“Öyle mi? Ne buldun?”</p>

  <p>“Pek bir şey yok, korkarım. Balkonunda izinsiz birilerine ait hiçbir iz yoktu ve hizmetkârlardan hiçbiri de etrafta herhangi bir yabancı olduğunu rapor etmedi.”</p>

  <p>“O gece beni karanlıkta izleyen birisi <i>vardı.</i>”</p>

  <p>“Eğer öyleyse bile geri dönmedi, Majesteleri. Ve arkada hiçbir iz bırakmadı.”</p>

  <p>Elhokar hoşnutsuz gibi göründü ve aralarındaki sessizlik uzadı. Aşağıda Adolin öncülerle buluştu ve birliğin karşıya geçişi için hazırlanmaya başladı. Elhokar Dalinar’ın getirdiği adam sayısına itiraz etmişti. Büyük bir kısmı av için gerekli olmayacaktı. Yaratığı askerler değil, Paretaşıyanlar öldürecekti. Ama Dalinar yeğeninin korunduğunu görmeye <i>kararlıydı.</i> Yıllardır süren çatışmalar boyunca Parshendi akınları gittikçe daha az kararlı hâle gelmişti; Alethi kâtipleri sayılarının önceki güçlerinin dörtte üçüne düşmüş olduğunu tahmin ediyordu ama bir yargıya varmak zordu. Ama kralın varlığı onları pervasız bir saldırıya itmek için yeterli olabilirdi.</p>

  <p>Dalinar’ın üstüne esen rüzgâr, ona birkaç dakika önce hissetmiş olduğu o hafif tanıdıklık hissini geri getirdi. Bir tepede durmuş, yıkıma bakıyordu. Korkunç ve hayret verici bir perspektif hissi.</p>

  <p><i>İşte bu,</i> diye düşündü. <i>Bunun gibi yüksek bir noktada</i> durdum. <i>Bu...</i></p>

  <p><i>Görülerinden biri sırasında olmuştu. İlkinde.</i></p>

  <p><i>Onları birleştirmelisin,</i> demişti ona garip, gümleyen ses. <i>Hazırlanmalısın. Halkın için güç ve barıştan bir kale ör, rüzgârlara karşı koymak için bir duvar. Çekişmeyi durdur ve birleştir. Dinmezfırtına geliyor.</i></p>

  <p>“Majesteleri,” derken buldu Dalinar kendini. “Ben..,” Başladığı kadar hızlı bir şekilde sesi kesildi. Ne diyebilirdi ki? Hayaller görmekte olduğunu mu? Tüm öğreti ve mantığa ters bir şekilde, bu görülerin Yaradan’dan olabileceğini düşündüğünü mü? Savaş alanından çekilip Alethkar’a geri dönmeleri gerektiğini düşündüğünü mü?</p>

  <p>Ne aptallık.</p>

  <p>“Amca?” diye sordu kral. “Ne istiyorsun?”</p>

  <p>“Yok bir şey. Gel, diğerlerinin yanına geri dönelim.”</p>

  <p style="text-align: center;">♦</p>

  <p style="text-align: center;">♦♦</p>

  <p>Adolin atının üstünde otururken domuz derisinden dizginlerin birini parmağının etrafında doluyor, sonraki öncü grubun raporlarını bekliyordu. Aklını babası ve Sadeas’tan uzaklaştırmayı başarmıştı ve bunun yerine Rilla ile bozuşmasını, ona Janala’dan biraz puan kazandırabilecek bir şekilde tam olarak nasıl açıklayacağı üzerine düşünüyordu.</p>

  <p>Janala antik epik şiirlere bayılırdı; Adolin bozuşmasını dramatik terimlerle ifade edebilir miydi? Gösterişli siyah saçlarını ve muzip gülümsemesini düşünerek gülümsedi. Cüretkâr davranışlar sergilemiş, başka birine kur yapıyor olduğu bilindiği halde Adolin’le flört etmişti. Bundan da faydalanabilirdi. Belki de Renarin haklıydı, belki de Adolin onu ava davet etmiş olmalıydı. Bir kocakabukla savaşma düşüncesi, eğer güzel ve uzun saçlı birisi onu izliyor olsaydı Adolin’e çok daha ilgi çekici gelirdi...</p>

  <p>“Yeni öncü raporları geldi, Berrakbey,” dedi Tarilar, koşa koşa yanlarına gelerek.</p>

  <p>Adolin aklını işe geri çevirdi. Babası ve kralın hâlâ konuşmakta oldukları yüksek kayalık oluşumun tabanı yakınında Kobalt Muhafızlar’ın bazı üyeleri ile birlikte konuşlanmıştı. Öncübaşı Tarilar kalın bir göğsü ve kolları olan, zayıf yüzlü bir adamdı. Bazı açılardan kafası gövdesinin üstünde o kadar küçük görünüyordu ki sanki kafası ezilmiş gibi duruyordu.</p>

  <p>“Devam et,” dedi Adolin.</p>

  <p>“Ön koşucular baş avustasıyla buluştular ve geri döndüler. Yakınlardaki hiçbir platoda Parshendi görülmemiş. On Sekiz ve Yirmi Birinci Bölükler yerlerini aldılar ama hâlâ yerleşecek sekiz bölük var.”</p>

  <p>Adolin başını sallayarak onayladı. “Bölük Yirmi Bir plato on dört ve plato on altıdan gözlemeleri için birkaç atlı göndersin. Ve plato altı ve sekize de ikişer tane.”</p>

  <p>“Altı ve sekiz mi? Arkamıza mı?”</p>

  <p>“Eğer ben partiyi basacak olsaydım, bu taraftan da dolanır ve kaçış yolumuzu tutardım,” dedi Adolin. “Gönder.”</p>

  <p>Tarilar selam verdi. “Emredersiniz, Berrakbey.” Emirleri iletmek için hızla uzaklaştı.</p>

  <p>“Bunun gerçekten de gerekli olduğunu düşünüyor musun?” diye sordu Renarin atını sürerek Adolin’in yanına gelirken.</p>

  <p>“Hayır. Ama babam yine de yapılmasını isteyecektir. Bunu biliyorsun.”</p>

  <p>Yukarılarında bir hareket vardı. Adolin kralın kayalığın tepesinden, o kırk ayak aşağıdaki taş zemine düşerken pelerininin sırtında uçuşarak atlayışını görmek için tam zamanında döndü. Adolin’in babası yukarıdaki kıyıda dikiliyordu ve Adolin onun, kralın kendini boş yere tehlikeye atan bir hareketi olarak gördüğü şey yüzünden kendi kendine lanet edişini hayal edebiliyordu. Parezırhı bu kadar yüksek bir düşüşe dayanabilirdi ama tehlikeli olmak için yeterince yüksekti.</p>

  <p>Elhokar duyulabilir bir çatırtıyla taş kıymıkları ve büyük bir Fırtınaışığı bulutu saçarak yere indi. Ayakları üstünde durmayı başarabilmişti. Adolin’in babası aşağı inmek için daha güvenli bir yol kullanarak atlamadan önce daha aşağıdaki bir çıkıntıya geçti.</p>

  <p><i>Son zamanlarda gittikçe daha sık olarak güvenli olan yolu tercih edermiş gibi görünüyor,</i> diye düşündü Adolin boş boş. <i>Ve komutayı bana bırakmak için de sık sık sebepler buluyor.</i> Düşünceli bir şekilde Adolin atını sürerek kayalık tepenin gölgesinden çıktı. Artçılardan bir rapor alması gerekiyordu. Babası bunu duymak isterdi.</p>

  <p>Yolu onu Sadeas’ın grubundan olan bir grup <i>açıkgözün</i> yanından geçiriyordu. Kral, Sadeas ve Vamah’ın hepsinin yanlarında getirdikleri bir hizmetkârlar, yardımcılar ve dalkavuklar toplulukları vardı. Onların rahat ipekleri, önü açık ceketleri ve güneşlikle kapanmış tahtırevanlarında gittiklerini görmek Adolin’in hantal, terleten zırhının farkına varmasını sağladı. Parezırhı muhteşem ve güç verici bir şeydi ama yine de güneşin altında daha az ağır bir şeyler giymeyi dilerdi.</p>

  <p>Ama elbette o, diğerleri gibi sıradan elbiseler giymiş olamazdı. Adolin’in üniforması üstünde olacaktı, bir av sırasında bile. Alethi Savaş Kuralları bunu emrediyordu. Hiç kimsenin yüzyıllardır bu Kuralları uygulamıyor olmasının en ufak bir önemi bile yoktu. Ya da en azından Dalinar Kholin’in (ve dolayısıyla da oğullarının) dışında hiç kimsenin uygulamıyor oluşu...</p>

  <p>Adolin bir çift aylaklık eden <i>açıkgözün</i> yanından geçti. Vartian ve Lomard, Sadeas’ın yeni çanak yalayıcılarından ikisiydi. Adolin’in duyabileceği kadar yüksek sesle konuşuyorlardı. Büyük olasılıkla da bilerek. “Yine kralın ardından koşturuyor,” dedi Vartian başını sallayarak. “Sahibinin topuklarını çimdikleyen evcil baltatazıları gibi.”</p>

  <p>“Utanç verici,” dedi Lomard. “Dalinar bir mücevherkalp kazanalı ne kadar oldu? Ancak kralın rekabet olmadan avlanmasına izin verdiği zamanlarda bir tane alabiliyor.”</p>

  <p>Adolin çenesini sıktı ve atını sürmeye devam etti. Babasının Kurallar’ı yorumlayışı, Adolin’in görev başındayken ya da komuta ondayken bir adamı düelloya davet etmesine izin vermezdi. Adolin’e gereksiz sınırlamalar batıyordu ama Dalinar, Adolin’in komutan subayı olarak konuşmuştu. Bunun anlamı da tartışmaya yer olmadığıydı. İki geri zekâlı yalakayla düello yaparak hadlerini bildirmenin bir yolunu başka bir yerde bulmak zorunda kalacaktı. Ne yazık ki, babasının aleyhine konuşan herkesle düello yapamazdı.</p>

  <p>En büyük sorun, dedikleri şeylerin içinde gerçekten de doğruların olmasıydı. Alethi prenslikleri kendi başlarına krallıklar gibiydi ve Gavilar’ı kral olarak kabul etmiş olmalarına rağmen, hâlâ büyük ölçüde özerkti. Taht Elhokar’a miras kalmış ve Dalinar da, hakkı olarak, Kholin Prensliği’ni kendisine almıştı.</p>

  <p>Ancak, yüceprenslerin büyük çoğunluğu kraliyetin üstün iktidarına ancak göstermelik olarak, itaat ediyordu. Bu da Elhokar’ı özellikle kendine ait olan bir bölge olmadan bırakıyordu. Günlük yönetimiyle çok yakından ilgilenerek Kholin Prensliğinin yüceprensi gibi davranmaya meyilliydi. Bu yüzden de, her ne kadar Dalinar’ın kendi başına bir yönetici olması gerekiyor olsa da, bunun yerine Elhokar’ın kaprislerine boyun eğiyor ve kendi kaynaklarını yeğenini korumak için harcıyordu. Bu onu diğerlerinin gözünde zayıf yapıyordu, alt tarafı bir korumadan fazlası değilmiş gibi.</p>

  <p>Bir zamanlar, Dalinar’dan korkulduğu zamanlarda, kimse böyle şeyler hakkında fısıldamaya bile cesaret edemezdi. Ama şimdi? Dalinar gittikçe daha da az sayıdaki plato saldırısına katılıyordu ve kuvvetleri de kıymetli mücevherkalplerin ele geçirilmesinde geride kalıyordu. Diğerleri savaşarak zafer kazanırken, Dalinar ve oğulları zamanlarını bürokratik, idareyle harcıyorlardı.</p>

  <p>Adolin önlerde savaşıyor, Parshendi öldürüyor olmayı istiyordu. Eğer savaşa <i>gitme</i> şansını nadiren elde ediyorsa Savaş Kuralları’nı takip etmesinin ne faydası vardı? <i>Bu o sanrıların suçu.</i> Dalinar zayıf değildi ve kesinlikle korkak da değildi, kim ne derse desin. O sadece sıkıntılıydı.</p>

  <p>Artçı yüzbaşıları daha sıraya girmemişlerdi, bu yüzden de Adolin bunun yerine krala rapor vermeye karar verdi. Krala doğru tırısla ilerleyerek aynısını yapmakta olan Sadeas’a katıldı. Beklenmedik olmayan bir şekilde, Sadeas ona yüzünü astı. Yüceprens, kendinde yokken, Adolin’in bir Kılıç’ı olmasından nefret ediyordu. Sadeas yıllardan beri bir Kılıç sahibi olmak için can atmaktaydı.</p>

  <p>Adolin gülümseyerek yüceprensin gözlerini yakaladı. <i>Ne zaman Kılıç’ım için benimle düello yapmak istersen, Sadeas, hiç çekinme ve dene.</i> Adolin bu yılan kılıklı herifi düello ringine çıkarmak için neler vermezdi.</p>

  <p>Dalinar ve kral yaklaştığında Sadeas konuşamadan önce Adolin hızla konuştu. “Majesteleri, öncü raporlarını getirdim.”</p>

  <p>Kral içini çekti. “Biraz daha hiçbir şey, sanırım. Gerçekten de, amca, ordunun her minik detayı hakkında rapor almak zorunda mıyız?”</p>

  <p>“Savaştayız, Majesteleri,” dedi Dalinar.</p>

  <p>Elhokar acı içindeymiş gibi iç çekti.</p>

  <p><i>Sen garip bir adamsın, kuzen,</i> diye düşündü Adolin. Elhokar her gölgede katiller görüyordu. Öte yandan sık sık Parshendi tehlikesini kulak arkası ediyordu. Bugün yaptığı gibi hiç şeref muhafızı olmadan fırlayıp gider ve kırk ayak yükseklikteki kayalıklardan aşağı atlardı. Öte yandan suikast diye dehşete düşerek geceleri uyuyamazdı.</p>

  <p>“Raporunu ver, oğlum,” dedi Dalinar.</p>

  <p>Adolin şimdi söyleyecek olduğu şeylerin önem taşımıyor olmasından dolayı aptal gibi hissederek tereddüt etti. “Öncüler Parshendilerden hiçbir iz bulamamış. Avustasıyla buluştular. İki bölük sonraki platoyu sağlama aldı ve diğer sekizinin de karşıya geçmek için biraz zamana ihtiyacı olacak. Ama yaklaştık.”</p>

  <p>“Evet, yukarıdan gördük,” dedi Elhokar. “Belki de birkaçımız önden at sürerek gidebilir...”</p>

  <p>“Majesteleri,” dedi Dalinar. “Askerlerimi geride bırakmanız, onları getirmiş olmamdaki temel amacı biraz boşa çıkarmış olur.”</p>

  <p>Elhokar gözlerini devirdi. Dalinar boyun eğmedi, yüz ifadesi etraflarındaki kayalar kadar hareketsizdi. Onu öyle görmek, sert, bir meydan okuma karşısında boyun eğmez, Adolin’in gururla gülümsemesine neden oldu. Neden <i>her zaman</i> böyle olamıyordu? Neden hakaretler ya da meydan okumalar karşısında o kadar sık geri çekiliyordu?</p>

  <p>“Peki, o zaman,” dedi kral. “Ordu karşıya geçerken bir mola verip bekleyeceğiz.”</p>

  <p>Kralın hizmetkârları derhâl emre uydu, erkekler atlarından aşağı indi, kadınlar tahtırevanlarını taşıyanlara indirtti. Adolin artçı raporunu almak için uzaklaştı. O döndüğünde ise, Elhokar’ın etrafı resmen taht odasına dönmüştü. Hizmetkârları ona gölge sağlamak için küçük bir tente kurmuştu ve başkaları da şarap servis ediyordu. Şarap cisimleri soğutabilen o yeni fabriallardan birini kullanarak soğutulmuştu.</p>

  <p>Adolin miğferini çıkardı ve eyer beziyle alnını sildi, bir kez daha diğerlerine katılıp biraz şarabın tadını çıkarabilmeyi diledi. Bunun yerine, atından aşağı indi ve babasını aramaya gitti. Dalinar tentenin dışında ayakta duruyordu, zırhlı elleri arkasında kavuşturulmuş, doğuya, Köken’den tarafa bakıyordu. Yücefırtınaların başladığı uzak, görülmeyen yere. Renarin de yanında ayaktaydı, o da ileriye bakıyor, sanki babasının bu kadar ilginç bulduğu şeyin ne olduğunu görmeye çalışıyordu.</p>

  <p>Adolin bir elini kardeşinin omzuna koydu ve Renarin ona gülümsedi. Adolin şimdi on dokuz yaşında olan kardeşinin yetersiz hissettiğini biliyordu. Her ne kadar hafif bir kılıç taşıyor olsa da onu kullanmasını zar zor biliyordu. Kanındaki zayıflık, yeterli miktarda bir zamanı talim yaparak geçirmesini zor hâle getiriyordu.</p>

  <p>“Baba,” dedi Adolin. “Belki de kral haklıydı. Belki de hızla devam etmeliydik. Tüm bu avın bir an önce bitmesini tercih ederim.”</p>

  <p>Dalinar ona baktı. “Ben senin yaşındayken, bunun gibi bir avı dört gözle beklerdim. Bir kocakabuğu devirmek, bir genç adam için yılın en önemli olayıydı.”</p>

  <p><i>Yine mi bu,</i> diye düşündü Adolin. Neden herkes onun avları heyecan verici bulmamasından bu kadar alınıyordu? “Bu sadece büyük boy bir chul, baba.”</p>

  <p>“Bu büyük boy chullar elli ayağa kadar büyüyor ve Parezırhı giyen bir adamı bile ezmeyi başarabiliyorlar.”</p>

  <p>“Evet,” dedi Adolin, “Ve bu yüzden de sıcak güneşin altında pişerken saatlerce onu yemleyerek bekleyeceğiz. Eğer ortaya çıkmaya karar verirse de, onu ok yağmuruna tutacağız ve ancak biz onu Parekılıcı ile doğrayarak öldürürken zar zor direnebileceği kadar zayıf düştükten sonra yanına yaklaşacağız. Çok şerefli.”</p>

  <p>“Bu bir düello değil, bir av,” dedi Dalinar. “Köklü bir gelenek.”</p>

  <p>Adolin ona bir kaşını kaldırdı.</p>

  <p>“Ve evet, sıkıcı olabilir,” diye ekledi Dalinar. “Ama kral ısrarcıydı.”</p>

  <p>“Senin sadece Rilla’yla olan dertlerin yüzünden hâlâ kuyruk acın var, Adolin,” dedi Renarin. “Bir hafta önce hevesliydin. Gerçekten de Janala’yı davet etmeliydin.”</p>

  <p>“Janala avlardan nefret ediyor. Barbarca olduğunu düşünüyor.”</p>

  <p>Dalinar yüzünü astı, “Janala? Janala kim?”</p>

  <p>“Berrakbey Lustow’un kızı,“ dedi Adolin.</p>

  <p>“Ve sen de ona kur mu yapıyorsun?”</p>

  <p>“Daha değil ama kesinlikle uğraşıyorum.”</p>

  <p>“O diğer kıza ne oldu? Şu kısa olan, gümüş saç kurdelelerini seven?”</p>

  <p>“Deeli mi?” dedi Adolin. “Baba, ben ona kur yapmayı bırakalı iki aydan fazla oldu!”</p>

  <p>“Öyle mi?”</p>

  <p>“Evet.”</p>

  <p>Dalinar çenesini ovdu.</p>

  <p>“Onunla Janala arasında iki tane daha vardı,” diye belirtti Adolin. “Gerçekten de daha fazla ilgilenmelisin.”</p>

  <p>“Senin çapraşık ilişkilerinin hesabını tutmaya çalışan adama Yaradan yardım etsin, oğlum.”</p>

  <p>“En sonuncusu Rilla’ydı,” dedi Renarin.</p>

  <p>Dalinar kaşlarını çattı. “Ve siz ikiniz...”</p>

  <p>“Dün biraz sorun yaşadık,” dedi Adolin. Öksürdü, konuyu değiştirmeye kararlıydı. “Her neyse, sen kralın uçurumşeytanını avlamaya kendisinin gelmekte ısrar etmesini garip bulmuyor musun?”</p>

  <p>“Pek değil. Tam yetişkin bir tanesinin buralara yolunun düşmesi sık olan bir şey değil ve kral nadiren plato saldırılarına katılma şansını elde edebiliyor. Bu onun savaşabilmesi için bir yol.”</p>

  <p>“Ama o öyle paranoyak ki! Neden şimdi kendini Ovalar’da açığa çıkaracak şekilde gidip avlanmak istiyor?”</p>

  <p>Dalinar kralın tentesinden tarafa baktı. “Garip göründüğünü biliyorum, oğlum. Ama kral çoğu insanın onun olduğunu tahmin ettiğinden daha karmaşık bir adam. Tebaasının suikastçılardan o kadar korktuğu için onu bir korkak olarak görmesinden endişe ediyor ve bu yüzden de cesaretini kanıtlamanın yollarını arıyor. Aptalca yollar, bazen. Ama savaşla korkusuzca yüzleşecek fakat gölgelerdeki bıçaklar yüzünden dehşetle titreyecek olan tanıdığım ilk adam o değil. Güvensizliğin baş göstergesi gösteriştir.</p>

  <p>“Kral yönetmeyi öğreniyor. Bu ava ihtiyacı var. Hem kendine hem de başkalarına hâlâ güçlü olduğunu ve savaşta olan bir krallığı yönetmeyi hak ettiğini göstermek zorunda. Ona işte bu yüzden destek verdim. Kontrollü şartlar altındaki başarılı bir av, kralın ününü ve kendine güvenini güçlendirebilir.”</p>

  <p>Adolin yavaşça ağzını kapattı, babasının sözleri itirazlarını kesmişti. Bu şekilde açıklandığında kralın davranışlarının yeterince mantıklı gelmesi garipti. Adolin babasına baktı. <i>Başkaları nasıl onun bir korkak olduğunu fısıldayabilir? Bilgeliğini göremiyorlar mı?</i></p>

  <p>“Evet,” dedi Dalinar gözleri uzaklara çevrilerek. “Kuzenin pek çok kişinin olduğunu düşündüğünden daha iyi bir adam ve daha güçlü bir kral. Ben sadece onu Harap Ovalar’ı terk etmeye nasıl ikna edebileceğimi bulmalıyım.”</p>

  <p>Adolin sıçradı. <i>“Ne?”</i></p>

  <p>“Başta ben de anlamamıştım,” diye devam etti Dalinar. “Onları birleştir. Onları birleştirmem gerekiyor. Ama zaten birleşik değiller mi? Burada Harap Ovalar’da bir arada savaşıyoruz. Parshendiler ortak düşmanımız. Sadece lafta birleşmiş olduğumuzu ancak şimdi görmeye başlıyorum. Yüceprensler Elhokar’a saygı gösterirmiş gibi yapıyorlar ama bu savaş, bu kuşatma, onlar için bir oyun. Birbirlerine karşı bir yarışma.</p>

  <p>“Onları burada birleştiremeyiz. Alethkar’a geri dönmeli ve anavatanımızda istikrar sağlamalı, bir ulus olarak birlikte çalışmayı öğrenmeliyiz. Harap Ovalar bizi bölüyor. Diğerleri zenginlik ve prestij için endişelenmekle fazla meşguller.”</p>

  <p>“Zenginlik ve prestij Alethi olmanın <i>anlamı,</i> baba!” dedi Adolin. Gerçekten de bunları işitiyor muydu? “Ya İntikam Paktı ne olacak? Yüceprensler, Parshendilere misilleme yapmaya yemin ettiler!”</p>

  <p>“Ve <i>yaptık</i> da.” Dalinar Adolin’e baktı. “Bunun kulağa korkunç geldiğini biliyorum, oğlum ama bazı şeyler intikamdan daha önemli. Gavilar’ı çok severdim. Onu şiddetle özlüyorum ve Parshendilerden de yaptıkları şey için nefret ediyorum. Ama Gavilar’ın hayatının amacı Alethkar’ı birleştirmekti ve ben de parçalanmasına izin vermeden önce Cehennem’e giderim.”</p>

  <p>“Baba, eğer burada yanlış bir şey varsa, o da yeteri kadar çaba harcamıyor olmamız,” dedi Adolin, acı çektiğini hissederek. “Yüceprenslerin oyun oynadığını mı düşünüyorsun? E, o zaman onlara işin nasıl yapılması gerektiğini göster! Geri çekilmekten bahsetmek yerine, ilerlemekten bahsetmeliyiz; Parshendilere kuşatma yapmaktansa saldırmalıyız.”</p>

  <p>“Belki de.”</p>

  <p>“Ne olursa olsun, geri çekilmekten bahsedemeyiz,” dedi Adolin. Askerler <i>şimdiden</i> Dalinar’ın cesaretini kaybettiğinden bahsediyordu. Ya bunu duysalar ne derlerdi? “Bundan krala da bahsetmedin, değil mi?”</p>

  <p>“Daha değil. Uygun yolu bulamadım.”</p>

  <p>“Lütfen. Ona bundan bahsetme.”</p>

  <p>“Göreceğiz.” Dalinar tekrar Harap Ovalar’dan tarafa döndü, gözleri tekrar uzaklara daldı.</p>

  <p>“Baba...”</p>

  <p>“Fikrini belirttin oğlum ve ben de ona cevap verdim. Konuyu zorlama. Artçılardan raporu aldın mı?”</p>

  <p>“Evet.”</p>

  <p>“Ya öncü koldan?”</p>

  <p>“Onları daha yeni kontrol ettim ve...” Sesi soldu. Lanet. Büyük olasılıkla kralın grubunu ileri götürme zamanının geleceği kadar vakit geçmişti. Ordunun kalan kısmı kral güvenli bir şekilde öbür tarafa geçmeden bu platoyu terk edemezdi.</p>

  <p>Adolin içini çekti ve raporu almak için gitti. Uzun süre geçmeden hepsi uçurumu geçmişti ve sonraki platonun üstünde at sürüyorlardı. Renarin atını Adolin’in yanına sürdü ve konuşarak onu oyalamaya çalıştı ama Adolin sadece gönülsüz cevaplar veriyordu.</p>

  <p>Garip bir özlem hissetmeye başlıyordu. Ordudaki daha yaşlı adamların çoğu, Adolin’den sadece birkaç yaş daha büyük olanları bile, ihtişamlı günlerinde babasının yanında savaşmışlardı. Adolin kendini babasını Kurallar’a bu kadar saplanıp kalmadan önce tanımış ve savaştığını görmüş olan tüm o adamları kıskanırken buldu.</p>

  <p>Dalinar’daki değişiklikler kardeşinin ölümüyle başlamıştı. Her şeyin yanlış gitmeye başladığı zaman o korkunç gündü. Gavilar’ın kaybı Dalinar’ı neredeyse yıkmıştı ve Adolin Parshendileri babasına böylesine bir acı yaşattıkları için <i>hiçbir zaman</i> affetmeyecekti. Hiçbir zaman. Herkes Ovalar’da farklı sebepler için savaşıyordu ama Adolin’in gelmiş olmasının sebebi buydu. Belki de eğer Parshendileri yenerlerse babası tekrar bir zamanlar olduğu adam olurdu. Belki de onun yakasını bırakmayan sanrılar kaybolurdu.</p>

  <p>İleride Dalinar sessizce Sadeas’la konuşuyordu. İkisinin de yüzü asıktı. Her ne kadar bir zamanlar arkadaş olsalar da, artık birbirlerinin varlığına zor katlanabiliyorlardı. Bu da Gavilar’ın öldüğü gece değişmişti. Aralarında ne olmuştu?</p>

  <p>Gün ilerledi ve en sonunda av alanına ulaştılar. Biri yaratığın yemlenerek avlanmak üzere çekileceği, diğeri de izleyecek olanlar için güvenli bir mesafe uzaklıkta olan bir çift plato. Diğer pek çoğu gibi bu platoların da düzenli olarak fırtınaya maruz kalmaya uyum sağlamış olan dayanıklı bitkilerin yetiştiği, düzgün olmayan yüzeyleri vardı. Kayalık şelfler, çöküntüler ve engebeli zemin platolar üzerinde savaşmayı tehlikeli hâle getiriyordu.</p>

  <p>Adolin, bir bölük asker tarafından takip edilmekte olan kral izleme platosuna geçerken son köprünün yanında beklemekte olan babasına katıldı. Sırada hizmetkârlar vardı.</p>

  <p>“Komutayı iyi kullanıyorsun, oğlum,” dedi Dalinar, geçerken selam veren bir grup askere başını sallarken.</p>

  <p>“Onlar iyi askerler, baba. Platodan platoya ilerledikleri bir yürüyüşte onlara komuta edecek birine pek ihtiyaçları yok.”</p>

  <p>“Evet,“ dedi Dalinar. “Ama senin, komuta tecrübesine ihtiyacın var ve onların da seni bir komutan olarak görmeyi öğrenmeye.” Renarin atının üstünde tırısla onların yanına geldi. Büyük olasılıkla izleme platosuna geçmelerinin zamanı gelmişti. Dalinar ilk önce onların geçmeleri için oğullarına başıyla işaret etti.</p>

  <p>Adolin gitmek için döndü ama arkalarındaki platoda bir şeyi fark ettiğinde tereddüt etti. Savaş kampları yönünden gelen bir atlı, av partisine yetişmek için hızla hareket ediyordu.</p>

  <p>“Baba,” dedi Adolin işaret ederek.</p>

  <p>Dalinar işareti izleyerek anında döndü, Ancak Adolin kısa süre sonra yeni geleni tanıdı. Beklediği gibi bir haberci değildi.</p>

  <p>“Akıl!” diye seslendi Adolin elini sallayarak.</p>

  <p>Yeni gelen tırısla yanlarına vardı. Uzun ve ince olan Kralın Aklı siyah bir beygirin üstünde rahat bir şekilde gelmekteydi. Resmi, siyah bir ceket ve siyah pantolon giyiyordu; bunlar koyu abanoz saçıyla uyumlu bir renkteydi. Her ne kadar beline asılı uzun, ince bir kılıç olsa da Adolin’in bildiği kadarıyla adam bunu asla çekmemişti. Askeri bir kılıçtan çok bir düello flöresiydi; büyük ölçüde sembolikti.</p>

  <p>Akıl yaklaşırken onlara başını eğerek selam verdi, yüzünde o hevesli gülümsemelerinden biri vardı. Mavi gözleri vardı ama gerçekten de bir <i>açıkgöz</i> değildi. Ama <i>koyugöz</i> de değildi. O... Eh, o Kralın Aklı’ydı. Bu kendi başına apayrı bir kategoriydi.</p>

  <p>“Ah, genç. Prens Adolin!” diye seslendi Akıl . “Bu ava katılacak kadar uzun bir süre için kendinizi kampın kadınlarından koparmayı başarabildiniz mi? Etkilendim.”</p>

  <p>Adolin rahatsızca kıkırdadı. “Eh, bu son zamanlarda bir tartışma konusu...”</p>

  <p>Akıl bir kaşını kaldırdı.</p>

  <p>Adolin içini çekti. Akıl nasıl olsa eninde sonunda öğrenirdi; heriften herhangi bir şeyi gizlemek resmen imkânsızdı. “Dün bir kadınla öğlen yemeği randevum vardı ama ben... Şey... Ben başka birine kur yapıyordum. Ve o da kıskanç cinsten. O yüzden şimdi ikisi de benimle konuşmuyor.”</p>

  <p>“Kendini böyle belalara bulaştırabilmen sürekli bir hayret kaynağı, Adolin. Her biri bir öncekinden daha heyecan verici!”</p>

  <p>“Şey... Evet. Heyecan verici. <i>Tam olarak o</i> şekilde hissediyorum.”</p>

  <p>Akıl tekrar güldü ama duruşundaki ağırbaşlılık havasını koruyordu. Kralın Aklı insanın diğer krallıklarda bulabilecekleri gibi sersem bir saray soytarısı değildi. O bir kılıçtı, kral tarafından kullanılan bir araç. Başkalarına hakaret etmek kralın asaletine yakışmazdı; bu yüzden de tıpkı birinin rezil bir şeylere dokunmak zorunda kaldığında eldiven kullanması gibi, kral da kendini kabalık ya da kırıcılık seviyesine inerek alçaltmamak için bir Akıl bulundururdu.</p>

  <p>Bu yeni Akıl birkaç aydır onlarla birlikteydi ve onda... Farklı bir şeyler vardı. Bilmemesi gereken şeyleri bilirmiş gibi görünüyordu, önemli şeyleri. İşe yarar şeyleri. Akıl, Dalinar’a başıyla selam verdi. “Lordum.”</p>

  <p>“Akıl,” dedi Dalinar sertçe.</p>

  <p>“Ve genç Prens Renarin!”</p>

  <p>Renarin gözlerini aşağıda tutuyordu.</p>

  <p>“Benim için bir selam yok mu, Renarin?” dedi Akıl, onunla eğlenerek.</p>

  <p>Renarin hiçbir şey söylemedi.</p>

  <p>“Eğer seninle konuşursa onunla alay edeceğini düşünüyor, Akıl,” dedi Adolin. “Bu sabah daha erken saatlerde, bana senin yakınlarındayken hiçbir şey söylememeye kararlı olduğunu söyledi.”</p>

  <p>“Muhteşem!” diye haykırdı Akıl. “O zaman ne istersem söyleyebilirim ve o da itiraz etmeyecek mi?”</p>

  <p>Renarin tereddüt etti.</p>

  <p>Akıl Adolin’e doğru eğildi. “Size iki gün önce Prens Renarin ve benim savaş kampının sokaklarında yürüyerek geçirdiğimiz geceden bahsettim mi? İki kız kardeşle karşılaştık, tamam mı, mavi gözlüydüler ve...”</p>

  <p>“Bu bir yalan!” dedi Renarin kızararak.</p>

  <p>“Peki, o zaman,” dedi Akıl bir an bile duraklamadan. “İtiraf etmeliyim ki aslında <i>üç</i> kız kardeş vardı ama oldukça adaletsiz bir şekilde iki tanesini Prens Renarin götürdü ve ben de ünüme toz kondurmamak için...”</p>

  <p>“Akıl.” Dalinar lafını keserken sertti.</p>

  <p>Siyah giysili adam ona baktı.</p>

  <p>“Belki de alaylarını bunları hak edenler ile sınırlamalısın.”</p>

  <p>“Berrakbey Dalinar. İnanıyorum ki yapmakta olduğum şey de <i>buydu.”</i></p>

  <p>Dalinar’ın kaşları daha da çatıldı. Akıl’ı asla sevmemişti ve Renarin’e laf atmak da babasının öfkesini üstüne çekmek için garantili bir yoldu. Adolin bunu anlıyordu ama Akıl neredeyse her zaman Renarin’e iyi davranırdı.</p>

  <p>Akıl ayrılmak için hareket etti ve giderken Dalinar’ın yanından geçti. Akıl bir şeyler fısıldamak için eğilirken Adolin zar zor kulak misafiri olabildi. “Benim alaylarımı ‘hak edenler’ bundan fayda sağlayabilecek olanlardır, Berrakbey Dalinar. O sizin olduğunu düşündüğünüzden daha az kırılgan.” Göz kırptı ve sonra da köprüden geçmek için atını çevirdi.</p>

  <p>“Fırtına rüzgârları adına, ben bu adamı seviyorum,” dedi Adolin. “Kaç zamandır sahip olduğumuz en iyi Akıl!”</p>

  <p>“Ben onu sinir bozucu buluyorum,” dedi Renarin yumuşakça.</p>

  <p>“Eğlencenin yarısı o zaten!”</p>

  <p>Dalinar hiçbir şey söylemedi. Üçü bir grup subaya eziyet etmek için duraklamış olan Akıl’ın yanından köprüyü kulanarak karşıya geçtiler. Orduda hizmet vererek bir maaş almak zorunda olacak kadar düşük seviyeli <i>açıkgözler.</i> Birkaçı Akıl başka bir tanesiyle alay ederken güldüler.</p>

  <p>Üçü krala katıldılar ve günün avustası hemen yaklaştı. Bashin oldukça iri bir göbeği olan kısa bir adamdı, geniş siperlikli bir şapka ve deri bir palto ile yıpranmış giysiler giyiyordu, Birinci Nan’dan bir <i>koyugözdü,</i> bir <i>koyugözün</i> sahip olabileceği en yüksek ve prestijli mevkiiydi; <i>açıkgözlü</i> bir aileden olan birisiyle evlenmeye bile hakkı vardı.</p>

  <p>Bashin kralın önünde eğildi. “Majesteleri! Harika zamanlama! Yemi aşağı daha yeni attık.”</p>

  <p>“Mükemmel,” dedi Elhokar eyerinden aşağı inerek. Adolin ve Dalinar da Parezırhları hafifçe şıngırdayarak öyle yaptılar. Dalinar miğferini eyerinden çözdü. “Ne kadar sürecek?”</p>

  <p>“İki ya da üç saat olması muhtemel,” dedi Bashin kralın atının dizginlerini alarak. İki Ryshadium’u seyisler aldı. “Şurada yer hazırladık.”</p>

  <p>Bashin hizmetkârlar ve askerlerin büyük kısmından uzaktaki esas savaşın gerçekleşecek olduğu daha küçük plato olan av platosuna doğru işaret etti. Bir grup avcı, uçurumun kıyısından aşağı sarkıtılmış bir halatı çekmekte olan hantal bir chulu platonun çevresi boyunca ilerletiyordu. O halat yemi sürüklüyor olacaktı.</p>

  <p>“Domuz leşleri kullanıyoruz,” diye açıklama yaptı Bashin. “Ve kıyılardan aşağıya domuz kanı döktük. Uçurumşeytanı burada devriyeler tarafından en azından bir düzine kere saptandı. Yuvasının yakınlarda olduğu kesin; koza örmek için burada değil. Onun için fazlasıyla büyük ve bu bölgede de fazla uzun kaldı. Yani iyi bir av olması gerekir! Bir kere geldiği zaman, oyalayıcı olarak bir grup yabani domuzu salacağız ve siz de onu oklarla zayıflatmaya başlayabileceksiniz.”</p>

  <p>Uluyaylar getirmişlerdi: üç. parmak kadar kalın okları ateşlemek için yapılmış olan, çekme ağırlıkları sadece bir Paretaşıyan’ın kullanabileceği kadar yüksek, kalın telli, çelikten büyük yaylar. Yeni buluşlardı; Alethi mühendisleri tarafından fabrial bilimi kullanılarak icat edilmişlerdi ve her birinin metali yamultmadan çekiş gücünü koruyabilmek için küçük bir doldurulmuş mücevhere ihtiyacı vardı. Yaylar için olan araştırmanın başında Adolin’in yengesi Kral Gavilar’ın dulu ve Elhokar’ın annesi olan Navani ile Elhokar’ın kızkardeşi Jasnah vardı.</p>

  <p><i>Eğer gitmeseydi iyi olurdu,</i> diye düşündü Adolin boş boş. Navani ilginç bir kadındı. O etraftayken işler asla sıkıcı olmazdı.</p>

  <p>Bazıları yaylara Pareyayı demeye başlamıştı ama Adolin terimden hoşlanmıyordu. Parekılıcı ve Parezırhı özel bir şeydi. Başka bir zamanın andaçlarıydı, Parlayanların Roshar’da olduğu bir zamanın. Hiçbir fabrial bilimi onları tekrar yaratmanın yanına bile yaklaşamamıştı.</p>

  <p>Bashin, kral ve yüceprenslerine izleme platosunun merkezindeki kameriyeye doğru yol gösterdi. Adolin geçiş hakkında rapor verme niyetiyle babasına katıldı. Askerlerin yaklaşık yarısı yerlerini almıştı ama hizmetkârların pek çoğu hâlâ izleme platosuna bağlanan geniş, kalıcı köprüyü geçmekteydiler. Kralın sancağı kameriyenin üstünde dalgalanıyordu ve küçük bir içecek masası hazırlanmıştı. Arka taraftaki bir asker dört uluyayın durduğu rafı hazırlamaktaydı. Yanlarındaki dört sadağın içindeki kalın, siyah oklarıyla gösterişli ve tehlikeli görünüyorlardı.</p>

  <p>“Sanırım av için güzel bir gün olacak,” dedi Bashin Dalinar’a. “Raporlara bakılırsa, yaratık kocaman. Daha önce öldürdüklerinizin hepsinden daha büyük, Berrakbey.”</p>

  <p>“Gavilar hep bunlardan birini öldürmek istemişti,” dedi Dalinar hüzünlü bir şekilde. “Kocakabuk avlarına bayılırdı ama asla bir uçurumşeytanı bulamadı. Benim şimdi bu kadar fazla öldürmüş olmam garip.”</p>

  <p>Yemi çekmekte olan chul uzaklardan öttü.</p>

  <p>“Bu hayvanda bacakları hedef almanız gerekir, Berrakbeyler,” dedi Bashin. Av öncesi tavsiyeleri Bashin’in sorumluluklarından birisiydi ve o bunları ciddiye alıyordu. “Eh, siz uçurumşeytanlarına kozalarının içindeyken saldırmaya alışkınsınız. Koza içinde olmadıkları zaman ne kadar fena olduklarını unutmayın. Bu kadar büyük bir tanesinde, dikkat dağıtıcı bir şeyler kullanmanız ve diğer tarafından...” Sesi azalarak sustu, sonra hafifçe lanet ederek inledi. “Fırtınalar alsın o hayvanı. Yemin ederim bunu eğiten adam aptal olmalı.”</p>

  <p>İlerideki diğer platoya doğru bakıyordu. Adolin bakışını takip etti. Yemi çekmekte olan yengece benzer chul uçurumdan yavaş, ancak kararlı bir ilerleyişle hantal hantal uzaklaşıyordu. Terbiyecileri de bağırarak arkasından koşuyordu.</p>

  <p>“Özür dilerim, Berrakbey,” dedi Bashin. “Sabahtan beri böyle yapıyor.”</p>

  <p>Chul gıcırtılı bir sesle öttü. Adolin’e bir şeyler yanlışmış gibi göründü.</p>

  <p>“Başka bir tanesi için haber gönderebiliriz,” dedi Elhokar. “Yeni bir tanesinin gelmesi fazla uzun...”</p>

  <p>“Bashin?” dedi Dalinar, bir anda telaşla yüklenen bir ses tonuyla. “O hayvanın halatının ucunda yem olması gerekmiyor mu?”</p>

  <p>Avustası dondu, chulun çekmekte olduğu halatın ucu boştu.</p>

  <p>Karanlık bir şey, aklı durduracak kadar devasa bir şey, uçurumdan kalın, kitinli bacaklar üzerinde yükseldi. Platoya tırmandı; avın gerçekleşecek olması gereken küçük platoya değil ama Dalinar ve Adolin’in üstünde oldukları izleme platosuna. Hizmetkârlar, silahsız misafirler, kadın kâtipler ve hazırlıksız askerlerle dolu olan plato.</p>

  <p>“Hay Cehennem,” dedi Bashin.</p>
</body>
</html>
