<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2 title="BÖLÜM-019"><img alt="" src="../Images/main-30.jpg" /></h2>

  <p><i><b>Ve tüm Parelerin içinde en korkutucu ve korkunç olanına sahip. Bunun üzerinde bir süre düşün, seni yaşlı kertenkele, ve söyle bakalım müdahale etmeme konusundaki ısrarcılığın sağlam kalacak mı? Çünkü seni temin ederim ki, Rayse benzer şekilde kısıtlanmış olmayacak.</b></i></p>

  <div>
    <br />
  </div>

  <p>Dalinar gözlerini kırpıştırdı. Boğucu, loş bir şekilde aydınlatılmış kışla gitmişti. Bunun yerine, karanlıkta ayakta duruyordu. Hava kurutulmuş tahıl kokusuyla ağırdı ve sol eliyle uzandığı zaman tahta bir duvarı hissetti. Bir çeşit ambarın içindeydi.</p>

  <p>Serin gece havası hâlâ durgun ve tazeydi, bir fırtınadan hiçbir iz yoktu. Dikkatlice belini kontrol etti. Hafif kılıcı gitmişti ve üniforması da öyle. Bunun yerine el örgüsü kemerli bir tunik ve bir çift sandalet giyiyordu. Antik heykellerin üstünde tasvir edildiğini gördüğü cinsten giysilerdi.</p>

  <p><i>Fırtına rüzgârları, bu sefer beni nereye gönderdiniz</i>? Görülerin her birisi farklıydı.</p>

  <p>Bu gördüklerinin on ikincisi olacaktı. <i>Sadece on iki mi?</i> diye düşündü. Çok daha fazlaymış gibi geliyordu ama bu ona sadece birkaç ay önce olmaya başlamıştı.</p>

  <p>Karanlıkta bir şey hareket etti. Canlı bir şey ona dokununca şaşkınlıkta irkildi. Neredeyse vuracaktı ama hıçkırdığını duyunca dondu. Dikkatlice kolunu indirerek şeklin sırtını buldu. Zayıf ve küçük bir çocuk. Titriyordu.</p>

  <p>“Baba.” Sesi titredi. “Baba, ne oluyor?” Her zamanki gibi, bu yer ve zamandan olan birisi gibi görülüyordu. Kız ona sıkı sıkı yapıştı, belli ki dehşet içindeydi. Dalinar’ın yerden tırmanarak çıkmakta olduklarından şüphelendiği korkusprenlerini görmek için fazla karanlıktı.</p>

  <p>Dalinar elini kızın, sırtına koydu. “Şşt. Her şey yoluna girecek.” Söylenecek doğru şey bu gibi gelmişti.</p>

  <p>“Anne...”</p>

  <p>“Ona bir şey olmaz.”</p>

  <p>Kız karanlık odada ona daha da sokuldu. Dalinar hareketsiz durdu. Bir şeylerin yanlış gittiğini hissediyordu. Bina rüzgârda gıcırdıyordu. İyi inşa edilmiş bir bina değildi; Dalinar’ın elinin altındaki tahta gevşekti ve bir an dışarı bakabilmek için ittirerek sökmek istedi. Ama hareketsizlik, korkmuş çocuk... Havada garip, leş gibi bir koku vardı.</p>

  <p>Bir şeyler ambarın uzak duvarını çok çok hafif bir şekilde tırmaladı. Sanki tahta bir masanın üstüne sürtülen bir tırnak gibiydi.</p>

  <p>Kız sızlandı ve tırmalama sesi kesildi. Dalinar kalbi küt küt atarak nefesini tuttu. İçgüdüsel olarak Parekılıcı’nı çağırmak için elini açtı ama hiçbir şey olmadı. Görüler sırasında asla gelmiyordu.</p>

  <p>Binanın uzak duvarı içeri doğru patladı.</p>

  <p>Büyük bir gölge içeri dalarken odun kıymıkları karanlıkta uçuştu. Sadece dışarıdan gelen ay ışığı ve yıldızların parlamasının aydınlattığı siyah şey bir baltatazısından daha büyüktü. Dalinar ayrıntıları seçemiyordu ama şeklinde doğal olmayan bir gariplik var gibiydi.</p>

  <p>Kız çığlık attı ve Dalinar bir koluyla onu kavrayarak, siyah şey onlara doğru atılırken lanet ederek yana doğru yuvarlandı. Neredeyse çocuğu kapıyordu ama Dalinar kızı yaratığın yolundan savurarak uzaklaştırdı. Dehşetle nefessiz kalan kızın çığlığı kesildi.</p>

  <p>Dalinar kızı arkasına iterek hızla döndü. Yan yan uzaklaşırken omzu tahılla dolu bir torba yığınına çarptı. Ambar sessizleşti. Salas’ın eflatun ışığı dışarıda, gökyüzünde parlıyordu ama küçük ay ambarın içerisini aydınlatacak kadar parlak değildi ve yaratık karanlık bir oyuğun içine girmişti. Dalinar onu pek net göremiyordu.</p>

  <p>Gölgelerin bir parçasıymış gibi görünüyordu. Dalinar yumrukları önde gerginleşti. Varlık hafif bir hırıltı sesi çıkardı; ürkütücüydü ve hafifçe ritmik fısıldamaları andırıyordu.</p>

  <p><i>Nefes alışı mı?</i> diye düşündü Dalinar. <i>Hayır. Koklayarak bizi arıyor.</i></p>

  <p>Gölge ileri atıldı. Dalinar bir elini yan tarafa savurdu ve tahıl torbalarından birini kaparak çekip kendi önüne getirdi. Yaratık dişleriyle torbaya çarptı ve Dalinar kaba kumaşı yırtarak çekti. Havaya hoş kokulu lavis tahılı tozundan bir bulut yayıldı. Sonra yana bir adım attı ve yaratığı becerebildiği kadar sertçe tekmeledi.</p>

  <p>Yaratık, sanki bir su tulumunu tekmelemiş gibi, ayağına fazla yumuşak gelmişti. Darbe yaratığı yere devirdi ve bir tıslama sesi duyuldu. Dalinar torbayı ve içinde kalanları yukarı doğru savurarak havayı daha fâzla kurutulmuş lavis ve toz ile doldurdu.</p>

  <p>Yaratık hızla ayaklarının üstünde doğruldu ve kıvrıldı; pürüzsüz derisi ay ışığını yansıtıyordu. Kafası karışmış gibi görünüyordu. Her ne idiyse, koku ile avlanıyordu ve havadaki tozlar da onu yanıltıyordu. Dalinar kızı kaparak omzunun üstüne attı, sonra da şaşkın yaratığın yanından hızla atılarak kırık duvardaki delikten dışarı fırladı.</p>

  <p>Koşarak eflatun ay ışığına çıktı. Küçük bir kitin içindeydi; suyun dışarıyı sel basmasını önleyecek kadar iyi akabildiği ve yücefırtınaları kesecek yüksek taştan bir çıkıntısı da olan, kayaların içinde geniş bir yarık. Bu laitte, küçük bir köy için sığınak oluşturan doğu taraftaki kaya oluşumu dev gibi bir dalga şeklindeydi.</p>

  <p>Bu, ambarın neden dayanıksız olduğunu açıklıyordu. Oyuğun içi boyunca birkaç düzine evden oluşan bir yerleşim yerine işaret eder şekilde, orada burada göz kırpan ışıklar vardı. Dalinar dış taraflardaydı, Dalinar’ın sağ tarafında bir domuz ağılı, sol tarafında uzaklarda evler ve tam ilerisinde de kayalık tepeye sokulmuş olan orta büyüklükte bir çiftlik evi vardı. Krem tuğladan duvarlarıyla, çok eski bir tarzda inşa edilmişti.</p>

  <p>Dalinar’ın karar vermesi zor olmadı. Yaratık bir avcı gibi hızlı hareket etmişti. Dalinar koşarak ondan kaçamazdı, bu yüzden de çiftlik evine doğru atıldı. Arkasından ambar duvarını kırarak çıkan yaratığın sesi geldi. Dalinar eve ulaştı ama ön kapı içeriden sürgülenmişti. Dalinar kapıyı yumruklayarak yüksek sesle lanet etti.</p>

  <p>Yaratık onlara doğru yaklaşırken arkalarından taşa sürtünen pençelerin sesi geldi. Dalinar tam omuzlarken kapı açıldı.</p>

  <p>Tökezleyerek içeri girdi, dengesini sağlamaya çalışırken çocuğu yere düşürdü. İçeride orta yaşlı bir kadın vardı. Eflatun ay ışığı, kalın kıvırcık saçları ve kocaman açılmış gözleri, dehşetli yüz ifadesini ortaya çıkarıyordu. Kapıyı onun arkasından çarparak kapattı, sonra da sürgüledi.</p>

  <p>“Elçiler’e şükürler olsun,” diye haykırdı kızı kucaklayıp kaldırarak, “Onu bulmuşsun, Heb. Şükürler olsun.”</p>

  <p>Dalinar camsız pencereye yan yan sokularak dışarı baktı. Görünüşe göre kepenk kırılarak gevşemiş gibiydi, bu da pencereyi mandallayarak kapatmayı imkânsız hâle getiriyordu.</p>

  <p>Yaratığı göremiyordu. Omzunun üstünden arkaya baktı. Binanın zemini sıradan taştı ve ikinci bir katı yoktu. Yan tarafta üstünde kabaca dökülmüş demir bir tencere asılı olan, ateşsiz, tuğla bir ocak vardı. Her şey o kadar ilkel görünüyordu ki. Hangi yıldı bu?</p>

  <p><i>Bu sadece bir görü,</i> diye düşündü. <i>Bir rüya.</i></p>

  <p>Peki, o zaman neden bu kadar gerçek hissediyordu?</p>

  <p>Tekrar pencereden dışarı baktı. Dışarısı sessizdi. Bahçenin sağ tarafında ikiz, bir kayafilizi sırası büyüyordu, büyük olasılıkla şalgama benzeyen başka bir tür sebze. Ay ışığı pürüzsüz zeminden yansıyordu. Yaratık neredeydi? Gitmiş olması...</p>

  <p>Aşağıdan kaygan derili ve siyah bir şey yukarı atılarak çatırtıyla pencereye çarptı. Çerçeveyi parçaladı ve yaratık üstüne inerken düşen Dalinar küfretti. Sivri bir şey yüzünü tırmaladı ve yanağını keserek yüzüne kan saçtı.</p>

  <p>Kız tekrar çığlık attı.</p>

  <p>“Işık!” diye kükredi Dalinar. “Bana ışık getir!” Yumruğunu yaratığın fazla yumuşak kafasının yan tarafına gömdü, diğer kolunu kullanarak pençeyi geri itiyordu. Yanağı acıyla yanıyordu ve bir şeyler yan tarafını tırmıklayarak tuniğini yarıp derisini kesti.</p>

  <p>Bir gayretle savurarak yaratığı üstünden fırlattı. Yaratık duvara çarptı ve Dalinar nefes nefese yuvarlanarak ayağa kalktı. Yaratık karanlık odada toparlanırken Dalinar tökezleyerek uzaklaştı; eski içgüdüler harekete geçiyor ve acı buharlaşırken savaş Heyecan’ı içinde kabarıyordu. Bir silaha ihtiyacı vardı! Bir tabure ya da masa bacağı. Oda o kadar...</p>

  <p>Kadın kilden yapılmış yanan bir kandilin üstünü açınca ortalık titreşerek aydınlandı. İlkel şey Fırtınaışığı değil yağ kullanıyordu ama kadının dehşet içindeki yüzünü ve onun cübbeye benzer elbisesine yapışmış olan kızı aydınlatmak için yetip artıyordu bile. Odada alçak bir masa ve bir çift tabure vardı ama Dalinar’ın bakışları küçük ocağa doğru yöneldi.</p>

  <p>Orada, antik efsanelerdeki Şerefkılıçları gibi parlamakta olan, sıradan bir soba demiri vardı. Taş ocağa dayalı duruyordu, ucu külle ağarmıştı. Dalinar ileri atılarak bir eliyle demiri kaptı ve ağırlık merkezini hissetmek için elinde çevirdi. Klasik Rüzgârduruşu’nda eğitilmişti ama bunun yerine kusurlu bir silahla daha iyi olacağı için Dumanduruşu’na geçti. Bir ayak ileride, bir ayak geride, kılıç (ya da şu durumda soba demiri) ucu düşmanın kalbine doğrultulmuş vaziyette önde tutulmuş.</p>

  <p>Yüzleşmekte olduğu şeyin ne olduğunu gördüğünde duruşunu koruyabilmesini sağlayan tek şey yılların eğitimiydi. Yaratığın pürüzsüz, gece yarısı gibi kara derisi ışığı bir katran havuzu gibi yansıtıyordu. Görebildiği kadarıyla hiç gözü yoktu ve siyah, bıçak gibi dişleri yılankavi, kemiksiz bir boynun ucundaki kafadan diken diken çıkıyordu. Yanlarından çıkan altı bacağı ince ve kıvrıktı; akışkan, mürekkep gibi vücudun ağırlığını taşıyabilmek için fazlasıyla ince görünüyorlardı.</p>

  <p><i>Bu bir görü değil, bu bir kâbus,</i> diye düşündü Dalinar.</p>

  <p>Yaratık kafasını kaldırdı, dişlerini birbirine vurarak tıkırdattı ve bir tıslama sesi çıkardı. Havanın tadına bakıyordu.</p>

  <p>“Battar’ın asil bilgeliği,” diye nefes verdi kadın, çocuğunu yakınında tutuyordu. Kandili sanki bir silah olarak kullanacakmış gibi yukarı kaldırırken elleri titriyordu.</p>

  <p>Dışarıdan bir tırmalama sesi geldi ve bunu kırık pencerenin ucundan sinsice içeri giren bir diğer cılız bacak yığını izledi. Bu yeni yaratık da tırmanarak odanın içine girdi ve Dalinar’ı koklayarak çömelmiş olan yoldaşına katıldı. Temkinli görünüyordu, sanki silahlı (ya da en azından kararlı) bir rakiple karşı karşıya olduğunu hissedebiliyormuş gibi.</p>

  <p>Dalinar kanamayı durdurmak için bir elini yan tarafına bastırarak aptallığı için kendisine lanet etti. Mantık olarak, gerçekte Renarin ile birlikte kışlada olduğunu biliyordu. Bunların hepsi aklının içinde gerçekleşmekteydi, savaşmasının bir gereği yoktu.</p>

  <p>Ama her içgüdüsü, sahip olduğu her şeref zerresi, onu yan tarafa doğru adım atarak kendisini kadın ile yaratıkların arasına yerleştirmeye itiyordu. Görü, hatıra ya da yanılsama, kenara <i>çekilemezdi.</i></p>

  <p>“Heb,” dedi kadın, sesi endişeliydi. Onu kim olarak görüyordu acaba? Kocası mı? Bir çiftlik işçisi mi? “Aptal olma! Sen nasıl dövüşeceğini...”</p>

  <p>Yaratıklar saldırdı. Dalinar ileri atıldı, hareket hâlinde olmak Dumanduruşu’nun özüydü ve yaratıkların arasında dönerek soba demiriyle yan tarafa vurdu. Sol tarafındakine vurdu ve fazla yumuşak derisini yırtarak bir yarık açtı.</p>

  <p>Yaradan duman aktı.</p>

  <p>Dalinar yaratıkların arkasına dolaşarak tekrar saldırdı, demiri alçaktan savurarak yaralanmamış yaratığın ayaklarına vurarak dengesini bozdu. Aynı hareketle demirin yan tarafını ona doğru dönmüş atılmakta olan yaralanmış yaratığın yüzüne de indirdi.</p>

  <p>Eski Heyecan, savaş hissi, onu kapladı. Heyecan onu bazı adamlara yaptığı gibi öfkeyle doldurmuyordu ama her şey daha net, daha canlı bir hâle geliyordu. Kasları daha kolay hareket ediyor, daha derin nefes alıyordu. <i>Canlanıyordu.</i></p>

  <p>Yaratıklar bastırırlarken geriye doğru sıçradı. Bir tekmeyle masayı devirip yaratıklardan birine doğru yuvarlayarak gönderdi. Soba demirini diğerinin açık çenesinden içeri sapladı. Umduğu gibi, ağzının içi hassastı. Yaratık acılı bir tıslama çıkardı ve tökezleyerek geriledi.</p>

  <p>Dalinar ters dönmüş masaya doğru ilerledi ve bacaklarından birini tekmeleyerek söktü. Bunu kaparak Dumanduruşu’nun kılıç ve bıçak formuna geçti. Soba demirini yaratıkların birinin yüzüne doğru üç kere saplayarak yanağında duman akıtan bir yarık açarken, tahta bacağı diğerini savuşturmak için kullandı. Duman bir tıslamayla çıktı.</p>

  <p>Dışarıda uzaklardan gelen çığlıklar vardı. <i>Babalarımın kanı,</i> diye düşündü. <i>Bu ikisinden başkaları da var.</i> Dalinar’ın bunları halletmesi gerekiyordu, hem de çabucak. Eğer dövüş uzarsa yaratıklar onu, onun onları yorduğundan daha hızlı yorardı. Bunlar gibi yaratıkların yorulup yorulmayacağı bile belli değildi.</p>

  <p>Kükreyerek ileri atıldı. Alnından ter aktı ve oda azıcık daha kararırmış gibi göründü. Ya da hayır, daha odaklanmıştı. Sadece o ve yaratıklar vardı. Tek rüzgâr silahlarının savrulmasından, tek ses ayaklarının zemine vurmasından, tek titreşim de kalbinin atışından geliyordu.</p>

  <p>Dalinar’ın ani darbeler fırtınası yaratıkları afallattı. Masa bacağını birine indirerek onu geriye doğru ittirdi, sonra da kendisini diğerinin üstüne atarak soba demirini yaratığın göğsüne saplarken pençeler kolunu tırmaladı. Deri ilk önce direndi ama sonra delindi ve ondan sonra demir kolayca içeri girdi.</p>

  <p>Dalinar’ın elinin etrafından güçlü bir duman fıskiye gibi fışkırdı. Kolunu çekerek kurtardı ve yaratık tökezleyerek geri çekildi; bacakları inceliyor, gövdesi sızdıran bir su tulumu gibi sönüyordu.</p>

  <p>Saldırarak açık vermiş olduğunu biliyordu. Diğer yaratık üzerine atlayarak alnını ve kolunu yırtıp omzunu ısırırken, kolunu yukarı kaldırmak dışında yapabileceği hiçbir şey yoktu. Dalinar çığlık atarak masanın bacağını tekrar tekrar yaratığın kafasına indirdi. Yaratığı zorla geriletmeye çalıştı ama yaratık korkunç derecede güçlüydü.</p>

  <p>Bu yüzden Dalinar yaratığın onu yere devirmesine izin verdi ve yukarı doğru tekme atıp hayvanı savurarak üstünden attı. Dişler kanlar fışkırtarak omzundan söküldü. Yaratık siyah bacaklardan bir yığın hâlinde yere düştü.</p>

  <p>Sersemlemiş bir şekilde Dalinar kendini zorlayarak ayağa kalktı ve az önceki duruşuna geçti. <i>Her zaman duruşunu koru.</i> Yaratık da yaklaşık aynı anda ayakları üzerine kalktı ve Dalinar acıyı da, kanı da görmezden gelerek Heyecan’ın onu kaplamasına izin verdi . Soba demirini öne uzattı. Masa bacağı kanla kayganlaşan parmaklarından düşmüştü.</p>

  <p>Yaratık çömeldi, sonra da saldırdı. Dalinar Dumanduruşu’nun akışkan doğasının onu yönlendirmesine izin vererek kenara bir adım attı ve demiri yaratığın bacaklarına indirdi. Dalinar demiri iki eliyle kavramış olarak etrafında dönerken yaratık devrildi ve Dalinar demiri doğrudan indirerek yaratığın sırtına sapladı.</p>

  <p>Güçlü darbe deriyi deşerek yaratığın vücudunun içinden geçti ve taş zemine çarptı. Yaratık bacaklarını etkisizce kımıldatarak debelendi, sırtı ve karnındaki deliklerden tıslayarak duman çıkıyordu. Dalinar alnındaki kanı silerek geriledi ve hâlâ yaratığın içinden geçmekte olan silahı bıraktı ve demir de yan tarafa düşerek tangırtıyla yere çarptı.</p>

  <p><i>“Üç Tanrılar adına,</i> Heb,” diye fısıldadı kadın.</p>

  <p>Döndüğünde kadını tamamen şok içinde sönmekte olan cesede bakarken buldu.</p>

  <p>“Yardım etmeliydim, onlara vurmak için bir şeyler kapmalıydım,” diye mırıldandı.</p>

  <p>“Ama sen öyle hızlıydın ki. Bir... Birkaç kalp atışı içinde olup bitti. Nerede... Nasıl...?” Kadın ona odaklandı. “Asla bunun gibi bir şey görmedim, Heb. Sanki bir... Sanki bizzat Parlayanlar’dan biriymiş gibi dövüştün. Bunu nereden öğrendin?”</p>

  <p>Dalinar cevap vermedi. Yaralarının acısı geri dönerken yüzünü ekşiterek gömleğini çekip çıkardı. Sadece omzu tehlike arz ediyordu ama kötüydü; sol kolu uyuşmaya başlamıştı. Gömleği yırtarak ortadan ikiye ayırdı ve bir parçayı yaralı sağ önkolunun etrafına sardı, sonra da kalanını tomar yaparak omzuna bastırdı. İlerledi ve soba demirini şimdi siyah bir ipek torbaya benzeyen sönmüş gövdeden çekerek kurtardı. Sonra pencereye doğru hareket etti. Diğer evler de saldırıya uğramış gibiydi; ateşler yanıyor, rüzgârla hafif çığlıklar taşınıyordu.</p>

  <p>“Güvenli bir yerlere gitmemiz gerek,” dedi. “Yakınlarda bir mahzen var mı?”</p>

  <p>“Bir ne?”</p>

  <p>“Kayada bir mağara, doğal ya da insan yapımı?”</p>

  <p>“Mağara yok,” dedi kadın pencerede ona katılarak. “İnsanlar <i>kayada</i> nasıl delik açabilir ki?”</p>

  <p>Bir Parekılıcı ya da Ruhdökümcüyle. Hatta temel madencilikle. Ama o zor olabilirdi çünkü krem mağaraların ağzını kapatır ve yücefırtına yağmurları da çok büyük bir sel baskını riski yaratırdı. Dalinar tekrar pencereden dışarı baktı. Karanlık şekiller ay ışığında hareket ediyordu, bazıları onlardan tarafa doğru geliyordu.</p>

  <p>Sendeledi, başı dönüyordu. Kan kaybı. Dişlerini sıkarak pencerenin çerçevesinden destek aldı. Bu görü ne kadar sürecekti? “Bir nehre ihtiyacımız var. Kokumuzun izini kaybettirecek bir şeyler. Yakınlarda var mı?“</p>

  <p>Kadın gecenin içindeki karanlık şekilleri fark ederken yüzünün rengi atarak başını sallayıp onayladı.</p>

  <p>“Çocuğu al, kadın.”</p>

  <p>“Çocuk mu? Seeli bizim <i>kızımız.</i> Ve ne zamandan beri bana kadın diye seslenmeye başladın? Taffa demek çok mu zor? Fırtına rüzgârları adına, Heb, sana ne oldu?”</p>

  <p>Dalinar başını sallayarak kapıya doğru gitti ve savurarak açtı, soba demiri hâlâ elindeydi. “Kandili getir. Işık bizi ele vermeyecek, görebildiklerini sanmıyorum.”</p>

  <p>Kadın aceleyle Seeli’yi alarak itaat etti, yaklaşık altı ya da yedi yaşında gibi görünüyordu, sonra da Dalinar’ı takip ederek dışarı çıktı. Kil lambanın kırılgan alevi gecenin karanlığında titriyordu. Bir çeşit terliğe benziyordu.</p>

  <p>“Nehir?” diye sordu Dalinar.</p>

  <p>“Nehrin yerini sen de...”</p>

  <p>“Başımı çarptım, Taffa,” dedi Dalinar. “İyi değilim. Düşünmek zor.”</p>

  <p>Kadın endişelenmiş gibi duruyordu ama bu cevabı kabul etmiş gibi göründü. Köyden uzağa doğru işaret etti.</p>

  <p>“Gidelim,” dedi Dalinar karanlığın içine doğnı ilerleyerek. “Bu yaratıkların saldırıları sık sık oluyor mu?”</p>

  <p>“Issızlıklar sırasında oluyordur belki, ama ben hayatımda görmedim! Fırtına rüzgârları, Heb. Sana yardım edecek bir...”</p>

  <p>“Hayır,” dedi. “İlerlemeye devam edeceğiz.”</p>

  <p>Dalga şeklindeki kaya oluşumunun arka tarafına doğru tırmanmakta olan bir patika boyunca ilerlemeye devam ettiler. Dalinar arkadaki köyden tarafa göz atmaya devam ediyordu. Aşağıda bu Cehennem’den gelme hayvanlar tarafından katledilerek kaç kişi ölmekteydi? Arazi sahibinin askerleri neredeydi?</p>

  <p>Belki bu köy fazlasıyla ücraydı, bir şehirbeyinin doğrudan korumasından çok uzaktaydı. Ya da belki de işler bu devirde, bu yerde öyle yürümüyordu. <i>Kadın ve çocuğun nehre ulaştıklarından emin olacağım, sonra da geri dönerek bir savunma organize etmeye çalışacağım. Tabii eğer geride herhangi biri kalmışsa.</i></p>

  <p>Düşünce gülünç görünüyordu. Kendini ayakta tutabilmek için soba demirini kullanmak zorunda kalıyordu. Nasıl olacaktı da savunmayı <i>o</i> organize edecekti?</p>

  <p>Yolun dik bir kısmında ayağı kaydı ve Taffa kandili yere koyarak kolunu kavradı, endişeliydi. Bölge büyük taşlar ve sarmaşıkları ile yapraklarını serin, nemli geceye uzatmış olan kayafilizlerinden ötürü engebeliydi. Bunlar rüzgârla hışırdıyordu. Dalinar kendini doğrulttu, sonra da kadına devam etmesini işaret ederek başını salladı.</p>

  <p>Gecenin içinden hafif bir tırmalama sesi geldi. Dalinar döndü, gerilmişti.</p>

  <p>“Heb?” diye sordu kadın, sesi korkuluydu.</p>

  <p>“Işığı yukarı kaldır.”</p>

  <p>Kadın kandili kaldırarak dağ eteğini titreşen sarı ışıklarla aydınlattı. En az bir düzine gece yarısı gibi leke, fazla pürüzsüz derileriyle kayafilizileri ve kayaların üstünden sinsi sinsi yaklaşıyordu. Dişleri ve pençeleri bile siyahtı.</p>

  <p>Seeli annesine iyice sokularak hıçkırdı.</p>

  <p>“Koşun,” dedi Dalinar yumuşakça, soba demirini kaldırarak.</p>

  <p>“Heb, onlar...”</p>

  <p>“Koş?” diye kükredi.</p>

  <p>“Önümüzde de var?”</p>

  <p>Dalinar hızla dönerek ilerideki karanlık lekeleri fark etti. Lanet ederek etrafına bakındı. “Oraya,” dedi yakınlardaki bir kaya oluşumuna işaret ederek. Uzun ve düzdü. Taffa’yı iterek ilerletti, o da Seeli’yi çekiyordu. Mavi elbiseleri rüzgârla dalgalanıyordu.</p>

  <p>Onlar Dalinar’ın şu anki durumunda yapabileceğinden daha hızlı koştular ve kaya duvara önce Taffa ulaştı. Sanki üstüne tırmanacakmış gibi yukarı doğru baktı, Bunun için fazlasıyla dikti. Dalinar sadece sırtını dayayacağı sağlam bir şeyler istemişti. Kayalığın önündeki düz bir bölgeye çıktı ve silahını kaldırdı. Siyah yaratıklar taşların üstünden dikkatle sürünüyorlardı. Dalinar bir şekilde onların dikkatini dağıtarak diğer ikisinin kaçmalarını sağlayabilir miydi? O kadar sersemlemiş hissediyordu ki.</p>

  <p><i>Parezırhım için neler vermezdim</i>...</p>

  <p>Seeli hıçkırdı. Annesi onu rahatlatmaya çalıştı ama kadının sesi de cesaretsizdi. Biliyordu. Canlı bir geceye benzeyen bu karanlık yumakları onları parçalayacak ve yutacaktı. Kadının kullanmış olduğu o kelime neydi? Issızlık. Kitap onlardan bahsediyordu. Issızlıklar neredeyse efsanevi olan gölgegünler sırasında gerçekleşmişti, gerçek tarihin başlangıcından önce. İnsanoğlunun Yokelçileri yenip de savaşı cennete taşımalarından önce.</p>

  <p>Yokelçiler. Bu şeyler onlar mıydı? Efsaneler. Efsaneler onu öldürmek için canlanmıştı.</p>

  <p>Yaratıkların birkaçı ileri atıldı ve Dalinar Heyecan’ın tekrar içinde kabardığını hissetti; demiri savururken onu güçlendiriyordu. Geriye sıçradılar, dikkatliydiler, zayıf bir nokta arıyorlardı. Diğerleri ileri geri yürüyerek havayı kokladı. Kadın ve çocuğa ulaşmak istiyorlardı.</p>

  <p>Dalinar üzerlerine doğru atılarak yaratıkları geri çekilmeye zorladı; gücü nereden bulduğundan emin, değildi. Bir tanesi yaklaştı ve Dalinar en aşina olduğu Rüzgârduruşu’na geçerek ona silahını savurdu. Süpüren darbeler, zerafet.</p>

  <p>Yaratığa isabet ettirerek yan tarafından vurdu ama öbür tarafından iki tanesi üzerine atladı. Pençeler sırtını tırmıkladı ve ağırlıkları onu taşların üstüne fırlattı. Küfrederek yuvarlandı, yaratığın birini yumrukladı ve geriye doğru fırlattı. Bir diğeri bileğini ısırarak bir acı şimşeği ile soba demirini düşürmesine neden oldu. Dalinar kükredi ve yumruğunu yaratığın çenesine gömdü ve çene refleks olarak açılınca da elini kurtardı.</p>

  <p>Canavarlar bastırdı. Bir şekilde Dalinar ayağa kalktı ve tökezleyerek gerileyip sırtını kaya duvara dayadı. Kadın kandili fazla yaklaşan bir yaratığa fırlattı ve taşlanır üstüne yağ saçılarak tutuştu. Ateş yaratıkları rahatsız ediyormuş gibi görünmüyordu.</p>

  <p>Taffa’nın bu hareketi kandili fırlatırken dengesini kaybettiği için Seeli’yi açıkta bıraktı. Canavarın biri onu yere devirdi ve diğerleri de çocuğa doğru fırladılar ama Dalinar kıza doğru atılarak kollarını etrafına sardı, yere çöktü ve sırtını canavarlara döndü. Bir tanesi sırtına atladı. Pençeler derisini yardı.</p>

  <p>Seeli dehşetle hıçkırdı. Taffa canavarlar üstünü kaplarlarken çığlık atıyordu.</p>

  <p>“Neden bana bunu gösteriyorsun!” diye kükredi Dalinar geceye doğru. “Neden <i>bu</i> görüyü yaşamak zorundayım? Lanet olsun sana!” Pençeler sırtını tırmaladı, acıyla kamburunu çıkarırken Seeli’yi kavradı. Gözlerini yukarı, göğe doğru çevirdi.</p>

  <p>Ve orada, parlak mavi bir ışığın yere doğru düşmekte olduğunu gördü.</p>

  <p>Bir göktaşı gibiydi; inanılmaz bir hızla düşüyordu. Dalinar ışık biraz uzakta yere çarparak taşları çatlatıp, havaya kaya kıymıkları saçarken haykırdı. Yer sarsıldı. Hayvanlar dondu.</p>

  <p>Dalinar hissiz bir şekilde yan tarafına döndü, sonra da ışık kol ve bacaklarını açarak ayağa kalkarken hayretle izledi. Bu bir göktaşı falan değildi. Bir adamdı; mavi, parlayan bir Parezırhı içindeydi; bir Parekılıcı taşıyan ve vücudundan Fırtınaışığı sızmakta olan bir adam.</p>

  <p>Yaratıklar öfkeyle tısladılar ve birden kendilerini şeklin üstüne fırlattılar, Dalinar ve diğer ikisini boş vermişlerdi. Paretaşıyan Kılıç’ını kaldırdı ve becerikli bir şekilde saldırılarını savuşturarak öne atıldı.</p>

  <p>Dalinar afallamış bir şekilde yatıyordu. Bu daha önce gördüğü hiçbir Parezırhı’na benzemiyordu. Zırh düzenli mavi bir ışıkla parlıyordu ve üzerinde metale dağlanmış, bir kısmı tanıdık, diğerleri yabancı olan rünler vardı ve üzerlerinden mavi bir buhar tütmekteydi.</p>

  <p>Zırh’ı tıngırdayan adam akıcı bir şekilde hareket ederek yaratıklara saldırdı. Siyah dumanlar tüten parçalarını gecenin içine fırlatarak zahmetsizce bir canavarı ikiye ayırdı.</p>

  <p>Dalinar kendini Taffa’ya doğru sürükledi. Hayattaydı ama yan tarafı parçalanmış ve derisi yüzülmüştü. Seeli ağlayarak ona asılıyordu. <i>Bir şeyler... yapmam gerek...</i> diye düşündü Dalinar donukça.</p>

  <p>“Rahat olun,” dedi bir ses.</p>

  <p>Dalinar silkinerek döndüğünde narin bir Parezırhı içindeki bir kadının, elinde parlak bir şeyler tutarak yanında diz çökmüş olduğunu gördü. Heliodor ile sarmalanmış bir topazdı, ikisi de güzel bir metal çerçeveye yerleştirilmişti; her taş bir adamın eli büyüklüğündeydi. Kadının gecenin içinde neredeyse parlayan açık bronz gözleri vardı ve bir miğfer takmıyordu. Saçları bir topuz şeklinde arkadan toplanmıştı. Bir elini kaldırdı ve Dalinar’ın alnına dokundu.</p>

  <p>Sanki üstüne boydan boya buzlu su dökülmüştü. Bir anda acısı yok oldu.</p>

  <p>Kadın uzandı ve Taffa’ya dokundu. Taffa’nın yan tarafındaki etinden kopan parça bir göz kırpışı içinde tekrar oluştu; yırtık kaslar oldukları yerde kalmış ama parçaların koptuğu diğer yerleri et <i>büyüyerek</i> kaplamıştı. Deri kusursuz bir şekilde kaynayarak kasların üzerini kapattı ve kadın Paretaşıyan beyaz bir kumaşla kanı ve yırtık deriyi silerek temizledi.</p>

  <p>Taffa başını kaldırdı; huşu içindeydi. “Geldiniz,” diye fısıldadı. “Yaradan’a şükürler olsun.”</p>

  <p>Kadın Paretaşıyan ayağa kalktı, zırhı amber renkli bir ışıkla parlıyordu. Gülümsedi ve yan tarafa dönerek arkadaşına yardım etmek için aceleyle ilerlerken elinde sisten bir Parekılıcı belirdi.</p>

  <p><i>Kadın bir Paretaşıyan,</i> diye; düşündü Dalinar. Asla böyle bir şey görmemişti.</p>

  <p>Tereddüt içinde ayağa kalktı. Güçlü ve sağlıklı hissediyordu; sanki uzun bir uykudan yeni uyanmış gibiydi. Aşağıdaki koluna göz atarak eğreti bandajını çekip çıkardı. Biraz sıyrılmış deriyi ve kanı silmesi gerekecekti ama altında derisi kusursuz bir şekilde iyileşmiş olduğunu gördü. Birkaç derin nefes aldı. Sonra omzunu silkti, soba demirini yerden aldı ve savaşa katıldı.</p>

  <p>“Heb?” diye seslendi Taffa arkasından. “Sen deli misin?”</p>

  <p>Dalinar cevap vermedi. İki yabancı onu korumak için savaşırlarken orada oturacak değildi. Siyah yaratıklardan düzinelerce vardı. O bakarken, yaratıkların bir tanesi mavili Paretaşıyan’ı sıyıran bir darbe indirdi ve pençe Parezırhı’nın içine saplanıp onu çatlatarak bir delik açtı. Bu Paretaşıyanlar gerçekten tehlike altındaydı.</p>

  <p>Kadın Paretaşıyan Dalinar’a döndü. Artık miğferi başındaydı. Ne zaman takmıştı ki? Dalinar kendini siyah yaratıklardan birinin üstüne atarak demiriyle vururken kadın afallamış gibi görünüyordu. Dalinar Dumanduruşu’na geçti ve yaratığın karşı saldırısını savuşturdu. Kadın Paretaşıyan arkadaşına döndü, sonra da ikisi Dalinar ile bir üçgen oluşturacak şekilde pozisyon aldılar. Kayalığa en yakın konumdaki Dalinar’dı.</p>

  <p>Yanında savaşan iki Paretaşıyan ile birlikte dövüşmek evde olandan dikkate değer bir şekilde daha iyi sonuç verdi. O sadece tek bir yaratığı öldürebilmişti, yaratıklar hızlı ve güçlüydü ve Dalinar da savunmacı bir şekilde dövüşüp dikkatlerini dağıtarak Paretaşıyanlar üzerindeki baskıyı azaltmaya çalışıyordu. Yaratıklar geri çekilmedi. En sonuncusu da kadın Paretaşıyan tarafından ikiye ayrılana kadar saldırmaya devam ettiler.</p>

  <p>Dalinar nefes nefese demirini indirerek durdu. Başka ışıklar da gökten köy tarafına doğru düşmüştü ve düşmeye de devam ediyorlardı. Büyük olasılıkla bu garip Paretaşıyanların bir kısmı da oraya inmişti.</p>

  <p>“Eh, itiraf etmeliyim ki daha önce asla böylesine... Sıra dışı yöntemler kullanan bir yoldaşın yanında savaşma zevkine erişememiştim,” dedi güçlü bir ses.</p>

  <p>Dalinar döndüğünde erkek Paretaşıyan’ın onu süzmekte olduğunu gördü. Adamın miğferi nereye gitmişti? Paretaşıyan Kılıç’ı zırhlı omzuna dayanmış olarak duruyor ve Dalinar’ı öylesine parlak mavi gözlerle izliyordu ki neredeyse beyaz sayılırlardı. O gözler gerçekten de <i>parlıyor,</i> Fırtınaışığı mı sızdırıyordu? Derisi bir Makabaki gibi koyu kahverengiydi ve kısa, kıvırcık siyah saçları vardı. Artık zırhı parlamıyordu ama zırhın ön tarafı boyunca işlenmiş olan büyük sembol hâlâ hafif mavi bir ışık yayıyordu.</p>

  <p>Dalinar sembolü tanıdı, bu merkezdeki iki tanesiyle birleştirilmiş olan sekiz küre şeklinde dizayn edilmiş belirgin çifte göz deseniydi. Bu Parlayan Şövalyeler olarak adlandırıldıkları zamanlarda Kayıp Parlayanlar’ın sembolüydü.</p>

  <p>Kadın Paretaşıyan köyü izliyordu.</p>

  <p>“Sana kılıç eğitimini kim verdi?” diye sordu erkek şövalye.</p>

  <p>Dalinar şövalyenin gözlerine baktı. Nasıl cevap vereceği hakkında hiçbir fikri yoktu.</p>

  <p>“Bu benim kocam Heb sayın şövalye,” dedi Taffa ileri atılarak, elinden tutarak kızını da getiriyordu. “Bildiğim kadarıyla ömrü boyunca bir kılıç görmemiştir.”</p>

  <p>“Duruşların bana tanıdık gelmedi,” dedi şövalye. “Ama deneyimli ve kesindi. Bu düzeyde bir beceri sadece yılların eğitimi ile ortaya çıkar. Senin kadar iyi dövüşebilen bir adamı, şövalye ya da asker olsun, nadiren gördüm.”</p>

  <p>Dalinar sessiz kalmaya devam etti.</p>

  <p>“Görüyorum ki bana söyleyecek bir sözün yok,” dedi şövalye. “Pekâlâ. Ama bu gizemli eğitiminin bir işe yaramasını istiyorsan, Urithiru’ya gel.”</p>

  <p>“Urithiru mu?” dedi Dalinar. Bu ismi bir yerlerde duymuştu.</p>

  <p>“Evet,” dedi şövalye. “Sana tarikatların birinde bir konum sözü veremem, bu bana ait olan bir karar değil ama eğer kılıçtaki becerin de ateş karıştırma aletlerindeki becerine benziyorsa, o zaman bizim aramızda bir yer edinebileceğinden şüphem yok.” Doğu tarafındaki köye doğru döndü. “Haberi yayın. Bunun gibi işaretler boş değil. Bir Issızlık geliyor.” Yoldaşına döndü. “Ben gidiyorum. Bu üçünü koru ve köye götür. Bu gecenin tehlikelerinde onları yalnız bırakamayız.”</p>

  <p>Arkadaşı başını sallayarak onayladı. Mavi şövalyenin zırhı hafifçe parlamaya başladı, sonra da sanki gökyüzüne doğru düşermiş gibi havaya fırladı. Dalinar afallayarak geri adım attı ve parlayan mavi şeklin yükselmesini ve sonra köye doğru bir yay çizerek inişini izledi.</p>

  <p>“Gelin,” dedi kadın, sesi miğferinin içinde yankılanıyordu. Yokuştan aşağı doğru aceleyle inmeye başladı.</p>

  <p>“Bekle,” dedi Dalinar aceleyle arkasından giderken, Taffa da kızını kucaklayarak onları takip etti. Arkalarında yanan yağ bitmek üzereydi.</p>

  <p>Kadın şövalye yavaşlayarak Dalinar ve Taffa’nın ona yetişebilmelerini bekledi.</p>

  <p>“Bilmem gerek,” dedi Dalinar kendini aptal gibi hissederek. “Bu hangi yıl?”</p>

  <p>Şövalye ona doğru döndü. Miğferi gitmişti. Dalinar gözlerini kırpıştırdı; bu ne zaman olmuştu? Yoldaşının aksine, onun açık renkli derisi vardı, Shinovar’dan birisi gibi solgun değildi ama bir Alethi gibi doğal bronzlaşmış bir açık tenliydi. “Sekizinci Çağ, üç yüz otuz yedi.”</p>

  <p><i>Sekizinci Çağ mı</i>? diye düşündü Dalinar. <i>Bu da ne demek</i>? Bu görü diğerlerinden farklıydı. Bir kere diğerleri daha kısaydı. Ve onunda konuşan o ses. O neredeydi?</p>

  <p>“Neredeyim ben?” diye sordu Dalinar şövalyeye. “Hangi krallık?”</p>

  <p>Şövalye kaşlarını çattı. “İyileşmedin mi?”</p>

  <p>“Ben iyiyim. Benim sadece... Bilmem gerekiyor. Ben hangi krallıktayım?”</p>

  <p>“Burası Natanatan.”</p>

  <p>Dalinar tutmakta olduğu nefesini bıraktı. <i>Natanatan.</i> Harap Ovalar bir zamanlar Natanatan olan arazinin üstünde bulunuyordu. Krallık yüzyıllar önce düşmüştü.</p>

  <p>“Ve siz de Natanatan’ın kralı için mi savaşıyorsunuz?”</p>

  <p>Kadın güldü. “Parlayan Şövalyeler hiçbir kral için savaşmaz ve hepsi için savaşırlar.”</p>

  <p>“O zaman nerede yaşarsınız?”</p>

  <p>“Tarikatlarımızın merkezi olan yer Urithiru’dur ama Alethela’nın tüm şehirlerinde yaşarız.”</p>

  <p>Dalinar yerinde donakaldı. Alethela. Bu Alethkar hâline gelmiş olan yerin tarihsel adıydı. “Savaşmak için krallık sınırlarını mı aşıyorsunuz?”</p>

  <p>“Heb,” dedi Taffa. Son derece endişeli görünüyordu. “Bana Seeli’yi aramak için dışarı çıkmadan önce Parlayanlar’ın bizi korumak için geleceği sözünü veren sendin. Aklın hâlâ bulanık mı? Şövalye hanım, onu tekrar iyileştirebilir misiniz?”</p>

  <p>“Filizlenmeyi yaralı olabilecek başkaları için saklamam gerekir,” dedi kadın köyden tarafa göz atarak. Savaş bitmeye başlıyor gibi görünüyordu.</p>

  <p>“Ben iyiyim,” dedi Dalinar. “Alethk... Alethela. Orada mı yaşıyorsunuz?”</p>

  <p>“Issızlık için tetikte beklemek bizim görevimiz ve ayrıcalığımız,” dedi kadın. “Bir krallık savaş sanatlarını öğrenir ki diğerleri barış içinde olabilsin. Biz ölürüz ki siz yaşayabilin. Bu ezelden beridir bizim görevimiz olmuştur.”</p>

  <p>Dalinar bu duyduklarını hazmederek hareketsiz bir şekilde durdu.</p>

  <p>“Savaşabilen herkese ihtiyaç var,” dedi kadın. “Ve savaşmak için bir <i>arzusu</i> olan herkesin de Alethela’ya gelmeye teşvik edilmesi gerekir. Savaşmak, bu On Ölümler’e karşı olan savaş bile, bir insanı değiştirir. Bunun seni yok etmemesi için sana eğitim verebiliriz. Bize gel.”</p>

  <p>Dalinar kendini başını sallarken buldu.</p>

  <p>“Her otlağın üç şeye ihtiyacı vardır,” dedi kadın, sesi sanki hafızasındaki bir şeylerden alıntı yapar gibi değişti. “Büyümek için sürüler, bakmak için çobanlar ve kıyılarda gözcüler. Biz Alethelalılar işte bu gözcüleriz; koruyan ve savaşan savaşçılar. Korkunç öldürme sanatlarının sürekliliğini sağlar, sonra bunları Issızlık geldiği zaman diğerlerine de aktarırız.</p>

  <p>“Issızlık,” dedi Dalinar. “Bu Yokelçiler demek, değil mi? Bu gece dövüştüğümüz şeyler onlar mıydı?”</p>

  <p>Şövalye horgörüyle burnunu çekti. “Yokelçiler mi? Bunlar mı? Hayır, bu Gece Yarısı Özü’ydü, gerçi kimin serbest bırakmış olduğu hâlâ bir gizem.” Yan tarafa baktı, gözleri uzaklara dalmıştı. “Harkaylain diyor ki bir Issızlık yakın ve o nadiren yanılır. O...”</p>

  <p>Gecenin içinden keskin bir çığlık sesi geldi, Şövalye lanet ederek sesten tarafa baktı. “Burada bekleyin. Eğer Öz geri dönerse seslenin. Ben duyarım.” Fırlayarak karanlığın içine daldı.</p>

  <p>Dalinar bir elini kaldırdı, takip etmekle geride kalıp Taffa ve kızına göz kulak olmak arasında kararsız kalmıştı. <i>Fırtınababa</i>! diye düşündü, şimdi şövalyenin parlayan zırhı gitmiş olduğu için karanlıkta kalmış olduklarının farkına vararak.</p>

  <p>Taffa’ya doğru döndü. Patikada Dalinar’ın yanında duruyordu, gözleri garip bir şekilde dalgındı.</p>

  <p>“Taffa?” diye sordu.</p>

  <p>“Bu zamanları özlüyorum,” dedi Taffa.</p>

  <p>Dalinar sıçradı. Ses Taffa’nın değildi. Bir adamın sesiydi, derin ve güçlü. Her görüsü sırasında onunla konuşan sesti.</p>

  <p>“Sen kimsin?” diye sordu Dalinar.</p>

  <p>“Onlar birdi, bir zamanlar,” dedi Taffa ya da her ne kimse. “On tarikat, insanlar. Soransuz ya da çekişmesiz değildi, elbette. Ama odaklanmışlardı.”</p>

  <p>Dalinar bir ürperme hissetti. Bu sesteki bir şeyler ona her zaman hafifçe tanıdık gibi geliyordu. İlk görüsünde bile öyle olmuştu. “Lütfen. Bana bunun ne olduğunu söylemek zorundasın, bana neden bu şeyleri gösterdiğini. Sen kimsin? Yaradan’ın bir tür hizmetkârı mısın?”</p>

  <p>“Keşke sana yardım edebilseydim, ” dedi Taffa Dalinar’a bakarak ama sorularını duymazdan gelerek. “Onları birleştirmek zorundasın.”</p>

  <p>“Daha önce de söylediğin gibi! Ama yardıma ihtiyacım var, Şövalyenin Alethkar hakkında söylemiş olduğu o şeyler. Bunlar doğru mu? Tekrar böyle olabilir miyiz?”</p>

  <p>“Olabilecek olandan bahsetmek yasaklanmıştır,” dedi ses. “Olmuş olandan bahsetmek ise bakış açısına bağlıdır. Ama yardım etmeye çalışacağım.”</p>

  <p>“O zaman bana muğlak cevaplardan daha fazlasını ver!”</p>

  <p>Taffa ona baktı, ağırbaşlıydı. Dalinar her nasılsa yalnızca yıldız ışığı ile onun kahverengi gözlerini seçebiliyordu. Onların arkasında saklanan derin, korkutucu bir şeyler vardı.</p>

  <p>“En azından bana şunu söyle,” dedi Dalinar soracak anlamlı bir soru bulup ona sarılarak. “Yüceprens Sadeas’a güvendim ama oğlum, Adolin, bunu yaptığım için aptal olduğumu düşünüyor. Sadeas’a güvenmeye devam etmeli miyim?”</p>

  <p>“Evet,” dedi varlık. “Bu önemli. Çekişmenin sizi yutmasına izin verme. Güçlü ol. Şerefli davran ve şeref de sana yardım edecek.”</p>

  <p><i>Nihayet,</i> diye düşündü Dalinar. <i>Elle tutulur bir şey.</i></p>

  <p>Sesler duydu. Dalinar’ın etrafında görüntü silikleşti. “Hayır!” Kadına doğru uzandı. “Beni şimdi geri gönderme. Elhokar ve savaş hakkında ne yapmalıyım?”</p>

  <p>“Sana ne verebiliyorsam onu vereceğim.” Ses belirsiz hâle geliyordu. “Daha fazlasını veremediğim için üzgünüm.”</p>

  <p>“Bu nasıl bir cevap böyle?” diye kükredi Dalinar. Kendini silkeleyerek debelendi. Eller onu tutuyordu. Bunlar da nereden gelmişti? Küfretti, ellere vurarak uzaklaştırdı, kıvranarak kurtulmaya çalıştı.</p>

  <p>Sonra dondu. Tekrar Harap Ovalar’daki kışlanın içindeydi, yumuşak bir yağmur çatıyı dövüyordu. Fırtınanın ana gövdesi geçmişti. Renarin endişe içinde izlerken, bir grup asker Dalinar’ı yerde tutuyordu.</p>

  <p>Dalinar hareketsizleşti, ağzı açıktı. Bağırmaktaydı. Askerler rahatsız görünüyorlardı, birbirlerine göz atarak Dalinar’ın gözlerine bakmıyorlardı. Eğer öncekiler gibiydiyse, görüdeki rolünü oynayarak hareket etmiş, çırpınarak abuk subuk sözler söylemiş olmalıydı.</p>

  <p>“Artık aklım açık,” dedi Dalinar. “Sorun değil. Hepiniz beni bırakabilirsiniz.”</p>

  <p>Renarin diğerlerine başını salladı ve onlar da tereddütle Dalinar’ı serbest bıraktılar. Renarin onlara babasının sadece savaş için hevesli olduğunu söyleyerek bahaneler uydurmaya çalışarak kekeledi. Pek de ikna edici gibi gelmemişti.</p>

  <p>Dalinar kışlanın arka tarafına çekilerek iki rulo yapılmış yer yatağının arasında yere oturdu, sadece derin derin nefes alarak düşünüyordu. Görülere güveniyordu ama son zamanlarda savaş kamplarındaki hayatı, insanlar onun deli olduğunu varsaymaya başlamadan da yeteri kadar zorluydu.</p>

  <p><i>Şerefli davran ve şeref de sana yardım edecek.</i></p>

  <p>Görü ona Sadeas’a güvenmesini söylemişti. Ama bunu sadece Sadeas’tan nefret etmekle kalmayarak, görülerin de Dalinar’ın aklından gelen hezeyanlar olduğunu düşünen Adolin’e açıklaması asla mümkün olmazdı. Yapılabilecek tek şey önceden yapmakta olduğu gibi devam etmekti.</p>

  <p>Ve bir şekilde, yüceprensleri birlikte çalıştırmak için bir yol bulmaktı.</p>
</body>
</html>
