<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2 title="BÖLÜM-74"><img alt="" src="../Images/main-103.jpg" /></h2>

  <p>Shallan gözlerini ovuşturdu. Jasnah’nın notlarını okumuştu, en azından en önemli olanlarını. Sadece onlar bile büyük bir yığın yapıyordu. Hâlâ locada oturmaktaydı, gerçi ona sırtına alarak hastane cübbesini örtebileceği bir battaniye getirmesi için bir parshman göndermişlerdi.</p>

  <p>Gözleri ağlayarak, sonra da okuyarak harcanan gece yüzünden yanıyordu. Tükenmişti. Ama yine de kendini canlı hissediyordu.</p>

  <p>“Bu doğru,” dedi. “Sen haklısın. Yokelçiler parshman. Başka hiçbir farklı açıklama göremiyorum.”</p>

  <p>Jasnah gülümsedi, sadece tek bir kişiyi ikna etmiş olduğu düşünülürse, kendisinden garip bir şekilde memnun kalmış gibi görünüyordu.</p>

  <p>“Peki, şimdi ne olacak?”</p>

  <p>“Bunun senin önceki araştırmalarınla ilgisi var.”</p>

  <p>“Benim araştırmalarım mı? Yani babanın ölümü mü demek istiyorsun?”</p>

  <p>“Doğru.”</p>

  <p>“Parshendiler ona saldırdı,” dedi Shallan. “Onu aniden öldürdüler, bir uyarı olmadan.” Ona odaklandı. “Senin bütün bunları araştırmaya başlamana sebep olan şey buydu, değil mi?”</p>

  <p>Jasnah başıyla onayladı. “Anahtar o vahşi parshmanlar, Harap Ovalar’ın Parshendileri.” Öne doğru eğildi. “Shallan. Bizi beklemekte olan felâket fazlasıyla gerçek, fazlasıyla korkunç. Beni korkutmaları için mistik uyanlara ya da dinsel vaazlara ihtiyacım yok. Ben kendi kendime yeteri kadar dehşet içindeyim.”</p>

  <p>“Ama biz parshmanları evcilleştirdik.”</p>

  <p>“Öyle mi? Shallan, onların neler yaptığını düşün, onlara nasıl davranıldığını, ne kadar sıklıkla kullanıldıklarını.”</p>

  <p>Shallan tereddüt etti. Parshmenler her yerdeydi.</p>

  <p>“Yemeklerimizi onlar servis ediyor,” diye devam etti Jasnah. “Ambarlarımızda onlar çalışıyor. <i>Çocuklarımıza</i> onlar bakıyor. Roshar üzerinde biraz parshmanın olmadığı tek bir köy yok. Onları görmezden geliyoruz; onların sadece orada olmalarını, her zaman yapmış oldukları gibi yapmalarını bekliyoruz. Şikâyet etmeden çalışmalarını.</p>

  <p>“Ama bir grup bir anda barışçıl dostlardan gaddar savaşçılara dönüştü. Bir şeyler onları ateşledi. Tıpkı yüzlerce yıl önce, Hanedan Çağları olarak bilinen günler sırasında olduğu gibi. Bir barış dönemi oluyor, bunun ardından ise hiç kimsenin anlamadığı sebepler yüzünden öfkeyle delirmiş olan parshmanların istilası geliyordu. İnsanoğlunun ‘Cehennem’e sürgün edilmemek’ için savaşıyor olmasının ardındaki şey işte <i>buydu.</i> Uygarlığımızı neredeyse sona erdiren şey buydu. İnsanların onlardan Issızlıklar olarak bahsetmesine neden olacak kadar ürkütücü olan korkunç, tekrar eden afetler bunlardı.</p>

  <p>“Parshmenleri besledik. Onları toplumumuzun her alanına kattık. Patlamayı bekleyen bir yücefırtınayı dizginlemiş olduğumuzun asla farkına varmadan; onlara bel bağlamış durumdayız. Harap Ovalar’dan gelen anlatılar bu Parshendilerin birbirlerinden uzaktayken bile şarkılarını eş zamanlı olarak söylemelerini sağlayan kendi aralarında iletişim kurma becerilerinden bahsediyor. Onların akılları uzakalemler gibi bağlantılı. Bunun ne anlama geldiğini fark edebiliyor musun?”</p>

  <p>Shallan başını sallayarak onayladı. Eğer Roshar üzerindeki her parshman özgürlük ya da daha beteri <i>intikam</i> isteyerek bir anda efendilerine karşı dönerse ne olurdu? “Mahvoluruz. Bizim bildiğimiz şekliyle uygarlık çöker. Bir şeyler <i>yapmak</i> zorundayız!”</p>

  <p>“Yapıyoruz,” dedi Jasnah. “Kanıt topluyor, bildiğimizi düşündüğümüz şeyleri bildiğimizden emin olmaya çalışıyoruz.”</p>

  <p>“Ve daha kaç tane kanıta ihtiyacımız var?”</p>

  <p>“Çok. Pek çok.” Jasnah kitaplara göz attı. “Tarihçelerde henüz anlamadığım bazı şeyler var. Parshmenlerin yanında savaşan yaratıkların, bir tür kocakabuk olabilecek taştan hayvanların hikâyeleri ve bir doğruluk payı olabileceğini düşündüğüm başka gariplikler var. Ama Kharbranth’ın bize önerebileceği şeyleri tükettik. Hâlâ bunun içine girmeyi istiyor musun? Bu taşıyacağımız ağır bir yük olacak. Daha uzun bir süre arazilerine geri dönemeyeceksin.”</p>

  <p>Shallan kardeşlerini düşünerek dudaklarını ısırdı. “Şimdi bu bildiklerimden sonra gitmeme izin verir misin?”</p>

  <p>“Senin kaçmanın yollarını ararken bana hizmet etmeni istemiyorum.” Jasnah’nın sesi bitkin geliyordu.</p>

  <p>“Kardeşlerimi öylece terk edemem.” Shallan’ın içi tekrar burkuldu. “Ama bu onlardan daha önemli. Cehennem adına, bu <i>senden</i> ya da <i>benden</i> ya da herhangi birimizden daha önemli. Yardım etmek zorundayım Jasnah. Bunu bırakıp gidemem. Aileme yardım etmek için başka bir yol bulacağım.”</p>

  <p>“İyi. O zaman git eşyalarımızı topla. Yarın o senin için kiralamış olduğum gemiyle gidiyoruz.”</p>

  <p>“Jah Keved’e mi gidiyoruz?”</p>

  <p>“Hayır. Bunların hepsinin merkezine gitmemiz gerek.” Shallan’a baktı. “Harap Ovalar’a gidiyoruz. Parshendilerin bir zamanlar sıradan parshmanlar olup olmadığını ve eğer öyleyse onları neyin ateşlemiş olduğunu bulmamız gerek. Belki ben bunun hakkında yanılıyorumdur ama eğer haklıysam, sıradan parshmanları askerlere dönüştürmenin anahtarı Parshendilerin elinde olabilir.” Sonra da, kederli bir şekilde devam etti. “Ve bunu da söylediklerimi başka birisi yapıp, onları bize karşı kullanmadan önce yapmalıyız..”</p>

  <p>“Başka birisi mi?” dedi Shallan içinde ani bir panik sancısı hissederek. “Bunu arayan başkaları da mı var?”</p>

  <p>“Tabii ki var. Bana suikast düzenlemek için bu kadar zahmete kimin gireceğini düşünüyorsun?” Masasının üstündeki bîr kâğıt yığınına doğru uzandı. “Onlar hakkında pek bir şey bilmiyorum. Bildiğim kadarıyla, bu sırları arayan çok sayıda grup olabilir. Ama bir tanesini kesin olarak biliyorum. Kendilerine Hayaletkan diyorlar.” Aradan bir kâğıdı çekti. “Arkadaşın Kabsal da onlardan biriydi. Kolunun iç tarafında onların sembolünün bir dövmesini bulduk.”</p>

  <p>Jasnah kâğıdı gösterdi. Sayfada birbirlerinin üstüne binecek şekilde dizilmiş üç elmastan oluşan bir sembol vardı.</p>

  <p>Bu Nan Balat’ın ona haftalar önce göstermiş olduğu sembolün aynısıydı. Babasının vekilharcı ve Ruhdökümcüyü kullanmayı bilen adamı olan Luesh’in taktığı sembol. Gelip ailesine Ruhdökümcüyü geri vermeleri için baskı yapmış olan adamlar, Shallan’ın babasına yüceprensliğe oynaması için mali destek vermiş olan adamlar tarafından da taşınan sembol.</p>

  <p>“Yukarıdaki Yaradan,” diye fısıldadı Shallan. Başını kaldırdı. “Jasnah, sanıyorum... Benim <i>babam</i> da bu grubun bir üyesiydi.”</p>
</body>
</html>
