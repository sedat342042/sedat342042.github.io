<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2 title="BÖLÜM-004"><img alt="" src="../Images/main-9.jpg" /></h2>

  <p><b><i>“Ölüyorum, değil mi? Doktor, neden kanımı alıyorsun? O yanındaki çizgili kafalı kim? Uzak bir güneş görebiliyorum, karanlık ve soğuk, siyah bir gökyüzünde parlıyor.</i> ”</b></p>

  <div>
    <b><br /></b>
  </div>

  <p><b>— 1172’de Jesnan’ın üçünde alınmıştır, ölümden 11 saniye önce. Örnek Reshi bir chul eğiticisiydi. Numune özellikle dikkate değer.</b></p>

  <p><br /></p>

  <p>Rüzgârspreni, “Neden ağlamıyorsun?” diye sordu.</p>

  <p>Kaladin aşağıya bakarak sırtını kafesin köşesine vermiş, oturuyordu. Önündeki zemin tahtaları sanki birisi sadece tırnaklarını kullanarak kazmaya çalışmış gibi kıymıklanmıştı. Kıymıklanmış kısım, gri renkli kuru ahşabın kanı emmiş olduğu yerde koyu lekeliydi. Boşuna, hezeyanlı bir kaçma çabası.</p>

  <p>Vagon ilerlemeye devam ediyordu. Her gün aynı rutindi. Yatak veya yorgan olmadan geçirilmiş rahatsız bir gecenin ardından ağrılı ve tutuk bir şekilde uyanış. Her defasında bir vagon olmak üzere, kölelerin ayaklarında prangalarla dışarı çıkmalarına izin veriliyor ve etrafta ayaklarını sürüyerek yürümeleri ve işlerini halletmeleri için zaman tanınıyordu. Sonra tekrar paketleniyor ve sabah lapaları veriliyordu, sonra da vagonlar öğleden sonra lapasına kadar ilerliyordu. Daha fazla ilerleme. Akşam lapası, sonra da uykudan önce bir kepçe su.</p>

  <p>Kaladin’in <i>shash</i> damgası hâlâ kanıyordu; yara kapanmamıştı. En azından kafesin tepesi onu güneşten koruyordu.</p>

  <p>Rüzgârspreni minik bir bulut gibi havada süzülerek sise dönüştü. Kaladin’e yaklaştı; bu hareket bulutun ön kısmında sanki rüzgârla geriye itilen sisin altından daha katı bir şeyin ortaya çıkması gibi yüzünün hatlarını ortaya çıkardı. Buğulu, kadınsı ve zayıf. Nasıl da meraklı gözleri vardı. Daha önce gördüğü hiçbir spren gibi değildi.</p>

  <p>“Diğerleri geceleri ağlıyor,” dedi spren. “Ama sen ağlamıyorsun.”</p>

  <p>“Niye ağlayayım?” dedi Kaladin başını arkadaki parmaklıklara yaslayarak. “Bu neyi değiştirir?”</p>

  <p>“Bilmiyorum. İnsanlar <i>neden</i> ağlar?”</p>

  <p>Kaladin gözlerini kapatarak gülümsedi. “İnsanların neden ağladığını Yaradan’a sor, küçük spren. Bana değil.” Alnından Doğu yazının nemiyle ter akıyor ve yarasına sızdıkça yakıyordu. Kısa süre sonra birkaç hafta bahar olacağını umuyordu. Havanın ve mevsimlerin sağı solu belli olmazdı. Asla ne kadar sürecekleri bilinmezdi ama genellikle her biri birkaç hafta sürerdi.</p>

  <p>Vagon ilerlemeye devam etti. Bir süre sonra yüzünde güneş ışığını hissetti. Gözlerini açtı. Güneş kafesin üst tarafından içeri giriyordu. O zaman öğleni iki veya üç saat geçmişti. Öğleden sonra lapası ne olmuştu? Kaladin bir eliyle çelik parmaklıklara asılarak kendini ayağa kaldırdı. İlerideki vagonu süren Tvlakv’ı göremiyor, sadece arkadaki düz suratlı Bluth’u görüyordu. Paralı askerin üzerinde önden bağcıklı kirli bir gömlek vardı ve güneşe karşı da geniş siperlikli bir şapka takıyordu. Sopası ve mızrağı oturduğu bankta yanında duruyordu. Bir kılıç taşımıyordu, Tvlakv bile bunu yapmazdı, Alethi bölgesinin yakınında bile.</p>

  <p>Çimenler vagonlara yol vermeye devam ediyor; hemen önlerinde kaybolup, vagonlar geçtikten sonra yavaşça geri çıkıyorlardı. Burada manzara Kaladin’in tanımadığı garip çalılarla bezeliydi. Kalın sap ve dalları ile çıkıntılı yeşil iğne yaprakları vardı. Ne zaman vagonlar çok yakınlarına gelse, iğneler sapların içine çekilerek geride eğri büğrü, dalları budaklı, solucan gibi gövdeler bırakıyordu. Tepelik manzarayı benekliyorlar, çimenle kaplı kayalardan ufak nöbetçiler gibi yükseliyorlardı.</p>

  <p>Vagonlar ilerlemeye devam etti; öğleni çok geçmişti. <i>Neden lapa için durmuyoruz?</i></p>

  <p>En öndeki vagon en sonunda yavaşlayarak durdu. Diğer ikisi arkasında sallanarak durdular; kırmızı kabuklu chullar huzursuzlanıyor, antenleri ileri geri sallanıyordu. Kutu şeklindeki hayvanların kabartılı, taştan kabukları ve kalın, ağaç gövdesi gibi kırmızı bacakları vardı. Kaladin’in duyduğu kadarıyla, pençeleri bir adamın kolunu koparabilirdi, Ama chullar uysaldı, özellikle de evcil olanları ve orduda asla bir chuldan gönülsüz bir çimdikten daha beterini görmüş olan hiç kimseyi duymamıştı .</p>

  <p>Bluth ve Tag vagonlarından inerek Tvlakv’la buluşmak için ileri yürüdüler. Köle tüccarı vagonunun koltuğunda ayakta duruyor, elinde bir kâğıt parçası tutarken gözlerini beyaz güneş ışığına karşı siper ediyordu. Bir tartışma çıktı. Tvlakv gitmekte oldukları yöne doğru elini sallayıp duruyor, sonra da elindeki kâğıt parçasına işaret ediyordu.</p>

  <p>“Kayıp mı oldun, Tvlakv?” diye seslendi Kaladin. “Belki de Yaradan’a yol göstermesi için dua etmelisin. Duyduğum kadarıyla köle tüccarlarını pek severmiş. Sırf sizin için Cehennem’de özel bir oda ayırmış.”</p>

  <p>Kaladin’in sol tarafında kölelerden biri (birkaç gün önce onunla konuşmuş olan uzun sakallı adam) yan yan ondan uzaklaştı, köle tüccarını tahrik eden bir adamın yakınında durmayı istemiyordu.</p>

  <p>Tvlakv tereddüt etti, sonra da ters bir şekilde paralı askerlerine elini sallayarak onları susturdu. Şişman adam vagonundan atlayarak indi ve yürüyerek Kaladin’in yanına geldi. “Sen,” dedi. “Firari. Alethi orduları savaşları için bu diyarda seyahat ediyor. Bu bölge hakkında bir şey biliyor musun?”</p>

  <p>“Haritayı bana göster,” dedi Kaladin. Tvlakv tereddüt etti, sonra da Kaladin’in görmesi için kaldırdı.</p>

  <p>Kaladin parmaklıkların arasından uzandı ve kâğıdı kaptı. Sonra hiç bakmadan Kaladin kâğıdı ikiye ayırdı. Saniyeler içinde haritayı Tvlakv’ın dehşete düşmüş gözlerinin önünde yüzlerce parçaya ayırmıştı.</p>

  <p>Tvlakv paralı askerlerine seslendi ama onlar gelene kadar Kaladin’in onlara fırlatacak iki avuç dolusu konfetisi olmuştu. “Yılortanız kutlu olsun, sizi piçler,” dedi Kaladin, etraflarında kâğıt parçaları uçuşurken. Dönüp kafesin öbür tarafına yürüdü ve yüzü onlara dönük şekilde oturdu.</p>

  <p>Tvlakv dili tutulmuş bir şekilde kalakaldı. Sonra yüzü kızararak Kaladin’e işaret etti ve paralı askerlere bir şeyler tısladı. Bluth kafese doğru bir adım attı, sonra tekrar düşündü. Tvlavk’a göz attı, sonra da omzunu silkerek uzaklaştı. Tvlakv, Tag’e döndü ama diğer paralı asker de sadece yumuşak bir şey söyleyerek başını salladı.</p>

  <p>Birkaç dakika korkak paralı askerlere sövdükten sonra, Tvlakv kafesin etrafından dolaşarak Kaladin’in oturduğu yere yaklaştı. Şaşırtıcı bir şekilde, konuştuğu zaman sesi sakindi. “Görüyorum ki akıllısın, firari. Kendini çok değerli kıldın. Diğer kölelerim bu bölgeden değil ve ben de hiç bu yöne gelmedim. Pazarlık yapabilirsin. Bize yol göstermek karşılığında ne istiyorsun? Eğer beni memnun edersen sana her gün fazladan bir öğün yemek sözü verebilirim.”</p>

  <p>“Kervanı benim götürmemi mi istiyorsun?”</p>

  <p>“Yön göstermen yeterli olacak.”</p>

  <p>“Pekâlâ. İlk önce bir uçurum bul.”</p>

  <p>“O, sana bölgeyi görmek için yüksek bir konum mu sağlayacak?”</p>

  <p>“Hayır,” dedi Kaladin. “Bana seni aşağı atmak için bir imkân sağlayacak. ”</p>

  <p>Tvlakv sinirle uzun beyaz kaşlarından birini geriye tarayarak şapkasını düzeltti. “Benden nefret ediyorsun. Bu iyi. Nefret seni güçlü tutacak, seni pahalıya sattıracak. Ama eğer seni pazara çıkarma fırsatı bulamazsam benden intikam alamayacaksın. Ben kaçmana izin vermeyeceğim. Ama belki başkası verir. O yüzden sen satılmak istiyorsun, anlarsın ya?”</p>

  <p>“Ben intikam istemiyorum,” dedi Kaladin. Rüzgârspreni geri geldi, bir süre için acayip çalılardan birini incelemek üzere fırlayıp gitmişti. Havaya kondu ve onu inceleyerek Tvlakv’ın yüzünün etrafında yürümeye başladı. Köle tüccarı onu göremiyormuş gibiydi.</p>

  <p>Tvlakv kaşlarını çattı. “İntikam yok mu?”</p>

  <p>“İşe yaramıyor,” dedi Kaladin. “Ben o dersi uzun zaman önce öğrendim.”</p>

  <p>“Uzun zaman önce mi? Sen on sekiz yıldan daha yaşlı olamazsın, firari.”</p>

  <p>Bu iyi bir tahmindi. Kaladin on dokuz yaşındaydı. Gerçekten de Amaram’ın ordusuna katılalı sadece dört yıl mı olmuştu? Kaladin bir düzine yıl yaşlanmış gibi hissediyordu.</p>

  <p>“Sen gençsin,” diye devam etti Tvlakv. “Bu kaderinden kaçabilirsin. İnsanların köle damgasından daha uzun yaşadığı bilinir, köle ücretini ödeyebilirsin, anlarsın ya? Veya efendilerinden birini sana özgürlüğünü vermesi için ikna edebilirsin. Tekrar özgür bir adam olabilirsin. Bu o kadar da imkânsız değil.”</p>

  <p>Kaladin küçümsemeyle homurdandı. “Asla bu damgalardan kurtulamayacağım, Tvlakv. Kaçmayı on defa denemiş ve hepsinde de başarısız olmuş olduğumu biliyor olmalısın. Paralı askerlerini çekindiren şey alnımdaki bu rünlerden daha fazlası.”</p>

  <p>“Geçmiş başarısızlık gelecekte de şans olmayacağını kanıtlamaz, değil mi?”</p>

  <p>“Bitti. Umrumda değil.” Köle tüccarına dik dik baktı. “Ayrıca söylediğin şeylere gerçekten de inanmıyorsun. Eğer sattığın kölelerin bir gün peşinden gelmek için özgür kalabileceğini düşünseydin, senin gibi bir adamın geceleri uyuyabileceğini sanmıyorum.”</p>

  <p>Tvlakv güldü. “Belki de, firari. Belki de haklısın. Veya belki de ben sadece eğer sen özgür kalacak <i>olsaydın,</i> seni köle olarak satan ilk adamın peşine düşeceğini düşünüyorumdur, anlarsın ya? Yücebey Amaram, değil mi? Onun ölümü benim için uyarı olurdu ki, ben de kaçabileyim.”</p>

  <p>Nasıl biliyordu? Amaram’ı nereden duymuş olabilirdi? <i>Onu bulacağım,</i> diye düşündü Kaladin. <i>Kendi ellerimle bağırsaklarını deşeceğim onun. Onun kafasını boynundan söküp sonra da...</i></p>

  <p>“Evet,” dedi Tvlakv Kaladin’in yüzünü inceleyerek. “Demek intikam arzusunda olmadığını söylerken o kadar da dürüst değildin. Görüyorum.”</p>

  <p>“Amaram’ı nereden biliyorsun?” diye sordu Kaladin kaşlarını çatarak. “O zamandan beri yarım düzine defa el değiştirdim.”</p>

  <p>“İnsanlar konuşur. Köle tüccarları çoğundan da fazla. Bizler birbirimizle arkadaş olmalıyız, anlarsın ya, çünkü başka hiç kimse bize tahammül etmeyecektir.”</p>

  <p>“O zaman bu damgayı firar ettiğim için almadığımı biliyorsun.”</p>

  <p>“Ah, ama gerçekmiş gibi yapmamız gereken şey bu, anlarsın ya? Büyük suçlardan mahkûm olmuş adamlar, onlar çok iyi satmaz. O kafandaki <i>shash</i> damgasıyla zaten senin için iyi bir fiyat almak zor olacak. Eğer seni satamazsam o zaman sen... Eh, sen bu duruma düşmemeyi isteyeceksin. Bu yüzden de beraber bir oyun oynayacağız. Ben senin bir firari olduğunu söyleyeceğim. Sen de hiçbir şey söylemeyeceksin. Bence bu kolay bir oyun.”</p>

  <p>“Bu yasadışı.”</p>

  <p>“Alethkar’da değiliz, bu yüzden yasa filan yok,” dedi Tvlakv. “Ayrıca, firar satılmış olmanın resmi sebebiydi. Aksini iddia et ve eline geçen tek şey adının yalancıya çıkması olacak.”</p>

  <p>“Bu da senin için bir baş ağrısı olur.”</p>

  <p>“Ama daha demin benden intikam alma arzun olmadığını söylemiştin.”</p>

  <p>“Edinebilirim.”</p>

  <p>Tvlakv güldü, “Ah, eğer şimdiye kadar edinmediysen o zaman büyük olasılıkla asla edinmeyeceksin! Hem beni bir uçurumdan atmakla tehdit etmedin mi? Sanırım şimdiden edindin. Ama artık, nasıl ilerleyeceğimizi konuşmak <i>zorundayız.</i> Haritam zamansız bir şekilde aramızdan ayrıldı, anlarsın ya?”</p>

  <p>Kaladin tereddüt etti, sonra da içini çekti. “Bilmiyorum,” dedi dürüstçe. “Ben de asla bu taraflara gelmedim.”</p>

  <p>Tvlakv’m yüzü asıldı. Eğilerek kafese daha fazla yaklaştı ve Kaladin’i inceledi, gerçi halâ aradaki mesafeyi koruyordu. Bir an sonra Tvlakv başını salladı. “Sana inanıyorum, firari. Ne yazık. Eh, hafızama güvenmek zorunda kalacağım. Hem zaten harita kötü yapılmıştı. Neredeyse yırttığın için memnunum, çünkü ben de aynısını yapmak üzereydim. Eğer karşıma eski karılarımın portreleri filan çıkacak olursa, benzersiz yeteneklerinden faydalanmak için bunların senin eline ulaştıklarından emin olacağım. ” Yürüyerek uzaklaştı.</p>

  <p>Kaladin, Tvlakv’ın gidişini izledi, sonra da kendi kendine lanet etti.</p>

  <p>“Bu niçindi?” dedi yürüyerek yanında gelen rüzgârspreni, başı yana eğilmişti.</p>

  <p>“Neredeyse ondan hoşlanmaya başlayacağım,” dedi Kaladin kafasını arkaya atıp kafese vurarak.</p>

  <p>“Ama... Yaptıklarından sonra...”</p>

  <p>Kaladin omzunu silkti. “Tvlakv’ın puştun biri olmadığını söylemedim. O sadece sempatik bir puşt.” Tereddüt etti, sonra yüzünü buruştu. “Onlar en beter türü. Bunları öldürdüğün zaman da kendini suçlu hissedersin.”</p>

  <p style="text-align: center;">♦</p>

  <p style="text-align: center;">♦♦</p>

  <p>Vagon yücefırtınalar sırasında su sızdırıyordu. Bu şaşırtıcı değildi; Kaladin Tvlakv’ın köle tüccarlığına kötü talih yüzünden sürüklenmiş olduğundan şüpheleniyordu. Başka malların ticaretini yapıyor olmayı tercih ederdi ama bir şeyler onu bu mesleklerin en aşağılık olanını seçmeye zorlamıştı. Belki sermaye eksikliği ya da bundan önceki çevresini aceleyle terk etme ihtiyacı.</p>

  <p>Onun gibi adamların lükse, hatta kaliteye bile parası yetmezdi. Alacaklılarından zar zor bir adım önde kalabilirlerdi. Tvlakv’ın durumunda ise bunun anlamı sızdıran vagonlardı. Vagonun tahtalarla kapatılmış yan tarafları yücefırtına rüzgârlarına dayanabilecek kadar sağlamdı, ama rahat değildi.</p>

  <p>Tvlakv neredeyse bu yücefırtına için hazırlanmakta geç kalmıştı. Görünüşe göre Kaladin’in yırtmış olduğu harita, gezgin bir fırtınabekçisinden satın alınmış olan bir yücefırtına tarihleri listesini de içeriyordu. Fırtınalar matematiksel olarak öngörülebiliyordu; Kaladin’in babası bunu bir hobi hâline getirmişti. On defada sekiz kez doğru günü bulabiliyordu.</p>

  <p>Rüzgârlar aracı sarsıp, sakar bir devin oyuncağı gibi silkeleyerek döverken tahtalar kafesin parmaklıkları üzerinde tangırdıyordu. Tahtalar inliyor ve çatlakların arasından buz gibi yağmur suyu püskürüyordu. Aralıklardan şimşeklerin ışığı da gök gürültüsü eşliğinde giriyordu. Sahip oldukları tek ışık buydu.</p>

  <p>Arada bir, ışık gök gürültüsü olmadan çakıyordu. Bu olduğu zaman da köleler Fırtınababa’yı, Kayıp Parlayanlar’ın hayaletlerini ya da Yokelçileri (hepsinin en şiddetli yücefırtınaların içinde gezdiği söylenir) düşünerek korku içinde inliyordu. Vagonun uzak ucunda hep birlikte toplanmışlar, sıcaklığı paylaşıyorlardı. Kaladin onları kendi hâllerine bırakmış, tek başına sırtını parmaklıklara dayamış otunıyordu.</p>

  <p>Kaladin fırtınalarda gezinen şeyler hakkındaki hikâyelerden korkmazdı. Ordudayken bir ya da iki yücefırtınaya koruyucu bir taş çıkıntısının altında veya başka bir doğal barınağın içinde dayanmak zorunda kalmıştı. Kimse fırtına sırasında dışarıda olmayı sevmezdi ama bazen bundan kaçınılamazdı. Fırtınalarda gezinen şeyler, hatta belki Fırtınababa’nın kendisi bile, hiç de havaya fırlamış kayalar ve dallar kadar ölümcül değildi. Aslında, fırtınanın en önünden ilerleyen su ve rüzgâr kargaşası olan fırtına duvarı, en tehlikeli kısmıydı. O geçtikten sonra ne kadar uzun süre dayanırsan fırtına da o kadar zayıflardı, ta ki en sonunda sadece çiseleyen bir yağmurdan ibaret olan fırtına kalıntılarına dönüşene dek.</p>

  <p>Hayır, Kaladin ziyafet çekmek için kendilerine et arayan Yokelçiler konusunda endişeli değildi. Tvlakv’a bir şey olacağından endişe ediyordu. Köle tüccarı fırtınanın geçmesini kendi vagonunun alt kısmına inşa edilmiş olan dar ahşap barınağın içinde bekliyordu. Orası görünüşte kervanın en güvenli yeriydi ama fırtınanın savurduğu bir kaya ya da vagonun çökmesi gibi kaderin kötü bir cilvesi onu oracıkta öldürebilirdi. Öyle bir durumda Kaladin, Tag ve Bluth’un herkesi kafeslerinde yan tahtaları kilitli olarak bırakarak kaçıp gitmelerini gözünde canlandırabiliyordu. Köleler güneşin altında pişerek, bu kutuların içinde açlık ve susuzluktan yavaş bir ölüme mahkûm olurdu.</p>

  <p>Fırtına vagonu sallayarak esmeye devam etti. O rüzgârlar zaman zaman canlıymış gibi geliyordu, Ve öyle olmadıklarını kim söyleyebilirdi? Rüzgârsprenleri esen <i>rüzgârlara</i> mı çekiliyorlardı, yoksa <i>onlar</i> mı esen rüzgârlardı? Şimdi Kaladin’in vagonunu yok etmeyi o kadar çok isteyen kuvvetin ruhları mıydılar?</p>

  <p>Akıllı ya da değil, o kuvvet başarısız oldu. Vagonlar tekerlekleri kilitlenmiş olarak yakınlardaki büyük kayalara zincirlenmişti. Rüzgâr patlamaları gittikçe hafifledi. Şimşekler çakmayı bıraktı ve yağmurun delirtici davulu da sessiz bir tıkırtı hâline geldi. Yolculukları boyunca sadece bir kez bir yücefırtına sırasında vagonlardan biri devrilmişti. Hem vagon, hem de içindeki köleler olayı birkaç ufak sıyrıkla ucuz atlatmıştı.</p>

  <p>Kaladin’in sağındaki tahta kapak aniden sallandı, sonra da Bluth kopçalarını çözerken düşerek açıldı. Paralı asker parmaklıkları (ve de içeridekileri) yağmura maruz bırakırken şapkasının siperliğinden sular dökülüyordu; yağmura karşı deri ceketini giymişti. Soğuktu ama fırtınanın en şiddetli olduğu sıradaki gibi delici bir soğuk yoktu. Yağmur, Kaladin ve bir araya toplanmış olan kölelerin üzerine boşaldı. Tvlakv her zaman vagonların yağmur bitmeden önce açılmasını emrederdi, kölelerin kokusunu azaltmanın tek yolunun bu olduğunu söylüyordu.</p>

  <p>Bluth tahta kapağı vagonun altındaki yerine soktu, sonra da diğer iki tarafı açtı, Sadece vagonun ön tarafındaki, tam sürücü koltuğunun arkasında olan duvar aşağı indirilemiyordu.</p>

  <p>“Yanları indirmek için biraz erken, Bluth,” dedi Kaladin. Bir yücefırtınanın sonuna yakın, yağmurun hafifçe çiselediği zaman olan <i>riddens</i> daha tam gelmemişti. Bu yağmur hâlâ yoğundu ve rüzgâr da arada bir şiddetle esiyordu.</p>

  <p>“Efendi bugün sizi epey temiz istiyor.”</p>

  <p>“Neden?” diye sordu Kaladin ayağa kalkarak. Üzerindeki kahverengi paçavralardan sular akıyordu.</p>

  <p>Bluth onu duymazdan geldi. <i>Belki de hedefimize yaklaşıyoruzdur,</i> diye düşündü Kaladin, gözleriyle etrafı tararken.</p>

  <p>Son birkaç gün boyunca tepeler yerlerini şekilsiz kaya oluşumlarına bırakmıştı: Aşındırıcı rüzgârların geride ufalanan uçurumlar ve çıkıntılı şekiller bırakmış olduğu yerlerden geçiyorlardı. Çimenler güneşi en çok gören taraflarında büyüyordu ve gölgelerinde de bol bol bitki vardı. Bir yücefırtınadan hemen sonraki zaman, dünyanın en canlı olduğu zamandı. Kayafilizi polipleri yarılıyor ve filizlerini dışarı salıyordu. Suyu yalamak için oyuklarından sürünerek çıkan bazı sarmaşık türleri vardı. Çalı ve ağaçlardaki yapraklar açılarak ortaya çıkıyor, her türden <i>kremcik</i> su birikintilerinin içinde ziyafetin tadını çıkararak geziniyordu. Havada böcekler vızıldıyordu, yengeçler ve çokbacaklılar gibi daha büyük, kabuklular da saklandıkları yerleri terk ediyordu. Kayaların kendileri bile canlanmış gibi görünüyordu.</p>

  <p>Kaladin yukarılarında uçuşan yarım düzine rüzgârsprenini fark etti; şeffaf şekilleri yücefırtınanın son kuvvetli rüzgârlarını takip ediyordu ya da belki bu rüzgârlar ile seyahat ediyorlardı. Bitkilerin etrafında minik ışıklar yükselmişti. Hayatsprenleri. Parlayan yeşil toz zerrelerine veya minik şeffaf böcek sürülerine benziyorlardı.</p>

  <p>Kıl gibi dikenlerini rüzgârdaki değişiklikler için tetikte bekleyerek havaya kaldırmış olan bir çokbacaklı, arabanın yan tarafına tırmandı; uzun gövdesinde düzinelerce çift bacak diziliydi. Bu yeterince tanıdık bir şeydi ama Kaladin kabuğu bu kadar koyu mor olan bir çokbacaklı görmemişti hiç. Tvlakv kervanı nereye götürüyordu? Şu işlenmemiş tepeler tarım için mükemmeldi. Bunlara Gözyaşları’ndan sonraki fırtınaların daha zayıf olduğu mevsimlerde lavis tohumlarıyla karıştırılmış ağırkütük özsuyu saçabilirdin. Dört ay içinde bütün tepe boyunca yetişen, bir adamın kafasından daha büyük, içindeki tahıllar için kırılıp açılmaya hazır olan poliplerin olurdu.</p>

  <p>Chullar etrafta hantal hantal yürüyerek fırtınadan sonra ortaya çıkan kayafilizleri, sümüklüböcekler ve daha başka küçük kabuklularla ziyafet çekiyorlardı. Tag ve Bluth hayvanları sessizce koşumlarına bağlarken, huysuz görünen Tvlakv su geçirmez sığınağından emekleyerek çıktı. Köle tüccarı yağmura karşı bir başlık ve koyu siyah bir pelerin çıkardı. Fırtına tamamen geçmeden önce nadiren dışarı çıkardı, hedeflerine varmak için <i>gayet</i> hevesliydi. Kıyıya yaklaşmışlar mıydı? Kıyı Sahipsiz Tepeler’de şehir bulabilecekleri çok az yerden biriydi.</p>

  <p>Dakikalar içinde vagonlar inişli çıkışlı zeminde ilerliyordu. Kaladin gökyüzü açılırken arkasına yaslandı, yücefırtına batı ufkunda karanlık bir lekeydi artık. Güneş memnuniyetle karşılanan sıcaklığı getirdi ve köleler giysilerinden akarak sarsıntılı vagonun arkasından dışarı akan sulara rağmen ışığın tadını çıkardılar.</p>

  <p>Az sonra, ışıktan şeffaf bir kurdele Kaladin’in yanında belirdi. Artık rüzgârspreninin varlığına alışmaya başlamıştı. Fırtına sırasında dışarı çıkmıştı ama geri gelecekti. Her zaman olduğu gibi.</p>

  <p>“Senin türünden başkalarını gördüm,” dedi Kaladin boş boş.</p>

  <p>“Diğerleri mi?” diye sordu spren, genç bir kadının şeklini alarak. Kaladin’in etrafındaki havada gezinmeye başladı, arada bir dönüyor, duyulmayan bir ritim ile dans ediyordu.</p>

  <p>“Fırtınayı takip eden rüzgârsprenleri,” dedi Kaladin. “Onlarla gitmek istemediğine emin misin?”</p>

  <p>Spren hasretle batı yönüne baktı. “Hayır,” dedi en sonunda dansına devam ederek. “Burada memnunum.”</p>

  <p>Kaladin omzunu silkti. O eskiden olduğu kadar çok eşek şakası yapmayı bırakmıştı, bu yüzden Kaladin de onun varlığının artık kendisini rahatsız etmesine izin vermeyecekti.</p>

  <p>“Yakında başkaları var,” dedi. “Senin gibi başkaları.”</p>

  <p>“Köleler mi?”</p>

  <p>“Bilmiyorum, insanlar. Burada olanlar değil. Başkaları.”</p>

  <p>“Nerede?”</p>

  <p>Dönerek şeffaf beyaz bir parmakla doğu tarafını işaret etti. “Orada. Pek çoklar. Çok ama çok. ”</p>

  <p>Kaladin ayağa kalktı. Bir sprenin uzaklık ve sayı ölçümüne dair bir becerisi olabileceğini hayal edemiyordu. <i>Evet...</i> Kaladin ufku inceleyerek gözlerini kıstı. <i>Orada duman var. Bacalardan mı?</i> Esen rüzgârda dumanın hafifçe kokusunu aldı, eğer yağmur olmasaydı büyük olasılıkla daha erken farkına varmış olurdu.</p>

  <p>Umrunda olmalı mıydı? Nerede köle olarak yaşayacağının önemi yoktu, köle olmaya devam edecekti sonuçta. Bu hayatı kabul etmişti. Artık onun kaderi buydu. Umursama, dert etme.</p>

  <p>Yine de, vagonu bir yokuşu çıkarken içerideki kölelere önlerine serilen manzarayı izleme imkânı sunduğunda, merak içinde baktı. Bu bir şehir değildi. Daha müthiş, daha büyük bir şeydi. Devasa bir ordu kampıydı.</p>

  <p>“Fırtınaların Yüce Babası...” diye fısıldadı Kaladin.</p>

  <p>On ayrı ordu tanıdık Alethi modelinde ordugâhlar kurmuştu: Daireler hâlinde, bölük bölük sıralanmışlardı; en dış halkada kamp takipçileri, onların hemen içinde bir halka hâlinde paralı askerler, ortaya yakın vatandaş askerler, en merkezde de <i>açıkgöz</i> subaylar. Devasa kraterlere benzer kaya oluşumlarının içlerinde kamp kurmuşlardı; sadece yan tarafları daha düzensiz, daha çıkıntılıydı. Kırık yumurta kabukları gibi.</p>

  <p>Kaladin sekiz ay önce buna epey benzer bir ordudan ayrılmıştı; gerçi Amaram’ın askeri gücü çok daha küçüktü. Bu ordu millerce taşı kaplıyor; hem kuzeye, hem de güneye doğru uzayıp gidiyordu. Bin farklı ailenin rünçiftlerini betimleyen bin farklı sancak gururla havada dalgalanıyordu. Çoğunlukla orduların dış taraflarında olmak üzere bazı çadırlar vardı ama askerlerin büyük kısmı geniş taştan kışlalarda kalıyordu. Bu da Ruhdökümcüler anlamına gelirdi.</p>

  <p>Hemen önlerinde olan kampta, Kaladin’in kitaplarda görmüş olduğu bir sancak dalgalanıyordu. Koyu mavi zemin üstünde, bir tacın önünde duran kılıç şeklinde stilize edilerek boyanmış olan <i>khokh</i> ve <i>linil</i> beyaz rünleri, Kholin Evi. Kralın evi.</p>

  <p>Cesareti kırılan Kaladin orduların ötesine baktı. Doğuya doğru manzara, kralın Parshendi hainlere karşı düzenlediği seferi anlatan bir düzine farklı hikâyede tarifini dinlemiş olduğu gibiydi. Yirmi veya otuz ayak genişliğinde dik uçurumlar tarafından bölünmüş ve parçalanmış, yarıklarla dolu devasa bir kaya ovası; o kadar genişti ki Kaladin diğer ucunu göremiyordu. O kadar derindiler ki dipleri karanlığın içinde kayboluyor ve inişli çıkışlı platolardan oluşan çıkıntılı bir mozaik oluşturuyorlardı. Bazıları büyük, bazıları da minicikti. Geniş ova, kırılmış ve sonra da parçaları arada küçük boşluklar kalacak şekilde tekrar dizilmiş olan bir tabağa benziyordu.</p>

  <p>“Harap Ovalar,” diye fısıldadı Kaladin.</p>

  <p>“Ne?” diye sordu rüzgârspreni. “Sorun ne?”</p>

  <p>Kaladin sersemlemişti, başını salladı. “Bu yere gelebilmek için yıllarımı harcadım. Bu Tien’in istediği şeydi, en azından en sonunda. Buraya gelmek, kralın ordusunda savaşmak.</p>

  <p>Ve şimdi Kaladin buradaydı. En sonunda. Kaza eseri. Saçmalığa gülecek gibi hissediyordu. <i>Fark etmiş olmalıydım,</i> diye düşündü. <i>Bilmem gerekirdi. Hiçbir zaman kıyıya ve kıyı şehirlerine doğru gitmiyorduk. Buraya geliyorduk. Savaşa.</i>”</p>

  <p>Bu yer Alethi kanun ve kurallarına tabiydi, Tvlakv’ın bu tür şeylerden kaçınmak isteyeceğini ummuştu. Ama büyük olasılıkla en iyi fiyatları da burada bulurdu.</p>

  <p>“Harap Ovalar mı?” dedi kölelerden biri. “Gerçekten mi?”</p>

  <p>Diğerleri de dışarı bakarak toparlandılar. Ani heyecanları içinde Kaladin’den korktuklarını unutmuş gibi görünüyorlardı.</p>

  <p>“Burası <i>Harap Ovalar!</i>” dedi başka bir adam. “Bu kralın ordusu!”</p>

  <p>“Belki burada adalet buluruz,” dedi bir başkası.</p>

  <p>“Kralın ev hizmetkârlarının en iyi tüccarlar kadar rahat yaşadığını duymuştum,” dedi bir diğeri. “Köleleri de daha iyi durumda olacaktır. Vorin diyarında olacağız, ücret bile alırız!”</p>

  <p>O kadarı doğruydu. Çalıştıkları zaman kölelere küçük bir ücret ödenmesi gerekiyordu; köle olmayan birine ödenecek olan neyse yarısı, ki o da çoğu zaman aynı iş için tam bir vatandaşın alacağından daha azdı. Ama bu da bir şeydi ve Alethi kanunları bunu zorunlu kılıyordu. Sadece, zaten hiçbir şeye sahip olamayan ardentlere bir şey ödenmesi gerekmiyordu. Bir de Parshmenlere. Ama Parshmenler insandan çok hayvan sayılırlardı zaten.</p>

  <p>Bir köle kazandıklarını köle borcuna saydırabilir ve yıllarca çalışmanın ardından özgürlüğünü kazanabilirdi. Teorik olarak. Vagonlar yokuştan aşağı inerken diğerleri çene çalmaya devam etti ama Kaladin vagonun arka tarafına çekildi. Bir kölenin ücretini ödeme seçeneğinin, köleleri uysal tutmak için olan bir hile olduğundan şüpheleniyordu. Borç devasaydı, bir kölenin satış fiyatından çok çok fazlaydı ve çalışarak ödenmesi de hemen hemen imkânsızdı.</p>

  <p>Önceki sahiplerinin elindeyken ücretinin ona verilmesini talep etmişti. Her zaman onu kazıklamanın yollarını bulmuşlardı; yemek veya konaklama ücreti kesmişlerdi. İşte <i>açıkgözler</i> böyleydi. Roshone, Amaram, Katarotam... Köleyken de, özgür bir adamken de Kaladin’in tanımış olduğu her <i>açıkgöz,</i> dışarıdan görünen tüm dürüstlüğü ve iyiliğine rağmen aslında sapına kadar yozlaşmış olduğunu kanıtlamıştı. Güzel ipeklere bürünmüş, çürüyen cesetler gibiydiler.</p>

  <p>Diğer köleler, kralın ordusu ve adalet hakkında konuşup durmaya devam ediyordu. <i>Adalet mi?</i> diye düşündü Kaladin, sırtını parmaklıklara yaslayarak. <i>Adalet diye bir şeyin var olduğunu sanmıyorum.</i> Yine de kendini merak ederken buldu. Bu kralın ordusuydu; on yüceprensin tümünün İntikam Paktı’nı gerçekleştirmek için gelmiş olan ordularıydı.</p>

  <p>Eğer, her şeye rağmen bir şey arzulama konusunda kendisine izin verseydi, bu tekrar bir mızrak tutma şansı olurdu. Tekrar savaşmak, tekrar bir zamanlar olduğu adam olmak için çalışmak. Umursayan bir adam.</p>

  <p>Eğer bunu bulabileceği bir yer var ise, orası burasıydı.</p>
</body>
</html>
