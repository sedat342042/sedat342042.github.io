<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2 title="BÖLÜM-032"><img alt="" src="../Images/main-48.jpg" /></h2>

  <p><b><i>“Hiçbir insanın erişemeyeceği ancak herkesin ziyaret edebileceği yüksek bir yerde yaşıyorlardı. Kule şehrin kendisi, hiçbir insan eli değmeden inşa edilmişti.”</i></b></p>

  <div>
    <b><br /></b>
  </div>

  <p><b>— Her ne kadar <i>Geçen Yazın Şarkısı,</i> Hıyanet’ten sonraki üçüncü yüzyıldan kalma hayali bir aşk hikâyesi olsa da, bu noktada büyük olasılıkla geçerli bir referanstır. Varala’nın tercümesinin 27. sayfasına bakın ve dipnota dikkat edin.</b></p>

  <div>
    <br />
  </div>

  <p>Köprüyü yan olarak taşımakta giderek daha başarılı olmaya başladılar. Ama çok da iyi değillerdi. Kaladin Köprü Dört’ün köprüyü yan taraflarında tutmuş, sakar bir şekilde hareket ederek geçmesini izledi. Neyse ki köprünün alt kısmında bol bol tutacak vardı ve bunları nasıl doğru şekilde kavrayacaklarını da bulmuşlardı. Köprüyü Kaladin’in istediğinden daha az dik bir açıyla taşımak zorunda kalıyorlardı. Bu bacaklarını açıkta bırakırdı ama belki de onları oklar uçarken köprüyü ayarlayabilecekleri şekilde eğitebilirdi.</p>

  <p>Şu hâliyle, taşıma hızları iyi değildi ve köprücüler o kadar bir araya toplanmışlardı ki; eğer Parshendiler bir adamı devirmeyi başarırlarsa diğerleri ona takılıp tökezlerdi. Sadece birkaç adam kaybetsen dengen bozulur, bu yüzden de kesinlikle köprü düşerdi. <i>Bunun çok dikkatli bir şekilde idare edilmesi gerekecek,</i> diye düşündü Kaladin. Syl de köprü ekibinin arkasından neredeyse şeffaf olan bir yaprak sağanağı şeklinde süzülerek gidiyordu. Onun arkasında bir şey Kaladin’in gözüne takıldı: üniformalı bir askerin önderliğindeki umutsuz bir küme hâlindeki perişan bir grup adam. <i>Nihayet,</i> diye düşündü Kaladin. Bir süredir yeni bir grup acemiyi beklemekteydi. Kısaca Kaya’ya elini salladı. Boynuzyiyenli başını sallayarak onayladı; eğitimi o devralacaktı. Zaten bir molanın zamanı gelmişti.</p>

  <p>Kaladin kereste deposunun çevresindeki kısa yokuşu yavaş yavaş koşup, tam Gaz yeni gelenlerin önünü keserken yetişti.</p>

  <p>“Ne zavallı bir yığın,” dedi Gaz. “Geçen sefer bize gönderilenlerin süprüntüler olduğunu düşünmüştüm ama bu sürü...”</p>

  <p>Lamaril omzunu silkti. “Onlar artık senin, Gaz. İstediğin gibi bölüştür.” O ve askerleri ayrılarak bahtsız yeni köprücüleri geride bıraktılar. Bazıları düzgün giysiler giyiyordu; onlar yakın zamanda yakalanmış suçlular olmalıydı. Diğerlerinin alınlarında köle damgaları vardı. Onları görmek Kaladin’de zorla bastırması gereken duygular uyandırdı. Hâlâ çok dik bir yokuşun en tepesinde duruyordu; tek bir yanlış adım onu yuvarlanarak o umutsuzluğun içine geri gönderebilirdi.</p>

  <p>“Sıraya girin sizi kremcikler,” diye bağırdı Gaz sopasını çekip acemilere sallayarak. Kaladin’e dik dik baktı ama bir şey söylemedi.</p>

  <p>Adamlar aceleyle sıraya girdi.</p>

  <p>Gaz sıra boyunca sayarak ilerledi, daha uzun olanlarını seçmişti. “Siz beş adam, siz Köprü Altı’dasınız. Bunu hatırlayın. Unutun ve ben de sizi kamçılatayım.” Diğer bir grubu saydı. “Siz altı adam, siz Köprü On Dört’tesiniz. Siz, sondaki dördünüz, Köprü Üç. Sen, sen ve sen, Köprü Bir. Köprü İki’ye adam lâzım değil... Siz dördünüz, Köprü Yedi.”</p>

  <p>Bu hepsiydi.</p>

  <p>“Gaz,” dedi Kaladin kollarını kavuşturarak. Syl, küçük yaprak fırtınasından genç bir kadına dönüşerek omzuna kondu.</p>

  <p>Gaz ona döndü.</p>

  <p>“Köprü Dört’te otuz sağlam üye kaldı.”</p>

  <p>“Köprü Altı ve Köprü On Dört’te ondan da az var.”</p>

  <p>“İkisinin de yirmi dokuzu vardı ve sen demin ikisine de çok sayıda yeni üye verdin. Ve Köprü Bir’de otuz yedi adam var ve sen <i>onlara</i> da üç yeni adanı gönderdin.”</p>

  <p>“Siz son turda neredeyse hiç adam kaybetmediniz ve...”</p>

  <p>Kaladin, çavuş yürüyerek uzaklaşmaya çalışırken Gaz’ın kolunu yakaladı. Gaz ürkerek sopasını kaldırdı.</p>

  <p><i>Haydi dene,</i> diye düşündü Kaladin, Gaz’ın gözlerinin içine bakarak. Neredeyse çavuşun yapmasını umuyordu.</p>

  <p>Gaz dişlerini gıcırdattı. “İyi. Bir adam.”</p>

  <p>“Onu ben seçeceğim,” dedi Kaladin.</p>

  <p>“Her neyse. Zaten hepsi işe yaramaz.”</p>

  <p>Kaladin yeni köprücü grubuna döndü. Gaz’ın onları gönderdiği köprü ekibine göre gruplar hâlinde toplanmışlardı. Kaladin anında dikkatini daha uzun boylu adamlara çevirdi. Köle standartlarına göre iyi beslenmiş gibi görünüyorlardı. Hatta iki tanesi de, sanki onlar...</p>

  <p>“Hey, gancho!” dedi bir ses başka bir gruptan, “Hey! Sen beni istiyorsun, sanırım.”</p>

  <p>Kaladin döndü. Kısa, sıska bir adam ona el sallıyordu. Adamın sadece tek bir kolu vardı. Kim onu bir köprücü olması için göndermişti ki?</p>

  <p><i>Bir oku durdurur,</i> diye düşündü Kaladin. <i>Köprücülerin bütün faydası da yukarıdakiler in gözünde bu.</i></p>

  <p>Adamın kahverengi saçı ve Alethi olmak için sadece bir ton koyu olan iyice bronzlaşmış bir derisi vardı. Ellerindeki tırnaklar arduvaz renkli ve kristal gibiydi; o zaman bu bir Herdazlıydı. Yeni gelenlerin pek çoğu aynı yenilmiş umursamazlık görüntüsünü paylaşıyordu ama bu adam, her ne kadar kafasında bir kölenin damgasını taşıyor olsa da, <i>gülümsüyordu.</i></p>

  <p>O <i>damga eski,</i> diye düşündü Kaladin. <i>Ya bundan önce nazik bir efendisi vardı ya da bir şekilde ezilmeye karşı direnç gösterebildi.</i> Adam belli ki bir köprücü olarak onu neyin beklediğini bilmiyordu. Hiçbir insan bunu bilse gülümsemezdi.</p>

  <p>“Beni kullanabilirsin,” dedi adam. “Biz Herdazlılar büyük savaşçılarızdır, gon.” O son kelimeyi “kan” gibi telaffuz etmişti ve görünüşe göre Kaladin’e hitap ediyordu. “Var ya bir defasında, harbiden bak, üç adamın yanındaydım ve sarhoşlardı filan ama yine de: hepsini dövdüm.” Çok hızlı bir şekilde konuşuyordu, koyu şivesi kelimelerini birbirine karışmasına neden oluyordu.</p>

  <p>O berbat bir köprücü olurdu. <i>Belki bir ihtimal</i> köprü omuzlarının üstünde olarak koşabilirdi ama manevra yapamazdı. Hatta belinin etrafında biraz sarkıklık varmış gibi görünüyordu. Onu hangi köprü ekibi alsa en öne koyar ve bir ok yemesine izin vererek ondan kurtulurdu.</p>

  <p><i>Hayatta kalmak için ne gerekirse yapmak gerek,</i> diye geçmişinden bir ses fısıldıyormuş gibi geldi. Bir <i>külfeti bir avantaja dönüştür...</i></p>

  <p><i>Tien.</i></p>

  <p>“Pekâlâ,” dedi Kaladin işaret ederek. “Arkadaki Herdazlıyı alacağım.”</p>

  <p><i>“Ne?”</i> dedi Gaz.</p>

  <p>Kısa adam aylak aylak yürüyerek Kaladin’in yanına geldi. “Sağ ol, gancho! Beni seçtiğin için memnun olacaksın.”</p>

  <p>Kaladin geri yürümek için dönerek Gaz’ın yanından geçti. Köprü çavuşu kafasını kaşıdı. “Beni tek kollu bücürü seçmek için mi o kadar zorladın?”</p>

  <p>Kaladin, Gaz’a tek bir kelime etmeden yürümeye devam etti. Bunun yerine, tek kollu Herdazlıya döndü. “Neden benimle gelmek istedin? Farklı köprü ekipleri hakkında herhangi bir şey bilmiyorsun.”</p>

  <p>“Sadece bir tane seçiyordun,” dedi adam. “Bu da bir adamın özel olacağı, diğerlerinin de olmayacağı anlamına gelir. İçimde seninle ilgili iyi bir his var. Gözlerinden belli gancho.” Durakladı. “Köprü ekibi ne?”</p>

  <p>Kaladin kendini adamın umursamaz tavrından ötürü gülümserken buldu. “Göreceksin. Adın ne?”</p>

  <p>“Lopen,” dedi adam. “Kuzenlerinden bazıları, onlar bana <i>o</i> Lopen derler çünkü asla ismi öyle olan başka birini duymamışlar. Etrafta epey soruşturdum, belki bir yüz... ya da iki yüz... harbiden bak, bir sürü insana. Ve kimse o adı duymamış.”</p>

  <p>Kaladin kelime seli karşısında gözlerini kırpıştırdı. Adam nefes almak için hiç duruyor muydu?</p>

  <p>Köprü Dört moladaydı; devasa köprüleri bir yanı üstünde durmuş onlara gölge sağlıyordu. Beş yaralı da onlara katılmıştı ve muhabbet ediyorlardı; Leyten bile ayaktaydı ki bu da umut vericiydi. Ezilmiş bacağı yüzünden yürümekte çok fazla zorlanıyordu. Kaladin elinden geleni yapmıştı ama adam her zaman topallayacaktı.</p>

  <p>Diğerleriyle konuşmayan tek adam savaş yüzünden o kadar derin bir şekilde şok geçirmiş olan Dabbid’di. Diğerlerini takip ediyordu ama konuşmuyordu. Kaladin adamın asla zihinsel bitkinliğinden kurtulamayacağından korkmaya başlamıştı.</p>

  <p>Hobber; bacağına bir ok yemiş olan yuvarlak yüzlü, aralık dişli adam, bir değnek olmadan yürüyordu. Tekrar köprülerle koşabilmesine fazla uzun süre kalmamıştı ve bu da iyi bir şeydi. Bulabildikleri her çift ele ihtiyaçları vardı.</p>

  <p>“Oradaki kışlaya git,” dedi Kaladin Lopen’e. “En arkadaki yığında senin için bir battaniye, çarıklar ve yelek var.”</p>

  <p>“Tabii,” dedi Lopen, aylak aylak yürüyerek uzaklaştı. Geçerken adamlardan birkaçına el salladı.</p>

  <p>Kaya yürüyerek Kaladin’in yanına gelerek kollarını kavuşturdu. “Yeni üye mi?”</p>

  <p>“Evet,” dedi Kaladin.</p>

  <p>“Gaz’ın bize verip vereceği yalnızca bu sanırım.” Kaya içini çekti. “Bunu bekliyor olmamız gerekirdi. Bize bundan sonra sadece köprücülerin en işe yaramazlarını verecek.”</p>

  <p>Kaladin onu onaylayan türden bir şeyler söylemeye niyetlenmişti ama tereddüt etti. Syl büyük ihtimalle bunu bir yalan olarak görür ve bu da onu kızdırırdı.</p>

  <p>“Bu yeni köprüyü taşıma şekli,” dedi Kaya. “Düşünüyorum ki pek de faydalı değil. Bu...”</p>

  <p>Bir boru sinyali, uzaklardaki bir kocakabuğun ötüşü gibi taş binalardan yankılanarak kampın üstünde çınlarken sesi kesildi. Kaladin gerginleşti. Onun adamları görev başındaydı. Üçüncü boru korosu ötene kadar gergin bir şekilde bekledi.</p>

  <p>“Sıraya girin!” diye bağırdı Kaladin. “Hadi gidelim!”</p>

  <p>Görev başında olan diğer on dokuz ekibin aksine, Kaladin’in adamları şaşkınlık içinde koşuşturmadılar ve düzenli bir şekilde toplandılar. Lopen bir yelek giymiş olarak dışarı fırladı, sonra dört takıma bakarak tereddüt etti, nereye gideceğini bilmiyordu. Eğer Kaladin onu öne koyarsa ölür giderdi ama herhangi bir başka yerde de büyük olasılıkla sadece onları yavaşlatırdı.</p>

  <p>“Lopen!” diye bağırdı Kaladin.</p>

  <p>Tek kollu adanı selam verdi. <i>Gerçekten de orduda olduğunu mu düşünüyor</i>?</p>

  <p>“O yağmur fıçısını görüyor musun? Git marangozların çıraklarından birkaç su tulumu al. Bana birkaç tane ödünç alabileceğimizi söylemişlerdi. Doldurabildiğin kadarını doldur, sonra da aşağıda bize yetiş.”</p>

  <p>“Tabii, gancho,” dedi Lopen.</p>

  <p>“Köprü yukarı!” diye bağırdı Kaladin öndeki konuma geçerek. “Omuz taşıması!”</p>

  <p>Köprü Dört hareket etti. Diğer bazı köprü ekipleri kışlalarının etrafında kalabalık ederlerken Kaladin’in takımı koşarak kereste deposunu aştı. Yokuştan ilk inenler onlardı ve daha ordu bile sıraya girmeden ilk kalıcı köprüye ulaştılar. Orada, Kaladin onlara köprüyü yere koymalarını ve beklemelerini emretti.</p>

  <p>Kısa bir süre sonra, Lopen yamaçtan aşağı aceleyle yürüyerek indi ve şaşırtıcı bir şekilde, Dabbid ve Hobber da onunla birlikteydi. Hobber’in topallaması nedeniyle hızlı hareket edemiyorlardı ama bir tente ve iki uzun tahta ile bir çeşit sedye yaratmışlardı. Bunun ortasına yığılmış olan en azından yirmi tane su tulumu vardı. Aceleyle köprü takımının yanına geldiler.</p>

  <p>“Bu ne?” dedi Kaladin.</p>

  <p>“Bana ne kadar taşıyabiliyorsam getirmemi söyledin, gon,” dedi Lopen. “Eh, biz de bu şeyi marangozlardan aldık. Bunu tahta parçalarını taşımak için kullanıyorlarmış, öyle dediler ve şimdi kullanmıyorlardı o yüzden de biz aldık ve şimdi de buradayız. Öyle diil mi, Moolie?” Bu sonuncusunu Dabbid’e söylemişti, o ise sadece başını salladı.</p>

  <p>“Moolie mi?” diye sordu Kaladin.</p>

  <p>“Dilsiz demek,” dedi Lopen omzunu silkerek. “Çünkü pek fazla konuşurmuş gibi görünmüyor da ondan.”</p>

  <p>“Anladım. Eh, iyi iş çıkarmışsın. Köprü Dört, konumlarınıza geçin. İşte ordunun kalan kısmı da geliyor.”</p>

  <p>Sonraki birkaç saat köprü turlarından beklemeye alışmış oldukları gibi geçti. Eziyetli koşullarda ağır köprüyü platolar boyunca taşımak. Suyun çok büyük bir faydası olmuştu. Ordu arada bir köprücülere turları sırasında su verirdi ama asla adamların ihtiyaçlarının olduğu kadar değil. Her platoyu geçtikten sonra biraz su içebilmek, yarım düzine daha adamın olması kadar iyiydi.</p>

  <p>Ama gerçek fark antrenmandan kaynaklanıyordu. Köprü Dört’ün adamları artık köprüyü her indirdiklerinde tükenmiş bir şekilde devrilmiyorlardı. İş hâlâ zordu ama vücutları bunun için hazırdı. Kaladin adamları yıkılmak yerine gülüşür ve şakalaşırken diğer köprü ekiplerinden gelen birçok şaşkınlık ya da kıskançlık bakışı yakalamıştı. Diğer adamların yaptığı gibi haftada bir kere falan köprü taşımak açık bir şekilde yeterli değildi. Her gece fazladan bir öğün, eğitim ile birleştiği zaman adamlarının kaslarını geliştirmiş ve onları iş için hazırlamıştı.</p>

  <p>Yürüyüş uzundu; Kaladin’in gördüğü en uzun yürüyüştü. Saatler boyunca doğuya doğru gittiler. Bu kötü bir işaretti. Daha yakındaki platoları hedefledikleri zaman çoğunlukla oraya Parshendilerden önce varıyorlardı. Ama bu kadar uzaklaştıklarında, sadece Parshendilerin mücevherkalp ile kaçmalarına engel olmak için koşuyorlardı; düşmandan önce varma şansları hiç yoktu.</p>

  <p>Bu da büyük olasılıkla bunun zor bir saldırı olacağı anlamına geliyordu. Yan taşıma için hazır değiliz, diye düşündü Kaladin endişeli bir şekilde. En sonunda sıra dışı bir şekilde yükselmekte olan devasa bir platoya yaklaştılar. Kaladin bunu duymuştu; buna Kule deniliyordu. Hiçbir Alethi kuvveti asla burada bir mücevherkalbi kazanamamıştı.</p>

  <p>Köprülerini sondan bir önceki uçurumda indirerek yerleştirdiler ve gözcüler karşıya geçerken Kaladin’in içinde kötü bir his yükseldi. Kule kama şeklindeydi, düzensizdi ve doğu ucu iyice yükselerek dik bir yokuş oluşturuyordu. Sadeas büyük sayıda asker getirmişti; bu plato devasaydı, daha büyük bir kuvvetin sahaya çıkarılmasına izin verirdi. Kaladin endişeli bir şekilde bekledi. Belki de şanslı çıkarlardı ve Parshendiler çoktan mücevherkalp ile gitmiş olurlardı. Bu kadar uzaktayken bu mümkündü.</p>

  <p>Gözcüler son hızla koşarak geri geldiler. “Karşı uçta düşman safları! Daha kozayı açamamışlar!”</p>

  <p>Kaladin hafif bir şekilde inledi. Ordu onun köprüsünden karşıya geçmeye başladı ve Köprü Dört ciddiyet içinde ona baktı; yüz ifadeleri kasvetliydi. Bundan sonra ne olacağını biliyorlardı. Bazıları, belki de pek çoğu, sağ çıkamayacaktı.</p>

  <p>Bu sefer çok kötü olacaktı. Önceki turlarda bir nebze olsun tamponları olmuştu. Dört ya da beş adam kaybettikleri zaman hâlâ ilerlemeye devam edebilmişlerdi. Şimdi sadece otuz üyeyle koşuyorlardı. Kaybedilen her adam onları gözle görülür bir şekilde yavaşlatacaktı ve sadece dört, ya da beş adamın kaybı onların sendelemelerine, hatta devrilmelerine sebep olurdu. Bu olduğu zaman ise Parshendiler tüm güçleriyle onlara odaklanacaklardı. Kaladin daha önce bunun olduğunu görmüştü. Eğer bir köprü ekibi sendelemeye başlarsa, Parshendiler üzerlerine atılıyordu.</p>

  <p>Dahası, bir köprü ekibinin sayısı gözle görülür bir şekilde az olduğu zaman, her zaman Parshendiler tarafından devrilmek üzere hedefleniyordu. Köprü Dört’ün başı dertteydi. Bu tur kolaylıkla on beş ya da yirmi ölüyle sonuçlanabilirdi. Bir şeyler yapılması zorunluydu.</p>

  <p>Bu kesindi.</p>

  <p>“Yaklaşın,” dedi Kaladin.</p>

  <p>Adamlar kaşlarını çatarak onun etrafına toplandılar.</p>

  <p>“Köprüyü yan konumda taşıyacağız,” dedi Kaladin yumuşak bir şekilde. “Önden ben gideceğim. Yönlendiren ben olacağım, benim gittiğim yönde gitmeye hazır olun.”</p>

  <p>“Kaladin, yan konum yavaş,” dedi Teft. “Bu ilginç bir fikirdi ama...”</p>

  <p>“Bana güveniyor musun, Teft?” diye sordu Kaladin.</p>

  <p>“Eh, sanırım.” Kır saçlı adam diğerlerine göz attı. Kaladin pek çoğunun güvenmediğini görebiliyordu, en azından tam olarak.</p>

  <p>“Bu işe yarayacak,” dedi Kaladin dikkatle. “Köprüyü okları durdurmak için bir kalkan olarak kullanacağız. Acele ederek öne çıkmamız, diğer köprülerden daha hızlı olmamız gerek. Yan taşımayla onları geçmemiz zor olacak ama düşünebildiğim tek şey bu. Eğer işe yaramazsa, ben en önde olacağım, o yüzden ilk ölen de ben olacağım. Eğer ben ölürsem, köprüyü omuz taşımasına geçirin. Bunu yapmayı çalıştık. O zaman benden de kurtulmuş olacaksınız.”</p>

  <p>Köprücüler sessizdi.</p>

  <p>“Ya senden kurtulmayı istemiyorsak?” diye sordu uzun yüzlü Natam.</p>

  <p>Kaladin gülümsedi. “O zaman hızlı koşun ve benim yönlendirmemi takip edin. Koşu sırasında beklenmedik bir anda ekibi döndüreceğim, yön değiştirmeye hazır olun.“</p>

  <p>Köprüye geri döndü. Sıradan askerler karşıya geçmişlerdi ve süslü Parezırhı içindeki Sadeas da dâhil olmak üzere <i>açıkgözler</i> at sürerek geçiyorlardı. Kaladin ve Köprü Dört takip etti, sonra da köprüyü arkalarından çektiler. Omuz taşımasıyla ordunun önüne götürdüler ve indirerek diğer köprülerin de yerlerini almasını beklediler. Lopen ve diğer iki su taşıyıcısı Gaz ile birlikte arkalarda duruyorlardı, görünüşe göre koşmadıkları için başları derde girmeyecekti. Bu ufak bir lütuftu.</p>

  <p>Kaladin alnında boncuk boncuk ter biriktiğini hissetti. İleride, uçurum diğer tarafındaki Parshendi sıralarını zar zor seçebiliyordu. Siyah ve kızıldan adamlar, kısa yayları gerilmiş, okları hazır duruyorlardı. Kule’nin devasa yokuşu arkalarında yükseliyordu.</p>

  <p>Kaladin’in kalbi daha hızlı atmaya başladı. Ordunun üyelerinin etrafında beklentisprenleri türedi ama onun takımında yoktu. Takdir edilecek bir şekilde, hiç korkuspreni de yoktu; korku hissetmiyor olduklarından değil, onlar sadece diğer köprü ekipleri kadar panik içinde değillerdi, o yüzden de korkusprenleri diğerlerine gitmişti.</p>

  <p><i>Umursamak</i>, Tukks geçmişten ona fısıldıyormuş gibi geliyordu. <i>Savaşmanın anahtarı tutkunun eksikliği değildir, kontrol altına alınmış tutkudur. Kazanmayı umursamaktır. Korumakta olduklarını umursamaktır. Bir şeyleri umursamak zorundasın</i>.</p>

  <p><i>Ben umursuyorum,</i> diye düşündü Kaladin. <i>Salaklığımı fırtına kapsın ama ben umursuyorum.</i></p>

  <p>“Köprüler yukarı!” diye yankılandı Gaz’ın sesi ön sıralar boyunca, ona Lamaril tarafından verilen emri tekrar ederek.</p>

  <p>Köprü Dört harekete geçerek hızla köprüyü yan tarafına çevirip kaldırdı. Daha kısa olan adamlar bir sıra oluşturarak köprüyü sağ taraflarında yukarı kaldırdılar, daha uzun adamlar da onların arkasında sıkışık bir sıra oluşturarak aralarından uzanıp kaldırdılar ya da yukarıya uzanarak köprüyü sabitlediler. Lamaril onlara sert bir bakış attı ve Kaladin’in nefesi boğazında tıkandı.</p>

  <p>Gaz yaklaşarak Lamaril’e bir şeyler fısıldadı. <i>Açıkgöz</i> yavaş bir şekilde başını salladı ve bir şey söylemedi. Saldırı borusu öttü.</p>

  <p>Köprü Dört ileri atıldı.</p>

  <p>Arkalarından bir dalga hâlinde gelen oklar uçarak köprü ekiplerinin başlarının üstünden geçip, aşağılarındaki Parshendilere doğru yay çizdiler. Kaladin çenesini sıkarak koştu. Kayafilizleri ve şistkabuk fidanları üstünde tökezlemeden gitmekte sorun yaşıyordu. Neyse ki, her ne kadar takımı normalden daha yavaş olsa da, antrenmanları ve dayanıklılıkları hâlâ diğer ekiplerden daha hızlı gitmeleri anlamına geliyordu. Kaladin başlarında, Köprü Dört diğerlerinin önüne geçmeyi başardı.</p>

  <p>Bu önemliydi çünkü Kaladin takımını hafifçe sağ tarafa doğru açmıştı; sanki ekibi ağır köprüyü yanlarında taşırken birazcık çizgilerinden sapmış gibiydi. Parshendiler çömeldi ve birlikte şarkı söylemeye başladılar. Alethi okları aralarına düşerek bazılarının dikkatini dağıttı ama diğerleri yaylarını kaldırdı.</p>

  <p><i>Hazır olun...</i> diye düşündü Kaladin. Kendini daha da zorladı ve içinde ani bir güç kabarması hissetti. Bacakları zorlanmayı bıraktı, nefesi hırıldamayı kesti. Belki savaşın endişesiydi, belki de uyuşukluğun üstüne çökmesi yüzündendi ama beklenmedik kuvvet ona hafif bir mutluluk hissi verdi. Sanki içinde uğuldayan, kanına karışan bir şeyler vardı.</p>

  <p>O anda sanki arkasındaki köprüyü o tek başına <i>çekiyormuş</i> gibi hissetti, sanki altındaki gemiyi çeken bir yelken gibi. İyice sağa doğru dönerek kendisini ve adamlarını Parshendi okçuların tam gözünün önüne yerleştirecek şekilde daha da dik bir açıyla koştu.</p>

  <p>Parshendiler bir şekilde, emirler olmaksızın yaylarını ne zaman gereceklerini bilerek, şarkı söylemeye devam etti. Köprücüleri hedeflerine alarak oklarını mermer desenli yanaklarına kadar çektiler. Beklendiği gibi, çoğu onun adamlarına nişan alıyordu.</p>

  <p><i>Neredeyse yeterince yakın!</i></p>

  <p>Sadece birkaç kalp atışı daha,..</p>

  <p><i>Şimdi!</i></p>

  <p>Kaladin tam Parshendiler oklarını bırakırlarken sertçe sola döndü. Köprü de onunla birlikte hareket etti, şimdi köprünün yüzü okçulara çevrilmiş olarak koşuyorlardı. Oklar uçtu, tahtaya çarparak içine gömüldüler. Bazı oklar ayaklarının altındaki taşlarda takırdadı. Köprü ok darbelerinin sesiyle çınladı.</p>

  <p>Kaladin diğer köprü ekiplerinden gelen çaresiz acı çığlıklarını duydu. Adamlar düştü, bir kısmı büyük olasılıkla daha ilk turlarındaydı. Köprü Dört’te kimse çığlık atmadı. Kimse düşmedi.</p>

  <p>Kaladin köprüyü tekrar döndürerek diğer yöne doğru açılı bir şekilde koşmaya başladı; köprücüleri tekrar açıkta bırakmıştı. Şaşıran Parshendiler oklarını kirişlere yerleştirdiler. Normalde dalgalar hâline ateş ediyorlardı. Bu Kaladin’e bir fırsat tanıyordu çünkü Parshendiler oklarını çeker çekmez hantal köprüyü bir kalkan olarak kullanarak döndü.</p>

  <p>Tekrar, oklar çatırtıyla tahtaya vurdular. Tekrar, diğer köprü ekipleri çığlık attı. Tekrar, Kaladin’in zikzaklı koşusu adamlarını korudu.</p>

  <p>Bir kere daha, diye düşündü Kaladin. Bu defaki zor olacaktı. Parshendiler onun ne yaptığını biliyor olacaklardı. O tekrar döndüğünde ateş etmeye hazır olacaklardı.</p>

  <p>Döndü.</p>

  <p>Kimse ateş etmedi.</p>

  <p>Afallayarak, Parshendilerin daha kolay hedefler arayarak bütün dikkatlerini diğer köprü ekiplerinin üstüne çevirmiş olduklarını fark etti. Köprü Dört’ün önündeki alan resmen boştu.</p>

  <p>Uçurum yakındı ve açılı gelişine rağmen, Kaladin takımını köprülerini doğru noktaya yerleştirecek şekilde hedeflerine getirmişti. Süvari saldırısının işe yaraması için tüm köprülerin birbirine yakın bir şekilde yerleştirilmiş olması gerekiyordu. Kaladin hızla indirme emrini verdi. Parshendi okçularının bazıları dikkatlerini tekrar onlara çevirdi ama büyük çoğunluğu oklarını diğer köprü ekiplerine atarak onları görmezden geldi.</p>

  <p>Arkadan bir çatırtı bir köprünün düştüğünü ilan etti. Kaladin ve adamları itti, arkalarındaki Alethi okçuları Parshendilerin dikkatini dağıtmak ve köprüyü geri itmelerine engel olmak için onları hedef alıyorlardı. Hâlâ itmekte olan Kaladin, omzunun üstünden geriye bakma riskine girdi.</p>

  <p>Bir sonraki köprü yakındaydı. Bu Köprü Yedi’ydi ama boşa çabalıyorlardı; ok yağmuru onları vurarak sıralar hâlinde adamları biçiyordu. Onları izlerken bir başka köprü çatırtıyla taşlara devrilerek düştü. Şimdi Köprü Yirmi Yedi de yalpalıyordu. İki diğer köprü zaten düşmüştü bile. Köprü Altı uçuruma ulaşmıştı ama ucu ucuna; üyelerinin yarıdan fazlası gitmişti. Diğer köprü ekipleri neredeydi? Şöyle bir göz atarak emin olamamıştı ve işine geri dönmek zorunda kaldı.</p>

  <p>Kaladin’in adamları gümbürtüyle köprülerini yerleştirdiler ve Kaladin geri çekilme emrini verdi. O ve adamları süvarilerin dörtnala karşıya geçmelerine izin vermek için koşarak kaçtılar. Ama hiçbir süvari gelmedi. Kaladin alnından ter damlayarak hızla döndü.</p>

  <p>Beş diğer köprü ekibi köprülerini yerleştirmişti ama diğerleri hâlâ uçuruma ulaşmak için çabalıyordu. Beklenmedik bir şekilde, Kaladin ve takımını taklit ederek okları durdurmak için köprülerini eğmeyi denemişlerdi. Pek çoğu tökezliyordu; bazıları korunmak için köprülerini alçaltmaya çalışırken diğerleri hâlâ ileri koşmaya çalışıyordu.</p>

  <p>Her şey karman çormandı. Bu adamlar yan taşıma antrenmanı yapmamışlardı. Kenarda kalmış bir ekip, köprülerini yeni konumda tutmaya çalışırlarken yere düşürdüler. İki köprü ekibi daha, ateş etmeye devam eden Parshendiler tarafından tamamıyla biçildi.</p>

  <p>Ağır süvariler yerleştirilmiş olan altı köprüyü geçerek saldırdı. Normalde, her köprü üstünde yan yana giden iki tanesi hep beraber otuz ya da kırk atlı yapıyor ve üç saf hâlinde toplamda yüz süvarilik bir küme ediyorlardı. Bu ise yüzlerce Parshendi okçusuna karşı etkili bir saldırıya izin verecek şekilde kaç tane köprünün bir sıra hâlinde dizilmiş olduğuna bağlıydı.</p>

  <p>Ama köprüler fazla dağınık bir şekilde yerleştirilmişlerdi. Süvarilerin bazıları karşıya geçti ama dağılmışlardı ve etraflarının çevrilmesinden korktukları için Parshendileri at sürerek ezemiyorlardı.</p>

  <p>Piyadeler Köprü Altı’yı yerine itmek için yardım etmeye başlamışlardı. <i>Gidip yardım etmemiz gerek,</i> diye düşündü. <i>O diğer köprüleri de karşıya geçirmeliyiz.</i></p>

  <p>Ama artık çok geçti. Her ne kadar Kaladin savaş meydanına yakın duruyor olsa da; adamları, çalışmış oldukları şekilde, sığınmak için en yakındaki kaya çıkıntısının arkasına çekilmişlerdi. Seçtikleri kayalık savaşı görmek için yeteri kadar yakın ve oklara karşı oldukça korunaklıydı. Parshendiler her zaman ilk saldırıdan sonra köprücüleri görmezden gelirdi; gerçi Alethiler giriş noktalarını korumak ve Parshendilerin geri çekilme yollarını kesmesini engellemek için artçılar bırakmaya dikkat ediyorlardı.</p>

  <p>Askerler en sonunda Köprü Altı’yı yerine yerleştirdi ve iki köprü ekibi daha kendi köprülerini indirdi ama köprülerin yarısı başaramamıştı. Ordu hareket halindeyken tekrar organize olarak, süvarileri desteklemek için ileri atılmak ve köprülerin yerleştirilmiş olduğu yerlerden geçmek için dağılmak zorunda kalmıştı.</p>

  <p>Teft kayalığı terk etti ve Kaladin’i kolundan yakalayarak kısmi güvenliğe doğru geri çekti. Kaladin çekilip götürülmesine izin verdi ama hâlâ savaş meydanına bakıyordu, korkunç bir kavrayışa ulaşmaktaydı.</p>

  <p>Kaya Kaladin’in yanına gelerek omzuna bir şaplak indirdi. İri Boynuzyiyenlinin saçı terden kafasına yapışmıştı ama geniş bir şekilde gülümsüyordu. “Mucize bu! Tek bir adam bile yara almadı!”</p>

  <p>Moash da yanlarına geldi. “Fırtınababa! Az önce ne yaptığımıza inanamıyorum. Kaladin, köprü turlarını sonsuza dek değiştirdin!”</p>

  <p>“Hayır,” dedi Kaladin hafifçe. “Saldırımızı tamamıyla mahvettim.”</p>

  <p>“Sen... ne?”</p>

  <p><i>Fırtınababa</i>! diye düşündü Kaladin. Ağır süvarinin önü kesilmişti. Bir süvari saldırısının kırılmamış bir hatta ihtiyacı vardı, işe yaramasının sebebi her şeyin ötesinde korkutuculuğuydu.</p>

  <p>Ama burada Parshendiler önlerinden çekilebilir, sonra da atlılara yanlardan saldırabilirdi. Ve piyadeler de yardım etmeye yetecek kadar çabuk yetişememişti. Birkaç atlı grubu etrafları tamamen çevrelenmiş bir şekilde savaşıyordu. Askerler yerleştirilmiş olan köprülerin etrafında kümelenmiş, karşıya geçmeye çalışıyorlardı ama Parshendiler sağlam bir şekilde yerleşmişlerdi ve onları püskürtüyorlardı. Mızrakçılar köprülerden düşüyordu ve sonra Parshendiler köprülerden birini bütünüyle uçuruma devirmeyi başardı. Kısa süre içinde Alethi kuvvetleri savunmaya geçmiş, askerler süvarilere geri çekilme yolunu açık tutmak için köprü başlarını tutmaya odaklanmışlardı.</p>

  <p>Kaladin izledi, gerçekten <i>izledi.</i> Asla bu saldırılar sırasında bütün ordunun taktiklerini ve ihtiyaçlarını incelememişti. Sadece kendi ekibinin ihtiyaçlarını değerlendirmeye almıştı. Bu aptalca bir hataydı ve Kaladin’in bunu yapmayacak kadar aklı olmalıydı. Aklı da <i>olurdu,</i> eğer hâlâ kendisini gerçek bir asker olarak görüyor olsaydı.</p>

  <p>Sadeas’tan nefret ediyordu, adamın köprü ekiplerini kullanma yolundan nefret ediyordu. Ama Köprü Dört’ün temel taktiğini savaşan daha geniş çerçevesini göz önüne almadan değiştirmemiş olması gerekirdi.</p>

  <p><i>Dikkati diğer köprü ekiplerine çevirdim,</i> diye düşündü Kaladin. <i>Bu bizi uçuruma fazla erken ulaştırdı ve diğerlerinin de bazılarını yavaşlattı.</i></p>

  <p>Ve o önden koşmuş olduğu için, pek çok diğer köprücü onun köprüyü nasıl bir kalkan olarak kullandığını net bir şekilde görmüştü. Bu da onların Köprü Dört’ü taklit etmelerine neden olmuştu. Sonuç olarak ekiplerin her biri farklı bir hızda koşmuştu ve Alethi okçuları da köprülerin indirilmesi için Parshendileri zayıflatacak salvolarını nereye odaklayacaklarını bilememişlerdi.</p>

  <p><i>Fırtınababa! Sadeas’ın bu savaşı kaybetmesine neden oldum.</i></p>

  <p>Bunun bir cevabı olacaktı. Generaller ve yüzbaşılar savaş planlarını tekrar gözden geçirmek için çabalarken köprücüler unutulmuştu. Ama bir kez bu bittiğinde, onun için geleceklerdi.</p>

  <p>Ya da belki de bu daha da erken olurdu. Gaz ve Lamaril, bir grup yedek mızrakçıyla birlikte Köprü Dört’e doğru geliyordu.</p>

  <p>Kaya ilerleyerek Kaladin’in yanına geldi, elinde bir taş tutan endişeli Teft de diğer yanına. Kaladin’in arkasındaki köprücüler mırıldanmaya başladı.</p>

  <p>“Geri çekilin,” dedi Kaladin hafifçe Kaya ve Teft’e.</p>

  <p>“Ama Kaladin!” dedi Teft. “Onlar...”</p>

  <p>“Geri çekilin. Köprücüleri toplayın. Başarabilirseniz onları güvenli bir şekilde kereste deposuna geri götürün.” <i>Eğer herhangi birimiz bu felâketten kaçabilirsek.</i></p>

  <p>Kaya ve Teft geri çekilmeyince, Kaladin ileri çıktı. Kule’deki savaş hâlâ şiddetle devam ediyordu; Sadeas’ın bizzat önderliğini yapmakta olduğu grubu ufak bir sabayı ele geçirmeyi başarmıştı ve burayı inatçı bir şekilde tutuyorlardı. İki tarafta da cesetler yığılmaktaydı. Yeterli olmayacaktı.</p>

  <p>Kaya ve Teft tekrar Kaladin’in yanına ilerlediler ama Kaladin ters ters bakarak onları geri gitmeye zorladı. Sonra da Gaz ve Lamaril’e döndü. <i>Gaz’ın bana bunu yapmamı söylemiş olduğunu belirteceğim,</i> diye düşündü. <i>Bir köprü saldırısında yan taşımayı kullanmamı o önerdi.</i></p>

  <p>Ama hayır. Bunun için şâhit yoktu. Onun sözüne karşı Gaz’ın sözü olurdu. Bu işe yaramazdı; ayrıca bu argüman Gaz ve Lamaril’e, Kaladin’in onların üstleriyle konuşamadan önce hemen ölmesini istemeleri için iyi bir sebep verirdi.</p>

  <p>Kaladin’in başka bir şeyler yapması gerekiyordu.</p>

  <p>“Ne yapmış olduğun hakkında hiçbir fikrin var mı?” dedi Gaz yaklaşırken tükürükler saçarak.</p>

  <p>“Bütün saldırı kuvvetini kargaşaya sürükleyerek ordunun stratejisini altüst ettim,” dedi Kaladin “Siz de beni cezalandırmaya geldiniz ki; amirleriniz bu olanlar yüzünden öfkeyle tepenize çöktüğü zaman, en azından onlara sorumlu kişiyle çabucak ilgilenmek için harekete geçtiğinizi gösterebilesiniz.”</p>

  <p>Lamaril ve mızrakçılar etrafını sararken Gaz durakladı. Köprü çavuşu şaşırmış gibi görünüyordu.</p>

  <p>“Eğer bir önemi varsa, bunun olacağını ben de bilmiyordum,” dedi Kaladin kasvetli bir şekilde. “Ben sadece sağ kalmaya çalışıyordum.”</p>

  <p>“Köprücülerin sağ kalmaları <i>beklenmiyor,</i>” dedi Lamaril sert bir şekilde. Askerlerinden bir çiftine elini salladı, sonra da Kaladin’i işaret etti.</p>

  <p>“Eğer beni sağ bırakırsanız, söz veriyorum ki üstlerinize sizin bununla hiçbir alakanız olmadığını söyleyeceğim. Eğer beni öldürürseniz, bir şeyleri gizlemeye çalışıyormuşsunuz gibi görünecek,” dedi Kaladin.</p>

  <p>“Bir şeyleri gizlemek mi?” dedi Gaz, Kule’nin üstündeki savaşa bir göz atarak. Başıboş bir ok ondan kısa bir mesafe ötedeki taşların üstünde takırdadı. “Bizim gizleyecek neyimiz olabilir?”</p>

  <p>“Belli olmaz. Bu gayet en başından beri sizin fikrinizmiş gibi görünebilir. Berrakbey Lamaril, siz beni durdurmadınız. Durdurabilirdiniz ama durdurmadınız ve askerler de Gaz’la sizin benim ne yaptığımı gördükten sonra konuştuğunuzu gördü. Eğer benim ne yapacağımdan habersiz olduğunuzu doğrulayamazsam, o zaman siz çok ama çok kötü görüneceksiniz.”</p>

  <p>Lamaril’in askerleri liderlerine baktılar. <i>Açıkgözlü</i> adam yüzünü astı. “Dövün,” dedi. “Ama öldürmeyin.” Döndü ve uzun adımlarla Alethi yedek kuvvetlerinin saflarına doğru ilerledi.</p>

  <p>İri yan mızrakçılar Kaladin’in yanına geldi. <i>Koyugözlüydüler</i> ama ona gösterecekleri sempati düşünülürse Parshendi de olabilirlerdi. Kaladin gözlerini kapatarak kendini hazırladı. Hepsiyle birden dövüşemezdi. Eğer Köprü Dört ile birlikte kalmak istiyorsa dövüşmemeliydi.</p>

  <p>Midesine inen bir mızrak sapıyla yere devrildi ve askerler onu tekmelemeye başladıklarında nefesi kesildi. Çizmeli bir ayak kemerindeki keseyi yırtıp açtı. Kışlada bırakmak için fazlasıyla değerli olan küreleri taşların üstüne saçıldı. Bir şekilde Fırtınaışıklarını kaybetmişlerdi ve şimdi sönüktüler, ömürleri tükenmişti.</p>

  <p>Askerler tekmelemeye devam ettiler.</p>
</body>
</html>
