<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2 title="BÖLÜM-021"><img alt="" src="../Images/main-33.jpg" /></h2>

  <p><b><i>Dediklerimin kanıtını görmek için sadece Sel’e yaptığı kısa ziyaretin akıbetine bakmak bile yeterli.</i></b></p>

  <div>
    <br />
  </div>

  <p>Kaladin gözlerini açmak istemiyordu. Eğer gözlerini açarsa, uyanmış olacaktı. Ve eğer uyanıksa tüm o acılar, yan tarafındaki yanma, bacaklarının ağrısı, omuz ve kollarındaki hafif zonklama, sadece bir kâbus olmayacaklardı. Gerçek olacaklardı. Ve ona ait olacaklardı.</p>

  <p>Yan tarafına dönerek bir inlemeyi bastırdı. Her yeri ağrıyordu. Kaslarının her teli, derisinin her milimi. Kafası zonkluyordu. Sanki <i>kemikleri</i> bile acıyormuş gibi geliyordu. Hareketsizce ve zonklayarak, Gaz gelip de onu bileklerinden sürükleyerek çıkarmak zorunda kalana kadar yatmak istiyordu. Bu kolay olurdu. Kolay olanı yapmayı hak etmemiş miydi, bir kez olsun?</p>

  <p>Ama yapamazdı. Hareket etmeyi bırakmak, vazgeçmek, ölmekle aynı şey olurdu ve o bunun olmasına izin veremezdi. Kararını zaten vermişti. Köprücülere yardım edecekti.</p>

  <p><i>Lanet olsun sana Hav,</i> diye düşündü. <i>Şimdi bile beni yataktan dışarı şutlayabiliyorsun.</i> Kaladin battaniyesini üstünden atarak kendisini ayağa kalkmaya zorladı. Kışlanın kapısı içeri temiz hava girmesi için aralanmıştı.</p>

  <p>Ayakta kendini daha da beter hissetti ama bir köprücünün hayatı onun toparlanması için beklemezdi. Ya ayak uydurur ya da ezilir giderdin. Kaladin kışlanın doğal olamayacak kadar pürüzsüz olan Ruhdökülmüş kaya duvarına eliyle dayanarak destek aldı. Sonra derin bir nefes aldı ve odayı geçti. Garip bir şekilde, birkaç adam uyanıktı ve oturuyorlardı. Sessizlik içinde Kaladin’i izlediler.</p>

  <p><i>Bekliyorlardı,</i> diye fark etti Kaladin. <i>Kalkıp kalkmayacağımı görmek isliyorlardı.</i> Üç yaralıyı kışlanın önünde onları bırakmış olduğu yerde buldu. Leyten’i kontrol ederken nefesini tuttu. Hayret verici bir şekilde, Leyten hâlâ hayattaydı. Nefes alışı hâlâ hafifti, nabzı zayıf ve yaraları korkunçtu ama hayattaydı.</p>

  <p>Antiseptik olmadan daha uzun süre öyle kalamazdı. Yaraların hiçbirisine henüz çürükspren bulaşmış gibi görünmüyordu ama bu kirli koşullar altında bulaşması sadece bir zaman meselesiydi. Eczacının merhemlerinin bir kısmına ihtiyacı vardı. Ama nasıl?</p>

  <p>Kaladin diğer ikisini de kontrol etti. Hobber açık açık gülümsüyordu. Yuvarlak yüzlü ve zayıftı, dişlerinde bir boşluk vardı ve kısa, siyah saçlıydı. “Teşekkür ederim,” dedi. “Beni kurtardığın için teşekkür ederim.”</p>

  <p>Kaladin homurdanarak adamın bacağını inceledi. “İyi olacaksın ama birkaç hafta için yürüyemeyeceksin. Senin için yemekhaneden yiyecek getireceğim.”</p>

  <p>“Teşekkür ederim,” diye fısıldadı Hobber Kaladin’in elini alıp sıkı sıkı tutarak. Gözleri yaşarıyormuş gibi görünüyordu.</p>

  <p>O gülümseme kasveti azalttı, ağrıları ve acıyı soldurdu. Kaladin’in babası bu türden gülümsemeleri tarif etmişti. O gülümsemeler Lirin’in bir hekim olmasının sebebi değildi ama bir bekim olarak <i>kalmış</i> olmasının sebebiydi.</p>

  <p>“Dinlen ve o yarayı temiz tut,” dedi Kaladin. “Çürüksprenlerini çekmek istemeyiz. Eğer çürükspreni görürsen bana haber ver. Küçük ve kırmızıdırlar, minik böceklere benzerler.”</p>

  <p>Hobber hevesli bir şekilde başını salladı ve Kaladin Dabbid’e geçti. Genç köprücü tıpkı önceki gün olduğu gibi görünüyordu; ileri bakıyordu ve gözleri odaksızdı.</p>

  <p>“Ben uykuya dalarken de öyle oturuyordu, efendim,” dedi Hobber. “Sanki bütün gece boyunca hiç kımıldamamış gibi. Var ya, benim tüylerimi ürpertiyor.”</p>

  <p>Kaladin Dabbid’in gözlerinin önünde parmaklarını şıklattı. Adam sesi duyunca sıçrayarak parmaklara odaklandı, Kaladin elini hareket ettirirken onları takip etti.</p>

  <p>“Kafasına darbe aldı, sanırım,” dedi Hobber.</p>

  <p>“Hayır,” dedi Kaladin. “Bu savaş şoku. Zamanla geçecek.” <i>Umarım.</i></p>

  <p>“Eğer öyle diyorsanız, efendim,” dedi Hobber kafasının yan tarafını kaşıyarak.</p>

  <p>Kaladin ayağa kalktı ve odayı aydınlatarak kapıyı itip sonuna kadar açtı. Açık bir gündü, güneş daha ufkun birazcık üstündeydi. Şimdiden savaş kampından sesler geliyordu, erken çalışmaya başlamış bir demircinin metal üstündeki çekici. Ağıllarında öten chullar. Hava serin ve ürperticiydi; gecenin kalıntıları daha kaybolmamıştı. Temiz ve taze kokuyordu. Bahar havası.</p>

  <p><i>Kalktın,</i> dedi Kaladin kendi kendine. <i>Mâdem öyle devam et.</i> Kendini dışarı çıkarak ısınma hareketlerini yapmaya zorladı; vücudu her kıpırtıya şikâyet ediyordu. Sonra kendi yarasını da kontrol etti. Çok kötü değildi ama enfeksiyon kaparsa daha beter olabilirdi.</p>

  <p><i>Fırtına rüzgârları alsın o eczacıyı!</i> diye düşündü, köprücü fıçısından bir kepçe dolusu su alarak yarasını yıkamak için kullanırken.</p>

  <p>Yaşlı eczacıya karşı öfke duyduğu için anında pişman oldu. Adam ne yapacaktı ya? Antiseptiği Kaladin’e bedavaya mı verecekti? Lanet ediyor olması gereken Yüceprens Sadeas’tı. Yaranın sorumlusu Sadeas’tı ve revirin köprücülere, kölelere ve daha düşük Han’dan olan hizmetkârlara ilaç vermesini yasaklamış olan da oydu.</p>

  <p>O ısınmayı bitirene kadar, bir avuç köprücü içecek bir şeyler almak için kalkmıştı. Köprünün etrafında dikilmiş, Kaladin’i ilgiyle izliyorlardı.</p>

  <p>Yapacak tek bir şey vardı. Kaladin dişini sıkarak kereste deposunu geçti ve önceki gün taşımış olduğu kalasın yerini buldu. Marangozlar daha bunu köprülerine eklememişti, bu yüzden de Kaladin kalası aldı ve kışlaya doğru geri yürüdü. Sonra dün yaptığı gibi egzersiz yapmaya başladı.</p>

  <p>O kadar hızlı gidemiyordu. Hatta çoğu zaman ancak yürüyebiliyordu. Ama çalıştıkça ağrıları dindi. Baş ağrısı kayboldu. Ayakları ve omuzları hâlâ acıyordu ve üstünde derin, gizli bir tükenmişlik vardı. Ama yere düşerek kendini utandırmadı.</p>

  <p>Egzersizi sırasında diğer köprücü kışlalarından geçiyordu. Kışlaların önündeki adamlar Köprü Dört’tekilerden zar zor ayırt edilebilirdi. Çıplak göğüs ya da gevşekçe bağlanmış gömlekler üzerinde aynı koyu, ter lekeli deri yelekler. Ara ara yabancılar da vardı, çoğu zaman Thaylen ya da Vedenler. Ama pejmürde görünüşleri, tıraşsız suratları ve rahatsız gözleri ortaktı. Birkaç grup Kaladin’i açık açık düşmanlıkla izliyordu. Onun egzersiz yapmasının kendi koprücübaşlarını da onları çalıştırmaya teşvik edeceğinden mi endişeleniyorlardı?</p>

  <p>Köprü Dört’ün birkaç üyesinin antrenmanına katılabileceğini ummuştu. Ne de olsa savaş sırasında ona itaat etmişler, hatta yaralılar için ona yardım bile etmişlerdi. Umudu boşunaydı. Bazı köprücüler onu izlese de, diğerleri onu görmezden geldi. Hiçbiri ona katılmadı.</p>

  <p>Eninde sonunda, Syl uçarak geldi ve kalasının ucuna kondu, tahtırevanında giden bir kraliçe gibi oturmuştu. “Senin hakkında konuşuyorlar,” dedi, Kaladin tekrar Köprü Dört’ün kışlasının önünden geçerken.</p>

  <p>“Şaşırtıcı değil,” dedi Kaladin puflamaları arasında.</p>

  <p>“Bazıları senin delirdiğini düşünüyor,” dedi Syl. “Sürekli oturup yere bakan o adam gibi. Diyorlar ki savaşın stresiyle kafayı sıyırmışsın.”</p>

  <p>“Belki de haklıdırlar. Ben onu hiç düşünmemiştim.”</p>

  <p>“Delilik <i>nedir?”</i> diye sordu bir bacağını göğsüne dayamış şekilde oturarak, buharsı eteği baldırlarının etrafında titreşerek sise karışıyordu.</p>

  <p>“İnsanlar düzgün düşünmediği zaman olur,” dedi Kaladin dikkatini dağıtan konuşmadan memnun bir şekilde.</p>

  <p>“İnsanlar <i>asla</i> düzgün düşünmüyormuş gibi görünüyorlar.”</p>

  <p>“Delilik normalden daha kötüsü,” dedi Kaladin gülümseyerek. “Aslında sadece etrafındaki insanlara bağlı bir şey. Onlardan ne kadar farkı olduğuna. Göze batan kişi delidir, sanırım.”</p>

  <p>“Yani hepiniz buna... Oylayarak mı karar veriyorsunuz?” diye sordu yüzünü buruşturarak.</p>

  <p>“Eh, o kadar da bilfiil değil. Ama ana fikir bu.”</p>

  <p>Syl bir süre daha düşünceli bir şekilde oturdu. “Kaladin,” dedi en sonunda. “İnsanlar neden yalan söyler? Yalanların ne olduğunu görebiliyorum ama insanların bunu <i>neden</i> yaptığını bilmiyorum.”</p>

  <p>“Pek çok sebepten,” dedi Kaladin serbest eliyle alnındaki teri silerek, sonra da o elini kalası düzeltmek için kullandı.</p>

  <p>“Bu delilik mi?”</p>

  <p>“Öyle denebileceğini sanmıyorum. Bunu herkes yapıyor.”</p>

  <p>“O zaman belki de hepiniz biraz delisinizdir.”</p>

  <p>Kaladin kıs kıs güldü. “Evet, belki de.”</p>

  <p>“Ama eğer bunu herkes yapıyorsa, o zaman deli olan kişi <i>yapmayan</i> olur, değil mi?” dedi başını dizinin üstüne yatırarak. “Demin söylediğin bu değil miydi?”</p>

  <p>“Eh, sanırım öyle. Ama oralarda bir yerlerde asla yalan söylememiş olan bir insan olduğunu düşünmüyorum.”</p>

  <p>“Dalinar.”</p>

  <p>“Kim?”</p>

  <p>“Kralın amcası,” dedi Syl. “Herkes onun asla yalan söylemediğini söylüyor. Senin köprücülerin bile arada bir bundan bahsediyor.”</p>

  <p>Bu doğruydu. Karadiken. Kaladin onun adını duymuştu, gençliğinde bile. “O bir <i>açıkgöz.</i> Bunun anlamı da yalan söylediği.”</p>

  <p>“Ama...”</p>

  <p>“Onların hepsi aynı, Syl. Ne kadar asil görünürlerse, içten içe o kadar çürükler. Bunların hepsi rolden ibaret.” Düşmanlığının şiddetine şaşarak sessizleşti. <i>Fırtına kapsın seni, Amaram. Bunu bana sen yaptın.</i> Ateşe güvenebilmek için çok fazla yanmıştı.</p>

  <p>“Ben insanların her zaman bu şekilde olmuş olduklarını düşünmüyorum,” dedi Syl dalgın dalgın, uzaklara bakarak. “Ben...”</p>

  <p>Kaladin onun devam etmesini bekledi ama Syl etmedi. Tekrar Köprü Dört’ü geçti, adamların pek çoğu rahatlamış, sırtlarını kışla duvarına dayayarak öğleden sonra gölgesinin onları kaplamasını bekliyordu. Nadiren içeride beklerlerdi. Belki de bütün gün içeride kalmak fazlasıyla kasvetliydi, köprücüler için bile.</p>

  <p>“Syl?” diye yokladı en sonunda. “Bir şey mi diyecektin?”</p>

  <p>“Sanırım insanların hiç yalan olmayan zamanlar hakkında konuştuklarını duymuştum.”</p>

  <p>“Hanedan Çağları’ndaki zamanlar hakkında hikâyeler var, insanların şerefe bağlı olduğu zamanların hikâyeleri,” dedi Kaladin. “Ama her zaman sözde daha iyi olan günler hakkında hikâyeler anlatan insanlar bulursun. Gör bak. Bir adam yeni bir asker takımına katılır ve ilk yapacağı şey de eski takımının ne kadar harika olduğundan bahsetmek olur. İyi zamanları ve kötü zamanları hatırlarız; zamanın çoğunun ise ne iyi ne de kötü olduğunu unuturuz. Ama aslında öyledir.”</p>

  <p>Tempolu bir şekilde koşmaya başladı. Yukarılarda güneş gittikçe ısınıyordu ama Kaladin hareket etmek istiyordu.</p>

  <p>“Hikâyeler,” diye devam etti puflamaların arasında, “Onlar bunun kanıtı. Elçiler’e ne oldu? Bizi terk ettiler. Parlayan Şövalyeler’e ne oldu? Düştüler ve lekelendiler. Çağ Krallıkları’na ne oldu? Kilise gücü ele geçirmeye çalıştığı zaman yıkıldılar. Güç için hiç kimseye güvenemezsin, Syl.”</p>

  <p>“O zaman ne yaparsın peki? Liderler olmadan mı yaşarsın?”</p>

  <p>“Hayır. Gücü <i>açıkgözlere</i> verirsin ve bırakırsın onları çürütsün. Sonra da onlardan olabildiği kadar uzak durmaya çalışırsın.“ Sözleri boş geliyordu. <i>Açıkgözlerden</i> uzak durmada <i>o</i> ne kadar iyi bir iş çıkarmıştı ki? Her zaman onların planları, dalavereleri ve açgözlülükleri ile yarattığı çamurlu bataklığa saplanmış olarak, boğazına kadar <i>açıkgözlerin</i> içine gömülüymüş gibiydi.</p>

  <p>Syl sessizleşti ve o son koşudan sonra Kaladin de egzersizini bırakmaya karar verdi. Kendini tekrar zorlama riskine giremezdi. Kalası geri götürdü. Marangozlar kafalarını kaşıdılar ama şikâyet etmediler. Kaya ve Teft’i de içeren küçük bir grubun konuşmakta ve kendisini izlemekte olduklarını fark ederek köprücülerin yanına geri döndü.</p>

  <p>“Biliyorsun,“ dedi Kaladin Syl’e, “Seninle konuşmak büyük olasılıkla delilik ünüm konusunda pek de faydalı olmuyor.”</p>

  <p>“Bu kadar ilgi çekici olmayı kesmek için elimden gelenin en iyisini yapacağım,” dedi Syl omzuna inerek. Ellerini kalçalarına koydu, sonra da gülümseyerek pat diye bir oturma pozisyonuna geçti, belli ki yorumundan memnun kalmıştı.</p>

  <p>Kaladin kışlaya geri dönemeden önce Gaz’ın kereste deposu boyunca aceleyle yürüyerek ona doğru geldiğini fark etti. “Sen!” dedi Gaz, Kaladin’e parmağını uzatarak. “Bir mevsim bekle.”</p>

  <p>Kaladin durup kollarını kavuşturarak bekledi.</p>

  <p>“Senin için haberlerim var,” dedi Gaz sağlam gözünü kısarak. “Berrakbey Lamaril yaralılarla ne yaptığını duydu.”</p>

  <p>“Nasıl?”</p>

  <p>“Fırtınalar adına, evlat!” dedi Gaz. “İnsanların konuşmayacağını mı düşünüyorsun? Ne yapacaktın? Üç adamı hepimizin ortasında saklayacak mıydın?”</p>

  <p>Kaladin derin bir nefes aldı ama geri çekildi. Gaz haklıydı. “Pekâlâ. Ne önemi var? Orduyu yavaşlatmadık.”</p>

  <p>“Evet, ama Lamaril çalışamayacak olan köprücülere maaş verip besleme fikrinden çok da hazzetmedi,” dedi Gaz. “Seni sallandırmayı amaçlayarak meseleyi Yüceprens Sadeas’a götürdü.”</p>

  <p>Kaladin bir ürperti hissetti. Sallandırmak, Fırtınababa tarafından hüküm verilmesi için bir yücefırtına sırasında dışarıya asılmak anlamına gelirdi. Bu resmen bir ölüm cezasıydı. “Ve?”</p>

  <p>“Berrakbey Sadeas onun bunu yapmasına izin vermeyi reddetti,” dedi Gaz.</p>

  <p><i>Ne?</i> Kaladin Sadeas’ı yanlış mı değerlendirmişti? Ama hayır. Bu da rolün bir parçasıydı.</p>

  <p>“Berrakbey Sadeas Lamaril’e senin köprücüleri tutmana izin vermesini ama onlara çalışamadıkları süre içinde yiyecek ya da maaş verilmesini yasaklamasını söyledi,” dedi Gaz suratsız bir şekilde. “Bunun neden köprücüleri geride bırakmak zorunda olduğunu göstereceğini söyledi.”</p>

  <p>“Vay kremcik,” diye mırıldandı Kaladin.</p>

  <p>Gaz’ın beti benzi attı. “Sus. Evlat, bu bahsettiğin yüceprensin kendisi!” Birilerinin duyup duymadığını kontrol ederek etrafa bakındı.</p>

  <p>“Adamlarımı ibretlik bir hâle çevirmek istiyor. Diğer köprücülerin yaralıların acı çektiğini ve açlıktan öldüğünü görmesini istiyor. Yaralıları geride bırakmasının <i>merhametli bir hareketmiş</i> gibi görünmesini istiyor.”</p>

  <p>“E, belki de haklıdır.”</p>

  <p>“Bu kalpsizlik,” dedi Kaladin. “Yaralı askerleri geri getiriyor. Köprücüleri bırakıyor çünkü yeni köleler bulmak, yaralı olanlara bakmaktan daha ucuz.”</p>

  <p>Gaz sessizleşti.</p>

  <p>“Bu haberi bana getirdiğin için teşekkür ederim.”</p>

  <p>“Haber mi?“ diye tersledi Gaz, “Sana, emir vermek için <i>gönderildim,</i> beycik. Yaralıların için yemekhaneden fazladan yiyecek almaya çalışma; reddedilecek.” Bunun ardından, kendi kendine mırıldanarak aceleyle uzaklaştı.</p>

  <p>Kaladin kışlaya geri dondu. <i>Fırtınababa</i>! Üç adamı beslemeye yetecek kadar yiyeceği nereden bulacaktı? Kendi öğünlerini onlarla paylaşabilirdi ama her ne kadar köprücülerin karnı doyuruluyor olsa da, fazladan bir şey verilmiyordu. Kendisi dışında tek bir adamı bile beslemek zorlama olurdu. Öğünleri dörde bölmeye çalışmak yaralıları iyileşmek için fazla zayıf, Kaladin’i ise köprülerle koşmak için fazla zayıf yapardı. Ve <i>hâlâ</i> antiseptiğe ihtiyacı vardı! Çürüksprenleri ve hastalık, savaşta düşmandan çok daha fazla adam öldürürdü.</p>

  <p>Kaladin kışlanın yanında pineklemekte olan adamların yanına yürüdü. Çoğu her zamanki köprücü aktiviteleriyle meşguldü: yere yayılmış umutsuz bir şekilde göğe bakıyorlar, oturmuş ve umutsuz bir şekilde yere bakıyorlar ya da dikilmiş ve umutsuz bir şekilde uzaklara bakryorlardı. O gün Köprü Dört’ün hiç köprü görevi olmayacaktı ve üçüncü ikindi çanına kadar çalışma hizmetleri de yoktu.</p>

  <p>“Gaz yaralılarımıza iyileşene kadar yiyecek ya da maaş verilmeyeceğini söylüyor,” dedi Kaladin toplanmış adamlara.</p>

  <p>Bazıları -Sigzil, Peet, Koolf- sanki bekledikleri şey buymuş gibi başlarını salladılar.</p>

  <p>“Yüceprens Sadeas bizi bir ibrete çevirmek istiyor,” dedi Kaladin. “Köprücülerin iyileştirmeye değmeyeceğini <i>kanıtlamak</i> istiyor ve bunu da Hobber, Leyten ve Dabbid’i yavaş ve acılı bir ölüme mahkum ederek yapacak.” Derin bir nefes aldı. “Yaralılar için ilaç satın almak ve yiyecek bulmak için kaynaklarımızı bir araya toplamak istiyorum. Eğer birkaçınız yemeklerinizi onlarla paylaşırsanız o üçünü hayatta tutabiliriz. Doğru ilaç ve kaynakları satın almak için yaklaşık iki düzine kadar berrakmarkaya ihtiyacımız olacak. Kimin paylaşabilecek neyi var?”</p>

  <p>Adamlar ona dik dik baktılar, sonra Moash gülmeye başladı. Diğerleri de ona katıldı. Onu horgörerek ellerini sallayıp yürüyerek dağılırlarken, elini açmış olan Kaladin’i geride bıraktılar. “Bir dahaki sefere siz olabilirsiniz!” diye seslendi. “Tedaviye ihtiyacı olan kişi siz olduğu zaman ne yapacaksınız?”</p>

  <p>“Öleceğim,” dedi Moash geriye bakma zahmetine bile girmeden. “Burada yavaş yavaş bir hafta boyunca değil de orada, savaş meydanında, çabucak.”</p>

  <p>Kaladin elini indirdi. İçini çekerek döndüğünde neredeyse Kaya’ya toslayacaktı. İri yarı, kule gibi Boynuzyiyenli bronz derili bir heykel gibi kollarını kavuşturmuş olarak dikiliyordu. Kaladin umutla başını kaldırıp ona baktı.</p>

  <p>“Hiç kürem yok, ” dedi Kaya bir homurtuyla. “Harcadım bile hepsini.”</p>

  <p>Kaladin içini çekti. “Zaten önemi olmazdı. İkimizin ilaç almaya parası yetmez. Tek başımıza değil.”</p>

  <p>“Biraz yiyecek vereceğim,” dedi Kaya hoşnutsuzca.</p>

  <p>Kaladin şaşırarak ona tekrar baktı.</p>

  <p>“Ama sadece bacağında ok olan bu adam için,” dedi Kaya kollarını kavuşturmuş dikilirken.</p>

  <p>“Hobber mi?”</p>

  <p>“Her neyse,” dedi Kaya. “O iyileşebilecek gibi görünüyor. Diğeri, o ölecek. Kesin bu. Ve orada oturan, hiçbir şey yapmayan adam için hiç acımam yok. Ama o diğer adam için yiyeceğimi alabilirsin. Bir kısmını.”</p>

  <p>Kaladin gülümseyerek bir elini kaldırıp iri adamın kolunu kavradı, “Teşekkür ederim.”</p>

  <p>Kaya omzunu silkti. “Sen benim yerimi aldın. Böyle olmasa ölmüş olurdum.”</p>

  <p>Kaladin bu mantığa sırıttı. “Ben ölmedim, Kaya. Sana da bir şey olmazdı.”</p>

  <p>Kaya, başını salladı. “Ben ölmüş olurdum. Var sende garip bir şey. Bütün adamlar bunu görebiliyor, bu şey hakkında konuşmak istemeseler bile. Köprüde senin olduğun yere baktım. Oklar etrafındaki her yere isabet etmiş; kafanın yanına, ellerinin etrafına. Ama sana isabet etmemişler.”</p>

  <p>“Şans.”</p>

  <p>“Yok öyle bir şey.” Kaya Kaladin’in omzuna bir göz attı. “Bir de, seni her zaman takip eden <i>mafah’liki</i> var.” İri Boynuzyiyenli hürmetle Syl’e başını eğdi, sonra da eliyle omuzlarına ve alnına dokunarak garip bir hareket yaptı.</p>

  <p>Kaladin sıçradı. “Onu <i>görebiliyor</i> musun?” Syl’e bir göz attı. Bir rüzgârspreni olarak, istediği kişilere görünebilirdi ve bu da genellikle sadece Kaladin anlamına geliyordu.</p>

  <p>Syl şok olmuş gibi görünüyordu. Hayır, o özel olarak Kaya’ya görünmemişti.</p>

  <p>“Ben <i>alaii’iku,</i>” dedi Kaya omzunu silkerek.</p>

  <p>“Bunun anlamı da...”</p>

  <p>Kaya yüzünü buruşturdu. “Hava hastası ovalılar. Hiç mi yok doğru düzgün bildiğiniz bir şey? Her neyse, sen özel adamsın. Köprü Dört, üç yaralıyı da sayınca dün sekiz koşucu kaybetti.”</p>

  <p>“Biliyorum,” dedi Kaladin. “İlk sözümü bozdum bile. Tek bir tane bile kaybetmeyeceğimi söylemiştim.”</p>

  <p>Kaya homurdandı. ”Biz köprücüyüz. Biz ölürüz. Böyle yürüyor bu şey. Ayları birbirlerine dokunduracağına da söz versen aynı şey!” İri adam dönerek diğer kışlalardan birine parmağını uzattı. “Ateş edilen köprüler arasında, pek çoğu çok adam kaybetti. Beş köprü devrildi. Her biri yirmiden fazla adam kaybetti ve köprüleri geri getirmek için askerlerin yardımına ihtiyaçları oldu. Köprü iki on bir adam kaybetti ve okçuların hedefinde bile değildi.”</p>

  <p>Tekrar Kaladin’e döndü. “Köprü Dört, sekiz kayıp verdi. Sekiz adam, mevsimin en kötü turlarından birinde. Ve belki de, onlardan iki tanesini de kurtaracaksın. Köprü Dört Parshendilerin devirmeye çalıştığı köprüler içinde en az adamı kaybetti. Köprü Dört <i>asla</i> en az adamı kaybetmez. Bunu da herkes bilir.”</p>

  <p>“Şans...”</p>

  <p>Kaya ona şişman bir parmak doğrultarak lafını kesti. “Hava hastası ovalı.”</p>

  <p>Bu <i>sadece</i> şanstı. Ama Kaladin hu küçük lütfu olduğu gibi kabul edecekti. En sonunda birisi onu dinlemeye karar verdiği bu anda tartışmanın anlamı yoktu.</p>

  <p>Ama bir adam yeterli değildi. Hem kendisi hem de Kaya yarım öğünlerle idare etseler bile, yaralı adamlardan birisi aç kalacaktı. Kaladin’in kürelere ihtiyacı vardı. Kürelere son derece ihtiyacı vardı. Ama o bir köleydi ve onun çoğu yoldan para kazanması kanunlara aykırıydı. Eğer sadece satabilecek bir şeyleri olsaydı. Ama sahip olduğu hiçbir şey yoktu. Onun...</p>

  <p>Aklına bir fikir geldi.</p>

  <p>“Gel hadi,” dedi uzun adımlarla kışladan uzaklaşarak. Kaya merakla takip etti. Kaladin Köprü Üç’ün önünde bir köprücübaşıyla konuşmakta olan Gaz’ı bulana kadar kereste deposunu araştırdı. Gittikçe daha sık olduğu şekilde, Kaladin yaklaştığında Gaz’ın rengi soldu ve sanki çabucak diyecekmiş gibi hareketlendi.</p>

  <p>“Gaz, bekle!” dedi Kaladin elini uzatarak. “Sana bir teklifim var.”</p>

  <p>Köprü çavuşu dondu. Gaz’ın yanındaki Köprü Üç’ün lideri Kaladin’e kaşlarını çattı. Diğer köprücülerin ona karşı davranış şekli bir anda anlam kazandı. Köprü Dört’ün bir savaştan bu kadar iyi bir durumda çıkmasından rahatsız olmuşlardı. Köprü Dört’ün şanssız olması gerekiyordu. Herkesin tepeden bakacak birilerine ihtiyacı vardı ve diğer köprü ekipleri en azından Köprü Dört’te olmadıkları için teselli olup kendilerini avutabiliyordu. Kaladin bunu altüst etmişti.</p>

  <p>Koyu sakallı köprücübaşı çekilerek Kaladin ve Kaya’yı Gaz ile yanlız bıraktı.</p>

  <p>“Bu sefer bana ne öneriyorsun?” dedi Gaz. “Daha fazla sönük küre mi?”</p>

  <p>“Hayır,” dedi Kaladin hızla düşünerek. Bunun <i>çok</i> dikkatli bir şekilde idare edilmesi gerekiyordu. “Kürelerim bitti. Ama sen benden kaçınırsan, diğer köprü ekipleri benden nefret ederse bu şekilde devam edemeyiz.”</p>

  <p>“Bunun hakkında yapabileceğimiz bir şey göremiyorum.”</p>

  <p>“Bak sana ne diyeceğim,” dedi Kaladin sanki aniden aklına bir fikir gelmiş gibi. “Bugün herhangi birilerinin taş toplama hizmeti var mı?”</p>

  <p>“Evet,” dedi Gaz omzunun üstünden geriye işaret ederek. “Köprü Üç. Şu Bussik demin beni takımının gitmek için çok zayıf olduğuna ikna etmeye çalışıyordu. Fırtınalar kavursun beni, ama ona inanıyorum. Dün adamlarının üçte ikisini kaybetti ve onlar kotayı dolduracak kadar taş toplayamadığı zaman fırçayı yiyecek olan da <i>benim.</i>”</p>

  <p>Kaladin sempatiyle başını salladı. Taş toplamak en az arzulanır çalışma hizmetlerinden biriydi; kampın dışına çıkmak ve yük arabalarını büyük kayalarla doldurmak demekti. Ruhdökümcüleri kayaları tahıla dönüştürerek orduyu besliyordu ve sadece kendilerinin bildiği sebepler yüzünden; belirgin, ayrı taşlar olursa bu onlar için daha kolay oluyordu. Ve bu yüzden adamlar taş topluyordu. Bu bayağı, terletici, yorucu, akılsız bir işti. Tam köprücülere göreydi.</p>

  <p>“Neden başka bir köprü takımını göndermiyorsun?” diye sordu Kaladin.</p>

  <p>“Hah,” dedi Gaz. “Bunun nasıl sorunlar çıkaracağını sen de biliyorsun. Eğer torpil yapıyormuş gibi görünürsem, şikâyetlerden başımı kaldıramam.”</p>

  <p>“Eğer Köprü Dört’e yaptırırsan kimse şikâyet etmez.”</p>

  <p>Gaz tek gözünü kısarak ona baktı. “Farklı muamele görmeye iyi tepki vereceğini düşünmemiştim.”</p>

  <p>“Kabul edeceğim,” dedi Kaladin yüzünü buruşturarak. “Sadece bu sefer için. Bak, Gaz, buradaki zamanımın geri kalan kısmını seninle kapışarak geçirmek istemiyorum.”</p>

  <p>Gaz tereddüt etti. “Adamların kızgın olacak. Bunu onlara yapanın ben olduğunu düşünmelerine izin vermeyeceğim.”</p>

  <p>“Onlara bunun benim fikrim olduğunu söyleyeceğim.”</p>

  <p>“Pekâlâ, o zaman. Üçüncü çan, batı kontrol noktasında toplanın. Köprü Üç tencereleri temizleyebilir.” Hızla yürüyerek uzaklaştı, sanki Kaladin fikrini değiştirmeden önce kaçmak istiyormuş gibiydi.</p>

  <p>Kaya Kaladin’in yanına geldi, Gaz’ı izliyordu. “Küçük adam haklı, biliyorsun. Adamlar bu şey yüzünden senden <i>nefret</i> edecek. Kolay günü iple çekiyorlardı.”</p>

  <p>“Alışırlar.”</p>

  <p>“Ama neden daha zor işle değiştirdin? Doğru bu; sen delisin, değil mi?”</p>

  <p>“Belki. Ama bu delilik bizi savaş kampının dışına çıkaracak.”</p>

  <p>“Bunun ne faydası vat?”</p>

  <p>“Bunun çok faydası var,” dedi Kaladin kışladan tarafa göz atarak. “Ölüm kalım meselesi. Ama daha çok yardıma ihtiyacımız olacak.”</p>

  <p>“Başka bir köprü ekibi mi?”</p>

  <p>“Hayır, demek istiyorum ki bizim, sen ve benim, yardıma ihtiyacımız olacak. En azından bir adam daha.” Kereste deposunu taradı ve Köprü Dört’ün gölgesinde oturmakta olan birini fark etti. Teft. Kır saçlı köprücü az önce Kaladin’e gülen grubun arasında değildi ve dün Leyten’i taşımak için Kaya’yla giderek yardım etmekte hızlı davranmıştı.</p>

  <p>Kaladin derin bir nefes aldı ve arkasından onu takip eden Kaya ile birlikte depoyu uzun adımlarla geçti. Syl omzundan ayrıldı ve ani bir rüzgârla dans ederek havaya fırladı. Teft, Kaladin ve Kaya yaklaşırken başını kaldırıp baktı. Yaşlı adam henüz kahvaltı almıştı ve tek başına yiyordu; bir parça gözleme tasının altından dışarı sarkmıştı.</p>

  <p>Sakalı köri ile lekelenmişti ve ağzını kol yenine silmeden önce Kaladin’i temkinli gözlerle süzdü. “Ben yemeğimi seviyorum, evlat,” dedi, “Beni tek bir adam için bile yetecek kadar beslediklerini düşünmüyorum. Bırak ikiyi.”</p>

  <p>Kaladin Teft’in önünde yere çöktü. Kaya duvara dayanarak kollarını kavuşturdu; sessizce izliyordu.</p>

  <p>“Sana ihtiyacım var, Teft,” dedi Kaladin.</p>

  <p>“Dedim ki...”</p>

  <p>“Yemeğin değil. Sen. Senin bağlılığın. Senin sadakatin.”</p>

  <p>Yaşlı adam yemeye devam etti. Onun bir köle damgası yoktu ve Kaya’nın da yoktu, Kaladin onların hikâyelerini bilmiyordu. Tüm bildiği diğerleri dururken bu ikisinin yardım etmiş olduklarıydı. Onlar tamamen yıkılmamışlardı.</p>

  <p>“Teft,..” diye başladı Kaladin.</p>

  <p>“Sadakatimi daha önce de gösterdim,” dedi adam. “Çok fazla sefer hem de. Her zaman aynı şekilde sona eriyor.”</p>

  <p>“Güvenine ihanet mi ediliyor?” diye sordu Kaladin yumuşakça.</p>

  <p>Teft homurdandı. “Fırtınalar adına, hayır. <i>Ben</i> ihanet ediyorum. Bana güvenemezsin, evlat. Ben buraya aitim, bir köprücü olarak.”</p>

  <p>“Sana dün güvendim ve beni etkiledin.”</p>

  <p>“Şans.”</p>

  <p>“Buna ben karar vereceğim,” dedi Kaladin. “Teft, <i>hepimiz</i> şu ya da bu şekilde düşmüşüz. Yoksa köprücü olmuş olmazdık. Ben başarısız oldum. Kendi kardeşim benim yüzümden öldü.”</p>

  <p>“O zaman neden umursamaya devam ediyorsun?”</p>

  <p>“Ya o ya da vazgeçip ölmek.”</p>

  <p>“Peki ya ölüm daha iyiyse?</p>

  <p>İşler dönüp dolaşıp bu soruya geliyordu. Köprücülerin yaralılara yardım edip etmemeyi umursamamalarının sebebi işte buydu.</p>

  <p>“Ölüm daha iyi değil,” dedi Kaladin Teft’in gözlerinin içine bakarak. “Tabii, şimdi bunu söylemek kolay. Ama uçurumun kıyısında durup da aşağıdaki o karanlık, sonsuz çukura baktığın zaman fikrini değiştirirsin. Tıpkı Hobber’ın yapmış olduğu gibi. Tıpkı benim yapmış olduğum gibi.” Yaşlı adamın gözlerinde bir şeyler görerek tereddüt etti. “Bunu senin de görmüş olduğunu düşünüyorum.”</p>

  <p>“Evet,” dedi Teft yumuşakça. “Evet, gördüm.”</p>

  <p>“O zaman, bu şeyde bizimle birlikte misin?” dedi Kaya çömelerek.</p>

  <p><i>Biz mi?</i> diye düşündü Kaladin hafifçe gülümseyerek.</p>

  <p>Teft bir ona, bir diğerine baktı. “Yemeğim bende kalacak mı?”</p>

  <p>“Evet,” dedi Kaladin.</p>

  <p>Teft omzunu silkti. “Peki, o zaman. Sanırım öyle. Burada oturup da ecelle karşılıklı bakışıp durmaktan daha zor olamaz.”</p>

  <p>Kaladin elini uzattı. Teft tereddüt etti, sonraysa elini tuttu ve sıktı.</p>

  <p>Kaya elini uzattı. “Kaya.”</p>

  <p>Teft ona baktı, Kaladin’le tokalaşmayı bitirdi ve sonra da Kaya’nın elini tuttu. “Ben Teft.”</p>

  <p><i>Fırtınababa,</i> diye düşündü Kaladin. <i>Büyük çoğunluğunun birbirlerinin</i> <i>isimlerini öğrenmeye bile zahmet etmediğini unutmuştum.</i></p>

  <p>“Kaya ne çeşit bir isim?” diye sordu Teft elini bırakarak.</p>

  <p>“Aptal bir isim,” dedi Kaya sakin bir yüzle. “Ama en azından bir anlamı var. Senin isminin bir anlamı var mı?”</p>

  <p>“Sanırım hayır,” dedi Teft sakallı çenesini ovarak.</p>

  <p>“Kaya, bu benim gerçek ismim değil,” diye itiraf etti Boynuzyiyenli. “Sadece ovalıların telaffuz edebildiği şey bu.”</p>

  <p>“O zaman gerçek adın ne?” diye sordu Teft.</p>

  <p>“Söyleyemeyeceksin.”</p>

  <p>Teft bir kaşını kaldırdı.</p>

  <p>“Numuhukumakiaki’aialunamor” dedi Kaya.</p>

  <p>Teft duraksadı, sonra da gülümsedi. “Eh, o zaman sanırım Kaya da desek olur.” Kaya gülerek yere oturdu, “Köprücübaşımızın bir planı var. Şanlı ve gözüpek bir şey. Öğleden sonramızı sıcakta taşları taşıyarak harcamamızla ilgili bir şey.”</p>

  <p>Kaladin gülümseyerek öne eğildi. “Belli bir çeşit bitkiden toplamamız gerekiyor. Kampın dışında küçük topluluklar hâlinde yetişen bir kamış...”</p>
</body>
</html>
