<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h1><span style="font-weight:bold;">FIRTINAIŞIĞI ARŞİVİ</span></h1>

  <p style="text-align: center;"></p>

  <p class="baslik4">ÖN SÖZ</p>

  <p>Kalak, kayalık bir sırtın etrafından dolaştı ve ölmekte olan bir fırtınatortusu gövdesinin önünde tökezleyerek durdu. Devasa taştan yaratık göğsündeki kaburgaya benzeyen çıkıntılar çatlamış ve kırılmış hâlde yan yatıyordu. Canavarın granit omuzlarından çıkan uzuvları anormal uzunluktaydı ve belli belirsiz iskeletsel bir şekle sahipti. Gözleri, ok başına benzeyen kafasında sanki taşın derinliklerinde yanan bir ateş tarafından oluşturulmuş gibi duran iki derin kırmızı noktaydı. Soldular.</p>

  <p>Tüm bu yüzyıllardan sonra bile bir fırtınatortusunu bu kadar yakından görmek Kalak’ı ürpertiyordu. Yaratığın eli bir adamın boyu kadar uzundu. Bunlara benzer eller tarafından öldürülmüştü ve bu hiç hoş bir şey değildi.</p>

  <p>Gerçi elbette, ölmek nadiren hoştu.</p>

  <p>Savaş alanı boyunca yolunu daha dikkatle seçerek yaratığın etrafından dolaştı. Ova deforme olmuş taş ve kayalardan oluşan bir yerdi; etrafında doğal sütunlar yükseliyordu, cesetler yerlere saçılmıştı. Burada çok az bitki yaşıyordu.</p>

  <p>Taş sırtlar ve tepelerde sayısız yara izleri vardı. Bazıları parçalanmıştı; Dalgabağlayanların savaşmış olduğu patlatılmış kesimlerdi. Ara sıra da, savaşa katılmak için fırtınatortularının kendilerini taştan koparmasıyla oluşmuş, tuhaf ve düzensiz şekilli oyukların yanından geçiyordu.</p>

  <p>Etrafında pek çok ceset vardı ve bunların bir kısmı insan olanlara, bir kısmı da insan olmayanlara aitti. Kanlar birbirine karışıyordu. Kırmızı. Turuncu. Eflatun. Her ne kadar etrafındaki cesetler artık kımıldayamaz olsalar da, ayırt edilmesi güç bir ses bulutu havada asılıydı. Acı iniltileri, keder çığlıkları. Pek zaferin sesiymiş gibi görünmüyordu. Ara sıra dumanın kıvrılarak yükseldiği ot veya yanan ceset yığınlarından geçiyordu. Bazı yerlerde kayalar bile için için yanıyordu. Tozelçiler işlerini iyi yapmıştı.</p>

  <p><i>Ama sağ kaldım,</i> diye düşündü Kalak, eli göğsünde buluşma yerine doğru aceleyle ilerlerken. <i>Bu defa gerçekten de sağ kaldım.</i></p>

  <p>Bu tehlikeliydi. Öldüğü zaman geri gidiyordu, başka seçenek yoktu. Issızlık’tan sağ çıktığı zaman da geri gitmesi gerekiyordu. O korktuğu yere. O ateş ve acı yerine. Peki ya basitçe... gitmemeye karar verse?</p>

  <p>Tehlikeli düşünceler, belki de haince düşünceler. Hızlanarak yoluna devam etti.</p>

  <p>Buluşma yeri büyük bir kaya oluşumunun, göğe yükselen bir kulenin gölgesindeydi. Her zaman olduğu gibi, savaştan önce buluşma yerinin nerede olacağına onu birden birlikte karar vermişti. Sağ kalanlar buraya geleceklerdi. Acayip bir şekilde, diğerlerinden sadece biri onu bekliyordu. Jezrien. Diğerlerinin sekizi birden ölmüş müydü? Bu mümkündü. Bu defa savaş çok şiddetli olmuştu, en kötülerinden biriydi. Düşman gittikçe daha da azimli hâle geliyordu.</p>

  <p>Ama hayır. Kalak kulenin tabanına yaklaşırken kaşlarını çattı. Yedi muhteşem kılıç burada gururla dikiliyordu, uçları taş zemine saplanmıştı. Her biri ustaca yapılmış bir sanat eseriydi; ahenkli bir tasarım içinde, yazı ve desen kakmalarıyla bezeliydi. Her birini tanıyordu. Eğer sahipleri ölmüş olsaydı, Kılıçlar kaybolmuş olurdu.</p>

  <p>Bu Kılıçlar Parekılıcı’nın bile ötesinde güç taşıyan silahlardı. Bunlar eşsizdi. Kıymetliydi. Jezrien kılıç halkasının dışında, doğu yönüne bakarak dikiliyordu.</p>

  <p>“Jezrien?”</p>

  <p>Beyaz ve maviler içindeki şekil ondan tarafa baktı. Tüm bu yüzyıllardan sonra bile Jezrien genç görünüyordu; sanki otuzuncu yaşına anca girmiş bir adam gibiydi. Bir zamanlar güzel olan kıyafetleri islenmiş ve kanlanmış olsa da, kısa siyah sakalı düzgün bir şekilde kesilmişti. Kalak’a doğru dönerken kollarını arkasında kavuşturdu.</p>

  <p>“Bu ne, Jezrien?” diye sordu Kalak. “Diğerleri nerede?”</p>

  <p>“Gittiler.” Jezrien’in sesi sakin, derin ve krallara yaraşırdı. Yüzlerce yıldır bir taç takmamış olsa bile, kraliyet tarzından kopamamıştı. Her zaman ne yapmak gerektiğini bilir gibiydi. “Bunu bir mucize olarak adlandırabilirsin. Bu defa sadece birimiz öldü.”</p>

  <p>“Talenel,” dedi Kalak. Eksik olan tek kılıç onunkiydi.</p>

  <p>“Evet. Kuzey su yolunun oradaki geçidi tutarken öldü.”</p>

  <p>Kalak başını sallayarak onayladı. Taln’m görünüşte imkânsız olan savaşları seçerek kazanma huyu vardı. Bunu yaparken ölmek gibi bir huyu da vardı. Şimdi geri dönmüş olmalıydı, Issızlıklar arasında gittikleri yere. Kâbusların yerine.</p>

  <p>Kalak kendini titrerken buldu. Ne zaman bu kadar zayıf düşmüştü?</p>

  <p>“Jezrien, bu sefer geri dönemem.” Kalak kelimeleri fısıldayarak ilerledi ve diğer adamın kolunu kavradı. <i>“Yapamam.”</i></p>

  <p>Kalak bu itirafla içinde bir şeylerin kırıldığını hissetti. Ne kadar zaman olmuştu? Yüzlerce, belki de binlerce yıllık işkence. Hesabını tutmak o kadar zordu ki. Her gün etine yeniden saplanan o kancalar. Kolundaki deriyi dağlayan, sonra yağları yakan, ondan sonra da kemiğe kadar giren o ateşler. Kokusunu alabiliyordu. Yaradan aşkına, kokusunu alabiliyordu!</p>

  <p>“Kılıcını bırak,” dedi Jezrien.</p>

  <p>“Ne?”</p>

  <p>Jezrien silahlardan oluşan halkaya doğru başıyla işaret etti. “Seni beklemek için seçildim. Sağ kalıp kalmadığından emin değildik. Bir... bir karara varıldı. Yemin Sözleşmesi’nin sona ermesinin zamanı geldi.”</p>

  <p>Kalak keskin bir dehşetin içine bıçak gibi saplandığını hissetti. “Bu ne anlama gelecek?”</p>

  <p>“Ishar birimiz hâlâ Yemin Sözleşmesi’ne bağlı olduğu sürece bunun yeterli olabileceğine inanıyor. Bunun Issızlık döngülerini bitirme olasılığı var.”</p>

  <p>Kalak ölümsüz kralın gözlerine baktı. Sollarındaki minik bir yığından siyah dumanlar yükseliyordu. Arkalarında ölmekte olanların iniltileri yakalarını bırakmıyordu. Orada, Jezrien’in gözlerinde, keder ve ıstırabı gördü Kalak. Hatta belki de korkaklığı. Pamuk ipliğine bağlı olarak uçurumdan aşağı sallanan bir adamdı o.</p>

  <p><i>Yukarıdaki Yaradan adına,</i> diye düşündü Kalak. <i>Sen de pes ettin, değil mi?</i> Hepsi etmişti.</p>

  <p>Kalak döndü ve savaş alanının bir bölümüne yukarıdan bakmakta olan alçak bir sırtın yan tarafına doğru yürüdü.</p>

  <p>Ne kadar çok ceset vardı ve aralarında yaşayanlar yürüyordu. İlkel örtülerle sarmalanmış adamlar tunç başlı mızraklar taşıyordu. Aralarında sıralanmış olan diğerleri parlayan takım zırhlar içindeydi. Bir grup yürüyerek geçti; şaşırtıcı derecede karmaşık olan güzel gümüşten bir zırh içindeki güçlü bir şekil ile birlikte yürüyen dört tane yırtık pırtık tabakalanmış postlara ve adi derilere bürünmüş adam. Nasıl da tezat oluşturuyordu.</p>

  <p>Jezrien yürüyerek yanına geldi.</p>

  <p>“Bizi tanrısal olarak görüyorlar,” diye fısıldadı Kalak. “Bize güveniyorlar, Jezrien. Sahip oldukları tek şey biziz.”</p>

  <p>“Parlayanlar var. Bu yeterli olur.”</p>

  <p>Kalak başını salladı. “Buna bağlı kalmayacaktır. Düşman. Bunun üstesinden gelmenin bir yolunu bulacak. Bulacağını biliyorsun.”</p>

  <p>“Belki.” Elçilerin kralı daha fazla bir açıklama yapmadı.</p>

  <p>“Ya Taln?” diye sordu Kalak. <i>Yanan et. Ateşler. Acı. Tekrar ve tekrar ve tekrar ve tekrar...</i></p>

  <p>“On kişinin acı çekmesindense, bir kişi çeksin,” diye fısıldadı Jezrien. O kadar soğuk görünüyordu ki. Sanki gerisinde bu kara taklidi bırakan, şerefli ve sadık bir adamın üstüne düşen ısı ve ışığın yarattığı bir gölge gibi.</p>

  <p>Jezrien kılıçlar halkasına geri yürüdü. Sisten beliren nemle kaplı kendi Kılıcı Jezrien’in elinde oluştu. “Karar verildi, Kalak. Kendi yolumuza gideceğiz ve birbirimizi aramayacağız. Kılıçlarımız bırakılmak zorunda. Yemin Sözleşmesi şimdi sona eriyor.” Kılıcını kaldırdı ve diğer yedisiyle birlikte taşa sapladı.</p>

  <p>Jezrien kılıca bakarak tereddüt etti, sonra başını eğdi ve sırtını döndü. Sanki utanmış gibi. “Bu yükü kendi arzumuzla seçtik. Eh, eğer arzu edersek bırakabiliriz de.”</p>

  <p>“İnsanlara ne diyeceğiz, Jezrien?” diye sordu Kalak. “Onlar bu gün için ne diyecekler?”</p>

  <p>“O kolay,” dedi Jezrien yürüyerek uzaklaşırken. “Onlara en sonunda kazandıklarını söyleyeceğiz. Bu yeterince kolay bir yalan. Kim bilir? Belki gerçekten de doğru çıkar.”</p>

  <p>Kalak, Jezrien’in kavrulmuş manzara boyunca gidişini izledi. En sonunda kendi Kılıcını çağırdı ve diğer sekizinin yanında taşa sapladı. Döndü ve Jezrien’in gittiği yönün tersine doğru yürüdü.</p>

  <p>Ama yine de, dönüp kılıçlar halkasına ve o halkanın tek açık noktasına bakmaktan kendini alamıyordu. Onuncu kılıcın girmiş olması gereken noktaya.</p>

  <p>Kayıp olanları. Terk etmiş oldukları.</p>

  <p><i>Affet bizi,</i> diye düşündü Kalak ve sonra ayrıldı.</p>
</body>
</html>
