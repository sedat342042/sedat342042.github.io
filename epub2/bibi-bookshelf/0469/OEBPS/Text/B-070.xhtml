<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2 title="BÖLÜM-70"><img alt="" src="../Images/main-99.jpg" /></h2>

  <p>Shallan küçük hastane odasının yatağında sessizce yatıyordu. Yaptıkları yüzünden gözyaşları kalmayana kadar ağlamış, hatta ondan sonra biraz da lazımlığın içine kusmuştu. Kendini sefil hissediyordu.</p>

  <p>Jasnah’ya ihanet etmişti. Ve Jasnah bunu biliyordu. Nedense, prensesi hayal kırıklığına uğratmış olmak hırsızlığın kendisinden daha beter geliyordu.</p>

  <p>Onun da ötesinde, Kabsal ölmüştü. Neden <i>onun</i> yüzünden bu kadar fena hissediyordu ki? O bir suikastçıydı, amaçları için Shallan’ın hayatını tehlikeye atmaktan çekinmemiş ve Jasnah’yı öldürmeye çalışmıştı. Ama yine de Shallan onu özlüyordu. Jasnah birileri onu öldürmeye çalışmış olduğu için şaşırmış gibi görünmemişti, belki de suikastçılar onun hayatının sıradan bir parçasıydı. O büyük ihtimalle Kabsal’ın duygusuz bir katil olduğunu düşünüyordu ama Kabsal’ın Shallan’la arası çok iyi olmuştu. Gerçekten de olanların hepsi yalan olabilir miydi?</p>

  <p><i>Biraz da olsa içten olması gerek,</i> dedi kendi kendine yatağının içinde kıvrılmışken. <i>Eğer beni hiç umursamıyor olsaydı, neden bana reçeli yedirmek için o kadar ısrar etti</i>?</p>

  <p>Panzehiri kendisi almak yerine ilk önce Shallan’a vermişti.</p>

  <p><i>Ama yine de, eninde sonunda kendisi</i> aldı, diye düşündü. O <i>bir parmak reçeli ağzına attı. Panzehir onu neden kurtarmadı</i>?</p>

  <p>Bu soru Shallan’ın yakasına yapıştı. Bu sırada başka bir şey daha kafasına takıldı, eğer kendi suçluluk duygusu yüzünden bu kadar dikkati dağınık olmasa daha önce fark etmiş olacağı birşey.</p>

  <p>Jasnah ekmeği yemişti.</p>

  <p>Shallan doğrulup oturarak sırtını yatağın başucundaki tahtaya dayadı ve kollarını kendi etrafına doladı. <i>Ekmeği o da yedi ama zehirlenmedi,</i> diye düşündü. <i>Son zamanlarda hayatım hiç makul şekilde geçmiyor. Çarpık kafaları olan yaratıklar, karanlık gökyüzünün olduğu yer, Ruhdöküm ... Ve şimdi de bu.</i></p>

  <p>Jasnah nasıl sağ kalmıştı? Nasıl?</p>

  <p>Shallan titreyen parmaklarla yatağının yanındaki sehpanın üstünde duran torbasına uzandı, içinde Jasnah’nın onu kurtarmak için kullanmış olduğu lâl taşı küre vardı.</p>

  <p>Zayıfça ışık veriyordu, büyük bir kısım Ruhdökümü sırasında harcanmıştı. Ama yatağın yanında durmakta olan çizim tahtasını aydınlatmaya yetiyordu. Jasnah büyük olasılıkla onu karıştırmaya zahmet bile etmemişti. Görsel sanatları o kadar hor görüyordu ki. Çizim tahtasının yanında Jasnah’nın ona vermiş olduğu kitap da duruyordu. <i>Sonsuz Sayfalar Kitabı.</i> Onu neden geride bırakmıştı?</p>

  <p>Shallan kalemini aldı ve eskiz defterinin sayfalarını karıştırarak bos bir sayfa açtı. Bazıları tam da bu odanın içini betimlemekte olan sembol kafalı yaratıkların birkaç resmini geçmişti. Onlar Shallan’ın etrafında gizli gizli geziniyorlardı, her zaman. Bazı zamanlarda, Shallan onları gözünün ucuyla görebildiğini düşünüyordu. Başka zamanlarda da onların fısıldadıklarını duyabiliyordu. Onlara tekrar cevap vermeye cüret edememişti.</p>

  <p>Parmakları titreyerek çizmeye başladı, Jasnah’yı o gün hastanede olduğu gibi çiziyordu. Shallan’ın yatağının yanında oturmuştu, reçel elindeydi. Shallan özellikle bir Hatıra almamıştı ve resim eğer öyle yapmış olsaydı daha gerçekçi olurdu ama Jasnah’yı parmağını reçelin içine daldırmış olarak çizmeye yetecek kadar iyi hatırlıyordu. Çilekleri koklamak için parmağını burnuna götürmüştü. Neden? Neden parmağını reçelin içine sokmuştu? Kavanozu burnuna kaldırmak yeterli olmaz mıydı?</p>

  <p>Jasnah koku yüzünden herhangi bir tepki vermemişti. Hatta Jasnah reçelin bozulmuş olduğundan da bahsetmemişti. Sadece kapağını tekrar kapatmış ve reçeli geri vermişti.</p>

  <p>Shallan başka bir boş sayfayı açtı ve Jasnah’yı ekmek parçasını dudaklarına doğru götürürken çizdi. Onu yedikten sonra da yüzünü buruşturmuştu. Garip.</p>

  <p>Shallan kalemini indirerek Jasnah’nın ekmeği parmaklarının arasında sıkı sıkı tutmakta olduğu bu çizimine baktı. Bu sahnenin kusursuz bir kopyası değildi ama yeteri kadar ayrıntılıydı. Çizimde, sanki ekmek parçası <i>eriyormuş</i> gibi görünüyordu. Sanki Jasnah ekmeği ağzına atarken parmaklarının arasında doğal olmayan bir şekilde yamulmuş gibiydi.</p>

  <p><i>Bu... Bu olabilir mi?</i></p>

  <p>Shallan yataktan dışarı süzülerek çizim tahtasını kolunun altına kıstırdı ve küreyi eline aldı. Muhafız gitmişti. Kimse ona ne olduğunu umursuyormuş gibi görünmüyordu, zaten sabahleyin gönderilecekti.</p>

  <p>Taş zemin ayaklarının altında soğuktu. Sadece beyaz bir cübbe giyiyordu ve neredeyse çıplakmış gibi hissediyordu. En azından emineli kapalıydı. Koridorun sonunda dışarıdaki şehre açılan bir kapı vardı ve Shallan da oradan geçerek çıktı.</p>

  <p>Şehri sessizce geçip karanlık ara sokaklardan kaçınarak Ralinsa’ya ulaştı. Meclis’e doğru yürüdü; uzun kırmızı saçları arkasında özgürce dalgalanıyor, birçok garipseyen ve meraklı bakışı üzerine çekiyordu. Gecenin o kadar geç bir saatiydi ki yoldaki hiç kimse onu yardım isteyip istemediğini sormaya zahmet edecek kadar umursamıyordu.</p>

  <p>Meclis girişindeki başhizmetkârlar onun geçmesine izin verdiler. Onu tanımışlardı ve birkaç tanesi de yardıma ihtiyacı olup olmadığını sordu. O ise tekliflerini reddederek Peçeye doğru tek başına yürüdü. İçeri girdi, sonra da başını kaldırarak bazıları kürelerle aydınlatılmış olan balkonlarla dolu duvarlara baktı.</p>

  <p>Jasnah’nın locası doluydu. Elbette dolu olacaktı. Her zaman çalışırdı Jasnah.</p>

  <p>Shallan’ın sözde intihar teşebbüsü yüzünden bu kadar fazla zaman kaybetmiş olduğu için özellikle rahatsız olacaktı.</p>

  <p>Parshmenler onu Jasnah’nın katına çıkarırlarken asansör Shallan’ın ayaklarının altında titriyormuş gibi geliyordu. Sessizlik içinde yükseldi, kendisini etrafındaki dünyadan kopuk hissediyordu. Sarayın içinde, <i>şehrin</i> içinde sadece bir cübbeyle mi yürümüştü? Jasnah Kholin ile bir kere daha mı yüzleşiyordu? Hiç mi ders almamıştı?</p>

  <p>Ama kaybedecek neyi vardı ki?</p>

  <p>Zayıf eflatun küreyi önünde tutarak tanıdık taş koridor boyunca locaya doğru yürüdü. Jasnah masasında oturuyordu. Gözleri alışılmadık bir şekilde yorgun görünüyordu; altlarında koyu halkalar vardı, yüzü gergindi. Başını kaldırdı ve Shallan’ı gördüğü zaman kaskatı kesildi. “Burada hoş karşılanmıyorsun.“</p>

  <p>Shallan yine de içeri girdi, ne kadar sakin hissettiğine kendisi de şaşırmıştı. Ellerinin titriyor olması gerekirdi.</p>

  <p>“Senden kurtulmak için bana askerleri çağırtma,” dedi Jasnah, “Seni yaptığın şey yüzünden yüz yıllığına hapse attırabilirim. Sana neler yapabileceğim konusunda herhangi bir fikrin...”</p>

  <p>“Taktığın Ruhdökümcü sahte,” dedi Shallan alçak sesle, “En başından beri sahteydi, ben değiştirmeden önce bile.”</p>

  <p>Jasnah donakaldı.</p>

  <p>“Değiştirdiğimi neden fark etmediğini merak etmiştim,” dedi Shallan odadaki diğer sandalyeye oturarak. “Şaşkınlık içinde haftalar geçirdim. Fark etmiş ama hırsızı yakalamak için sessiz kalmaya mı karar vermiştin? Bütün bu zaman boyunca hiç mi Ruhdökmemiştin? Hiç mantıklı değildi. Çaldığım Ruhdökümcü ancak bir yem olabilirdi.”</p>

  <p>Jasnah rahatladı. “Evet. Bunu fark etmiş olman çok zekice. Birkaç tane yem bulunduruyorum. Fabrialı çalmaya çalışan ilk kişi sen değilsin tabii. Elbette gerçek Ruhdökümcüyü dikkatle saklıyorum.”</p>

  <p>Shallan eskiz defterini çıkardı ve karıştırarak belli bir resmi aradı. Boncuklar denizinin, havada duran alevlerin ve siyah mı siyah gökyüzündeki fazla uzak bir güneşin olduğu garip yerin çizimini buldu. Shallan bir an için buna dikkatle baktı. Sonra da çevirip Jasnah’ya doğru kaldırdı.</p>

  <p>Jasnah’nın yüzündeki katışıksız şaşkınlık ifadesi neredeyse hasta ve suçlu hissederek harcanan geceye değerdi. Jasnah’nın gözleri fal taşı gibi açıldı ve bir an kelimeleri bulmaya çalışarak kekeledi. Shallan gözlerini kırparak bunun bir Hatıra’sını aldı. Kendine engel olamamıştı.</p>

  <p>“Onu nereden buldun?” diye hesap sordu Jasnah. “O sahneyi sana hangi kitap tarif etti?”</p>

  <p>“Kitap değil, Jasnah.” dedi Shallan resmi indirerek. “Ben o yeri ziyaret ettim. Odamdaki kadehi kazara kana Ruhdöktüğüm, sonra da bunu gizlemek için intihar teşebbüsünde bulunmuş numarası yaptığım o gece.”</p>

  <p>“İmkânsız. Sen benim buna inanacağımı ...”</p>

  <p>“Fabrial filan <i>yok,</i> değil mi Jasnah? Ruhdökümcü yok. Asla da olmadı. Sen sahte ‘fabrialı’ insanların senin kendi kendine Ruhdökme gücüne sahip olduğun gerçeğini fark etmelerine engel olmak için kullanıyorsun.”</p>

  <p>Jasnah sustu.</p>

  <p>“Bunu ben de yaptım,” dedi Shallan. “Ruhdökümcü eminkesemin içinde saklıydı. Ona dokunmuyordum ama bunun bir önemi yoktu. O zaten sahteydi. Yaptığım şeyi, o olmadan yaptım. Belki de senin yakınlarında olmak bir şekilde beni değiştirmiştir. O yerle ve o yaratıklarla ilgili olan bir şey bu.”</p>

  <p>Yine hiç cevap yoktu.</p>

  <p>“Kabsal’ın bir suikastçi olduğundan şüpheleniyordun,” dedi Shallan. “Ben düştüğüm zaman ne olduğunu anında anladın; zehri bekliyordun ya da en azından bunun olası olduğunun farkındaydın. Ama <i>sen</i> zehrin reçelin içinde olduğunu sanmıştın. Kapağı açıp koklar gibi yaptığın zaman reçeli Ruhdöktün. Çilek reçelinin nasıl tekrar yaratılacağını bilmiyordun, o yüzden de denediğin zaman o iğrenç karışımı yarattın. Zehirden kurtulmaya çalışmıştın. Ama farkına varmadan <i>panzehri</i> yok ettin.</p>

  <p>“Belki onun da içinde bir şeyler vardır diye ekmeği de yemek istemiyordun. Her zaman reddetmiştin. Ben seni bir lokma almaya ikna ettiğim zaman, ekmeği ağzına götürdüğün sırada başka bir şeylere Ruhdöktün. Organik şeyler yaratmak konusunda berbat olduğunu söylemiştin ve yarattığın şey de tiksindiriciydi. Ama zehri yok etmiş oldun ve o yüzden zehirden sen de etkilenmedin.”</p>

  <p>Shallan eski hanımının gözlerinin içine baktı. Bu kadınla yüzleşmenin sonuçlarına karşı onu bu kadar umursamaz yapan şey yorgunluk muydu? Yoksa gerçeği biliyor olması mıydı? “Bunların hepsini <i>sahte</i> bir Ruhdökümcüyle yaptın Jasnah,” diye bitirdi. “Hâlâ benim fabrialı değiştirmiş olduğumu fark etmemiştin. Bana öyle olmadığını söylemeye de kalkma. Onu sen o dört haydudu öldürdüğün gece almıştım.”</p>

  <p>Jasnah’nın eflatun gözlerinde bir şaşkınlık kıpırtısı oldu.</p>

  <p>“Evet, o kadar uzun zaman önce,” dedi Shallan. “Onu bir yemle değiştirmedin. Oyuna getirilmiş olduğunu ben fabrialı çıkarıp da senin onu kullanarak beni kurtarmana izin verene kadar bilmiyordun. Bunların hepsi yalan, Jasnah.”</p>

  <p>“Hayır,” dedi Jasnah. “Sen sadece yorgunluk ve stres yüzünden sanrılar görüyorsun.”</p>

  <p>“Pekâlâ,” dedi Shallan. Sönük küreyi avcunda kavrayarak ayağa kalktı. “Sanırım sana göstermek zorunda kalacağım. Eğer yapabilirsem.”</p>

  <p><i>Yaratıklar,</i> dedi kafasının içinden. <i>Beni duyabiliyor musunuz</i>!</p>

  <p><i>Evet, her zaman,</i> diye bir fısıltı geldi cevap olarak. Her ne kadar Shallan bunu duymayı umuyor olsa da, yine de sıçramıştı.</p>

  <p><i>Beni o yere geri götürebilir</i> <i>misin?</i></p>

  <p><i>Bana gerçek olan bir şeyler söylemen gerek,</i> diye cevap verdi. <i>Ne kadar doğru olursa, bağımız da o kadar güçlü olur.</i></p>

  <p><i>Jasnah sahte bir Ruhdökümcü kullanıyor,</i> diye düşündü Shallan. <i>Bunun gerçek olduğundan eminim.</i></p>

  <p><i>Bu kadarı yetmez,</i> diye fısıldadı ses. <i>Seninle ilgili gerçek olan bir şeyi bilmek zorundayım. Söyle bana. Gerçek ne kadar güçlü, ne kadar gizli olursa, bağ da o kadar güçlü olur. Söyle bana. Söyle bana. Sen nesin?</i></p>

  <p>“Ben neyim?” diye fısıldadı Shallan. “Gerçekte mi?” Bu bir yüzleşme günüydü. Shallan garip bir şekilde güçlü, kararlı hissediyordu. Bunu söylemenin zamanı gelmişti. “Ben bir katilim. Babamı öldürdüm.”</p>

  <p><i>Ah,</i> diye fısıldadı ses. <i>Cidden de güçlü bir gerçek...</i></p>

  <p>Ve loca kayboldu.</p>

  <p>Shallan aşağı düşerek o koyu cam boncuk denizine indi. Yüzeyde kalmaya çalışarak debelendi. Bir an için bunu başarmıştı da. Sonra bir şeyler bacağını yakalayarak onu aşağı çekti. Yüzeyin altına kayarken çığlık attı, minik cam boncuklar ağzını doldurdu. Paniğe kapıldı. Boğulma hissi...</p>

  <p>Yukarısındaki boncuklar ayrıldı. Altında olanlar da kabardı ve onu elini uzatmış ayakta durmakta olan birisinin olduğu yere doğru yukarı taşıdılar. Jasnah. Sırtı siyah gökyüzüne dönüktü, yakınlarda havada asılı duran alevler yüzünü aydınlatıyordu, Jasnah Shallan’ın elini kavrayarak onu yukarı çekti ve bir şeyin üstüne çıkardı. Bir sal. Cam boncuklardan inşa edilmişti. Jasnah’nın iradesine itaat ediyormuş gibi görünüyorlardı.</p>

  <p>“Aptal kız,” dedi Jasnah elini sallayarak. Sol taraftaki boncuklar denizi yarıldı ve sal da onları yan yan birkaç alev ışığına doğru taşıyarak o tarafa yöneldi. Jasnah Shallan’ı küçük alevlerden birine doğru itti ve o da sırtüstü saldan aşağı düştü.</p>

  <p>Ve locanın zeminine çarptı. Jasnah gözleri kapalı olarak demin durduğu yerde oturuyordu. Bir an sonra ise gözlerini açarak Shallan’a kızgın bir bakış fırlattı.</p>

  <p>“Aptal kız!” diye tekrar etti Jasnah. “Bunun ne kadar tehlikeli olduğu konusunda hiçbir fikrin yok. Shadesmar sadece tek bir solgun küreyle ziyaret edilir mi? Aptal!”</p>

  <p>Shallan öksürdü, sanki hâlâ boğazında boncuklar varmış gibi hissediyordu. Tökezleyerek doğrulup Jasnah’nın bakışına karşılık verdi. Kadın hâlâ kızgın görünüyordu ama hiçbir şey söylemedi. <i>Elimde olduğunu biliyor</i>, diye düşündü Shallan. <i>Eğer ben gerçeği yayarsam...</i></p>

  <p>Bu ne anlama gelirdi? Onun garip güçleri vardı. Bu Jasnah’yı bir çeşit Yokelçi mi yapıyordu? İnsanlar ne derdi? Sahteyi yaratmış olmasına şaşmamak gerekirdi.</p>

  <p>“Ben de işin içinde olmak istiyorum,” derken buldu Shallan kendisini.</p>

  <p>“Pardon?”</p>

  <p>“Her ne yapıyorsan. Araştırmakta olduğun şey her neyse. Ben de onun bir parçası olmak istiyorum.”</p>

  <p>“Ne söylediğin hakkında hiçbir fikrin yok.”</p>

  <p>“Biliyorum,” dedi Shallan. “Ben cahilim. Bunun için basit bir tedavi var.” Öne adım attı. “Bilmek istiyorum, Jasnah. Gerçekten senin himayen altında olmak istiyorum. Bu yapabildiğin şeyin kaynağı her neyse, ben de yapabiliyorum. Beni eğitmeni ve işinin bir parçası olmama izin vermeni istiyorum.”</p>

  <p>“Beni soydun,”</p>

  <p>”Biliyorum,” dedi Shallan. “Ve üzgünüm.”</p>

  <p>Jasnah bir kaşını kaldırdı.</p>

  <p>“Kendim için bahane uydurmayacağım,” dedi Shallan. “Ama Jasnah, ben buraya seni soymak için gelmiştim. Bunu en başından beri planlıyordum.”</p>

  <p>“Bunun beni daha iyi hissettirmesi mi gerekiyor?”</p>

  <p>“Ben meşhur kâfir Jasnah’yı soymayı planlamıştım,” dedi Shallan. “Sonunda bu hırsızlığa ihtiyacım olduğu için pişman olmaya başlayacağımı fark etmemiştim. Sadece senin yüzünden değil ama <i>bunu</i> bırakmak anlamına geldiği için. Sevmeye başlamış olduğum şeyi. Lütfen. Bir hata yaptım.”</p>

  <p>“Büyük bir hata. Üstesinden gelinemez.”</p>

  <p>“Beni göndererek daha da büyüğünü yapma. Ben senin yalan söylemek zorunda olmadığın birisi olabilirim. Bilen birisi.”</p>

  <p>Jasnah arkasına yaslandı.</p>

  <p>“Fabrialı o adamları öldürdüğün gece çaldım Jasnah,” dedi Shallan. “Ben bunu yapamayacağıma karar vermiştim ama sen beni gerçeğin benim inandığım kadar basit bir şey olmadığına ikna ettin. Sen içimde fırtınalarla dolu bir kutuyu açtın. Bir hata yaptım. Daha da yapacağım. Sana ihtiyacım var.”</p>

  <p>Jasnah derin bir nefes aldı. “Otur.”</p>

  <p>Shallan oturdu.</p>

  <p>“Bir daha asla bana yalan söylemeyeceksin,” dedi Jasnah bir parmağını kaldırarak. “Ve bir daha asla benden ya da başka birisinden bir şey çalmayacaksın.”</p>

  <p>“Söz veriyorum.”</p>

  <p>Jasnah bir an için oturdu, sonra da içini çekti. “Gel şöyle,” dedi bir kitabı çekip açarak.</p>

  <p>Jasnah notlarla dolu birkaç sayfa kâğıdı çıkarırken Shallan itaatkar bir şekilde izledi. “Bu ne?” diye sordu Shallan.</p>

  <p>“Yaptığım şeyin bir parçası mı olmak istiyorsun? O zaman bunu okuman gerekecek.” Jasnah elindeki notlara baktı. “Bu Yokelçilerle ilgili.”</p>
</body>
</html>
