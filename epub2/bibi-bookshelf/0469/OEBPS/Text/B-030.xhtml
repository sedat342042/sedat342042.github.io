<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2 title="BÖLÜM-030"><img alt="" src="../Images/main-46.jpg" /></h2>

  <p><b><i>“Birden tehlikeli bir hâl aldılar. Bir fırtınaya dönüşen sakin bir gün gibi.</i>”</b></p>

  <div>
    <b><br /></b>
  </div>

  <p><b>— Bu parça sonunda daha sık rastlanan bir türevine dönüşmüş olan bir Thaylen deyiminin kaynağıdır. İnanıyorum ki Yokelçilere gönderme yapıyor. Bkz. İxsix, <i>İmparator,</i> bölüm dört.</b></p>

  <div>
    <br />
  </div>

  <p>Kaladin yürüyerek mağara gibi kışladan sabahın ilk saf ışığına çıktı. Yerdeki kuvars parçacıkları ışığı yakalayarak önünde ışıldıyordu; sanki yerin kendisi patlamaya hazırmış gibi kıvılcımlar saçarak yanıyordu.</p>

  <p>Yirmi dokuz adamdan oluşan bir grup onu takip etti. Köleler. Hırsızlar. Firariler. Yabancılar. Hatta tek günahı fakirlik olan birkaç adam. Onlar köprü ekiplerine çaresizlikten katılmışlardı. Maaş hiç yoktan iyiydi ve eğer yüz köprü turundan sağ çıkarlarsa terfi ettirileceklerine söz verilmişti. Bir gözcü karakoluna atanmak fakir bir adama lüks bir hayat vaadi gibi gelebilirdi. Bütün gün ayakta durup bir şeylere baksın diye maaş almak mı? Bu nasıl bir çılgınlıktı? Bu sanki zengin olmak gibiydi, neredeyse.</p>

  <p>Anlamamışlardı. Hiç kimse yüz köprü turundan sağ çıkmıyordu. Kaladin iki düzine tura çıkmıştı ve o şimdiden hayattaki köprücüler arasında en tecrübelilerden birisiydi.</p>

  <p>Köprü Dört onu takip etti. İnat edenlerin sonuncusu olan Bisig adındaki ince bir adam da dün pes etmişti. Kaladin kahkaha, yemek ve insanlığın en sonunda onu etkilediğini düşünmeyi tercih ediyordu. Ama büyük olasılıkla esas Kaya ve Teft’ten gelen birkaç ters bakış ve mırıldanan tehditler yüzündendi.</p>

  <p>Kaladin bunları görmezden geliyordu. Eninde sonunda adamların sadâkatine de ihtiyacı olacaktı ama şimdilik itaatleriyle idare edebilirdi.</p>

  <p>Kaladin adamlara ordudaki ilk gününde öğrenmiş olduğu sabah egzersizlerini yaptırdı. Gerinmeler ve arkasından da zıplama hareketleri. Kahverengi iş tulumları ve yeşil ya da ten rengi şapkalarıyla kereste deposuna gitmekte olan marangozlar eğlenerek kafalarını salladılar ve yanlarından geçtiler. Kampın asıl başladığı yer olan yukarıdaki kısa sırtın üstündeki askerler aşağı bakıp güldüler. Gaz yakınlardaki bir kışlanın yanında kollarını kavuşturmuş izliyordu; tek gözü memnuniyetsizdi.</p>

  <p>Kaladin alnını sildi, Uzun uzun Gaz’ın gözüne baktı, sonra da adamlara geri döndü, Kahvaltıdan önce hâlâ köprü taşıma antrenmanı yapacak kadar zaman vardı.</p>

  <p style="text-align: center;">♦</p>

  <p style="text-align: center;">♦♦</p>

  <p>Gaz asla sadece tekbir gözü olmasına alışamamıştı. Bir adam buna <i>alışabilir</i> miydi? O gözün yerine bir el ya da bir bacak kaybetmiş olmayı tercih ederdi. Onun göremediği, ancak başkalarının görebildiği o karanlıkta <i>bir şeylerin</i> saklanmakta olduğunu hissetmekten kendini alamıyordu. Orada ne gizleniyordu? Ruhunu vücudundan emecek sprenler mi? Bir farenin bütün bir şarap tulumunu sadece köşesini kemirerek boşaltabileceği şekilde?</p>

  <p>Yoldaşları ona şanslı demişlerdi. “O darbe canını da almış olabilirdi.” Eh, en azından o zaman o karanlıkla birlikte yaşamak zorunda kalmamış olurdu. Gözlerinden bir tanesi her zaman kapalıydı. Diğerini de kapatıyordu ve karanlık onu yutuyordu.</p>

  <p>Gaz sol tarafa göz attı ve karanlık yan tarafa doğru kaçtı. Lamaril bir direğe yaslanmış dikiliyordu, uzun ve ince. Dev gibi bir adam değildi ama zayıf da değildi. Tamamen çizgilerden oluşuyordu. Dikdörtgen şeklinde sakal. Dikdörtgen şeklinde vücut. Keskin bir bıçak gibi.</p>

  <p>Lamaril, Gaz’a gelmesi için elini salladı, Gaz da isteksiz bir şekilde yaklaştı. Sonra kesesinden bir küre çıkardı ve teslim etti. Bir topaz marka. Bunu kaybediyor olmaktan nefret ediyordu. Her zaman para kaybetmekten nefret ederdi.</p>

  <p>“Bana bunun iki katını borçlusun,” diye söylendi Lamaril güneş ışığında parlayan küreyi kaldırıp içine bakarken.</p>

  <p>“Eh, şimdilik alacağının hepsi bu. Bir şey alabildiğine şükret.”</p>

  <p>“Ağzımı kapalı tuttuğuma şükret,” dedi Lamaril tembel tembel, sırtını direğe dayayarak. Kereste deposunun sınırını belirten bir direkti.</p>

  <p>Gaz dişlerini gıcırdattı. Para vermekten nefret ediyordu, ama başka ne yapabilirdi? <i>Fırtınalar alsın onu. Öfkeli fırtınalar alsın onu!</i></p>

  <p>“Görünüşe göre bir sorunun var,” dedi Lamaril.</p>

  <p>İlk önce Gaz yarım ödemeden bahsettiğini sanmıştı. <i>Açıkgözlü</i> adam Köprü Dört’ün kışlasına doğru başıyla işaret etti.</p>

  <p>Gaz köprücülere dik dik baktı; tedirgin olmuştu. Genç köprücübaşı bir emir vermiş ve köprücüler de koşarak kereste deposunu boylu boyunca aşmışlardı. Daha şimdiden onları birbirleriyle zamanlı bir şekilde koşturmaya başlamıştı bile. Bu küçük değişikliğin anlamı çok büyüktü. Bu onları hızlandırıyor, bir takım gibi düşünmelerine yardım ediyordu.</p>

  <p>Bu oğlan gerçekten de bir defasında iddia etmiş olduğu gibi askeri eğitim almış olabilir miydi? Öyleyse neden bir köprücü olarak boşa harcanıyordu? Elbette o alnındaki <i>shash</i> damgası da vardı...</p>

  <p>“Ben bir sorun görmüyorum,” dedi Gaz homurdanarak. “Onlar hızlı. Bu iyi..”</p>

  <p>“Onlar başkaldırıyor.”</p>

  <p>“Emirlere uyuyorlar.”</p>

  <p><i>“Onun</i> emirlerine, belki.” Lamaril başını salladı. “Köprücüler bir amaç için varlar, Gaz. Daha önemli adamların hayatlarını korumak için.”</p>

  <p>“Öyle mi? Hâlbuki ben amaçlarının köprüleri taşımak olduğunu zannediyordum.”</p>

  <p>Lamaril ona delici bir bakış attı. Öne doğru eğildi. “Beni deneme, Gaz. Ve haddini bil. Onlara katılmayı ister miydin?”</p>

  <p>Gaz bir korkunun içine saplandığını hissetti. Lamaril çok düşük bir <i>açıkgözdü,</i> arazisiz olanlardan biriydi. Ama Gaz’ın birincil <i>amiriydi,</i> köprü ekipleri ve kereste deposunu yöneten daha yüksek rütbeli <i>açıkgözler</i> arasındaki bir irtibat subayıydı.</p>

  <p>Gaz gözünü indirerek yere baktı. “Affedersiniz, Berrakbey.”</p>

  <p>“Yüceprens Sadeas’ın bir üstünlüğü var,” dedi Lamaril tekrar direğine sırtını dayayarak. “Bunu da hepimizi zorlayarak elinde tutuyor. Sonuna kadar. Her adamın bir yeri var.” Köprü Dört’ün üyelerine doğru başıyla işaret etti. “Hız kötü bir şey değil. İnisiyatif kötü bir şey değil. Ancak o oğlanınki gibi inisiyatifi olan adamlar çoğu zaman konumlarından memnun olmaz. Köprü ekipleri şu anda oldukları şekilde işlevini yerine getiriyor, değişikliğe gerek yok. Değişim huzur bozucu olabilir.”</p>

  <p>Gaz herhangi bir köprücünün Sadeas’ın planlarındaki gerçek yerini anladığından şüphe ediyordu. Eğer neden böylesine acımasızca çalıştırıldıklarını ve neden kalkan taşımalarının ya da zırh giymelerinin yasaklandığını bilseler, büyük olasılıkla gidip kendilerini uçuruma atarlardı. Yem. Onlar yemdi. Parshendilerin dikkatini çekiyor, vahşilerin her saldırıda birkaç köprü dolusu köprücüyü indirerek işe yarar bir şey yaptıklarını düşünmelerini sağlıyorlardı. Bol bol adam götürdüğün sürece bu kimse için herhangi bir şeyi değiştirmiyordu. Katledilen adamlar dışında.</p>

  <p><i>Fırtınababa,</i> diye düşündü Gaz. <i>Bu için içinde olduğum için kendimden nefret ediyorum.</i> Ama o uzun bir zamandır kendinden nefret ediyordu. Bu onun için yeni bir şey değildi. “Bir şeyler yapacağım,” diye söz verdi Lamaril’e, “Geceleyin bir bıçak. Yemekte biraz zehir.” Bu onun içini burkuyordu. Oğlanın rüşvetleri küçüktü ama Lamaril’e olan borçlarıyla baş edebilmesini sağlayan tek şey de onlardı.</p>

  <p>“Hayır!” diye tısladı Lamaril. “Onun gerçekten de bir tehlikeymiş gibi görünmesini mi istiyorsun? Gerçek askerler şimdiden ondan bahsediyorlar,” Lamaril yüzünü buruşturdu. “Son ihtiyacımız olan şey köprücüler arasında bir ayaklanmayı tetikleyecek bir şehit. Bunu ima eden bir fısıltı bile olmasını istemiyorum, yüceprensimizin düşmanlarının çıkar sağlayabileceği hiçbir şey.” Lamaril adamlarıyla birlikte koşarak geçen Kaladin’e bir göz attı. “Bu oğlanın savaş meydanında düşmesi gerek, hak ettiği şekilde. Bunun gerçekleştiğinden emin ol. Ve bana borcun olan paranın geri kalanını da bul yoksa kısa süre sonra kendini o köprülerden birini taşırken bulursun.”</p>

  <p>Orman yeşili pelerinini dalgalandırarak uzaklaştı. Bir asker olarak geçirdiği zaman boyunca Gaz en çok küçük <i>açıkgözlerden</i> korkmayı öğrenmişti. Mevkilerinin <i>koyugözlere</i> yakınlığı yüzünden kendilerini küçük görüyorlardı ama o <i>koyugözler</i> de üzerinde otorite sahibi oldukları tek şeydi. Bu onları tehlikeli yapıyordu. Lamaril gibi bir adamın etrafında olmak çıplak elle sıcak bir kömürü tutmak gibiydi. Kendini yanmaktan kurtarmanın bir yolu yoktu. Sadece yanıkları en aza indirecek kadar hızlı olmayı umabilirdin.</p>

  <p>Köprü Dört koşarak geçti. Bir ay önce, Gaz bunun mümkün olduğuna inanmazdı. Bir köprücü ekibi <i>antrenman</i> mı yapacaktı? Ve bunun Kaladin’e tüm maliyeti görünüşe göre birkaç yemek rüşveti ve onları koruyacağına dair birkaç boş sözdü.</p>

  <p>Bunun yeterli olmaması gerekirdi. Bir köprücü olarak hayat umutsuzdu. Gaz onlara <i>katılamazdı.</i> Bunu yapamazdı. Beycik Kaladin’in kaybolması gerekiyordu. Ama eğer Kaladin’in küreleri kaybolursa, o zaman Gaz’ın sonu da Lamaril’in parasını veremeyeceği için kolaylıkla bir köprücü olmak olabilirdi. <i>Cehennem fırtınaları</i>! diye düşündü. Bu, uçurumşeytanının hangi pençesinin seni ezeceğini seçmeye çalışmak gibiydi.</p>

  <p>Gaz Kaladin’in ekibini izlemeye devam etti. Ve o karanlık <i>hâlâ</i> onu bekliyordu. Sanki ulaşılamayan bir kaşıntı gibi. Susturulamayan bir çığlık gibi. Asla kurtulamayacağı karıncalanan bir uyuşukluk.</p>

  <p>Büyük ihtimalle onu ölümden sonra bile takip edecekti.</p>

  <p style="text-align: center;">♦</p>

  <p style="text-align: center;">♦♦</p>

  <p>“Köprü yukarı!” diye kükredi Kaladin, Köprü Dört ile birlikte koşarken. Harekete devam ederken köprüyü başlarının yukarısına kaldırdılar. Bu şekilde köprüyü omuzlarının üstüne yaslamak yerinde yukarıda tutarak koşmak daha zordu. Köprünün devasa ağırlığını kollarında hissedebiliyordu.</p>

  <p>“Aşağı!” diye emir verdi.</p>

  <p>Önde olanlar köprüyü bıraktılar ve yanlara doğru koşarak açıldılar. Diğerleri köprüyü hızlı bir hareket ile indirdi. Taşlar üstünde sürtünerek ters bir şekilde yere çarptı. Konumlarına geçerek köprüyü bir uçurumun üstünden itiyormuş gibi yaptılar. Kaladin de yan taraftan yardım etti.</p>

  <p><i>Gerçek bir uçurumun üstünde pratik yapmamız gerek,</i> diye düşündü adamlar işlerini bitirirlerken. <i>Gaz’ın bana bunu yapma iznini vermesi için ne tür bir rüşvetin gerekeceğini merak ediyorum.</i></p>

  <p>Sahte köprü turlarını bitirmiş olan köprücüler Kaladin’e doğru baktılar; yorgun ama heyecanlıydılar. Onlara gülümsedi. Amaram’ın ordusunda bir manga komutanı olarak geçirdiği aylarda, övgünün dürüstçe olması ancak asla esirgenmemesi gerektiğini öğrenmişti.</p>

  <p>“O indirmenin üstünde çalışmamız gerek,” dedi Kaladin. “Ama genel olarak etkilendim. İki hafta ve sizler şimdiden aylar boyunca çalıştırdığım bazı takımlar kadar iyi bir şekilde beraber çalışıyorsunuz. Memnun oldum. Ve gurur duydum. Gidip içecek bir şeyler alın ve bir mola verin. Çalışma hizmetinden önce bir ya da iki tur daha yapacağız.”</p>

  <p>Yine taş toplama hizmetiydi ama bu şikâyet edilecek bir şey değildi. Köprücüleri taşları kaldırmanın kuvvetlerini artıracağına ikna etmişti ve en çok güvendiği birkaç tanesini de Kaladin’in adamlarına fazladan yiyecek sağlama ve tıbbi malzeme stoklarının oluşturmaya -ucu ucuna- devam ediyor olmasının anahtarı olan yumruotu toplamaya yardım etmeleri için görevlendirmişti.</p>

  <p>İki hafta. Köprücülerin hayatlarına bakıldığında, kolay bir iki hafta olmuştu. Sadece iki köprü turu ve bir tanesinde platoya çok geç ulaşmışlardı. Parshendiler onlar daha varamadan mücevherkalp ile kaçmışlardı. Bu koprücüler için iyiydi.</p>

  <p>Diğer saldırı köprücü sayılan açısından çok kötü geçmemişti. İki ölü daha: Amark ve Koolf. İki yaralı daha: Narm ve Peet. Diğer ekiplerin kayıplarına göre sadece ufak bir oran ama hâlâ çok fazla. Kaladin yüz ifadesini iyimser tutmaya çalışarak su fıçısına doğru yürüdü ve adamların birinden bir kepçe alarak su içti.</p>

  <p>Köprü Dört kendi yaralıları içinde boğulacaktı. Sadece otuz sağlam adam ile maaş almayan ve yumruotu gelirinden beslenmeleri gereken beş yaralı vardı. Ölenler de sayıldığı zaman, Kaladin’in onları korumaya çalışmaya başlamasından beri geçen haftalarda neredeyse yüzde otuz kayıp vermişlerdi. Amarara’ın ordusunda bu kayıp oranı bir felâket olurdu.</p>

  <p>O zamanlar Kaladin’in hayatı, arada bir şiddetli savaş patlamaları ile bölünen bir eğitim ve yürüme hayatıydı. Burada savaş amansızdı. Her birkaç günde bir. Bu türden bir şey bir orduyu yıpratabilirdi, <i>yıpratırdı.</i></p>

  <p><i>Daha iyi bir yol olması gerek,</i> diye düşündü Kaladin ılık suyu ağzında çalkalarken, sonra da bir diğer kepçeyi başının üstünden döktü. Haftada iki adamı ölüm ve yaralanmalar yüzünden kaybetmeye devam edemezdi. Ama kendi subayları ölüp kaldıklarını umursamazken nasıl hayatta kalabilirlerdi?</p>

  <p>Öfkeyle kepçeyi fıçıya fırlatmaktan kendini zar zor alıkoydu. Bunun yerine kepçeyi Skar’a uzattı ve ona cesaretlendirici bir gülümseme gönderdi. Bir yalan. Ama gerekli bir yalan.</p>

  <p>Gaz diğer köprücü kışlalarından birisinin gölgesinden izliyordu. Syl’in şimdi süzülen bir yumruotu tüyü gibi olan şeffaf şekli köprü çavuşunun etrafında uçuşuyordu. En sonunda Kaladin’e doğru gelerek omzuna kondu ve dişi şekline büründü.</p>

  <p>“Bir şeyler planlıyor,” dedi.</p>

  <p>“Müdahale etmedi,” dedi Kaladin. “Her gece güveç yapmamızı bile durdurmaya çalışmadı.”</p>

  <p>“O <i>açıkgözle</i> konuşuyordu.”</p>

  <p>“Lamaril mi?”</p>

  <p>Syl başını sallayarak onayladı.</p>

  <p>“Lamaril onun üstü,” dedi Kaladin yürüyerek Köprü Dört’ün kışlasının gölgesine girerken. Duvara sırtını yaslayarak su fıçısının oradaki adamlarına göz attı. Artık birbirleriyle konuşuyorlardı. Şakalaşıyorlardı. Gülüyorlardı. Akşamları beraber içmeye gidiyorlardı. Fırtınababa adına, Kaladin emri altındaki adamların içmeye gitmesinden <i>memnun</i> olabileceğini asla düşünmemişti.</p>

  <p>“Yüz ifadelerini beğenmedim,” dedi Syl Kaladin’in omzuna oturarak. “Karanlık. Fırtına bulutları gibi. Ne söylediklerini duymadım. Onları çok geç fark etmişim. Ama bunu beğenmedim. Özellikle de o Lamaril’i.”</p>

  <p>Kaladin yavaşça başını salladı.</p>

  <p>“Sen de mi ona güvenmiyorsun?” diye sordu Syl.</p>

  <p>“O bir <i>açıkgöz.</i>” Bu yeterliydi.</p>

  <p>“O zaman biz...”</p>

  <p>“O zaman biz hiçbir şey yapmayacağız,” dedi Kaladin. “Bir şeyler denemezlerse cevap veremem. Ve eğer bütün enerjimi ne <i>yapabilecekleri</i> hakkında endişelenmeye harcarsam, şu anda karşı karşıya olduğumuz sorunları çözmem mümkün olmaz.”</p>

  <p>Eklemediği şey ise gerçek endişesiydi. Eğer Gaz ya da Lamaril Kaladin’i öldürtmeye karar verirlerse, onları durdurmak için yapabileceği çok az şey vardı. Evet, köprücüler köprüleri ile koşmamak dışında herhangi bir şey yüzünden nadiren idam ediliyordu. Ama Amaram’ınki gibi “dürüst” ordularda bile uydurma suçlar ve sahte kanıtların söylentileri vardı. Sadeas’ın disiplinsiz, zar zor denetlenen kampında ise eğer Kaladin, <i>shash</i> damgalı bir köle, belirsiz bir suçtan ötürü sallandırılırsa hiç kimse gözünü kırpmazdı. Onu yücefırtınaya bırakıp Kaladin’in kaderini Fırtınababa’nın seçtiğini iddia ederek bu ölümden kendilerini sıyırabilirlerdi.</p>

  <p>Kaladin doğruldu ve kereste deposunun marangozlara ait olan kısmına doğru yürüdü. Zanaatkarlar ve çırakları mızrak sapları, köprüler, direkler ya da mobilyalar için uzun tahtaları keserek sıkı çalışmaktaydılar.</p>

  <p>Kaladin geçerken zanaatkarlar ona başlarıyla selam verdi. Artık onu tanıyorlardı, dört adamın tutabileceği ve birbirleriyle uyum içinde koşma çalışması yapabilmeleri için yeteri kadar uzun olan ahşap parçaları gibi garip isteklerine de alışmışlardı. Yarı yarıya tamamlanmış bir köprü buldu. Bu, Kaladin’in en başta kullanmış olduğu o tek kalastan zamanla türetilmişti.</p>

  <p>Kaladin tahtayı inceleyerek çömeldi. Hemen sağında bir grup adam büyük bir testere kullanarak bir kütükten ince halkalar kesiyorlardı. Onlar büyük olasılıkla tabure oturakları olacaklardı.</p>

  <p>Parmaklarını pürüzsüz sert ahşabın üstünde gezdirdi. Bütün portatif köprüler makam adı verilen bir çeşit tahtadan yapılıyordu. Rengi koyu bir kahverengiydi, damarları neredeyse görünmüyordu ve hem dayanıklı hem de hafifti. Zanaatkarlar bu tahtayı boylu boyunca zımparalayarak pürüzsüzleştirmişlerdi ve talaş ile miske benzeyen özsuyun kokusu hissediliyordu.</p>

  <p>“Kaladin?” diye sordu Syl havanın iç.inden yürüyerek; sonra da tahtanın üstüne çıktı. “Uzaklarda gibi görünüyorsun.”</p>

  <p>“Bu köprüleri bu kadar iyi bir şekilde inşa ediyor olmaları ironik,” dedi. “Bu ordunun marangozları askerlerinden kat kat daha profesyonel.”</p>

  <p>“Bu mantıklı,” dedi Syl. “Zanaatkarlar dayanıklı köprüler yapmak istiyor. Dinlediğim askerler, onlar ise sadece platoya varıp mücevherkalbi kapmak ve kaçmak istiyorlar. Bu onlar için bir oyun gibi.”</p>

  <p>“Bu akıllıca. Bizi gözlemlemekte gittikçe daha da iyi hâle geliyorsun.”</p>

  <p>Syl yüzünü buruşturdu, “Daha çok bir zamanlar bildiğim şeyleri hatırlıyormuş gibi hissediyorum.”</p>

  <p>“Yakında hiç de spren filan olmayacaksın. Küçük şeffaf bir filozof olacaksın. Seni zamanını derin, önemli düşünceler içinde geçirmen için bir manastıra göndermemiz gerekecek.”</p>

  <p>“Evet, mesela oradaki ardentlere kazara ağızlarını maviye boyayacak bir karışımı içirmenin en iyi yolu gibi,” dedi. Yaramaz bir şekilde gülümsedi.</p>

  <p>Kaladin gülümsemesine karşılık verirken bir yandan parmaklarını tahta üstünde gezdirmeye devam etti. Hâlâ köprücülerin neden kalkan taşımalarına izin vermediklerini anlamıyordu. Bu soruya kimse doğru düzgün bir cevap vermiyordu. “Makam kullanıyorlar çünkü ağırlığına bakıldığında ağır bir süvari hücumunu kaldırabilecek kadar dayanıklı,” dedi. “Bunu kullanabilmemiz gerekir. Bize kalkanları yasaklıyorlar ama zaten omuzlarımızın üstünde bir tane taşıyoruz,”</p>

  <p>“Ama eğer bunu denersen nasıl tepki verecekler?”</p>

  <p>Kaladin ayağa kalktı, “Bilmiyorum ama başka bir seçeneğim de yok.”</p>

  <p>Bunu denemek bir risk olurdu. Çok büyük bir risk. Ama risk içermeyen fikirleri günler önce tükenmişti.</p>

  <p style="text-align: center;">♦</p>

  <p style="text-align: center;">♦♦</p>

  <p>Kaya, Teft, Skar ve Moash’a işaret ederek, “Buradan tutabiliriz,” dedi Kaladin, Yan tarafı üstüne çevrilmiş, karnı açıkta bir köprünün yanında duruyorlardı. Altının karmaşık bir yapısı vardı; doğrudan altında üçer konumlu sekiz sırayla yirmi dört adama yer sağlıyordu ve dışarıda da iki tarafında sekizerden on altı adam için daha tutacak saplar vardı. Eğer eksiksiz bir ekipleri varsa omuz omuza koşan kırk adam.</p>

  <p>Köprünün altındaki her konumun köprücünün kafası için bir çukuru, omuzlarının üstünde durmaları için iki eğimli tahta bloğu ve tutacak olarak da iki kolu vardı. Köprücüler omuzluk takarlardı ve daha kısa olanlarının da o nedenle fazladan omuzlukları vardı. Gaz genelde yeni köprücüleri boylarına göre ekiplere bölüştürmeye çalışırdı.</p>

  <p>Bu elbette ki Köprü Dört için geçerli değildi. Köprü Dört sadece artıkları alırdı.</p>

  <p>Kaladin birkaç kol ve payandaya işaret etti. “Buradan tutabilir ve sonra da köprüyü sağımızda bir eğimle boyuna tutarak doğrudan ileri doğru koşabiliriz, Daha uzun boylu adamlarımızı dışarı ve daha kısa adamlarımızı da içeri yerleştiririz.”</p>

  <p>“Bunun ne faydası olacak?” diye sordu Kaya kaşlarını çatarak.</p>

  <p>Kaladin yakınlardan izlemekte olan Gaz’a bir göz attı. Rahatsız edecek kadar yakındı. Gerçekte neden köprüyü yan tarafta taşımak istediğinden bahsetmemek en iyisiydi. Dahası, işe yarayıp yaramayacağından emin olana kadar adamları boş yere umutlandırmak istemiyordu.</p>

  <p>“Sadece deneme yapmak istiyorum,” dedi. “Eğer arada bir konumlarımızı değiştirirsek daha kolay olabilir. Farklı kasları çalıştırırız.” Syl köprünün üstünde ayağa kalkarken yüzünü astı. Kaladin gerçeği perdelediği zamanlar hep yüzünü asıyordu.</p>

  <p>“Adamları toplayın,” dedi Kaladin, Kaya, Teft, Skar ve Moash’a elini sallayarak. Bu dördünü alt manga komutanları yapmıştı, köprücülerin normalde sahip olmadıkları bir şey. Ama askerler en iyi altı ya da sekiz kişilik küçük gruplar hâlinde çalışırdı.</p>

  <p><i>Askerler,</i> diye düşündü Kaladin. <i>Onları bu şekilde mi görüyorum</i>?</p>

  <p>Onlar savaşmıyordu. Ama evet, onlar da askerdi. Adamları “sadece” köprücü olarak düşündüğün zaman küçük görmek kolaydı. Kalkan olmadan doğrudan düşman okçularının üstüne gitmek cesaret isterdi. Bunu yapmaya zorlanıyor olduğun zaman bile.</p>

  <p>Yan tarafa bir göz atarak Moash’ın diğer üçü ile birlikte ayrılmamış olduğunu fark etti. Dar yüzlü adamın koyu yeşil gözleri ve siyahla beneklenmiş kahverengi saçları vardı.</p>

  <p>“Bir sorun mu var, asker?” diye sordu Kaladin.</p>

  <p>Moash bu kelimeyi kullanmasına şaşırarak gözlerini kırptı ama o ve diğerleri Kaladin’den her türlü acayipliği bekler olmuşlardı. “Neden beni bir alt manganın lideri yaptın?”</p>

  <p>“Çünkü neredeyse diğerlerinin hepsinden daha uzun süre benim liderliğime karşı koydun. Ve <i>hepsinden</i> de daha yüksek sesle itiraz ettin.”</p>

  <p>“Beni sana itaat etmeyi reddettim diye mi bir manga lideri yaptın?”</p>

  <p>“Seni manga lideri yaptım çünkü bana becerikli ve zeki göründün. Ayrıca çok kolay ikna olmadın. İraden güçlü. Bunu kullanabilirim.”</p>

  <p>Moash kısa sakallı çenesini kaşıdı. “Pekâlâ, o zaman. Ama Teft ve o Boynuzyiyenlinin aksine, ben senin doğrudan Yaradan’dan gelmiş bir hediye olduğunu düşünmüyorum. Sana güvenmiyorum.”</p>

  <p>“O zaman neden bana itaat ediyorsun?”</p>

  <p>Moash gözlerine baktı, sonra da omzunu silkti. “Galiba meraklıyım.” Mangasını toplamak için uzaklaştı.</p>

  <p style="text-align: center;">♦</p>

  <p style="text-align: center;">♦♦</p>

  <p><i>Kükreyen rüzgârlar adına...</i> diye düşündü Gaz; Köprü Dört’ün koşarak geçmesini izlerken afallamıştı. Köprüyü <i>yan taraftarında</i> taşımayı denemelerinin nasıl bir sebebi olabilirdi?</p>

  <p>Bu beş yerine üç sıra oluşturarak garip bir şekilde kümelenmelerini gerektiriyordu, uygunsuz bir şekilde köprünün altından kavrayarak sağ taraflarında taşıyorlardı. Bu Gaz’ın gördüğü en acayip şeylerden biriydi. Hepsi birden zar zor sığıyordu ve tutacaklar da köprüyü bu şekilde taşımak için yapılmamışlardı.</p>

  <p>Gaz geçmelerini izlerken başını kaşıdı, sonra da bir elini kaldırarak koşarak yanından geçen Kaladin’i durdurdu. Beycik köprüyü bıraktı ve aceleyle Gaz’a doğru geldi, diğerleri koşmaya devam ederken alnını sildi. “Evet?”</p>

  <p>“Bu ne?” dedi Gaz eliyle işaret ederek.</p>

  <p>“Köprü ekibi. Taşıdıkları şey ise sanıyorum ki... Evet, bir <i>köprü.</i>”</p>

  <p>“Zevzeklik yap demedim,” diye hırladı Gaz. “Bir açıklama istiyorum.”</p>

  <p>“Köprüyü başınızın üstünde taşımak yorucu oluyor,” dedi Kaladin. Uzun bir adamdı, Gaz’ın üstünde bir kule gibi yükselecek kadar uzun. <i>Fırtına kapsın seni</i>, <i>gözümü</i> korkutamayacaksın! “Bu farklı kasları da kullanmanın bir yolu. Çantayı bir omuzdan diğerine geçirmek gibi.”</p>

  <p>Gaz yan tarafa doğru göz attı. Karanlığın içinde bir şeyler mi hareket etmişti?</p>

  <p>“Gaz?” diye sordu Kaladin.</p>

  <p>“Bak beycik,” dedi Gaz tekrar ona bakarak. “Köprüyü yukarıda taşımak yorucu olabilir, ama o <i>şekilde</i> taşımak resmen salaklık. Birbirinizin üstüne devrilmek üzereymiş gibi görünüyorsunuz ve tutacaklar da berbat. Adamları zar zor sığdırabiliyorsun.”</p>

  <p>“Evet,” dedi Kaladin daha hafife alır bir şekilde. “Ama çoğu zaman bir köprü ekibinin sadece yarısı köprü turundan sağ çıkıyor. Daha az sayıda olduğumuz zaman geri gelirken bu şekilde taşıyabiliriz. En azından yer değiştirmemizi sağlar.”</p>

  <p>Gaz tereddüt etti. Bir <i>köprü ekibinin sadece yarısı...</i></p>

  <p>Eğer köprüyü gerçek bir saldırıda bu şekilde taşırlarsa yavaş giderler, kendilerini açığa çıkarırlardı. Bu bir <i>felâket</i> olabilirdi, en azından Köprü Dört için.</p>

  <p>Gaz gülümsedi. “Sevdim.”</p>

  <p>Kaladin şok olmuş gibi görünüyordu. <i>“Ne?</i>”</p>

  <p>“İnisiyatif. Yaratıcılık. Evet, pratik yapmaya devam edin. Köprüyü o şekilde taşıyarak bir son platoya yaklaştığınızı görmeyi çok isterim.”</p>

  <p>Kaladin gözlerini kıstı, “Öyle mi?”</p>

  <p>“Evet,” dedi Gaz.</p>

  <p>“Peki, o zaman. Belki de yaparız.”</p>

  <p>Gaz Kaladin’in gidişini izleyerek gülümsedi. Bir felâket tam olarak da onun ihtiyacı olan şeydi. Şimdi tek yapması gereken şey Lamaril’in şantajına verecek parayı başka bir yoldan bulmaktı.</p>
</body>
</html>
