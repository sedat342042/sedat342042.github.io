<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2 title="BÖLÜM-014"><img alt="" src="../Images/main-24.jpg" /></h2>

  <p><i><b>İlk önce elementin oldukça güvende olduğuna dair seni temin etmeme izin ver. Onun için iyi bir yuva buldum. Güvenliğini kendi postumu koruduğum gibi koruduğumu söyleyebilirsin.</b></i></p>

  <p><br /></p>

  <p>Yücefırtınadaki kararından sonraki sabah Kaladin diğerlerinden daha önce kalktığından emin oldu. Battaniyesini fırlatıp attı ve uzun adımlarla battaniyelere bürünmüş yükseltilerin arasından geçti. Heyecanlı hissetmiyordu ama <i>kararlı</i> hissediyordu. Tekrar mücadele etmeye kararlıydı.</p>

  <p>O mücadeleye kapıyı savurarak açıp güneş ışığını içeri alarak başladı. Uyku sersemi köprücüler uyanırlarken arka tarafından inleme ve küfür sesleri geldi. Kaladin elleri belinde onlara doğru döndü. Köprü Dört’ün şu anda otuz dört üyesi vardı. Bu sayı değişkendi ama köprüyü taşımak için en azından yirmi beş adam gerekliydi. Ondan daha az olursa köprü kesinlikle devrilirdi. Bazen daha fazla adam varken bile devriliyordu.</p>

  <p>“Kalkın ve hizaya gelin!” diye bağırdı Kaladin en iyi manga komutanı sesiyle. Sesindeki otorite kendisini bile şaşırtmıştı.</p>

  <p>Adamlar uykulu gözlerini kırpıştırdılar.</p>

  <p>“Bunun anlamı da, kışladan dışarı çıkıp sıraya girmeniz!” diye kükredi Kaladin. “Bunu hemen yapacaksınız, fırtına kapsın sizi, yoksa sizi birer birer kendim dışarı sürüklerim!”</p>

  <p>Syl uçuşarak geldi ve merakla izleyerek omzuna kondu. Köprücülerin bir kısmı doğrulup oturarak şaşkın şaşkın ona baktı. Diğerleri battaniyeleri içinde dönerek ona sırtlarını çevirdiler.</p>

  <p>Kaladin derin bir nefes aldı. “Peki, o zaman.” Uzun adımlarla odanın içine girdi ve Moash adlı sırım gibi bir Alethi’yi seçti. Moash güçlü bir adamdı, Kaladin’in ibret için bir örneğe ihtiyacı vardı ve bu nedenle de Dunny ya da Narm gibi daha zayıf adamlar olmazdı. Dahası, Moash sırtını dönerek uykuya geri dönenlerden birisiydi.</p>

  <p>Kaladin Moash’ı bir kolundan yakaladı ve tüm gücüyle asılarak çekti. Moash tökezleyerek ayağa kalktı. Gençten bir adamdı, belki yaşı Kaladin’e yakındı ve atmaca gibi bir yüzü vardı.</p>

  <p>“Fırtına kapsın seni!” dedi ters ters kolunu geri çekerek.</p>

  <p>Kaladin nefesini keseceğini bilerek Moash’ı tam midesinden yumrukladı. Moash’ın şokla nefesi kesilip iki büklüm oldu ve Kaladin de ileri bir adım atarak Moash’ı bacaklarından yakaladı ve savurarak omzunun üstüne attı.</p>

  <p>Kaladin neredeyse ağırlıktan devriliyordu. Neyse ki, köprü taşımak acımasız ama etkili bir dayanıklılık eğitimiydi. Elbette çok az sayıdaki köprücü bundan fayda sağlayabilecek kadar uzun süre hayatta kalabiliyordu. Turlar arasında önceden tahmin edilemeyen boşlukların olması da yardımcı olmuyordu. Bu da sorunun bir parçasıydı, köprü ekipleri zamanlarının çoğunu ayaklarına bakarak ya da ufak tefek önemsiz işler yaparak geçiriyorlardı ve sonra da bir köprü taşıyarak millerce koşmaları bekleniyordu.</p>

  <p>Afallamış Moash’ı dışarı taşıdı ve taşın üstüne koydu. Kampın kalan kısmı uyanıktı; marangozlar kereste deposuna geliyor, askerler kahvaltı ya da eğitimlerine doğru koşturuyordu. Diğer köprü ekipleri elbette ki hâlâ uyuyordu. Çoğu zaman eğer sabah köprü görevleri yoksa geç saatlere kadar uyumalarına izin verilirdi.</p>

  <p>Kaladin Moash’ı bıraktı ve yürüyerek alçak tavanlı kışlaya geri döndü. “Eğer gerekiyorsa aynısını her birinize yaparım.”</p>

  <p>Gerekmiyordu. Şaşkınlık içindeki köprücüler gözlerini kırpıştırarak sırayla ışığa çıktılar. Çoğu çıplak sırtlarını güneşe dönerek dikildi; sadece diz boyundaki pantolonları vardı üzerlerinde. Moash ayakları üstünde doğruldu; karnını ovuyor ve Kaladin’e dik dik bakıyordu.</p>

  <p>“Köprü Dört’te işler değişecek,” dedi Kaladin. “Örnek olarak, artık geç saatlere kadar uyumak yok.”</p>

  <p>“Peki, onun yerine ne yapacağız?” diye hesap sordu Sigzil. Koyu kahverengi derisi ve siyah saçı vardı, bunun anlamı ise güneybatı Roshar’dan bir Makabaki olduğuydu. Sakalı olmayan tek köprücü oydu ve pürüzsüz şivesine bakılırsa büyük olasılıkla Azish ya da Emuli’ydi. Köprü ekiplerinde yabancılar çoktu, uyum sağlayamayanların sonu sık sık bir ordunun kremi olmakla gelirdi.</p>

  <p>“Çok güzel bir soru,” dedi Kaladin. “Antrenman yapacağız. Her sabah günlük işlerimizden önce, dayanıklılığımızı artırmak için egzersiz yaparak köprüyle koşacağız.”</p>

  <p>Birçok adamın yüzü karardı.</p>

  <p>“Ne düşündüğünüzü biliyorum,” dedi Kaladin. “Hayatlarımız yeteri kadar zor değil mi? Vaktimizin olduğu kısa zamanlarda da rahatlayabilmemiz gerekmez mi?”</p>

  <p>“Evet,” dedi Leyten; kıvırcık saçlı uzun ve yapılı bir adamdı. “Aynen öyle.”</p>

  <p><i>“Hayır,”</i> diye tersledi Kaladin. “Köprü turları bizi, günlerimizin çoğunu tembellik ederek geçirdiğimiz için tüketiyor. Eh, biliyorum, angaryalarımız var. Uçurumları aramak, tuvaletleri temizlemek, yerleri fırçalamak. Ama askerler bizden sıkı çalışmamızı beklemiyorlar, sadece bizim meşgul olmamızı istiyorlar. İş onların bizi görmezden gelmesine yardımca oluyor.</p>

  <p>“Köprücübaşınız olarak, benim birincil görevim sizleri hayatta tutmak. Parshendi okları hakkında yapabileceğim pek bir şey yok, o yüzden de <i>sizin</i> ile ilgili bir şeyler yapmak zorundayım. Sizi daha güçlü hâle getirmeliyim ki bir köprü turunun o son ayağında oklar uçuşurken ileri atıldığınızda hızlı koşabilin.” Sıradaki adamların teker teker gözlerine baktı. “Köprü Dört’ün bir daha hiç adam kaybetmeyeceğinden emin olmaya niyetliyim.”</p>

  <p>Adamlar inanamayarak ona baktılar. En sonunda arkadaki iri, kalın kollu bir adam kükreyerek bir kahkaha attı. Bronzlaşmış bir derisi ve koyu kırmızı saçı vardı ve geniş kolları ve güçlü gövdesiyle neredeyse yedi ayak boyundaydı. Çoğu kişi tarafından basitçe Boynuzyiyenliler olarak adlandırılan Unkalakiler, Roshar’ın merkezinde, Jah Keved’in yakınlarından olan bir halktı. Önceki gece adını “Kaya” olarak vermişti.</p>

  <p>“Deli!” dedi Boynuzyiyenli. “Deli adam düşünüyor şimdi bizim önderimiz olmayı!” Kahkahalarla güldü. Diğerleri de Kaladin’in konuşmasına kafalarını sallayarak ona katıldılar. Birkaç kahkahaspreni etraflarında uçuşmaya başladı. Havada dairesel desenler hâlinde uçuşan, golyan balığına benzer gümüş ruhlardı.</p>

  <p>“Hey Gaz,” diye seslendi Moash ellerini ağzının etrafında boru yaparak.</p>

  <p>Kısa, tek gözlü çavuş yakınlarda birkaç askerle çene çalıyordu. “Ne var?” diye bağırarak karşılık verdi Gaz kaş çatarak.</p>

  <p>“Bu herif egzersiz olarak etrafta köprü taşımamızı istiyor,” diye seslendi Moash. “Dediğini yapmak zorunda mıyız?”</p>

  <p>“Hah,“ dedi Gaz bir elini sallayarak. “Köprücübaşlarının sadece savaş alanında otoritesi var.”</p>

  <p>Moash Kaladin’e tekrar göz attı, “Görünüşe göre fırtına olup gidebilirsin, arkadaşım. Tabii hepimizi döverek boyun eğdirecek değilsen eğer.”</p>

  <p>Dağıldılar. Bazı adamlar tekrar kışlanın içine girerken bir kısmı da yemekhanelerden tarafa yürüyordu. Kaladin taşların üstünde tek başına dikilerek kaldı.</p>

  <p>“Bu pek de iyi gitmedi,” dedi Syl omzundan.</p>

  <p>“Hayır. Gitmedi.”</p>

  <p>“Şaşırmış gibi görünüyorsun.”</p>

  <p>“Hayır, sadece hayal kırıklığına uğradım.” Gaz’a dik dik baktı. Köprü çavuşu özellikle ondan başka tarafa baktı. “Amaram’ın ordusunda, bana tecrübesiz olan adamlar verilmişti ama asla açık açık başkaldıranlar değil.”</p>

  <p>“Ne fark var?” diye sordu Syl. Nasıl da masum bir soruydu. Cevabın aşikâr olması gerekirdi ama Syl kafa karışıklığıyla başını yana eğdi.</p>

  <p>“Amaram’ın ordusundaki adamlar gidebilecekleri daha kötü yerlerin olduğunu biliyordu. Onları cezalandırabilirdin. Bu koprücüler dibe vurmuş olduklarını biliyorlar.” İç çekerek gerginliğinin bir kısmını üzerinden attı. “Onları kışladan çıkarabildiğim için şanslıyım.”</p>

  <p>“O zaman şimdi ne yapacaksın?”</p>

  <p>“Bilmiyorum.” Kaladin, Gaz’ın hâlâ askerlerle çene çalarak dikilmekte olduğu yan tarafa baktı. “Aslında, hayır. Biliyorum.”</p>

  <p>Gaz Kaladin’in yaklaşmakta olduğunu fark ettiğinde gözü kocaman açılarak telaşlı, dehşetli bir görüntüye büründü. Konuşmayı kesti ve aceleyle bir odun yığınının yan tarafından dolanıp gitti.</p>

  <p>“Syl, benim için onu takip edebilir misin?” dedi Kaladin.</p>

  <p>Syl gülümsedi, sonra da ince, hafif bir beyaz çizgiye dönüşerek havaya yükseldi ve arkasında yavaş yavaş kaybolan bir iz bıraktı. Kaladin Gaz’ın durmakta olduğu yerde durdu.</p>

  <p>Syl kısa bir süre sonra hızla geri geldi ve tekrar kız şekline geçti. “Şu iki kışlanın arasında saklanıyor.” İşaret etti. “Orada çömelmiş, onu takip ediyor musun diye seni gözlüyor.”</p>

  <p>Kaladin gülümseyerek kışlaların etrafından dolanarak uzun yoldan gitti. Ara sokakta gölgelerin arasında çömelmiş, diğer tarafı gözlemekte olan bir şekil buldu karşısında. Kaladin sessizce ilerledi, sonra da Gaz’ın omzunu kavradı. Gaz bir ciyaklamayla yumruğunu savurarak döndü. Kaladin yumruğu kolayca yakaladı.</p>

  <p>Gaz dehşetle kafasını kaldırıp Kaladin’e baktı. “Yalan söyleyecek değildim! Fırtına kapsın seni, savaş alanı dışında hiçbir yerde otoriten <i>yok.</i> Eğer beni yine hırpalarsan seni...”</p>

  <p>“Sakin ol, Gaz,” dedi Kaladin adamı bırakarak. “Sana zarar vermeyeceğim. En azından şimdilik.”</p>

  <p>Kısa boylu adam geriledi; omzunu ovalayarak Kaladin’e ters ters bakıyordu.</p>

  <p>“Bugün üçüncü gün,” dedi Kaladin. “Maaş günü.”</p>

  <p>“Sen de maaşını diğer herkes gibi bir saat sonra alacaksın.”</p>

  <p>“Hayır. Şimdi para sende; orada seni kuryeyle konuşurken gördüm.” Elini uzattı.</p>

  <p>Gaz homurdandı ama bir kese çıkarıp küreleri saydı. Merkezlerinde minik, kararsız beyaz ışıklar parlıyordu. Elmas markalar, her biri beş elmas çentik değerindeydi. Tek bir çentik bir somun ekmek satın alabilirdi.</p>

  <p>Gaz bir haftada beş gün olmasına rağmen dört marka saydı. Bunları Kaladin’e verdi ama Kaladin avcu açık hâlde bekliyordu. “Diğeri, Gaz.”</p>

  <p>“Demiştin ki...”</p>

  <p><i>“Şimdi</i>.”</p>

  <p>Gaz sıçradı, sonra bir küre daha çıkardı. “Garip bir sözünü tutma yolun var, beycik. Bana söz vermiştin...”</p>

  <p>Kaladin daha yeni aldığı küreyi ona geri verirken sesi zayıflayarak kesildi.</p>

  <p>Gaz’ın yüzü kırıştı.</p>

  <p>“Bunun nereden geldiğini unutma, Gaz. Ben sözümü tutacağım ama <i>sen</i> benim maaşımın bir kısmını alıkoymuyorsun. <i>Ben</i> sana veriyorum. Anladın mı?”</p>

  <p>Gaz kafası karışmış gibi görünüyordu ama yine de küreyi Kaladin’in elinden kaptı.</p>

  <p>“Eğer bana bir şey olursa para da gelmeyi kesecek,” dedi Kaladin diğer dört küreyi cebine atarken. Sonra ileri bir adım attı. Kaladin uzun bir adamdı ve çok daha kısa olan Gazin üzerinde yükseliyordu. “Anlaşmamızı hatırla. Ayağımın altında durma.”</p>

  <p>Gazin gözü korkmadı. Yan tarafa tükürdü, koyu tükürük kaya duvara yapıştı, yavaş yavaş aşağı indi. “Senin için yalan söylemeyeceğim. Eğer haftada bir, bir kremden markanın seni...”</p>

  <p>“Sadece söylemiş olduğum şeyi bekliyorum. Bugün Köprü Dört’ün kamp görevi ne?”</p>

  <p>“Akşam yemeği. Yer silme ve temizlik.”</p>

  <p>“Ya köprü görevi?”</p>

  <p>“İkindi nöbeti.”</p>

  <p>Bunun anlamı ise sabahın boş olacağıydı. Ekip bundan hoşlanırdı, maaş günlerini kürelerini kumarda ya da orospularla harcayarak geçirebilir, belki de kısa bir süre için yaşadıkları zavallı hayatı unuturlardı. Akşam yemeğinden sonra da gidip tencereleri temizleyeceklerdi.</p>

  <p>Başka bir boşa harcanan gün. Kaladin sırtını dönerek kereste deposuna geri gitmeye başladı.</p>

  <p>“Hiçbir şeyi değiştiremeyeceksin,” diye seslendi arkasından Gaz. “O adamlar bir sebepten dolayı köprücü.”</p>

  <p>Kaladin yürümeye devam etti, Syl çatıdan aşağı fırlayarak omzuna kondu.</p>

  <p>“Otoriten yok,” diye seslendi Gaz. “Savaş alanındaki bir manga komutanı filan değilsin. Sen fırtına götüresi bir <i>köprücüsün.</i> Beni duydun mu? Bir rütben olmadan otorite sahibi olamazsın!”</p>

  <p>Kaladin ara sokağı geride bıraktı. “O haksız.”</p>

  <p>Kaladin yürürken Syl yüzünün önünde asılı durarak onunla birlikte ilerliyordu. Başını yan tarafa eğdi.</p>

  <p>“Otorite bir rütbeden gelmez,” dedi Kaladin cebindeki küreleri parmağıyla yoklayarak.</p>

  <p>“Nereden gelir?”</p>

  <p>“Sana bunu veren adamlardan gelir. Almanın tek yolu da odur.” Gelmiş olduğu yöne doğru baktı. Gaz daha ara sokağı terk etmemişti. “Syl, sen uyumuyorsun, değil mi?”</p>

  <p>“Uyku? Bir spren?” Bu soru onu eğlendirmiş gibi görünüyordu.</p>

  <p>“Geceleyin bana göz kulak olur musun?” dedi. “Gaz’ın ben uyurken içeri sızıp bir şeyler denemeyeceğinden emin olmak için? Beni öldürtmeyi deneyebilir.”</p>

  <p>“Gerçekten de bunu yapacağını düşünüyor musun?”</p>

  <p>Kaladin bir an için düşündü. “Hayır. Hayır, büyük olasılıkla yapmaz. Onun gibi bir düzine adam gördüm; ancak rahatsız edici olmaya yetecek kadar güç sahibi olan adi zorbalar. Gaz bir pislik ama bir katil olduğunu sanmıyorum. Dahası, onun görüşüne göre, bana zarar vermesine <i>gerek</i> yok; sadece bir köprü turunda öldürülmemi beklese yeler. Yine de, emin olmak en iyisi. Bana göz kulak ol, mümkünse. Bir şey denerse beni uyandır.”</p>

  <p>“Tabii. Ama ya sadece daha önemli adamlara giderse? Onlara seni idam etmelerini söylerse?”</p>

  <p>Kaladin suratını ekşitti. “O zaman yapabileceğim hiçbir şey yok. Ama bunu yapacağını zannetmiyorum. Bu onu üstlerinin önünde zayıf gösterir.”</p>

  <p>Dahası, boynun vurulması sadece Parshendilere koşmayan köprücüler için ayrılmış bir cezaydı. Koştuğu sürece idam edilmezdi. Hatta ordunun liderleri köprücüleri cezalandırmak için pek bir şey yapmaktan çekiniyormuş gibi görünüyorlardı. Kaladin’in köprücü olduğu süre içinde bir adam cinayet işlemişti ve sersemi bir yücefırtına sırasında dışarıya asmışlardı. Ama onun dışında, Kaladin’in tüm gördüğü birkaç adamın kavga etmek yüzünden maaşlarının kesilmesi ve bir çiftinin de bir köprü turunun erken kısımları sırasında fazla yavaş oldukları için kamçılanmasıydı.</p>

  <p>Asgari cezalar. Bu ordunun liderleri anlıyordu. Köprücülerin hayatları umutsuza olabildiği kadar yakındı; onları daha da fazla ezseler köprücüler basitçe umursamayı bırakıp idam edilmeye aldırmazlardı.</p>

  <p>Ne yazık ki, bu ayrıca Kaladin’in de o otoriteye sahip olsaydı bile, kendi ekibini cezalandırmak için yapabileceği pek bir şeyin olmaması anlamına geliyordu. Onları başka bir yolla motive etmesi gerekiyordu. Kereste deposunu geçerek marangozların yeni köprüler inşa etmekte olduğu yere geldi. Biraz araştırdıktan sonra Kaladin aradığı şeyi buldu: yeni bir seyyar köprüye monte edilmeyi bekleyen kalın bir kalas. Bir köprücü için yapılan bir tutacak da bir tarafına monte edilmişti.</p>

  <p>“Bunu ödünç alabilir miyim?” diye sordu Kaladin geçmekte olan bir marangoza.</p>

  <p>Adam talaş tozuyla kaplı kafasını kaşımak için bir elini kaldırdı. “Ödünç mü alacaksın?”</p>

  <p>“Hemen burada kereste deposunda kalacağım,” diye açıkladı, tahtayı kaldırıp omzunun üstüne koyarak. Beklediğinden daha ağırdı ve Kaladin desteklenmiş deri yeleği olduğu için müteşekkirdi.</p>

  <p>“Eninde sonunda bize lâzım olacak...” dedi marangoz ama Kaladin’in kalasla birlikte yürüyüp gitmesini engelleyecek kadar itiraz etmedi.</p>

  <p>Kışlaların doğrudan önünde olan düz bir taş alanı seçti. Sonra kereste deposunun bir ucundan öbür ucuna doğru hızlı bir şekilde yürümeye başladı; tahtayı omzunun üstünde taşıyor, yükselmekte olan güneşin ısısını teninde hissediyordu. İleri ve geri gitti, ileri ve geri. Koşma, yürüme ve yavaş koşma talimi yaptı. Kalası omzunun üstünde taşıma antrenmanı yaptı, sonra da kollarını uzatıp yukarı kaldırarak taşıdı.</p>

  <p>Kendini paralayarak antrenman yaptı. Hatta kendini birkaç kez yere yıkılmaya yakın hissetti ama her defasında bir yerlerden yeni bir güç bulmayı başardı. Bu yüzden de dişleri acı ve yorgunluğa karşı sıkılmış olarak hareket etmeye devam etti. Odaklanmak için adımlarını sayıyordu. Konuşmuş olduğu marangoz çırağı bir şefini getirdi. O şef şapkasının altından kafasını kaşıyarak Kaladin’i izledi. En sonunda omzunu silkti ve ikisi de çekilip gittiler.</p>

  <p>Uzun süre geçmeden bir kalabalık toplanmıştı. Kereste deposundaki işçiler, bazı askerler ve çok sayıda köprücü. Diğer köprü ekiplerinden bazıları seslenip alay ettiler ama Köprü Dört’ün üyeleri daha sessizdi. Pek çoğu onu görmezden geldi. Diğerleri, kır saçlı Teft, genç yüzlü Dunny ve birkaç tanesi daha, bir sıra hâlinde dizilerek sanki yapıyor olduğu şeye inanamıyorlarmış gibi onu izlediler.</p>

  <p>O bakışlar, afallamış ve düşmancıl da olsalar, Kaladin’in devam etmesini sağlayan şeyin bir parçasıydı. Ayrıca kızgınlığını, o içerideki kaynayan, çalkalanan öfkeyi tüketmek için de koştu. Tien’i başarısızlığa uğratmış olduğu için kendine duyduğu öfke. Bazı insanlar lüks içinde yemek yerken diğerlerinin köprüleri taşırken öldüğü bir dünya yarattığı için Yaradan’a duyduğu öfke.</p>

  <p>Kendi seçtiği bir yolla kendisini tüketmek şaşırtıcı derecede iyi hissettirmişti. Tien’in ölümünün ardından gelen o ilk birkaç ay unutmak için kendini mızrakta eğitirken hissetmiş olduğu gibi hissediyordu. En sonunda askerleri öğle yemeğine çağıran öğlen çanları çaldığında Kaladin de sonunda durdu ve büyük kalası yere koydu. Omzunu ovaladı. Saatlerdir koşuyordu. Gücü nereden bulmuştu?</p>

  <p>Marangozların yerine doğru yavaşça koşarak gitti, teri taşlara damlıyordu ve su fıçısından ağız dolusu bir yudum aldı. Marangozlar çoğu zaman bunu deneyen köprücüleri kovalardı ama Kaladin iki kepçe dolusu metalik yağmur suyunu yutarken hiçbiri bir kelime bile etmedi. Kepçeyi sallayarak kurtardı ve bir çift çırağa başını sallayarak selam verdi, sonra da kalası bırakmış olduğu vere doğru yavaş yavaş koşarak gitti.</p>

  <p>İri, bronz derili Boynuzyiyenli Kaya, yüzünü asarak kalası kaldırmaktaydı.</p>

  <p>Teft Kaladin’i fark etti, sonra da başıyla Kaya’ya doğu işaret etti. “Birkaçımızla birer çentiğine bizi etkilemek için hafif bir kalas kullandığına dair iddiaya girdi.”</p>

  <p>Eğer Kaladin’in tükenmişliğini hissedebiliyor olsalardı, bu kadar şüpheci olmazlardı. Kaladin kendini Kaya’dan kalası almak için zorladı. İri adam şaşkınlık dolu bir bakışla almasına izin verdi, Kaladin’in kalası aldığı yere koşarak geri götürüşünü izledi. Kaladin çırağa başını sallayarak teşekkürünü ifade etti, sonra da hızla ufak köprücü grubuna doğru geldi. Kaya gönülsüzce borcu olan çentikleri ödüyordu.</p>

  <p>“Öğlen yemeği için izinlisiniz,” dedi Kaladin onlara. “İkindi köprü görevi bizde, o yüzden bir saat içinde burada olun. Gün batınımdan önceki son çanda yemekhanede toplanın. Bugünkü kamp angaryamız akşam yemeğinden sonra temizlik. En son gelen tencereleri temizlemek zorunda kalacak.”</p>

  <p>O kereste deposundan hızla yürüyerek uzaklaşırken ona eğlenerek baktılar. İki sokak ötede, Kaladin bir ara sokağa daldı ve duvara dayandı. Sonra, nefes nefese yere çöktü ve yayıldı.</p>

  <p>Sanki vücudundaki her kası zedelemiş gibi hissediyordu. Bacakları yanıyordu ve elini yumruk yapmaya çalıştığı zaman da parmaklarını tam olarak sıkabilecek kadar güçlü hissetmiyordu. Öksürerek derin derin soluklar alıp verdi. Geçmekte olan bir asker ona bir bakış attı ama köprücü kıyafetini gördüğü için tek kelime etmeden gitti.</p>

  <p>Eninde sonunda, Kaladin göğsünün üstünde hafif bir dokunuş hissetti. Gözlerini açtı ve Syl’in havada yüzü onunkine dönük hâlde asılı olduğunu gördü. Yere paralel duruyordu ama duruşu ve hatta elbisesinin şekli bile, sanki yüzü yere bakıyormuş gibi değil de dimdik ayakta duruyormuş gibiydi.</p>

  <p>“Kaladin, sana söyleyeceğim bir şey var,“ dedi.</p>

  <p>Kaladin tekrar gözlerini kapattı.</p>

  <p>“Kaladin, bu önemli!” Göz kapağının üstünde hafif bir enerji darbesi hissetti. Bu çok garip bir histi. Gözlerini açarak homurdandı ve kendini oturmaya zorladı. Syl doğru yönde ayakta durmayı başarana kadar havada yürüdü, sanki görünmez bir kürenin etrafından dolaşıyordu.</p>

  <p>“Karar verdim ki,” diye ilan etti Syl, “Gaz’a verdiğin sözü tutmuş olduğun için memnunum, iğrenç bir insan olsa bile.”</p>

  <p>Neden bahsettiğini anlamak Kaladin’in bir saniyesini aldı. “Küreler mi?”</p>

  <p>Syl başıyla onayladı. “Sözünü tutmayabileceğini düşündüm ama tuttuğun için memnunum.”</p>

  <p>“Pekâlâ. Eh, bana bunları söylediğin için teşekkür ederim, sanırım.”</p>

  <p>“Kaladin,” dedi alınganlıkla ellerini yanlarında yumruk yaparak. “Bu <i>önemli.”</i></p>

  <p>“Ben...” Sesi solarak kesildi, sonra tekrar başını duvara dayayarak dinlendirdi. “Syl, düşünmeyi bırak ancak nefes alıyorum. Lütfen. Bana sadece seni rahatsız edenin ne olduğunu söyle.”</p>

  <p>“Bir yalanın ne olduğunu biliyorum,” dedi ileri hareket ederek dizine oturup. “Birkaç hafta önce, yalan <i>kavramını</i> bile anlamıyordum. Ama şimdi yalan söylemediğin için memnunum. Anlamıyor musun?”</p>

  <p>“Hayır.”</p>

  <p>“Değişiyorum.” Titredi; bu bilinçli bir hareket olmalıydı çünkü bir an için bütün şekli bulanıklaştı. “Daha birkaç gün önce bilmediğim şeyleri biliyorum. Çok garip geliyor.”</p>

  <p>“Şey, sanırım bu iyi bir şey. Yani, ne kadar çok anlarsan o kadar iyi. Değil mi?”</p>

  <p>Syl aşağıya baktı. “Seni dün yücefırtınadan sonra uçurumun yanında bulduğum zaman, kendini öldürecektin değil mi?” diye fısıldadı.</p>

  <p>Kaladin cevap vermedi. Dün. O bir sonsuzluk kadar önceydi.</p>

  <p>“Sana bir yaprak verdim,” dedi Syl. <i>“Zehirli</i> bir yaprak. Bunu kendini ya da başka birini öldürmek için kullanabilirdin. Büyük ihtimalle o zamanlar, vagonlardayken de zaten bunun için kullanmayı planlıyordun.” Tekrar Kaladin’in gözlerine baktı. Zayıf sesi dehşet içinde gibiydi. “Bugün ölümün ne olduğunu biliyorum. Neden ölümün ne olduğunu biliyorum, Kaladin?”</p>

  <p>Kaladin kaşlarını çattı. “Her zaman bir spren için gariptin. Baştan beri.”</p>

  <p>“En baştan beri mi?”</p>

  <p>Kaladin geçmişi düşünerek tereddüt etti. Hayır, ilk geldiği birkaç defasında, herhangi bir başka rüzgârspreni gibi davranmıştı. Ayakkabısını yere yapıştırıp sonra da saklanarak ona muziplik yapmıştı. Köleliği sırasında aylar boyunca onunla birlikte kaldığı zamanlarda bile, çoğunlukla herhangi bir başka spren gibi davranmıştı. Dikkati çabucak dağılarak, etrafta uçuşarak.</p>

  <p>“Dün ölümün ne olduğunu bilmiyordum,” dedi Syl. “Bugün biliyorum. Aylar önce, bir spren için garip davranıyor olduğumu bilmiyordum ama zamanla öyle olduğumun farkına vardım. Bir sprenjn nasıl davranması <i>gerektiğini</i> nereden biliyorum ki?” Büzülerek daha küçük göründü. “Bana ne oluyor? Ben neyim?”</p>

  <p>“Bilmiyorum. Önemi var mı?”</p>

  <p>“Olmamalı mı?”</p>

  <p>“Ben de ne olduğumu bilmiyorum. Köprücü müyüm? Hekim miyim? Asker miyim? Köle miyim? Bunların hepsi sadece etiketler. İçten içe, ben benim. Bir yıl önce olduğumdan çok farklı bir benim ama bunun hakkında endişelenemem, bu yüzden de devam ediyorum ve nereye gitmem gerekiyorsa hayatın beni oraya götüreceğini umuyorum.”</p>

  <p>“Sana o yaprağı getirdiğim için kızgın değil misin?”</p>

  <p>“Syl, eğer beni durdurmamış olsaydın o uçuruma atlayacaktım. İhtiyacım olan şey o yapraktı. Her nedense o doğru şeydi.”</p>

  <p>Gülümsedi ve Kaladin’in gerinmeye başlamasını izledi. Kaladin esnemeyi bitirdiği zaman ayağa kalktı ve tükenmişliğinden büyük ölçüde kurtulmuş olarak tekrar sokağa çıktı. Syl fırladı ve omzuna yerleşti, kolları geride, ayaklarını önden sarkıtmış olarak bir uçurumun kenarında oturan bir kız gibiydi. “Kızgın olmadığına memnunum. Gerçi bana olanların suçlusunun sen olduğunu <i>düşünüyorum.</i> Seninle karşılaşmadan önce asla ölüm ya da yalan hakkında düşünmek zorunda kalmamıştım.”</p>

  <p>“İşte ben böyleyim,” dedi Kaladin umursamazca. “Gittiğim her yere ölüm ve yalanlar getiriyorum. Bir ben, bir de Gecegözcüsü.”</p>

  <p>Syl’in yüzü asıldı.</p>

  <p>“Bu...” diye başladı Kaladin.</p>

  <p>“Evet,” dedi Syl. “Bu alaycılıktı.” Başını yan tarafa eğdi. “Alaycılığın ne olduğunu biliyorum.” Sonra sinsi sinsi gülümsedi. “Alaycılığın ne olduğunu biliyorum!”</p>

  <p><i>Fırtınababa,</i> diye düşündü Kaladin o minik neşeli gözlerin içine bakarak. <i>Bu bana hayra alâmetmiş gibi gelmedi.</i></p>

  <p>“Peki, dur o zaman,” dedi. “Bu tür bir şey sana daha önce hiç olmadı mı?”</p>

  <p>“Bilmiyorum. Seni ilk gördüğüm zaman olan bir yıldan daha önceki hiçbir şeyi hatırlayamıyorum.”</p>

  <p>“Gerçekten mi?”</p>

  <p>“Bu garip değil,” dedi Syl şeffaf omuzlarını silkerek. “Çoğu sprenin kuvvetli hafızaları olmaz.” Tereddüt etti. “Bunu neden bildiğimi bilmiyorum.”</p>

  <p>“Eh, belki de bu normaldir. Daha önce de bunun gibi bir dönemden geçmiş olabilirsin ve belki de unutmuşsundur.”</p>

  <p>“Bu pek de rahatlatıcı değil. Unutma fikrinden hoşlanmıyorum.”</p>

  <p>“Ama ölüm ve yalan seni rahatsız etmiyor mu?”</p>

  <p>“Ediyor. Ama eğer o hatıraları da kaybedecek olsaydım...” Havaya göz attı ve Kaladin de onun hareketini izleyerek esen bir meltemle birlikte gökten süzülerek giden bir çift rüzgârsprenini fark etti, özgür ve dertsiz.</p>

  <p>“Devam etmeye korkuyor bir yandan da eskiden olduğun kişiye dönüşmekten dehşete düşüyorsun.” dedi Kaladin.</p>

  <p>Syl başını salladı.</p>

  <p>“Nasıl hissettiğini biliyorum,” dedi. “Gel hadi. Yemek yemem gerek ve öğle yemeğinden sonra da almak istediğim bazı şeyler var.”</p>
</body>
</html>
