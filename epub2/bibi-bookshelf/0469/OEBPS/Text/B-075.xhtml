<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2 title="BÖLÜM-75"><img alt="" src="../Images/main-104.jpg" /></h2>

  <p>Kayaları inletmeye yetecek kadar güçlü olan yücefırtına rüzgârları Dalinar’ın yerleşkesinin üstünde esmeye başladı. Navani Dalinar’a iyice sokulmuş, ona sarılıyordu. Kokusu harikaydı. Onun kendisi için ne kadar endişelendiğini bilmek... Dalinar’ın utangaç hissetmesine neden oluyordu.</p>

  <p>Onun geri dönmüş olmasına karşı hissediyor olduğu sevinç Elhokar’a davranış şekline karşı hissettiği öfkeyi köreltmeye yetiyordu, şu an için. O da kabul edecekti. Bunun yapılması gerekiyordu.</p>

  <p>Yücefırtına kuvvetle bastırırken Dalinar görünün geldiğini hissetti. Gözlerini kapatarak görünün onu almasına izin verdi. Vereceği bir karar vardı, bir sorumluluk. Ne yapacaktı? Bu görüler ona yalan söylemiş ya da en azından onu yanlış yönlendirmişti. Dalinar’a onlara artık güvenemezmiş gibi geliyordu, en azından bir zamanlar olduğu gibi şüphe duymadan.</p>

  <p>Derin bir nefes alarak gözlerini açtı ve kendisini dumanlı bir yerde buldu. Temkinli bir şekilde etrafına bakındı. Gökyüzü karanlıktı ve sivri ve kaba, mat kemik beyazı taşlardan oluşmuş bir ovada duruyordu. Her yöne doğru göz alabildiğince uzanıyordu. Sonsuzluğa doğru. Kıvrımlı gri dumandan oluşmuş biçimsiz figürler zeminden yükseliyordu. Burada bir sandalye. Orada yanlara doğru kıvrılarak kaybolan sarmaşıkları açılmış bir kayafilizi. Yanında üniformalı bir adamın şekli belirdi, sessiz ve buğulu, ağzı açık göğe doğru uyuşuk bir şekilde yükseliyordu. Figürler daha yükseğe çıktıkça biçimsizleşiyor ve eriyorlardı; gerçi biçimlerini olması gerekenden daha uzun bir süre için koruyormuş gibiydiler. Yukarısında saf karanlık, her tarafında dumandan şekiller yükselirken sınırsız ovanın üstünde durmak sinir bozucuydu.</p>

  <p>Bu daha önce gördüğü hiçbir görüye benzemiyordu. Bu daha...</p>

  <p><i>Hayır, dur.</i> Kaşlarını çatarak bir ağaç figürü yakınında yerden fırlarken geriye bir adım attı. <i>Bu yeri daha önce de görmüştüm. Görülerimin ilkinde, çok uzun zaman önce.</i> O görü aklımda bulanıktı. Onun kafasını karıştırmıştı, görü belirsizdi, sanki aklı görmekte olduğu şeyi kabul etmeyi öğrenememiş gibiydi. Hatta net olarak hatırladığı tek şey...</p>

  <p>“Onları birleştirmelisin,” diye gümbürdedi güçlü bir ses.</p>

  <p>... Tek şey sesti. Her yanından ona seslenmiş, dumandan figürlerin bulanıklaşmasına ve dağılmasına neden olmuştu.</p>

  <p>“Neden bana yalan söyledin?” diye hesap sordu Dalinar büyük karanlığa. “Senin dediğini yaptım ve ihanete uğradım?”</p>

  <p>“Onları birleştir. Güneş ufka yaklaşıyor. Dinmezfırtına geliyor. Gerçek Issızlık. Kederler Gecesi. Hazırlanmalısın. İnsanlarınla güç ve barıştan oluşan bir kale inşa et, rüzgârlara direnmek için bir duvar. Aranızda çekişmeyi kesin ve birleşin.”</p>

  <p>“Cevaplara ihtiyacım var?” dedi Dalinar. “Artık sana güvenmiyorum. Eğer seni dinlememi istiyorsan, o zaman yapman gereken...”</p>

  <p>Görü değişti. Hızla etrafına bakınarak hâlâ taşlardan oluşan bir ovanın üstünde olduğunu gördü ama gökyüzünde normal bir güneş vardı. Taştan ova Roshar’ın üstündeki sıradan bir ova gibi görünüyordu.</p>

  <p>Bu görülerden birinin onu konuşacağı ve etkileşeceği birilerinin olmadığı bir yere göndermesi çok garipti. Gerçi, ilk kez olsun, kendi giysilerini giyiyordu. Keskin mavi Kholin üniforması.</p>

  <p>Bu da daha önce olmuş muydu, o dumanlı yeri gördüğü diğer seferde? Evet... Olmuştu. Bu daha önce de gördüğü bir yere ilk defa tekrar gönderilişiydi. Neden?</p>

  <p>Dikkatli bir şekilde manzarayı taradı. Ses onunla tekrar konuşmadığı için de yürümeye başladı; çatlamış blokların ve kırık şist parçalarının, taşların ve kayaların yanından geçiyordu. Hiç bitki yoktu, kayafilizleri bile. Sadece kırık taşlarla dolu boş bir manzara.</p>

  <p>En sonunda, bir sırt gördü. Yüksek zemine çıkmak iyi bir fikir gibi geliyordu; gerçi oraya kadar yürümek saatler alır gibi görünüyordu. Görü sona ermedi. Zaman bu görülerde çoğunlukla garipti. Onu güçlendirmesi için Parezırhı’nı da giyiyor olmayı dileyerek, kaya oluşumundan yukarı doğru yürümeye devam etti. En sonunda yukarıya vardığında, kenardan aşağı bakmak için kıyıya doğru yürüdü.</p>

  <p>Ve orada da Kholinar’ı gördü; evi, Alethkar’ın başkenti.</p>

  <p>Yok edilmişti.</p>

  <p>Güzel binalar paramparça olmuştu. Rüzgârbıçakları devrilmişti. Ortalıkta ceset yoktu, sadece kırık taşlar vardı. Bu daha önce Nohadon’la birlikteyken gördüğü görü gibi değildi. Bu uzak geçmişin Kholinar’ı değildi; kendi sarayının yıkıntılarını görebiliyordu. Ama gerçek dünyada Kholinar’ın yakınlarında, şimdi üstünde durmakta olduğu gibi bir kaya oluşumu yoktu. Daha önce her zaman bu görüler ona geçmişi göstermişti. Şimdiki ise geleceğin bir görüntüsü müydü?</p>

  <p>“Artık daha fazla onunla savaşamam,” dedi ses.</p>

  <p>Dalinar sıçrayarak yan tarafa bir göz attı. Orada duran bir şekil vardı. Koyu derisi ve saf beyaz saçları olan bir adam. Uzun boylu, geniş göğüslü ama iri yarı değildi, garip bir kesimi olan egzotik kıyafetler giyiyordu: bol, dalgalanan bir pantolon ve sadece beline kadar inen bir ceket. İkisi de altından yapılmış gibi görünüyordu.</p>

  <p>Evet... Tam olarak bu aynı şey daha önce de olmuştu, ilk gördüğü görüde. Dalinar bunu şimdi hatırlayabiliyordu. “Kimsin sen?” diye hesap sordu Dalinar. “Neden bana bu görüleri gösteriyorsun?”</p>

  <p>“Orada görebilirsin,” dedi adam eliyle işaret ederek. “Eğer dikkatlice bakarsan. Uzaklarda başlıyor.”</p>

  <p>Dalinar o yöne göz attı, sinirlenmişti. Özel olarak herhangi bir şey seçemiyordu.</p>

  <p>“Fırtına kapsın, bir kez olsun sorularıma cevap vermeyecek misin?” dedi Dalinar. “Eğer sadece bilmeceler gibi konuşacaksan bütün bunların ne faydası var?”</p>

  <p>Adam cevap vermedi. Sadece eliyle işaret etmeye devam ediyordu. Ve... Evet, bir şeyler <i>oluyordu.</i> Havada yaklaşan bir gölge vardı. Karanlıktan bir duvar. Bir yücefırtına gibiydi, ama onda <i>yanlış</i> olan bir şey vardı.</p>

  <p>“En azından bana şunu söyle,” dedi Dalinar. “Hangi zamanı görüyoruz? Bu geçmiş mi, gelecek mi, yoksa tamamen başka bir şey mi?”</p>

  <p>Adam hemen cevap vermedi. Sonra dedi ki, “Büyük ihtimalle bunun gelecekten bir görüntü olup olmadığını merak ediyorsun.”</p>

  <p>Dalinar irkildi. “Daha demin... Daha demin onu sordum...”</p>

  <p>Bu tanıdıktı. Fazla tanıdık.</p>

  <p><i>Geçen sefer de tam olarak aynı şeyi söylemişti,</i> diye farkına vardı Dalinar bir ürperme hissederek. <i>Bunların hepsi oldu.</i> <i>Aynı görüyü görüyorum.</i></p>

  <p>Adam ufka doğru gözlerini kısarak baktı. “Geleceği tam olarak göremiyorum. Terbiye, o bu konuda benden daha iyidir. Gelecek sanki kırılmakta olan bir pencere gibidir. Ne kadar uzağa bakarsan, pencere de o kadar çok. parçaya ayrılır. Yakın gelecek önceden belirlenebilir ama uzak gelecek... Sadece tahmin yürütebiliyorum.”</p>

  <p>“Sen beni duyamıyorsun, değil mi?” diye sordu Dalinar en sonunda dehşet içinde anlamaya başlarken. “Asla da duyamadın.”</p>

  <p><i>Babalarımın kanı...</i> O <i>beni duymazdan gelmiyor.</i> O <i>beni göremiyor!</i> O <i>bilmeceler gibi konuşmuyor. Sadece öyle görünüyordu çünkü ben onun söylediği şeyleri benim sorularıma verdiği muğlak cevaplar olarak düşündüm.</i></p>

  <p>O <i>bana Sadeas’a güvenmemi söylemedi. Ben... Ben sadece öyle varsaydım...</i></p>

  <p>Dalinar’ın etrafında her şey sarsılıyormuş gibi göründü. Önyargıları, bildiğini düşünmüş olduğu şeyler. Yerin kendisi.</p>

  <p>“Bu gerçekleşebilecek olan bir şey,” dedi adam uzaklara doğru başıyla işaret ederek. “Bu benim olmasından korktuğum şey. Bu <i>onun</i> istediği şey. Gerçek Issızlık.”</p>

  <p>Hayır, o havadaki duvar bir yücefırtına değildi. O devasa gölgeyi yaratan şey yağmur değil, uçuşan tozdu. Şimdi bu görüyü tam olarak hatırlamıştı. Burada bitiyordu, o aklı karışmış olarak gözlerini yaklaşmakta olan o toz duvarına doğru dilemişken.</p>

  <p>Ancak bu sefer görü devam etti.</p>

  <p>Adam ona doğru döndü, “Sana bunu yaptığım için üzgünüm. Umuyorum ki, şimdiye kadar görmüş olduğun şeyler sana anlaman için bir temel kazandırmıştır. Ama kesin olarak bilemiyorum. Senin kim olduğunu ya da buraya nasıl ulaşabilmiş olduğunu bilmiyorum.”</p>

  <p>“Ben...” dedi ve duraksadı. Diyecek ne vardı ki? Bir önemi var mıydı?</p>

  <p>“Gösterdiğim şeylerin çoğu benim doğrudan görmüş olduğum şeyler,” dedi adam.</p>

  <p>“Ama bunun gibi bazıları, benim korkularımdan doğuyor. Eğer ben korkuyorsam, sen de korkmalısın.”</p>

  <p>Zemin titriyordu. Toz duvarını yaratan bir şey vardı. Yaklaşmakta olan bir şey.</p>

  <p>Yer aşağı düşüyordu.</p>

  <p>Dalinar’ın nefesi kesildi, ileride kayalar paramparça oluyor, dağılıyor, toza dönüşüyorlardı. Her şey sallanmaya başlarken geri çekildi; bu yıkılmakta olan kayaların korkunç kükreyişinin eşlik ettiği devasa bir depremdi. Yere düştü.</p>

  <p>Korkunç, gümbürtülü, dehşet verici bir kâbus anı oldu. Sarsıntı, yıkım, dünyanın kendisi ölüyormuş gibi gelen sesler.</p>

  <p>Sonra bunlar geçti. Dalinar titreyen bacaklarının üstünde doğrulmadan önce bir nefes alıp verdi. O ve adam tek bir kaya zirvesinin üstünde duruyorlardı. Her nedense korunmuş olan minik bir parça. Havaya yükselen birkaç adım genişliğindeki taş bir sütun gibiydi.</p>

  <p>Etraflarında, dünya <i>yoktu.</i> Kholinar gitmişti. Her şey aşağıdaki ölçülemez karanlığın içine düşmüştü. İmkânsız bir şekilde geride kalmış olan o minicik kaya parçasının üstünde dururken başının döndüğünü hissetti.</p>

  <p>“Bu da ne?” diye hesap sordu Dalinar; gerçi varlığın onu duyamayacağını biliyordu.</p>

  <p>Adam kederle etrafına bakındı. “Geride fazla bir şey bırakamıyorum. Sadece sana verilmiş olan bu birkaç görüntü. Sen her kimsen.”</p>

  <p>“Bu görüler... Bunlar bir günlük gibi, değil mi? Senin yazdığın bir tarihçe, geride bıraktığın bir kitap; yalnız ben bunu okumuyor ama görüyorum.”</p>

  <p>Adam gökyüzüne doğru baktı. “Birilerinin bir gün bunu görüp görmeyeceğinden bile emin değilim. Ben artık yokum, görüyorsun.”</p>

  <p>Dalinar cevap vermedi. Zirvenin sarp kıyısından aşağıdaki hiçliğe baktı; dehşete kapılmıştı.</p>

  <p>“Bu sadece sizinle de ilgili değil,” dedi adam elini yukarı kaldırarak. Gökyüzündeki bir ışık söndü, Dalinar’ın orada olduğunu fark etmemiş olduğu bir ışıktı. Sonra bir diğeri daha söndü. Güneş de solgunlaşıyormuş gibi görünüyordu.</p>

  <p>“Bu onların hepsiyle ilgili,” dedi şekil. “Onun benim için geleceğini anlamış olmam gerekirdi.”</p>

  <p>“Kimsin sen?” diye sordu Dalinar kelimeleri kendi kendine seslendirerek.</p>

  <p>Adam hâlâ gökyüzüne doğru bakıyordu. “Bunu bırakıyorum çünkü bir şeyler olmak zorunda. Keşfedilecek bir umut. Birilerinin ne yapılması gerektiğini bulması için bir fırsat. Onunla savaşmak istiyor musun?”</p>

  <p>“Evet,” derken buldu Dalinar kendisini, bunun bir fark yaratmadığını bildiği hâlde. “Onun kim olduğunu bilmiyorum ama eğer yapmak istediği şey <i>buysa,</i> o zaman onunla savaşacağım.”</p>

  <p>“Birilerinin onlara önderlik etmesi gerek.”</p>

  <p>“Ben yaparım,” dedi Dalinar. Kelimeler kendi kendilerine çıkmışlardı.</p>

  <p>“Birilerinin onları birleştirmesi gerek.”</p>

  <p>“Ben yaparım.”</p>

  <p>“Birilerinin onları koruması gerek.”</p>

  <p>“Ben yaparım!”</p>

  <p>Adam bir an için sessizleşti. Ondan sonra net, canlı bir sesle konuştu. “Ölümden önce yaşam. Zayıflıktan önce güç. Hedeften önce yolculuk. Tekrar et eski yeminleri ve insanlara bir zamanlar sahip oldukları Pareleri geri getir.” Dalinar’a doğru dönerek gözlerinin içine baktı. “Parlayan Şövalyeler tekrar ayağa kalkmalı.”</p>

  <p>“Bunun nasıl yapılabileceğine aklım ermiyor,” dedi Dalinar yumuşak bir sesle. “Ama deneyeceğim.”</p>

  <p>“İnsanoğlu onunla birleşerek yüzleşmek zorunda,” dedi adam Dalinar’ın yanına gelip bir elini omzuna koyarak. “Geçmiş zamanlarda olduğu gibi birbirinizle çekişemezsiniz. O fark etti ki, sizler eğer zaman verilirse kendi kendinizin düşmanları olacaksınız. Fark etti ki, sizinle savaşmasına <i>gerek yok.</i> Eğer sizin unutmanızı sağlayabilir, sizlerin birbirinize karşı dönmenizi sağlayabilirse. Efsaneleriniz kazanmış olduğunuzu söylüyor. Ama aslında biz kaybettik. Ve kaybetmeye de devam ediyoruz.”</p>

  <p>“Kimsin sen?” diye sordu Dalinar bir kez daha, sesi daha yumuşaktı.</p>

  <p>“Keşke daha fazlasını da yapabilseydim,” diye tekrar etti altın giysili şekil. “Onun bir şampiyon seçmesini sağlayabilirsiniz. O da bazı kurallara uymak zorunda. Hepimiz öyleyiz. Bir şampiyon sizin için iyi olabilir ama bu kesin değil. Ve... Şafakpareleri olmadan... Eh, ben elimden geleni yaptım. Sizleri yalnız bırakmak çok ama çok korkunç bir şey.”</p>

  <p>“Kimsin sen?” diye sordu Dalinar bir kez daha. Ama öte yandan, zaten bildiğini düşünüyordu.</p>

  <p>“Ben... Tanrı’yım... Tanrı <i>idim.</i> Sizlerin Yaradan dediğiniz kişi, insanoğlunun yaratıcısı.” Adam gözlerini kapattı. “Ve şimdi ise ben öldüm. Garaz beni öldürdü. Üzgünüm.”</p>
</body>
</html>
