<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2 title="BÖLÜM-027"><img alt="" src="../Images/main-39.jpg" /></h2>

  <p><b><i>Eğer dediğim herhangi bir şey sana azıcık bile mantıklı gelmişse, onları geri çağıracağına güveniyorum. Veya belki de beni hayretler içinde bırakarak bir kez olsun onlardan işe yarar bir şeyler yapmalarını isteyebilirsin.</i></b></p>

  <div>
    <br />
  </div>

  <p>Kaladin kapıyı iterek eczacının dükkânından içeri girdi, arkasından kapı çarparak kapandı. Önceden olduğu gibi yaşlı adam zayıf numarası yapıyordu ve Kaladin’i tanıyana kadar bir bastonla önünü yoklayarak, yavaş yavaş yaklaştı. Sonra ise doğruldu. “Ah. Sen misin?”</p>

  <p>İki uzun gün daha geçmişti. Gündüzleri çalışarak ve egzersiz yaparak (şimdi Teft ve Kaya da onunla birlikte egzersiz yapıyorlardı), akşamları ise ilk uçurumda kamışları sakladıkları yer olan oyuktan çıkarıp sıkarak geçirmişlerdi. Dün gece Gaz onları aşağı inerken görmüştü ve köprü çavuşu şüphesiz ki kuşkulanmıştı. Bunun için yapılabilecek bir şey yoktu.</p>

  <p>Köprü Dört bugün bir köprü turuna çağırılmıştı. Neyse ki, Parshendilerden önce yetişmişlerdi ve köprü ekiplerinin hiçbirisi adam kaybetmemişti. İşler sıradan Alethi askerleri için o kadar iyi gitmemişti. Alethi safları en sonunda Parshendi saldırısı karşısında çökmüştü ve köprü ekipleri de yorgun, kızgın ve yenilmiş bir bölük askeri kamplara geri getirmek zorunda kalmışlardı.</p>

  <p>Kaladin geç saatlere kadar uyanık kalıp, kamışlar üzerinde çalıştığı için yorgunluktan gözleri kızarmıştı. Yemeklerini iki yaralıyla paylaşıyor olması nedeniyle, midesi ihtiyacı olan yiyeceğin sadece bir kısmını alabildiğinden sürekli olarak gurulduyordu. Bunların hepsi bugün sona erecekti. Eczacı yürüyerek tezgâhının arkasına geçti ve Kaladin de önüne geldi. Syl ufak ışık kurdelesi dönüşünün ortasında bir kadına dönüşerek odanın içine daldı. Bir akrobat gibi takla atarak akıcı bir hareketle masanın üstüne kondu.</p>

  <p>“Ne lâzım?” diye sordu eczacı. “Daha fazla bandaj mı? Eh, bende tam olarak...”</p>

  <p>Kaladin orta büyüklükte bir içki şişesini masanın üstüne pat diye koyarken sesi kesildi. Ağzı çatlaktı ama yine de bir tıpayı tutabiliyordu. Bunu çekip çıkararak içerideki süt beyazı yumruotu özsuyunu ortaya çıkardı. Hasat ettiklerinin bir kısmını Leyten, Dabbid ve Hobber’i tedavi etmek için kullanmıştı.</p>

  <p>“Bu ne?” diye sordu yaşlı eczacı gözlüklerini düzelterek aşağı eğilirken. “Bana bir içki mi öneriyorsun? Bu günlerde almıyorum. Mideyi rahatsız ediyor biliyorsun.”</p>

  <p>“Bu içki değil. Bu yumruotu özsuyu. Pahalı olduğunu söylemiştin. Eh, bunun için bana kaç para vereceksin?”</p>

  <p>Eczacı gözlerini kırpıştırdı, sonra daha da yakına eğilerek şişenin içindekileri bir kokladı. “Bunu nereden buldun?”</p>

  <p>“Kampın dışında yetişen kamışlardan hasat ettim.”</p>

  <p>Eczacının yüz ifadesi karardı. Omzunu silkti. “Korkarım ki değersiz.”</p>

  <p>“Ne?”</p>

  <p>“Vahşi otlar yeteri kadar güçlü değil.” Eczacı tıpayı geri taktı. Güçlü bir rüzgâr binayı sarstı, eczacının sattığı pek çok toz ve toniğin kokularını birbirine karıştırarak kapının altından içeri girdi. “Bu neredeyse işe yaramaz. Sana bunun için iki berrakmarka vereceğim ki bu cömertlik. Bunu damıtmam gerekecek ve bir iki kaşık dolusu alabilirsem şanslı olurum.”</p>

  <p><i>İki marka</i>! diye düşündü Kaladin ümitsizlikle. <i>Üç günlük çalışmadan sonra, üçümüz kendimizi zorlayarak her gece sadece birkaç saat uyku uyuyabildikten sonra mı? Hepsi sadece bir iki günün maaşı edecek bir şey için miydi?</i></p>

  <p>Ama hayır. Özsu çürüksprenlerini kaçırıp enfeksiyonun geri çekilmesine neden olarak Leyten’in yarası üstünde işe yaramıştı. Kaladin eczacı para kesesinden iki markayı çıkararak masanın üstüne koyarken gözlerini kıstı. Pek çok küre gibi, bunlar da yuvarlanıp gitmelerini engellemek için bir taraflarından hafifçe düzleştirilmişti.</p>

  <p>“Aslında,” dedi eczacı çenesini ovuşturarak. “Sana üç vereceğim.” Bir marka daha çıkardı. “Tüm bu çabalarının boşa gitmesini görmek istemem.”</p>

  <p>“Kaladin,” dedi Syl eczacıyı inceleyerek. “Bir şeyler hakkında gergin. Sanırım yalan söylüyor!”</p>

  <p>“Biliyorum,” dedi Kaladin.</p>

  <p>“Ne dedin?” dedi eczacı. “Eh, eğer değersiz olduğunu biliyorduysan neden bu kadar çok çaba harcadın?” Şişeye doğru uzandı.</p>

  <p>Kaladin elini yakaladı. “Her kamıştan iki ya da daha fazla damla çıkardık.”</p>

  <p>Eczacı kaşlarını çattı.</p>

  <p>“Geçen sefer, bana kamış başına bir damla çıkarabilirsem şanslı olacağımı söyledin,” dedi Kaladin. “Yumruotu özsuyunun bu kadar pahalı olmasının sebebinin bu olduğunu söyledin. ‘Vahşi’ bitkilerin daha zayıf olmasıyla ilgili hiçbir şey söylemedin.”</p>

  <p>“E, gidip de onları toplamaya çalışacağını düşünmemiştim ve...” Kaladin gözlerini ona kilitlediğinde sesi solarak kesildi.</p>

  <p>“Ordu bilmiyor, değil mi?” diye sordu Kaladin. “Dışarıdaki bu bitkilerin ne kadar değerli olduğunun farkında değiller. Bunları hasat ediyorsun, özsuyu satıyorsun ve ordunun da <i>bol bol</i> antiseptiğe ihtiyacı olduğu için de köşeyi dönüyorsun.“</p>

  <p>Yaşlı eczacı elini geri çekerek küfretti. “Neden bahsettiğini bilmiyorum.”</p>

  <p>Kaladin kavanozunu aldı. “Ve eğer revire gider de onlara bunu nereden bulduğumu söylersem?”</p>

  <p>“Elinden alırlar!” dedi adam telaşlı bir şekilde. “Aptal olma. Sende bir köle damgası var, evlat. Bunu çaldığını düşünürler.”</p>

  <p>Kaladin dönerek uzaklaşmaya başladı.</p>

  <p>“Sana bir gökmarka vereceğim,” dedi eczacı. “Bu ordudan bu kadarı için alacağım paranın yarısı.”</p>

  <p>Kaladin döndü. “Onlardan hasat etmesi sadece bir iki gün süren bir şey için <i>iki gökmarka</i> mı alıyorsun?”</p>

  <p>“Sadece ben değil,” dedi eczacı yüzünü asarak. “Eczacıların hepsi aynı fiyata satıyor. Bir araya geldik ve adil bir fiyat üstünde anlaştık.”</p>

  <p><i>“Bu</i> nasıl adil bir fiyat?”</p>

  <p>“Burada, bu Yaradan’ın terk ettiği diyarda geçinmek zorundayız! Dükkân kurmak, hayatımızı idame ettirmek, muhafız kiralamak, bunlar hep masraf.”</p>

  <p>Kesesini kurcalayarak koyu bir maviyle parlayan bir küre çıkardı. Safir bir küre, elmas olan bir tanesinden yaklaşık yirmi beş kat daha değerliydi. Kaladin günde bir elmas marka kazanıyor olduğu için, bir gökmarka Kaladin’in bir ayda kazandığı paranın yarısı kadar ediyordu. Elbette, sıradan bir <i>koyugözlü</i> asker günde beş berrakmarka kazanırdı ki bu da meblayı onlar için bir haftanın maaşı yapıyordu.</p>

  <p>Bir zamanlar, bu Kaladin için çok fazla bir para gibi görünmezdi. Şimdi ise bir servetti. Yine de tereddüt etti. “Seni ihbar etmeliyim. İnsanlar senin yüzünden ölüyor.”</p>

  <p>“Hayır ölmüyorlar,” dedi eczacı. “Yüceprenslerin platoların üstünde kazandıkları düşünülürse, bunu ödemek için yeterince paraları var. Onlara ne kadar ihtiyaçları olursa o kadar çok şişe özsu sağlıyoruz. Bizi ihbar etmekle tek yapacağın şey Sadeas gibi canavarların fazladan birkaç küreyi daha ceplerinde tutmalarını sağlamak olur!”</p>

  <p>Eczacı terliyordu. Kaladin Harap Ovalar’daki bütün sektörlerini devirmekle tehdit ediyordu. Ve özsu üstünden o kadar çok para kazanılıyordu ki işler çok tehlikeli hâle gelebilirdi. İnsanlar böyle sırları saklamak için cinayet işlerdi.</p>

  <p>“Ya benim küpümü doldur ya da berrakbeylerinkini,” dedi Kaladin, “Sanırım bu mantıkla tartışamam.” Şişeyi tekrar tezgâhın üstüne koydu. “Eğer biraz daha bandaj verirsen bu teklifi kabul edeceğim.”</p>

  <p>“Pekâlâ,” dedi eczacı rahatlayarak. “Ama o kamışlardan uzak dur. Yakınlarda zaten hasat edilmemiş olanlarını bulabilmiş olmana şaşırdım. Benim işçilerim gittikçe daha da zorlanıyorlar.”</p>

  <p><i>Onların yol gösteren bir rüzgârspreni yok,</i> diye düşündü Kaladin, “O zaman neden beni vazgeçirmeyi isteyesin ki? Sana bundan daha fazlasını getirebilirim.”</p>

  <p>“Ee, evet,” dedi eczacı, “Ama...”</p>

  <p>“Kendin yaparsan daha ucuz olur,” dedi Kaladin öne eğilerek. “Ama bu şekilde arkanda iz bırakmazsın. Ben bir berrakmarka fiyattan özsuyu getiriyorum. Eğer bir gün <i>açıkgözler</i> eczacıların ne yapmakta olduğunun farkına varırsa, sen habersiz olduğunu iddia edebilirsin. Senin tek bildiğin köprücünün birinin sana özsu satıyor olduğu, senin de bunu orduya makul bir kâr payıyla sattığın.”</p>

  <p>Bu yaşlı adamın ilgisini çekermiş gibi göründü. “Eh, belki de bunu nasıl hasat ettiğin hakkında fazla soru sormayacağım. Senin bileceğin iş, genç adam. Gerçekten de senin bileceğin iş...“ Dükkânının arka tarafına doğru ayaklarını sürüyerek, gitti ve bir kutu bandajla döndü. Kaladin de bunu aldı ve tek kelime etmeden dükkândan çıktı.</p>

  <p>“Endişeli değil misin?” dedi Syl ikindi güneşinin ışığına çıkarken kafasının yanında, süzülerek. “Eğer Gaz ne yaptığını keşfederse başın belaya girebilir.”</p>

  <p>“Bana daha fazla ne yapabilirler?” diye sordu Kaladin, “Bunu beni sallandırmaya değecek bir suç olarak değerlendireceklerinden şüpheliyim.”</p>

  <p>Syl geriye doğru baktı, hafifçe dişi bir formu işaret eden bulutumsu bir şekle dönüşmüştü, “Bunun sahtekârlık olup olmadığına karar veremiyorum.”</p>

  <p>“Bu sahtekârlık değil, ticaret,” Kaladin yüzünü buruşturdu, “Lavis tahılı da aynı şekilde satılır. Çiftçiler tarafından yetiştirilerek yok pahasına tüccarlara satılır, onlar da bunu şehirlere taşıyarak başka tüccarlara satarlar, onlar da bunu insanlara en başta alındıkları fiyatın dört ya da beş kat fazlasına satarlar.”</p>

  <p>“O zaman seni neden rahatsız etti?” diye sordu Syl, bir tanesi Kaladin’in kafasına bir palameyvesi fırlatan bir grup askerin etrafından dolaşırlarken yüzünü asarak. Askerler güldü.</p>

  <p>Kaladin şakağını ovdu, “Hâlâ babam yüzünden tıbbi tedavi için para isteme konusunda garip tereddütlerim var.”</p>

  <p>“Kulağa çok cömert bir adammış gibi geliyor.”</p>

  <p>“Ona da ne faydalı oldu ya.”</p>

  <p>Elbette, bir açıdan Kaladin de o kadar kötüydü. Bir köle olarak geçirdiği ilk günler sırasında, bu şekilde denetlenmeden etrafta gezinebilme şansı için neredeyse her şeyi yapardı. Kampın çevresi korunuyordu ama eğer yumruotunu gizlice içeri sokabildiyse, büyük olasılıkla kendisini de gizlice dışarı çıkarmanın bir yolunu bulabilirdi.</p>

  <p>O <i>safir marka, bu konuda ona yardımcı olacak parası da var demekti.</i> Evet, köle damgasını taşıyordu ama bir bıçakla çabuk ancak acılı bir müdahale bunu bir “savaş yarasına” dönüştürebilirdi. Bir asker gibi konuşabilir ve dövüşebilirdi, o yüzden de bu akla yatkındı. Bir firari olduğu düşünülürdü ama bununla yaşayabilirdi.</p>

  <p>Köleliğinin son aylarında planı bu olmuştu ama asla elinde imkân olmamıştı. Seyahat etmek, tarifinin yayılacağı bölgeden yeteri kadar uzağa gitmek için para gerekirdi. Kendi yarattığı yaranın iyileşmesini beklerken bir kasabanın kimsenin soru sormadığı köhne, bir kesiminde kalacak yer tutmak için de para.</p>

  <p>Bunun yanında, her zaman başkaları da olmuştu. Bu yüzden kalmış, başarabildiği kadarını kurtarmaya çalışmıştı. Her defasında başarısız olarak. Ve şimdi yine bunu yapıyordu.</p>

  <p>“Kaladin?” diye sordu Syl omzundan. “Çok ciddi görünüyorsun. Ne düşünüyorsun?”</p>

  <p>“Kaçsam mı diye düşünüyorum. Bu fırtınanın lanetlediği kamptan kaçıp kendime yeni bir hayat kurmayı.”</p>

  <p>Syl sessizleşti. “Burada hayat zor,” dedi en sonunda. “Kimse seni suçlar mı bilmiyorum.”</p>

  <p><i>Kaya suçlar,</i> diye düşündü. <i>Ve Teft.</i> O yumruotu özsuyu için çalışmışlardı. Değerinin ne olduğunu bilmiyorlardı, onlar sadece hastaları iyileştirmek için olduğunu düşünüyorlardı. Eğer kaçarsa onlara ihanet etmiş olurdu. Köprücüleri terk etmiş olurdu.</p>

  <p><i>Hadi ordan seni salak,</i> diye düşündü Kaladin kendi kendine. <i>Bu köprücüleri kurtarmayacaksın. Tıpkı Tien’i kurtarmamış olduğun gibi. Kaçmalısın.</i></p>

  <p>“Ve sonra ne olacak?” diye fısıldadı.</p>

  <p>Syl ona döndü. “Ne?”</p>

  <p>Eğer kaçarsa bunun ona ne faydası olacaktı? Çürüyen bir şehrin varoşlarında çentikler için çalıştığı bir hayat mı? Hayır.</p>

  <p>Onları bırakamazdı. Tıpkı asla ona ihtiyacı olduğunu düşündüğü hiç kimseyi bırakmayı başaramamış olduğu gibi. Onları korumak zorundaydı. <i>Zorundaydı.</i></p>

  <p>Tien için. Ve kendi akıl sağlığı için.</p>

  <p style="text-align: center;">♦</p>

  <p style="text-align: center;">♦♦</p>

  <p>“Uçurum hizmeti,” dedi Gaz yan tarafa tükürerek. Çiğniyor olduğu yamma bitkisi yüzünden tükürük siyah renkliydi.</p>

  <p>“Ne?” Kaladin yumruotunu satmaktan döndüğü zaman Gaz’ın Köprü Dört’ün çalışma hizmetini değiştirmiş olduğunu keşfetmişti. Herhangi bir köprü turu için sırada değillerdi, önceki günkü turları onları muaf kılıyordu. Bunun yerine, Sadeas’ın demirhanesinde görevlendirilerek külçelerin ve diğer malzemelerin taşınmasına yardım ediyor olmaları gerekirdi.</p>

  <p>Bu kulağa zor bir işmiş gibi geliyordu ama aslında köprücülere verilen en kolay işlerin arasındaydı. Demirciler fazladan ellere ihtiyaçlarının olmadığını hissediyorlardı. Ya da beceriksiz köprücülerin ayaklarına bağ olacağını varsayıyorlardı. Demirhane hizmetinde, çoğunlukla mesainin sadece birkaç saatinde çalışır ve kalan kısmını da aylaklık ederek geçirebilirdin.</p>

  <p>Gaz Kaladin’le birlikte erken ikindi güneşinin ışığında dikiliyordu. “Geçen gün beni düşündürdün, görüyorsun,” dedi Gaz. “Eğer Köprü Dört’e adil olmayan çalışma hizmetleri verilirse kimsenin umurunda olmuyor. Uçurum hizmetinden herkes nefret ediyor. Senin de umurunda olmayacağını düşündüm.”</p>

  <p>“Sana ne kadar ödediler?” diye sordu Kaladin ileri çıkarak.</p>

  <p>“Fırtına kapsın seni,” dedi Gaz tekrar tükürerek. “Diğerleri sana içerliyor. Yaptığınız şeyin cezasını çektiğinizin görülmesi ekibin için iyi olacak.”</p>

  <p>“Sağ kalmanın mı?”</p>

  <p>Gaz omzunu silkti. “Herkes o adamları geri getirerek kuralları çiğnediğini biliyor. Eğer senin yaptığını diğerleri de yapsa, daha bir ayın rüzgâryönü bitmeden, her kışla ölmekte olan adamlarla dolardı!”</p>

  <p>“Onlar <i>insan,</i> Gaz. Eğer yaralılarla kışlaları doldurmuyorsak bu onları orada Ovalar’da ölüme terk ediyor olduğumuz için.”</p>

  <p>“Nasılsa burada da ölecekler.”</p>

  <p>“Göreceğiz.”</p>

  <p>Gaz, kısılmış gözlerle onu izledi. Görünüşe göre taş toplama hizmetini alarak Kaladin’in bir şekilde onu oyuna getirmiş olduğundan şüpheleniyordu. Daha erken saatlerde Gaz aşağıdaki uçuruma inmiş gibiydi, büyük olasılıkla Kaladin ve diğerlerinin ne yapmakta olduğunu çözmeye çalışmıştı.</p>

  <p><i>Hay Cehennem,</i> diye düşündü Kaladin. Gaz’ın hizaya gelmesine yetecek kadar gözünü korkutmuş olduğunu düşünmüştü. “Gideceğiz,” diye tersledi Kaladin sırtını dönerek. “Ama bu defa adamlarımın içinde bunun suçunu ben üstlenmiyorum. Bunu senin yaptığını bilecekler.”</p>

  <p>“İyi,“ diye seslendi Gaz arkasından. Sonra kendi kendisine devam etti, “Belki şansım yaver gider de bir uçurumşeytanı alayınızı yer.”</p>

  <p style="text-align: center;">♦</p>

  <p style="text-align: center;">♦♦</p>

  <p>Uçurum hizmeti. Köprücülerin çoğu uçurumlara gönderilmektense bütün günü taş taşıyarak geçirmeyi tercih ederdi.</p>

  <p>Sırtına bağlı olan yağa bulanmış sönük bir meşaleyle Kaladin güvenilmez ip merdivenden aşağı indi. Uçurum burada sığ idi, yaklaşık olarak sadece elli ayak kadar derindi ama bu bile onu başka bir dünyaya götürmek için yeterliydi. Doğal ışığın sadece gökyüzünün yükseklerindeki yarıktan geldiği bir dünya. En sıcak günlerde bile nemli kalan bir dünya; yosun, mantar ve loş ışıkta bile sağ kalabilen bitkilerden oluşan boğulmuş bir manzara.</p>

  <p>Belki de yücefırtınaların bir sonucu olarak uçurumlar aşağıda daha genişti. Devasa sellerin uçurumlar boyunca gümbürdeyerek akmasına neden oluyorlardı; bir yücefırtınaya uçurumlarda yakalanmak ölümdü. Her ne kadar altındaki kayanın değişen aşınmışlığı yüzünden yükselip alçalıyor olsa da, serileşmiş bir krem tortusu uçurumların zeminini düzleştiriyordu. Bazı birkaç yerde uçurumun zemininden yukarıdaki platonun kıyısına kadar olan uzaklık neredeyse sadece kırk ayaktı. Ancak çoğu yerde yüz ya da daha fazla ayağa yakındı.</p>

  <p>Kaladin merdivenden atlayarak birkaç ayak düşüp şapırtıyla bir yağmur suyu birikintisinin içine indi. Meşaleyi yaktıktan sonra kaldırdı ve gözlerini karanlık yarık boyunca gezdirdi. Duvarlar koyu yeşil bir yosunla kaygandı ve tanımadığı birkaç ince sarmaşık yukarısındaki duvarın orta kısımlarındaki kaya çıkıntılarından aşağı sarkıyordu. Etrafa saçılmış ya da çatlaklara sıkışmış olan kemik, tahta ve yırtık kumaş parçaları vardı.</p>

  <p>Birisi şapırtıyla yanında yere indi. Teft büyük su birikintisinin dışına adımını atarken ıslak bacaklarına ve pantolonuna bakarak küfretti. “O kremcik Gaz’ı fırtınalar alsın,” diye mırıldandı yaşlı köprücü. “Bizi sıramız değilken buralara gönderdi. Ondan bunun hesabını soracağım.”</p>

  <p>“Eminim ki senden çok korkuyordur,” dedi Kaya merdivenden atlamadan inerek kuru bir noktaya adımını atarken. “Korkudan ağlıyordur büyük ihtimalle kampta şimdi.”</p>

  <p>“Fırtına kapsın seni,” dedi Teft: sol bacağını sallayarak kurutmaya çalışırken. İkisi de yakılmamış meşaleler taşıyordu. Kaladin kendininkini çakmak taşı ve çeliğiyle yakmıştı ama diğerleri yakmamıştı. Meşaleleri idareli kullanmak zorundaydılar.</p>

  <p>Köprü Dört’ün diğer adamları bir küme hâlinde merdivenin dibinde toplanmaya başladılar. Her dördüncü adam meşalesini yaktı ama ışık kasveti dağıtmakta pek de işe yaramıyor, sadece Kaladin’in doğal olmayan manzaranın daha da fazlasını görmesini sağlıyordu. Garip, tüp şekilli mantarlar çatlaklarda büyümüştü, Solgun sarı renkteydiler, sanki sarılıklı bir çocuğun teni gibi. Kremcikler kaçışarak ışıktan uzaklaştılar. Minik kabuklular şeffaf kırmızımsı bir renkteydi; bir tanesi yanındaki duvardan aceleyle geçerken Kaladin kabuğunun içinden iç organlarını görebildiğini fark etti.</p>

  <p>Işık ayrıca kısa bir mesafe uzakta, uçurum duvarının dibinde duran bükülmüş, çarpık bir şekli de açığa çıkarmıştı. Kaladin meşalesini kaldırdı ve buna doğru yaklaştı. Şimdiden kokmaya başlamıştı. Yanında eğilirken bir elini kaldırarak farkına varmaksızın ağzını ve burnunu kapattı.</p>

  <p>Bu diğer ekiplerin birinden olan ya da bir zamanlar diğer ekiplerden birinde çalışan bir köprücüydü. Daha tazeydi. Eğer birkaç günden daha uzun süredir burada duruyor olsaydı, yücefırtına onu uzak bir yerlere sürüklemiş olurdu. Köprü Dört Kaladin’in arkasında toplandı; sessizce kendini uçuruma atmayı seçmiş olan adama bakıyorlardı.</p>

  <p>“Bir gün Asude Saraylar’da şerefli bir yer bulasın, merhum birader,” dedi Kaladin sesi yankılanarak, “Ve biz de senden daha iyi bir son bulalım.” Ayağa kalkarak meşalesini yükseğe kaldırdı ve ölü nöbetçinin yanından geçerek gruba önderlik etti. Ekibi de endişeli bir şekilde onu takip etti.</p>

  <p>Kaladin Harap Ovalar’ın üstünde savaşmanın temel taktiklerini çabucak anlamıştı. Güçlü bir şekilde ilerleyerek düşmanını platonun kıyısına sıkıştırmak istiyordun. Savaşların çoğu zaman Parshendilerden sonra gelen Alethiler için sık sık kanlı geçmesinin sebebi buydu.</p>

  <p>Alethilerin köprüleri vardı ama bu garip Doğulu parshmanlar hızlanabilecek kadar yerleri varsa koşarak uçurumların çoğunu atlayarak geçebiliyorlardı. Ama iki taraf da uçurumun kenarına doğru itildikleri zaman sorun yaşıyordu ve bu da genellikle askerlerin dengelerini kaybedip boşluğa yuvarlanmalarına neden oluyordu. Bunların sayıları Alethilerin kayıp ekipmanları geri almayı isteyeceği kadar fazlaydı. Ve bu yüzden de köprücüler uçurum hizmetine gönderiliyordu. Bu mezar soygunculuğu gibiydi; bir tek mezarlar eksikti.</p>

  <p>Çuvallar taşıyorlardı ve saatlerini etrafta yürüyerek düşenlerin cesetlerini arayarak, değerli bir şeyler için üzerlerini aramakla geçireceklerdi. Küreler, göğüs zırhları, şapkalar, silahlar. Bir plato turunun yakın zamanda gerçekleşmiş olduğu bazı günlerde, savaşın olduğu yere kadar olan tüm yolu gidip o cesetleri yağmalamayı deneyebilirlerdi. Ama yücefırtınalar genellikle bunu boşa çıkarıyordu. Sadece birkaç gün bile beklesen, cesetler başka bir yerlere sürüklenmiş olurdu.</p>

  <p>Bunun ötesinde, uçurumlar hayret verici bir labirente benzerdi ve üzerinde savaşılmış olan belli bir platoya gidip -sonra da makul bir süre içinde geri dönmek neredeyse imkânsızdı. Genel mantık bir yücefırtınanın cesetleri Ovalar’ın Alethi tarafına doğru itmesini beklemek, sonra da bunları aramak için köprücüleri aşağı göndermek şeklindeydi. Ne de olsa yücefırtınalar her zaman doğudan batıya geliyordu.</p>

  <p>Bu ise bol bol rastgele gezinmek anlamına geliyordu. Ama yıllar boyunca hasat edecek yerler bulmanın çok zor olmayacağı kadar fazla vücut düşmüştü. Ekibin belli bir miktarda mal getirmesi gerekiyordu, yoksa o hafta maaşları kesilecekti ama kota fazla ağır değildi. Köprücülerin boş durmaması için yeterli ama onları kendilerini iyice yormaya zorlayacak kadar fazla değildi. Çoğu köprücü işi gibi, bunun da amacı başka her şeyden çok onları meşgul tutmaktı.</p>

  <p>İlk uçurumdan aşağı doğru ilerlerlerken, adamlarının bazıları çuvallarını çıkardılar ve yanından geçtikleri eşyalardan topladılar. Şurada bir miğfer, burada bir kalkan. Küreler için gözlerini dört açmışlardı. Aşağıda değerli bir küre bulmak tüm ekip için küçük bir ödül anlamına geliyordu. Elbette ki kendi kürelerini ya da eşyalarını aşağı getirmelerine izin verilmiyordu. Ve çıkarlarken de baştan aşağı aranıyorlardı. Bir kürenin saklanmış olabileceği her yeri içeren bu aramanın küçük düşürücülüğü, uçurum hizmetinden bu kadar nefret edilmesinin sebebinin bir parçasıydı.</p>

  <p>Ama sadece bir parçası. Onlar yürürken uçurum tabanı genişleyerek yaklaşık on beş atlım oldu. Burada duvarlar izlerle lekelenmişti; yosunun kazınmış olduğu yarıklarda taşın kendisi bile çizilmişti. Köprücüler bu izlere bakmamaya çalıştılar. Arada bir, ya leş ya da üstünde koza örecekleri uygun bir plato arayarak bu yollardan uçurumşeytanları geçiyordu. Bunlardan bir tanesiyle karşılaşmak düşük bir ihtimaldi ama mümkündü.</p>

  <p>“Kelek, ama bu yerden nefret ediyorum,” dedi Teft Kaladin’in yanında yürürken. “Bir defasında bir uçurumşeytanının bütün bir köprü ekibini onları bir çıkmazda sıkıştırdıktan sonra yediğini duydum. Orada öylece oturmuş, koşarak yanından geçmeye çalışırlarken tek tek hepsini avlamış.”</p>

  <p>Kaya güldü. “Eğer hepsi yenildiyse, o zaman kim bu hikâyeyi anlatmak için geri dönüyor?”</p>

  <p>Teft çenesini ovuşturdu. “Bilmem. Belki de hiç geri dönen olmamıştır.”</p>

  <p>“O zaman belki kaçmışlardır. Firar etmişler.”</p>

  <p>“Hayır,” dedi Teft. “Bir merdiven olmadan bu uçurumlardan dışarı çıkamazsın.” Yukarı doğru yetmiş ayak yukarılarında platonun eğriliğini takip eden dar mavi yarığa baktı.</p>

  <p>Kaladin de yukarı bir göz attı. Mavi gökyüzü çok uzak görünüyordu. Ulaşılamaz. Sanki Saraylar’ın ışığının kendisi gibi. Ve eğer daha sığ bölgelerin birinden dışarı tırmanabilseydin bile, ya uçurumları geçmenin bir yolu olmadan Ovalar’da kısılı kalır ya da gözcülerin seni kalıcı köprüleri geçerken görebileceği kadar Alethi tarafına yakın olurdun. Doğuya, platoların sadece kuleler hâline gelecek kadar aşınmış olduğu yerlere doğru gitmeyi deneyebilirdin. Ama bu yürüyerek haftalar sürerdi ve birden fazla yücefırtınadan sağ çıkmanı gerektirirdi.</p>

  <p>“Yağmurlar geldiği zaman derin bir kanyonun içinde bulundun mu hiç?” diye sordu Teft belki de aynı şeyleri düşünerek.</p>

  <p>“Hayır,” diye cevap verdi Kaya. “Tepeler’de bizim bu şeylerimiz yok. Bunlar sadece aptal insanların yaşamayı seçtiği yerlerde oluyor.”</p>

  <p><i>“Sen</i> de burada yaşıyorsun, Kaya,” diye belirtti Kaladin.</p>

  <p>“Ve ben de aptalım,” dedi iri Boynuzyiyenli gülerek. “Bu şeyi fark etmemiş miydin?” Bu son iki gün onu epey değiştirmişti. Daha cana yakındı, Kaladin’in onun normal kişiliği olduğunu düşündüğü şeye biraz da olsa tekrar kavuşmuştu.</p>

  <p>“Ben ise yarık kanyonlar hakkında <i>konuşuyordum,</i>” dedi Teft. “Bir yücefırtına sırasında burada aşağıda kısılı kalırsak ne olacağını tahmin etmek istiyor musun?”</p>

  <p>“Bol bol su, herhalde,” dedi Kaya.</p>

  <p>“Hem de gidecek herhangi bir yer arayan bol bol su,” dedi Teft. “Devasa dalgalar hâlinde toplanır ve bu sınırlı alanlarda kayaları savurmaya yetecek kadar güçle gümbür gümbür akar. Aslında, <i>sıradan</i> yağmur bile burada bir yücefırtına gibi gelecektir. Bir yücefırtına geldiğinde burası büyük ihtimalle Roshar üstünde bulunulacak en kötü yer olur.“</p>

  <p>Kaya yukarı doğru göz atarak suratını astı. “O zaman en iyisi fırtınaya yakalanmamak.”</p>

  <p>“Evet,” dedi Teft.</p>

  <p>“Gerçi Teft,” diye ekledi Kaya, “Bu sana çok çok ihtiyacın olan banyoyu yaptırırdı.”</p>

  <p>“Hey,” diye homurdandı Teft. “Bu benim kokmamla ilgili bir yorum mu?”</p>

  <p>“Hayır,” dedi Kaya<i>.“Benim</i> koklamak zorunda kaldığım şeyle ilgili bir yorum. Bazen düşünüyorum da göze gelen bir Parshendi oku geceleyin kışlaya kapanmış bütün köprü ekibini koklamaktan daha iyi!”</p>

  <p>Teft güldü. “Eğer doğru olmasaydı buna gücenirdim.” Nemli, küflü uçurum havasını kokladı. “Burası da daha iyi bir yer değil. Kış mevsiminde bir Boynuzyiyenli botundan daha kötü kokuyor.” Tereddüt etti. “Ee, gücenmek yok. Yani kişisel olarak.”</p>

  <p>Kaladin gülümsedi, sonra da geriye bir göz attı. Geri kalan otuz civarındaki köprücü, hayaletler gibi onları takip ediyordu. Birkaç tanesi, sanki belli etmeden dinlemeye çalışır gibi hafif hafif Kaladin’in grubuna yaklaşıyormuş gibi görünüyordu.</p>

  <p>“Teft,” dedi Kaladin. “Kış mevsiminde bir Boynuzyiyenli botundan daha mı kötü kokuyor? Saraylar adına, <i>o</i> laftan nasıl alınmayacak?”</p>

  <p>“Bu sadece bir deyim,” dedi Teft kaşlarını çatarak. “Ne dediğimin farkına varmadan önce ağzımdan çıkıverdi.”</p>

  <p>“Heyhat,” dedi Kaya duvardan bir tutam yosun koparıp yürürlerken bunu inceleyerek. “Hakaretin beni gücendirdi. Eğer Tepeler’de olsaydık, geleneksel <i>alil’tiki’i</i> tarzında düello etmek zorunda kalırdık.”</p>

  <p>“O ne peki?” diye sordu Tefi.. “Mızraklarla mı?”</p>

  <p>Kaya güldü, “Hayır, hayır. Biz Tepeler üstünde yaşayanlar, aşağıdaki sizler gibi barbar değiliz.”</p>

  <p>“Nasıl o zaman?” diye sordu Kaladin gerçekten de merak ederek.</p>

  <p>“Şey,” dedi Kaya, yosunu atıp ellerinin tozunu silkerek. “İçeriyor çok çamurbirası ve şarkı söylemeyi.”</p>

  <p><i>“Bu</i> nasıl düello?”</p>

  <p>“Kazanan en çok içkiden sonra hâlâ şarkı söyleyebilen adam. Artı, kısa süre sonra herkes o kadar sarhoş ki tartışmanın neden çıktığını da büyük ihtimalle unuturlar.”</p>

  <p>Teft güldü, “Şafakta bıçaklardan daha iyidir, sanırım.”</p>

  <p>“Sanırım bu duruma bağlı,” dedi Kaladin.</p>

  <p>“Neyin durumuna?” diye sordu Teft.</p>

  <p>“Bir bıçak tüccarı olup olmadığına. Ha, Dunny?”</p>

  <p>Diğer ikisi Dunny’nin dinlemek için yakınlarına gelmiş olduğu yan tarafa doğru baktılar. Cılız genç sıçradı ve kızardı. “Şey... Ben...”</p>

  <p>Kaya Kaladin’in sözüne güldü. “Dunny,” dedi gence. “Garip isim bu. Anlamı ne?”</p>

  <p>“Anlamı mı?” diye sordu Dunny, “Bilmem, isimlerin her zaman bir anlamı olmaz.”</p>

  <p>Kaya hoşnutsuz bir şekilde başını salladı. “Ovalılar. Eğer isminizin anlamı yoksa kim olduğunuzu nasıl bileceksiniz?”</p>

  <p>“Yani senin isminin bir anlamı mı var?” diye sordu Teft.”Nu...ma,..nu...”</p>

  <p>”Numuhukumakiaki’aialunamor,” dedi Kaya anadilindeki Boynuzyiyence heceler dudaklarından kolayca dökülerek. “Elbette. Tarifi babamın benim doğumumdan önceki gün keşfettiği çok özel kayanın.”</p>

  <p>“O zaman senin adım tam bir cümle mi?” diye sordu Dunny tereddütle, sanki konuşmada yeri olup olmadığından emin değilmiş gibi.</p>

  <p>“Şiir o,” dedi Kaya. “Tepeler’de, herkesin ismi şiir.”</p>

  <p>“Öyle mi?” dedi Teft sakalını kaşıyarak. “Yemek saatlerinde aileyi çağırmayı biraz zahmetli yapıyordur.”</p>

  <p>Kaya güldü. “Doğru, doğru. Yapıyor, bazı ilginç tartışmalarda da. Çoğu zaman, Tepeler’de ki en iyi hakaretler kişinin ismine benzer içerik ve ritmi olan bir şiir şeklinde.”</p>

  <p>“Kelek,” diye mırıldandı Teft. “Çok zahmetli bir iş gibi görünüyor.”</p>

  <p>“Budur çoğu tartışmanın içmeyle bitmesinin sebebi belki,” dedi Kaya.</p>

  <p>Dunny çekingen bir şekilde gülümsedi, “Seni işe yaramaz tosun, ıslak domuz gibi kokuyorsun, git kendini uçuruma at, millet senden kurtulsun.”</p>

  <p>Kaya gür sesi uçurum boyunca yankılanarak kahkahalarla güldü. “İyi, iyi,” dedi gözlerini silerek. “Basit ama iyi.”</p>

  <p>“Bu kulağa neredeyse bir şarkı gibi geliyor Dunny,” dedi Kaladin.</p>

  <p>“Ee, ilk aklıma gelen şey oydu. Ritmi doğru tutturmak için de ‘Mari’nin iki Sevgilisi’ melodisine uydurdum.”</p>

  <p>“Sen şarkı söyleyebiliyor musun?” diye sordu Kaya. “Duyuyor olmalıyım.”</p>

  <p>“Ama...“ dedi Dunny.</p>

  <p>“Söyle!“ diye emretti Kaya parmağını uzatarak.</p>

  <p>Dunny ciyakladı ama itaat ederek Kaladin’e tanıdık olmayan bir şarkıya başladı. Bir kadınla aynı kişi olduğunu düşündüğü ikiz kardeşleri içeren eğlendirici bir hikâyeydi. Dunny’nin sesi saf bir tenordu ve şarkı söylerken konuşurken olduğundan daha fazla kendine güveni varmış gibi görünüyordu.</p>

  <p>Dunny iyiydi. Bir kere ikinci kıtaya geldiği zaman, Kaya da derin bir sesle mırıldanmaya başlayarak bir armoni yarattı. Boynuzyiyenli belli ki şarkı söylemede çok deneyimliydi. Kaladin daha fazlasını da konuşmaya ya da şarkıya çekmeyi umarak diğer köprücülere bir göz attı. Skar’a gülümsedi ama sadece bir kaş çatışla karşılaştı. Moash ve koyu derili bir Azish olan Sigzil ona bakmıyordu bile. Peet sadece ayaklarına bakıyordu.</p>

  <p>Şarkı bittiği zaman Teft takdirle alkışladı. “Bu pek çok handa duyduklarımdan daha iyi bir performans.”</p>

  <p>“Karşılaşmak iyi, şarkı söyleyebilen bir Ovalı’yla,” dedi Kaya durup yerden bir miğferi alarak çantasına tıkarken. Bu uçurumda bu seferlik pek de kurtarılacak bir şey varmış gibi görünmüyordu. “Hiçbirinizin babamın yaşlı baltatazısı kadar bile müzik kulağının olmadığını düşünmeye başlamıştım. Hah!”</p>

  <p>Dunny kızardı ama daha kendine güvenli bir şekilde yürür gibi görünüyordu.</p>

  <p>Devam ettiler, arada bir taşın içinde suyun büyük kümeler hâlinde enkaz yığdığı yarık ya da sapakların yanından geçiyorlardı. Buralarda iş korkunç bir hâle geliyordu ve sık sık istedikleri şeyleri alabilmek için kokuya öğürerek cesetleri ya da kemik yığınlarını çekip çıkarmak zorunda kalıyorlardı. Kaladin onlara şimdilik çok fazla rahatsız edici ya da çürümüş olan cesetleri bırakmalarını söyledi. Çürüksprenleri ölülerin etrafında toplanmaya meyilliydi. Eğer daha sonra yeteri kadar malzeme bulamazlarsa, dönüşte bunları alabilirlerdi.</p>

  <p>Her kavşak ya da yol ayrımında Kaladin beyaz bir parça tebeşirle duvarda iz bırakıyordu. Bu köprücübaşının göreviydi ve o bunu ciddiye alıyordu. Bu uçurumlarda ekibinin kaybolmasına izin verecek değildi.</p>

  <p>Yürümeye ve çalışmaya devam ederlerken Kaladin konuşmayı sürdürdü. Onlarla birlikte güldü; kendini gülmeye zorladı. Bu kahkaha ona boş geliyorsa bile diğerleri fark etmiyormuş gibi görünüyordu. Belki onlar da Kaladin gibi zorlama kahkahanın bile, çoğu köprücünün üstünü kaplayan o içine kapanık, yaslı sessizliğe geri dönmekten daha tercih edilebilir olduğunu hissediyordu.</p>

  <p>Uzun süre geçmeden Dunny de Teft ve Kaya ile birlikte konuşup gülüyordu, çekingenliği kaybolmuştu. Diğerlerinden birkaçı -Yake, Harita ve bir iki diğeri- hemen arkalarında bir ateşin ışığı ve sıcaklığına çekilen vahşi yaratıklar gibi duruyorlardı. Kaladin onları da konuşmaya çekmeye çalıştı ama işe yaramadı; bu yüzden de en sonunda onları kendi hâllerine bıraktı.</p>

  <p>Sonunda dikkate değer sayıda taze cesedin olduğu bir yere ulaştılar. Kaladin uçurumun bu kesimini bunun için uygun bir yer hâline getiren şeyin nasıl bir su akışı olduğundan emin değildi; diğer yerlerin aynısıymış gibi görünüyordu. Belki biraz daha dardı. Bazen aynı noktalara gidip iyi malzeme bulabiliyorlardı; diğer zamanlarda ise oralar boş ama diğer yerlerde düzinelerce ceset oluyordu.</p>

  <p>Bu cesetler yücefırtına selinin akışıyla birlikte sürüklenip, sonra da su yavaş yavaş çekilirken buraya yığılmış gibi görünüyorlardı. Aralarında hiç Parshendi yoktu. Bunun yanında ya düşüşleri ya da selin şiddeti yüzünden çok hırpalanmışlardı. Pek çoğunun uzuvları eksikti.</p>

  <p>Kan ve iç organların kokusu nemli havada asılı duruyordu. Kaladin yoldaşları sessizleşirken meşalesini yukarıya kaldırdı. Soğuk, cesetlerin çok hızlı çürümesini engellerdi ama nem de bu etkinin bir kısmını yok ediyordu. Kremcikler el derilerini çiğnemeye ve gözleri kemirmeye başlamışlardı bile. Kısa süre sonra mideler gazla şişecekti. Bazı minik, kırmızı, şeffaf çürük sprenleri cesetlerin üzerinde geziniyordu.</p>

  <p>Syl alçalarak omzuna kondu; iğrenmiş gibi sesler çıkarıyordu. Çoğu zaman olduğu gibi, yokluğu için herhangi bir açıklama yapmadı.</p>

  <p>Adamlar ne yapacaklarını biliyorlardı. Çürüksprenleri olmasına rağmen, burası boş geçmek için fazlasıyla zengin bir yerdi. İşe girişerek cesetleri incelenebilmeleri için bir sıra hâlinde dizdiler. Kaladin cesetlerin etrafındaki tek tük birkaç parça eşyayı toplarken Kaya ve Teft’e ona katılmaları için elini salladı. Dunny de peşlerine takıldı.</p>

  <p>“Bu cesetler yüceprensin renklerini giyiyorlar,” dedi Kaya, Kaladin ezik bir çelik başlığı yerden alırken.</p>

  <p>“Bahse girerim birkaç gün önceki o turdaydılar,” dedi Kaladin. “Sadeas’ın kuvvetleri için kötü gitmişti.”</p>

  <p><i>“Berrakbey</i> Sadeas,” dedi Dunny. Sonra utanç içinde kafasını eğdi. “Üzgünüm, lafını düzeltmek istememiştim. Eskiden unvanı söylemeyi unuturdum. Ustam unuttuğum zaman beni döverdi.”</p>

  <p>“Ustan mı?” diye sordu Teft yerden düşmüş bir mızrağı alıp sapındaki yosunları sökerken.</p>

  <p>“Ben bir çıraktım. Yani, eskiden...” Dunny’nin sesi soldu, sonra da başka tarafa baktı.</p>

  <p>Teft haklıydı, köprücüler geçmişlerinden bahsetmeyi sevmiyorlardı. Dunny büyük oranda onu düzeltmekte haklıydı. Eğer bir <i>açıkgözün</i> unvanını söylemediği duyulursa Kaladin cezalandırılırdı.</p>

  <p>Kaladin başlığı çuvalına koydu, sonra da meşalesini iki yosun kaplı kayanın arasındaki boşluğa sapladı ve diğerlerinin cesetleri sıra hâlinde dizmelerine yardım etmeye başladı. Adamları konuşmaları için dürtüklemedi. Ölenler biraz saygıyı hak ediyordu, tabii eğer onları soyarken bu mümkünse.</p>

  <p>Sonra, köprücüler ölenlerin zırhlarını çıkardı. Okçulardan deri yelekler, piyadelerden çelik göğüs zırhları. Bu grup iyi giysilerin üstüne daha da iyi bir zırh giymiş olan bir <i>açıkgözü</i> de içeriyordu. Bazen düşen <i>açıkgözlerin</i> cesetleri, özel ekipler tarafından vücudu taşa Ruhdökülebilsin diye uçurumlardan kurtarılırdı. <i>Koyu gözler,</i> eğer çok zengin değillerse yakılırdı. Ve uçurumlara düşen askerlerin çoğu ise görmezden gelinirdi. Kamptaki adamlar uçurumların kutsal dinlenme yerleri olduğundan bahsederdi ama işin doğrusu cesetleri dışarı çıkarmak için harcanacak çabanın masrafına ya da tehlikesine değmeyeceğiydi.</p>

  <p>Ne olursa olsun burada bir <i>açıkgöz</i> bulmak, ailesinin onu kurtarmak için adam gönderecek kadar zengin olmadığı ya da umurunda olmadığı anlamına gelirdi. Yüzü ezilerek tanınamaz hâle gelmişti ama rütbe nişanı onu yedinci Dan’dan olarak tanımlıyordu. Arazisizdi, daha güçlü bir subayın maiyetine katılmıştı.</p>

  <p>Zırhını aldıktan sonra, sıradaki herkesin bıçaklarını ve botlarını çıkardılar. Botlar <i>her zaman</i> revaçtaydı. Ölülere elbiselerini bıraktılar ama kemerlerini çıkardılar ve pek çok gömlek düğmesini de kopardılar. Çalışırlarken Kaladin, Teft ve Kaya’yı yakınlarda daha başka ceset olup olmadığını görmeleri için patikanın ilerisine gönderdi.</p>

  <p>Bir kere zırhlar, silahlar ve botlar ayrıldıktan sonra, en korkunç iş başladı: küre ve mücevher bulmak için cepleri ve keseleri aramak. Bu toplanan mal yığınının en küçük kısmıydı ama değerliydi. Hiç broam bulamadılar, bu da köprücüler için değersiz bir ödül bile olmayacağı anlamına geliyordu.</p>

  <p>Adamlar ürkütücü işlerini yaparlarken Kaladin yakınlardaki bir havuzdan ucu dışarı çıkmış olan bir mızrağı fark etti. İlk taramalarında gözden kaçmıştı.</p>

  <p>Düşünceler içinde kaybolmuş bir hâlde mızrağı aldı, suyunu silkeleyerek silah yığınına götürdü. Orada duraksadı, soğuk su damlayan mızrağı tek eliyle silah yığınının üstünde tutuyordu. Parmağını pürüzsüz tahta üzerinde gezdirdi. Ağırlığı, dengesi ve kıymıksız olmasından iyi bir silah olduğunu görebiliyordu. Sağlam, iyi yapılmış ve iyi bakılmış.</p>

  <p>Gözlerini kapatarak çocukken elinde bir sopa tuttuğu günleri hatırladı.</p>

  <p>Yıllar önce, Amaram’ın ordusunda ilk kez eline bir silah aldığı o parlak yaz gününde Tukks tarafından söylenen sözler tekrar aklına geldi. <i>İlk adım umursamaktır;</i> Tukks’un sesi fısıldıyormuş gibi geliyordu. <i>Bazıları savaşta duygusuz olmaktan bahseder. Sanırım kendine hâkim olmak da önemli. Ama ben o sakin ve soğuk öldürme hissinden nefret ederim. Umursayanların umursamayanlardan daha zorlu, daha uzun ve daha</i> <i>iyi savaştığını gördüm. Bu paralı askerlerle gerçek askerler arasındaki farktır. Bu kendi vatanını savunmak için savaşmakla yabancı diyarlarda savaşmak arasındaki farktır.</i></p>

  <p><i>Sizi yiyip bitirmesine izin vermediğiniz sürece savaştığınız zaman umursamak iyidir. Kendinizi hissetmekten alıkoymaya çalışmayın. Dönüştüğünüz adamdan nefret edersiniz.</i></p>

  <p>Mızrak Kaladin’in parmaklarında titredi; sanki Kaladin’e onu savurması için, çevirmesi için, onunla dans etmesi için yalvarıyordu.</p>

  <p>“Ne yapmayı planlıyorsun beycik?” diyen bir ses geldi. “O mızrağı kendi midene mi saplayacaksın?”</p>

  <p>Kaladin konuşana bir göz attı. Hâlâ Kaladin’in en büyük düşmanlarından biri olan Moash ceset sırasının yakınlarında dikiliyordu. Kaladin’e “beycik” demeyi nereden biliyordu? Gaz’la mı konuşuyordu?</p>

  <p>“Bir firari olduğunu iddia ediyor,” dedi Moash. yanında çalışmakta olan Narm’a. “Diyor ki önemli bir askermiş, bir manga komutanı filan. Ama Gaz bunun hep boş boş atıp tuttuğunu söylüyor. Gerçekten de savaşmasını bilen bir adamı köprülere göndermezlerdi.”</p>

  <p>Kaladin mızrağı indirdi.</p>

  <p>Moash sırıtarak işine geri döndü. Ancak diğerleri Kaladin’i henüz fark etmişti. “Şuna da bakın,” dedi Sigzil. “Hop, köprücübaşı! Kendini çok mu büyük sanıyorsun? Bizden daha iyi olduğunu mu düşünüyorsun? Senin kişisel asker birliğinmişiz gibi davranmanın bir şeyleri değiştireceğini mi sanıyorsun?”</p>

  <p>“Onu rahat bırak,” dedi Drehy. Geçerken Sigzil’i ittirdi. “En azından deniyor.”</p>

  <p>Kulaksız Jaks ölü bir adamın ayağındaki botu çekip çıkarırken homurdandı. “Önemli görünmeye çalışıyor. Eğer orduda bulunmuş <i>olsaydı</i> bile bahse girerim günlerini tuvaletleri temizleyerek geçirmiştir.”</p>

  <p>Görünüşe göre köprücüleri sessiz bilinçsizliklerinden çıkarabilen bir şey vardı: Kaladin’e karşı nefret. Diğerleri de alay ederek konuşmaya başladılar.</p>

  <p>“...Burada aşağıda olmamız onun suçu...”</p>

  <p>“...Sırf kendini önemli hissedebilsin diye bizi tek boş zamanımızda da it gibi koşturmak istiyor...”</p>

  <p>“...Bizi itip kakabileceğini göstermek için taş taşımaya gönderdi...”</p>

  <p>“...Bahse girerim hayatında eline bir mızrak almamıştır.”</p>

  <p>Kaladin hakaretleri dinleyerek gözlerini kapattı; parmaklarını tahta üzerinde gezdiriyordu.</p>

  <p><i>Hayatında eline mızrak almamıştır.</i> Belki de eğer o ilk mızrağı hiç eline almamış olsaydı bunların hiçbirisi olmamış olurdu.</p>

  <p>Yağmur suyuyla kayganlaşmış olan pürüzsüz tahtayı hissetti; hatıralar kafasının içinde birbirine karışıyordu. Unutmak için çalışıyordu, intikam almak için çalışıyordu, öğrenmek ve olanları anlamlandırmak için çalışıyordu.</p>

  <p>Düşünmeksizin mızrağı savurarak kolunun altında bir savunma pozisyonuna getirdi; ucu aşağı bakıyordu. Mızrağın üstünden savrulan su damlacıkları sırtına yağdı.</p>

  <p>Moash başka bir alaylı cümlenin ortasında sesini kesti. Köprücüler dilleri dolanarak durdu. Uçurum sessizleşti.</p>

  <p>Ve Kaladin başka bir yerdeydi.</p>

  <p>Tukks’un onu azarlamasını dinliyordu.</p>

  <p>Tien’in gülüşünü dinliyordu.</p>

  <p>Annesinin ona kendi akıllı, nükteli tarzında sataşmasını dinliyordu.</p>

  <p>Savaş meydanında düşmanlar tarafından etrafı sarılmış ama dostlarıyla da çevrelenmişti.</p>

  <p>Babasının ona sesinde bir küçümsemeyle mızrakların sadece öldürmek için olduğunu söylemesini dinliyordu. Korumak için öldüremezdin.</p>

  <p>Dünyanın derinliklerindeki bir uçurumun içinde tek başınaydı; parmakları ıslak tahtayı kavramış, ölü bir adamın mızrağını tutuyordu. Uzak bir yerlerden hafif bir damlama sesi geliyordu.</p>

  <p>Mızrağı ileri seviyeli bir kata<a href="../Text/DiPNOTLAR.xhtml#a18" id="k18"><sup>[18]</sup></a> ile çevirirken içinde bir güç kabardı. Vücudu kendi kendine hareket ediyor, o kadar sık çalışmış olduğu duruşların üzerinden geçiyordu. Mızrak parmaklarında rahatça dans etti; kendisinin bir uzantısıydı. Mızrakla birlikte döndü, etrafında savurdu ve savurdu, ensesinden geçirdi, kolunun üstünden geçirdi, saplama ve savuruşlar gidip geldi. Elinde bir silah tutmasının bile üstünden aylar geçmişti ama kasları ne yapacaklarını biliyordu. Sanki <i>mızrağın kendisi</i> ne yapacağını biliyormuş gibiydi.</p>

  <p>Gerginlik eriyip gitti, hüsran eridi gitti ve vücudu onu şiddetli bir şekilde çalışmaya zorlarken bile mutlulukla içini çekti. Bu tanıdıktı. Bu memnuniyet vericiydi. Bu yapmak için yaratılmış olduğu şeydi.</p>

  <p>Adamlar Kaladin’e her zaman başka hiç kimse gibi savaşmadığını söylerdi. Bunu eline bir sopa aldığı ilk gün o da hissetmişti; gerçi Tukks’un öğütleri ona yapabileceklerini odaklaması ve mükemmelleştirmesinde yardımcı olmuştu. Kaladin dövüşürken <i>umursuyordu.</i> Asla boş ya da soğuk bir şekilde dövüşmemişti. Adamlarını hayatta tutmak için dövüşürdü.</p>

  <p>Tertibindeki tüm acemiler arasında en hızlı o öğrenmişti. Mızrağın nasıl tutulacağını, antrenman yapmak için nasıl ayakta durulacağını. Bunu neredeyse eğitim almadan yapmıştı. Bu Tukks’u şok etmişti. Ama neden ki? Bir çocuk nasıl nefes alacağını bildiği zaman şok olmuyordun. Bir gökyılanı ilk defa havalandığı zaman şok olmuyordun. Kaladin <i>Stormblessed’e</i> bir mızrak verip de onun bunu nasıl kullanacağını bilmesine de şok olmamalıydın.</p>

  <p>Kaladin dönerek katanın son hareketlerini de tamamladı; uçurum unutulmuştu, köprücüler unutulmuştu, yorgunluk unutulmuştu. Bir an için sadece o vardı. O ve rüzgâr. Onunla birlikte dövüşüyor ve rüzgâr da gülüyordu.</p>

  <p>Mızrağı sert bir hareketle yerine geri getirdi; sapı dörtte bir konumundan tutuyordu, mızrak ucu yere dönük, sapın aşağısı kolunun altına kıstırılmış, ucu kafasının arkasından yükseliyordu. Titreyerek derince nefes aldı.</p>

  <p><i>Ah, bunu nasıl da özlemiştim.</i></p>

  <p>Gözlerini açtı. Cazırdayan meşale ışığı ıslak duvarların ışığı yansıttığı nemli taştan bir koridorda dikilen bir grup afallamış köprücüyü gözler önüne seriyordu. Moash afallamış bir hâlde, sessizlik içinde bir avuç küreyi yere düşürdü; ağzı açık boş boş Kaladin’e bakıyordu. Küreler ayaklarının altındaki su birikintisine şıpırtılarla düşerek parlamasına neden oldu ama köprücülerin hiçbiri fark etmedi. Öylece hâlâ yarı çömelmiş bir savaş duruşunda, yüzünün yanlarından terler akmakta olan Kaladin’e bakıyorlardı.</p>

  <p>Kaladin ne yapmış olduğunun farkına vararak gözlerini kırptı. Eğer mızraklarla oynuyor olduğunun lafı Gaz’ın kulağına giderse... Kaladin doğrularak mızrağı silah yığınının içine attı. “Pardon,” diye fısıldadı ama niye bilmiyordu. Sonra daha yüksek sesle dedi ki, “İşinizin başına dönün! Gece çöktüğü zaman burada kısılıp kalmış olmak istemiyorum.”</p>

  <p>Köprücüler sıçrayarak harekete geçtiler. Uçurum koridorunun aşağısında Kaya ve Teft’i gördü. Onlar bütün katayı görmüş müydü? Kaladin yüzü kızararak aceleyle onlara doğru gitti. Syl omzunun üstüne kondu, sessizdi.</p>

  <p>“Kaladin, evlat,” dedi Teft huşu içinde. “Bu...”</p>

  <p>“Bu anlamsızdı,” dedi Kaladin. “Sadece bir kata. Kasları çalıştırmak ve temel saplama, saldırı ve savurmaların antrenmanını yapmak içindir. İşe yarar olduğundan çok daha fazla gösterişlidir.”</p>

  <p>“Ama...”</p>

  <p>“Hayır, gerçekten,” dedi Kaladin. “Savaş sırasında bir adamın mızrağı öyle boynunun etrafında çevirdiğini hayal edebilir misin? Bir an içinde eksilirdi.”</p>

  <p>“Evlat,” dedi Teft. “Daha önce de kata <i>gördüm.</i> Ama asla onun gibi bir şey değildi. Hareket etme şeklin... Hız, zerafet... Ve etrafında uçuşan bir çeşit spren vardı, savuruşlarının arasında solgun bir ışıkla parlıyordu. Çok güzeldi.”</p>

  <p>Kaya irkildi. “Onu görebildin mi?”</p>

  <p>“Tabii,” dedi Teft “Asla onun gibi bir spren görmemiştim. Diğer adamlara da sor, birkaç tanesinin işaret ettiğini gördüm.”</p>

  <p>Kaladin Syl’e kaşlarını çatarak omzuna bir göz attı. Çok ciddi bir şekilde oturuyordu; bacak bacak üstüne atmış ve ellerini dizinin üstünde kavuşturmuştu, özellikle ona bakmıyordu.</p>

  <p>“Bu hiçbir şey değildi,” diye tekrarladı Kaladin.</p>

  <p>“Hayır,” dedi Kaya. “İşte o kesinlikle değil. Belki de <i>sen</i> Paretaşıyan’a meydan okumalısın. Bir berrakbey olabilirdin?”</p>

  <p>“Ben bir berrakbey olmak <i>istemiyorum,</i>” diye tersledi Kaladin, belki olması gerektiğinden biraz daha sert bir şekilde. Diğer ikisi sıçradı. “Ayrıca,” diye ekledi onlardan tarafa bakmayarak. “Onu bir kere denedim. Dunny nerede?”</p>

  <p>“Dur,” dedi Teft. “Sen...”</p>

  <p>“Dunny nerede?” dedi Kaladin sert bir şekilde her kelimenin üstüne bastırarak. <i>Fırtınababa. Ağzımı kapalı tutmalıyım.</i></p>

  <p>Teft ve Kaya bir an bakıştılar, sonra da Teft eliyle işaret etti. “Köşenin ilerisinde birkaç ölü Parshendi bulduk. Bilmek isteyeceğini düşündük.”</p>

  <p>“Parshendi,” dedi Kaladin. “Haydi, gidip bakalım. Değerli bir şeyleri olabilir.” Daha önce asla Parshendi cesetlerini yağmalamamıştı; onlar Alethilerden daha az uçurumlara düşüyordu.</p>

  <p>“Doğru o,” dedi Kaya yanan bir meşaleyi taşıyarak yol gösterirken. “Taşıdıkları o silahlar, evet, çok iyi, Ve sakallarında da mücevherler.”</p>

  <p>“Tabii zırhları da var,” dedi Kaladin.</p>

  <p>Kaya, başını salladı. “Zırh yok.”</p>

  <p>“Kaya, zırhlarını <i>gördüm.</i> Her zaman giyiyorlar.”</p>

  <p>“Ee, evet ama biz bu şeyi kullanamayız.”</p>

  <p>“Anlamadım,” dedi Kaladin.</p>

  <p>“Gel,” dedi Kaya işaret ederek. “Daha kolay açıklamaktan.”</p>

  <p>Kaladin omzunu silkti ve köşeyi döndüler, Kaya kızıl sakallı çenesini kaşıyordu. “Aptal kıllar,” diye mırıldandı. “Bir adam düzgün bir adam değil düzgün bir sakalı olmadan.”</p>

  <p>Kaladin kendi sakalını ovuşturdu. Bu günlerden birinde, para biriktirip bir ustura alacak ve lanet şeyden kurtulacaktı. Ya da büyük olasılıkla, hayır. Kürelerine başka yerde ihtiyaç olacaktı.</p>

  <p>Köşeyi döndüler ve Parshendi cesetlerini bir sıra şeklinde dizmekte olan Duuny’i buldular. Dört tane vardı ve başka bir yönden sürüklenip gelmişler gibi görünüyordu. Burada da birkaç Alethi cesedi daha vardı.</p>

  <p>Kaladin Kayaya ışığı getirmesi için elini sallayarak geniş adımlarla ilerledi ve ölü Parshendilerden birini incelemek için eğildi. Parshmenler gibiydiler, derilerinde mermer gibi siyah ve kızıl desenler vardı. Tek giysileri diz boyu siyah eteklerdi. Üç tanesinin parshmanlar için alışılmadık bir şekilde sakalı vardı ve sakalları kesilmemiş mücevherlerle örülmüştü.</p>

  <p>Tam da Kaladin’in beklediği gibi soluk kırmızı bir rengi olan zırhlar giyiyorlardı. Göğüs zırhları, kafalarında miğferler, kol ve bacaklarda muhafazalar. Sıradan piyade askerler için oldukça iyi zırhlıydılar. Bazıları düşüş ya da sürüklenme yüzünden çatlamıştı. O zaman metal değildi. Boyanmış tahta mıydı?</p>

  <p>“Bana zırhlarının olmadığını söylediğinizi sanmıştım,” dedi Kaladin. “Bana ne anlatmaya çalışıyorsunuz? Ölülerin üstünden çıkarmaya cesaret edemediğinizi mi?”</p>

  <p>“Cesaret etmek mi?” dedi Kaya. “Kaladin, Berrakbey Efendi, parlak manga komutanı, mızrak çeviricisi, belki de <i>sen</i> üstlerinden çıkarırsın?”</p>

  <p>Kaladin omzunu silkti. Babası ona ölüm ve ölülere karşı bir tanıdıklık aşılamıştı ve her ne kadar ölüleri soymak ona hoş geliniyor olsa da, midesi kolay bulanmıyordu. Adamın bıçağını fark ederek ilk Parshendi’yi dürtükledi. Bıçağı aldı ve omuz muhafazasını yerinde tutan kayışı aradı.</p>

  <p>Bir kayış yoktu. Kaladin kaşlarını çattı ve muhafazayı yukarı doğru kaldırmaya çalışarak altına göz attı. Deri de onunla birlikte kalktı. “Fırtınababa!” dedi. Miğferi inceledi. Kafanın içine işlemişti. Ya da kafadan <i>dışarı doğru</i> çıkmıştı. “Bu ne?”</p>

  <p>“Bilmem ben,” dedi Kaya omzunu silkerek. “Görünüşe göre kendi zırhlanın içlerinden çıkarıyorlar, ha?”</p>

  <p>“Bu saçmalık,” dedi Kaladin. “Onlar sadece insan. İnsanlar, hatta parshmanlar bile zırh <i>çıkaramazlar.</i>”</p>

  <p>“Parshendiler çıkarıyor,” dedi Teft.</p>

  <p>Kaladin ve diğer ikisi ona döndü.</p>

  <p>“Bana öyle bakmayın,” dedi yaşlı adam surat asarak. “Sonunda bir köprücü olmadan önce birkaç yıl kampta çalıştım; hayır, size nasılını anlatmayacağım o yüzden fırtına olup gidin. Her neyse, askerler bundan bahseder. Parshendiler kabuk çıkarıyor.”</p>

  <p>“Parshmenler <i>tanımıştım</i>,” dedi Kaladin. “Kasabamda şehirbeyine hizmet eden bir iki tane vardı. Hiçbirinin zırhı çıkmıyordu.”</p>

  <p>“Eh, bunlar farklı bir tür parshman,” dedi Teft yüzünü buruşturarak. “Daha büyük, daha güçlü. Kelek aşkına, <i>uçurumlardan</i> atlayarak geçiyorlar. Ve zırh çıkarıyorlar. İşin doğrusu bu.”</p>

  <p>Bu konuda tartışmanın bir anlamı yoktu; bu yüzden de yapabildikleri kadarıyla Parshendilerin eşyalarını toplamaya davrandılar. Parshendilerin pek çoğu balta ve çekiç gibi ağır silahlar kullanırdı ve bunlar çoğu Alethi askerinin sahip olduğu mızrak ve yaylar gibi cesetlerin yanında sürüklenip gelmemişti. Ama birkaç bıçak ve hâlâ Parshendilerin yanında olan kını içinde, süslemeli bir kılıç buldular.</p>

  <p>Eteklerin cepleri yoktu ama cesetlerin bellerine bağlanmış keseleri vardı. Bunlar da sadece çakmaktaşı ve kav, bileğitaşları ya da diğer temel malzemeleri içeriyordu. O yüzden eğilip sakallarından mücevherleri toplamaya başladılar. Bu mücevherlere örülmelerini kolaylaştırarak için delikler açılmıştı ve Fırtınaışığıyla doldurulmuşlardı ama eğer düzgün bir şekilde kesilmiş olsa parlayacak oldukları kadar parlak ışıldamıyorlardı.</p>

  <p>Kaya son Parshendi’nin sakalındaki mücevherleri sökerken, Kaladin bıçaklardan birini Dunny’nin meşalesinin yakınına tutarak detaylı oymalarını inceledi. “Bunlar rünlere benziyor,” dedi bıçağı Teft’e göstererek.</p>

  <p>“Ben rünleri okuyamıyorum, evlat.”</p>

  <p><i>Ha, doğru,</i> diye düşündü Kaladin. Eh, eğer bunlar rün idiyse bile, onun tanıdığı rünler değillerdi. Elbette rünlerin çoğunu, tam olarak neye bakacağını bilmediğin sürece okumayı zor hâle getirecek kadar karmaşık bir şekilde çizebilirdin. Sapın merkezinde güzel bir şekilde oyulmuş olan bir şekil vardı. İyi zırh giymiş bir adam. Kesinlikle Parezırhı. Onun arkasına kazınmış olan bir sembol vardı, onu çevreliyor, sırtından kanatlar gibi yayılıyordu.</p>

  <p>Kaladin, onun neyi bu kadar büyüleyici bulmuş olduğunu görmek için yürüyüp gelen Kaya’ya gösterdi sembolleri. “Buralardaki Parshendiler’in barbar olması gerekiyor,” dedi Kaladin. “Medeniyetsiz, Bunlar gibi bıçakları nereden buldular? Bunun Elçiler’den birinin resmi olduğuna yemin edebilirim. Jezerezeh ya da Nalan.”</p>

  <p>Kaya omzunu silkti. Kaladin içini çekti ve bıçağı kınına geri koydu, sonra da çuvalına attı. Sonra da köşeden geri dönerek diğerlerinin yanına döndüler. Ekip çuvallar dolusu zırh, kemer, bot ve küre toplamıştı. Her biri, yüklerini merdivene taşımak için birer mızrak aldı ve bunları birer baston gibi tuttu. Kaladin için de bir tane bırakmışlardı ama o bunu Kaya’ya fırlattı. Kendisine tekrar eline bir mızrak almak için güvenmiyor, yine bir kataya dalacağından endişeleniyordu.</p>

  <p>Geri dönüşleri olaysızdı, gerçi kararmakta olan gökyüzü yüzünden adamlar her sese zıplamaya başlamıştı. Kaladin tekrar Kaya, Teft ve Dunny’yi konuşturarak meşgul etti, Drehy ve Torfin’i de biraz konuşturmayı başarabildi.</p>

  <p>Adamlarını epey rahatlatan bir şekilde, ilk uçuruma güvenli bir şekilde ulaştılar. Kaladin en son çıkmak için bekleyerek merdivenden yukarı önce diğerlerini gönderdi. Kaya da onunla birlikte bekledi ve en sonunda Dunny de Kaya ve Kaladin’i yanlız, bırakarak tırmanmaya başladığında uzun Boynuzyiyenli bir elini Kaladin’in omzuna koyarak hafif bir sesle konuştu.</p>

  <p>“İyi iş çıkarıyorsun burada,” dedi Kaya, “Düşünüyorum ki birkaç hafta içinde bu adamlar senin olacak.”</p>

  <p>Kaladin başını salladı. “Bizler köprücüyüz, Kaya. Birkaç haftamız <i>yok.</i> Eğer onların güvenini kazanmam o kadar uzun sürerse yarımız ölmüş oluruz.”</p>

  <p>Kaya yüzünü buruşturdu. “Değil mutlu bir düşünce bu.”</p>

  <p>“O yüzden adamların güvenini <i>hemen</i> kazanmak zorundayız.”</p>

  <p>“Ama nasıl?”</p>

  <p>Kaladin adamlar tırmanırken sallanan ip merdivenden yukarı doğru baktı. Aşırı yüklememek için bir defada sadece dört tanesi gidebiliyordu. “Aranmamızdan sonra benimle gel. Kamp pazarına gidiyoruz.”</p>

  <p>“Pekâlâ,” dedi Kaya, Kulaksız Jaks tepeye ulaşırken merdivene asılarak. “Bu şeydeki amacımız ne olacak?”</p>

  <p>“Gizli silahımı deneyeceğiz.”</p>

  <p>Kaya Kaladin merdiveni onun için sabit tutarken güldü. “Ve bu silah ne?”</p>

  <p>Kaladin gülümsedi. “Aslında, bu <i>sensin.</i>”</p>

  <p style="text-align: center;">♦</p>

  <p style="text-align: center;">♦♦</p>

  <p>İki saat sonra, Salas’ın ilk eflatun ışığında, Kaya ve Kaladin yürüyerek kereste deposuna geri döndüler. Güneş daha yeni batmıştı ve kısa süre sonra köprücülerin pek çoğu uyumaya başlayacaktı.</p>

  <p>Fazla zaman yok, diye düşündü Kaladin. Yükünü Köprü Dört’ün kışlasının önüne yakın bir yere taşıması için Kaya’ya işaret etti. İri Boynuzyiyenli yükünü, Kaladin’in emretmiş olduğu gibi yaparak taşlardan küçük bir daire oluşturmuş ve kereste deposunun artık yığınından aldıkları tahta kütükleri dizmiş olan Teft ve Dunny’nin yanında yere koydu. Herkesin o tahtaları alması serbestti. Köprücülere bile izin veriliyordu; bazıları yontmak için tahta parçaları almayı severdi.</p>

  <p>Kaladin ışık için bir küre çıkardı. Kaya’nın taşımakta olduğu şey eski bir demir kazandı. İkinci el bile olsa, Kaladin’e yumruotu özsuyu parasının büyük bir kısmına mâl olmuştu. Boynuzyiyenli, Kaladin taş halkasının içine bazı tahta parçalarını dizerken kazanın içinden malzemeleri çıkarmaya başladı.</p>

  <p>“Dunny, su getirebilir misin lütfen,” dedi Kaladin çakmak taşını çıkararak. Dunny yağmur fıçılarının birinden bir kova getirmek için fırladı. Kaya Kaladin’in kürelerinin başka bir önemli kısmına mâl olmuş olan küçük paketleri dışarı dizerek kazanı boşaltmayı bitirdi. Sadece bir avuç berrakçentiği kalmıştı.</p>

  <p>Onlar çalışırken Hobber topallayarak kışladan dışarı çıktı. O hızla iyileşmekteydi ama Kaladin’in tedavi etmiş olduğu diğer iki yaralı hâlâ kötü durumdaydı.</p>

  <p>“Ne işler çeviriyorsun Kaladin?” diye sordu Hobber tam Kaladin ateşi yakarken.</p>

  <p>Kaladin gülümseyerek ayağa kalktı. “Gel otur.”</p>

  <p>Hobber öyle yaptı. Kaladin’e hayatını kurtarmış olduğu için gösterdiği bağlılığını kaybetmiş değildi. Hatta aksine, sadakati daha da güçlenmişti.</p>

  <p>Dunny bir kova su ile geri döndü ve bunu kazanın içine boşalttı. Sonra o ve Teft daha fazlasını getirmek için koşup gittiler. Kaya kendi kendine mırıldanmaya başlayarak sebzeleri doğrar ve birkaç baharat paketini açarken Kaladin alevleri büyüttü. Yarım saatten kısa bir süre içinde, kükreyen bir ateşleri ve kaynayan bir tencere de güveçleri olmuştu.</p>

  <p>Teft ellerini ısıtarak kütüklerden birinin üstüne oturdu. “Gizli silahın bu mu?”</p>

  <p>Kaladin yaşlı adamın yanına oturdu. “Hayatında çok asker tanıdın mı Teft?”</p>

  <p>“Birkaç tane.”</p>

  <p>“Hiç zor bir günün sonunda ılık bir ateş ve biraz güveci geri çevirebilecek bir tanesiyle karşılaştın mı?”</p>

  <p>“Ee, hayır. Ama köprücüler asker değil.”</p>

  <p>O doğruydu. Kaladin kışlanın kapısına doğru döndü. Kaya ve Dunny birlikte bir şarkıya başladılar ve Teft de onlarla birlikte el çırpmaya başladı. Diğer köprü ekiplerinden bazı adamlar hâlâ ayaktaydı ve onlar Kaladin ve diğerlerine kaş çatmaktan başka bir şey yapmadılar.</p>

  <p>Kışlanın içinde şekiller kımıldadı, gölgeler hareket etti. Kapı açıktı ve Kaya’nın güvecinin kokusu gittikçe güçleniyordu. Cezbediciydi.</p>

  <p><i>Haydi</i>, diye düşündü Kaladin. <i>Neden yaşadığımızı hatırlayın. Sıcaklığı hatırlayın, güzel yemekleri hatırlayın. Arkadaşlarınızı hatırlayın ve şarkıları ve ateşin çevresinde geçen akşamları.</i></p>

  <p><i>Daha ölmediniz. Fırtına kapsın sizi! Eğer dışarı gelmezseniz...</i></p>

  <p>Bir anda bunların hepsi Kaladin’e o kadar uyduruk göründü ki. Şarkı zorlamaydı, güveç bir ümitsizlik manevrasıydı. Bunların hepsi sadece içine itilmiş olduğu acınası hayattan kısacık bir süre için dikkatini uzaklaştırmak için olan bir çabaydı.</p>

  <p>Kapı ağzında bir şekil hareket etti. Kısa, top sakallı ve keskin gözlü Skar dışarı adım atarak ateşin ışığına çıktı. Kaladin ona gülümsedi. Zorlama bir gülümseme. Bazen insanın elinden gelen sadece buydu. <i>Umalım ki yeterli olsun,</i> diye dua etti ayağa kalkarak Kaya’nın güvecine tahta bir kâseyi daldırırken.</p>

  <p>Kaladin kâseyi Skar’a doğru uzattı. Kahverengimsi sıvının yüzeyinden buhar tütüyordu. “Bize katılır mısın?“ diye sordu Kaladin. “Lütfen.”</p>

  <p>Skar ona baktı, sonra da tekrar güvece baktı. Güveci alarak güldü. “Eğer işin içinde güveç varsa bir ateşin yanında Gecegözcüsü’ne bile katılırım!”</p>

  <p>“Dikkatli ol,” dedi Teft. “Bu Boynuzyiyenli güveci. İçinde yüzen sümüklüböcek kabukları ya da yengeç pençeleri olabilir.”</p>

  <p>“Hiç bile yok!” diye hırladı Kaya. “İnceliksiz olması ovalı damak tatlarınızın çok yazık, ama ben yemeği sevgili köprücübaşımız tarafından emredilen şeklide hazırlıyorum.”</p>

  <p>Kaladin Skar otururken gülümseyerek derin bir nefes verdi. Diğerleri de onun arkasından birer birer geldiler, kâselerini alıp oturdular. Bazıları pek bir şey söylemeden ateşe bakarak oturdu ama diğerleri gülüp şarkı söylemeye başladı. Bir defasında, Gaz geçerken tek gözüyle sanki herhangi bir kamp kuralını çiğneyip çiğnemediklerine karar vermeye çalışırmış gibi dik dik baktı. Çiğnemiyorlardı. Kaladin kontrol etmişti.</p>

  <p>Kaladin bir kâseyi güveçle doldurup Gaz’a uzattı. Köprü çavuşu onu horgörerek homurdandı ve sert adımlarla uzaklaştı.</p>

  <p><i>Bir gece içinde çok fazla mucize bekleyemeyiz,</i> diye düşündü Kaladin iç çekerek. Yerine geri oturdu ve güveci denedi. Oldukça iyiydi. Gülümsedi ve Dunny’nin şarkısının sonraki kıtasına katıldı.</p>

  <p style="text-align: center;">♦</p>

  <p style="text-align: center;">♦♦</p>

  <p>Ertesi sabah, Kaladin köprücülere kalkmaları için seslendiğinde dörtte üçü kışladan dışarı fırlayıp dizildiler. En yüksek sesli şikâyetçiler dışında herkes: Moash, Sigzil, Narm ve bir çift diğeri. Çağrısına gelenler yemek ve şarkı ile harcanan uzun akşama rağmen şaşırtıcı bir şekilde dinlenmiş görünüyorlardı. Onlara köprü taşıma antrenmanında ona katılmalarını emrettiği zaman kalkmış olanların neredeyse hepsi ona katıldı.</p>

  <p>Herkes değil ama yeteri kadarı.</p>

  <p>Kaladin’in içinde Moash ve diğerlerinin de uzun süre geçmeden teslim olacağına dair bir his vardı. Onun güvecini yemişlerdi. Hiç kimse onu geri çevirmemişti. Ve artık çoğu onunla olduğuna göre, diğerleri katılmazlarsa kendilerini aptal hissedeceklerdi. Köprü Dört onundu.</p>

  <p>Şimdi ise bunun bir anlamının olacağı kadar uzun süre onları hayatta tutması gerekiyordu.</p>
</body>
</html>
