<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2 title="BÖLÜM-047"><img alt="" src="../Images/main-67.jpg" /></h2>

  <p class="baslik5">BİR YIL ÖNCE</p>

  <p>Kaladin içindeki kuvars parçalarının ışığı yakalamasına izin vererek, taşı parmaklarının arasında çevirdi. Bir ayağı taşa dayanmış, mızrağı yanında, büyük bir kayaya sırtını dayamış duruyordu.</p>

  <p>Taş ışığı yakaladıkça, çevirdiği yöne bağlı olarak farklı renklerde ışıldıyordu. Güzel, minyatür kristaller, efsanelerde sözü edilen mücevherden yapılmış şehirler gibi pırıldıyordu.</p>

  <p>Etrafında, Yücemareşal Amaram’ın ordusu savaş için hazırlanıyordu. Altı bin adam mızraklarını biliyor ya da deri zırhlarını kuşanıyorlardı. Savaş alanı yakındaydı ve bir yücefırtına da bekleniyor olmadığı için ordu geceyi çadırlarda geçirmişti .</p>

  <p>O yağmurlu gecede Amaram’ın ordusuna katılmasının üstünden neredeyse dört yıl geçmişti. Dört yıl. Ve bir sonsuzluk.</p>

  <p>Askerler bir o yöne, bir bu yöne koşturuyordu. Bazıları ellerini kaldırdılar ve Kaladin’e seslenerek selam verdiler. Taşı cebine koyarken onlara başını salladı, sonra da kollarını kavuşturup beklemeye başladı. Kısa bir mesafe uzakta Amaram’ın sancağı çoktan yükseltilmişti. Bordo renkli bir tarla üstüne armalanmış olan, dişleri yukarı kaldırılmış bir aksırta benzeyen koyu yeşil bir rün çifti. <i>Merem</i> ve <i>khakh,</i> şeref ve kararlılık. Sancak doğmakta olan güneşin önünde dalgalanırken, sabahın soğuğu günün sıcağına yol veriyordu.</p>

  <p>Kaladin doğu yönüne bakarak döndü. Asla geri dönemeyeceği evine doğru. Buna aylar önce karar vermişti. Askerliği birkaç hafta sonra bitiyordu ama o tekrar yazılacaktı. Tien’i korumak için olan sözünü tutamadığına göre, tekrar ebeveynlerinin yüzüne bakamazdı.</p>

  <p>Omuzlarında beyaz düğümler ve sırtına bağlanmış bir balta ile tıknaz <i>koyugözlü</i> bir asker aceleyle yürüyerek ona doğru geldi. Standart olmayan silah, bir manga komutanı olmanın getirdiği bir ayrıcalıktı. Gare’in kaslı önkolları ve kalın, siyah bir sakalı vardı ancak kafasının sağ tarafında büyük bir parça deriyi kaybetmişti. İki çavuşu onu takip ediyordu, Nalem ve Korabet.</p>

  <p>“Kaladin,” dedi Gare. “Fırtınababa adına, be adam! Niye beni rahatsız ediyorsun? Hem de bir savaş gününde!”</p>

  <p>“Önümüzde ne olduğunun gayet farkındayım, Gare,” dedi Kaladin kolları bağlanmış halde. Birkaç bölük şimdiden safları oluşturarak toplanmaya başlamıştı. Kaladin’in kendi mangasının yerlerini almış olduğunu Dallet kontrol etti. En önde olmasına karar vermişlerdi. Hallaw adında bir <i>açıkgöz</i> olan düşmanları, uzun okçu salvolarına bayılıyordu. Daha önce birkaç kere onun adamlarıyla savaşmışlardı. Özellikle bir tanesi Kaladin’in hafızasına ve ruhuna kazınmıştı.</p>

  <p>Amaram’ın ordusuna Alethi sınırlarını korumak amacıyla katılmıştı ve koruyordu da. Başka Alethilere karşı. Yüceprens Sadeas’ın arazilerinden parçalar koparmaya çalışan daha düşük düzeyli arazi sahipleri. Arada bir, Amaram’ın orduları da diğer yüceprenslerin elinden arazi almaya çalışıyordu; Amaram’ın aslında Sadeas’a ait ve yıllar önce çalındığını iddia ettiği araziler vardı. Kaladin bunun hakkında neyin doğru olduğuna karar veremiyordu. Tüm <i>açıkgözlerin</i> arasında tek güvendiği Amaram’dı. Ama görünüşe göre onlar da savaştıkları orduların yaptığı şeyin aynısını yapıyordu.</p>

  <p>“Kaladin?” diye sordu Gare sabırsız bir şekilde.</p>

  <p>“Sende istediğim bir şey var,” dedi Kaladin. “Yeni acemi, daha dün katıldı. Galan adının Cenn olduğunu söylüyor.”</p>

  <p>Gare yüzünü buruşturdu. “Seninle bu oyunu <i>şimdi</i> mi oynamam gerekiyor? Benimle savaştan sonra konuş. Eğer oğlan sağ kalırsa, belki de onu sana veririm.” Gitmek için döndü, ahbapları da onu takip etti.</p>

  <p>Kaladin doğrularak mızrağını aldı. Hareket Gare’i zınk diye durdurdu.</p>

  <p>“Bu senin için bir dert olmayacak,” dedi Kaladin sessizce. “Sadece oğlanı benim mangama gönder. Ücretini al. Sessiz ol.” Bir küre kesesi çıkardı.</p>

  <p>“Belki de onu satmak istemiyorumdur,” dedi Gare geri dönerek.</p>

  <p>“Onu satmıyorsun. Onu bana naklediyorsun.”</p>

  <p>Gare keseye göz attı. “Peki, o zaman, belki de ben herkesin <i>senin</i> söylediğin şeyi yapıyor olmasından hoşlanmıyorumdur. Bir mızrakla ne kadar iyi olduğun umurumda değil. Benim mangam bana ait.”</p>

  <p>“Sana daha fazlasını vermeyeceğim, Gare,” dedi Kaladin keseyi yere atarak. Küreler şıngırdadı. “İkimiz de oğlanın sana hiçbir faydasının olmadığını biliyoruz. Eğitimsiz, kötü ekipmanlı, iyi bir saf askeri olmak için fazlasıyla ufak. Onu bana gönder.”</p>

  <p>Kaladin arkasını döndü ve yürüyerek uzaklaşmaya başladı. Saniyeler içinde Gare keseyi alırken ortaya çıkan şıngırtıyı duydu. “Bir adamı şansını denediği için suçlayamazsın.”</p>

  <p>Kaladin yürümeye devam etti.</p>

  <p>“Bu acemilerin senin için ne anlamı var ki?” diye seslendi Gare Kaladin’in arkasından. “Manganın yarısı düzgün savaşmak için fazlasıyla ufak olan adamlardan oluşuyor. Adamda sanki ölmek <i>istiyormuşsun</i> gibi bir his uyandırıyorsun!”</p>

  <p>Kaladin onu duymazdan geldi. Kampın içinden ona el sallayanlara el sallayarak geçti. Neredeyse herkes onun yolundan çekiliyordu; ya onu tanıdıkları ve saygı duydukları için ya da şöhretini duymuş oldukları için. Ordudaki en genç manga komutanı, sadece dört yıllık tecrübe ile daha şimdiden komuta sahibiydi. <i>Koyugözlü</i> bir adamın rütbesinin bundan fazla yükselebilmesi için Harap Ovalar’a gitmesi gerekirdi.</p>

  <p>Kamp aceleyle son dakika hazırlıklarını yapmakta olan askerlerden oluşan bir kargaşa içindeydi. Gittikçe daha fazla bölük sırada toplanıyordu ve Kaladin düşmanın da batıda kalan tarlanın karşısındaki alçak sırtta saf tutmakta olduğunu görebiliyordu.</p>

  <p>Düşman. Onlara böyle deniliyordu. Ama ne zaman Vedenlerle ya da Reshilerle <i>gerçek</i> bir sınır çatışması olsa, bu adamlar Amaram’ın askerlerinin yanında sıra oluyor ve birlikte savaşıyorlardı. Sanki Gecegözcüsü onlarla bir çeşit yasak şans oyunu oynuyordu; arada bir adamları tahtasında müttefik olarak diziyor, sonra da ertesi gün onları birbirlerini öldürmeleri için yerleştiriyordu.</p>

  <p>Bunu düşünmek mızrakçılar için değildi. Ona öyle söylenmişti. Tekrar tekrar. Dinlemesi gerektiğini varsayıyordu çünkü görevinin, elinden geldiği kadarıyla kendi mangasını hayatta tutmak olduğuna karar vermişti. Kazanmak buna kıyasla ikinci sıradaydı.</p>

  <p><i>Öldürerek koruyamazsın...</i></p>

  <p>Reviri kolaylıkla buldu; antiseptiklerin ve yanan küçük ateşlerin kokusunu alabiliyordu. Bu kokular ona şimdi çok çok uzaklarda kalmış olan gençliğini hatırlatıyordu. Gerçekten de gidip bir hekim olmayı planlamış mıydı? Ebeveynlerine ne olmuştu? Ya da Roshone’a?</p>

  <p>Artık anlamsızdı. Onlara Amaram’ın kâtipleriyle haber göndermişti, ona bir haftalık maaşına mâl olmuş kısa bir not. Başarısız olduğunu ve geri dönmeye de niyetinin olmadığını biliyorlardı. Bir cevap gelmemişti.</p>

  <p>Hekimlerin başı olan Ven uzun bir yüzü ve yuvarlak bir burnu olan, uzun boylu bir adamdı. Çırakları bandajları katlarken ayakta durmuş izliyordu. Kaladin bir defasında onlara katılabilmek için bilerek yaralanmayı düşünmüştü; çırakların hepsinin onları savaşmaktan alıkoyan bir çeşit sakatlığı vardı. Kaladin bunu yapamamıştı. Kendi kendisini yaralamak ona korkakça geliyordu. Ayrıca, hekimlik onun eski hayatıydı. Bir açıdan, artık bunu bak etmiyordu.</p>

  <p>Kaladin bunu Ven’e fırlatmayı amaçlayarak belinden bir kese küreyi çekti. Ancak kese takılmıştı ve kemerden kurtulmayı reddediyordu. Kaladin tökezlerken küfretti; keseyi çekiştiriyordu. Bir anda kurtularak Kaladin’in dengesinin tekrar bozulmasına neden oldu. Şeffaf bir şekil fırlayarak umursamaz bir havayla döne döne uzaklaştı.</p>

  <p>“Fırtına götüresi rüzgârspreni,” dedi. Onlar bu kayalık ovalarda sık bulunuyorlardı.</p>

  <p>Küre kesesini Ven’e fırlatarak hekim çadırının yanından yürüyüp gitti. Uzun adam bunu eli çabuk bir şekilde yakalayarak, hacimli beyaz cübbesinin cebine saklayıverdi. Rüşvet, ilgilenmeleri gereken herhangi bir <i>açıkgöz</i> olmadığı durumlarda, savaş meydanında ilk önce Kaladin’in adamlarına hizmet edilmesini garantiliyordu.</p>

  <p>Sıraya katılmanın zamanı gelmişti. Elinde mızrağıyla hızlanarak aceleyle ilerledi. Adamlarının onu arkadan da tanıyabilmeleri için yaptığı bir şey olan mızrakçı eteğinin altına pantolon giydiği için kimse sorun çıkarmıyordu. Aslında, bu günlerde hiç kimse ona herhangi bir şey hakkında sorun çıkarmıyordu. Ordudaki ilk yılları sırasındaki pek çok çabalarından sonra, bu hâlâ ona garip geliyordu.</p>

  <p>Hâlâ buraya ait değilmiş gibi hissediyordu. Şöhreti onu diğerlerinden ayırıyordu ama ne yapabilirdi ki? Bu onun adamlarına sataşılmasına engel oluyordu ve felâket üstüne felâket ile uğraşarak geçen birkaç yıldan sonra, Kaladin en sonunda durabiliyor ve <i>düşünebiliyordu.</i></p>

  <p>Bundan hoşlandığından emin değildi. Son zamanlarda düşünmenin tehlikeli olduğu ortaya çıkmıştı. O taşı en son çıkarıp Tien’i ve evini düşünmesinin üstünden çok uzun bir zaman geçmişti.</p>

  <p>Ön sıralara ulaştı ve adamlarının tam olarak onlara gitmelerini söylediği yerde olduklarını gördü, “Dallet,” diye seslendi manganın çavuşu olan dağ gibi mızrakçıya doğru yürürken. “Kısa süre sonra yeni bir acemi askerimiz olacak. Senden onu...” Sesi kesildi. Mızrakçı zırhının içinde ufacık duran, belki on dört yaşlarında genç bir adam Dallet’in yanında duruyordu.</p>

  <p>Kaladin’in zihninde bir hatıra belirdi. Başka bir oğlan, tanıdık bir yüzü olan bir tanesi, ihtiyaç duymuyor olması gereken bir mızrağı tutuyordu. Aynı anda tutulmayan iki söz.</p>

  <p>“Sadece birkaç dakika önce buraya ulaştı, komutanım,” dedi Dallet. “Onu hazırlıyordum.”</p>

  <p>Kaladin kendini o hatıradan kurtardı. Tien ölmüştü. Ama Fırtınababa adına, bu yeni oğlan ona ne çok benziyordu.</p>

  <p>“Aferin,” dedi Kaladin Dallet’e, kendini Cenn’den başka tarafa bakmaya zorlayarak. “Bu oğlanı Gare’den uzaklaştırmak için iyi para ödedim. O herif o kadar beceriksiz ki karşı taraf için de savaşsa olurdu.”</p>

  <p>Dallet homurdanarak ona katıldığını belirtti. Adamlar Cenn ile ne yapacaklarını bilirlerdi.</p>

  <p><i>Pekâlâ,</i> diye düşündü Kaladin adamlarının tutunmaları için güzel bir yer arayarak savaş meydanını gözleriyle tararken. <i>Hadi gidelim bakalım.</i></p>

  <p>Harap Ovalar üstünde savaşan askerler hakkında hikâyeler duymuştu. <i>Gerçek</i> askerler. Eğer bu sınır çatışmalarında yeteri kadar potansiyelin olduğunu gösterebilirsen, oraya gönderiliyordun. Oranın daha güvenli olması gerekiyordu; çok daha fazla asker ama daha az savaş. O yüzden de Kaladin mangasını olabildiğince çabuk oraya götürmek istiyordu.</p>

  <p>Dallet’e danışarak tutmak için bir yer seçtiler. Sonunda borular öttü.</p>

  <p>Kaladin’in mangası öne atıldı.</p>

  <p style="text-align: center;">♦</p>

  <p style="text-align: center;">♦♦</p>

  <p>“Oğlan nerede?” dedi Kaladin mızrağını kahverengili bir adamın göğsünden çekip çıkarırken. Düşman askeri inleyerek yere düştü. “Dallet!”</p>

  <p>İri yarı çavuş dövüşüyordu. Ona cevap vermek için dönemezdi.</p>

  <p>Kaladin küfrederek kargaşa içindeki savaş meydanını gözleriyle taradı. Mızraklar kalkanlara, ete, zırhlara vuruyordu; adamlar bağırıyor ve çığlık atıyordu. Ölenlerin kanlarının arasında zeminden yükselen küçük turuncu eller ya da kiriş parçalarına benzer acısprenleri her yerdeydi.</p>

  <p>Kaladin’in mangasının yaralıları, korunaklı olan orta kısımda bulunuyorlardı. Tamamı buradaydı; yeni oğlan dışında hepsi. Tien.</p>

  <p>Cenn, diye düşündü Kaladin. <i>Onun adı Cenn.</i></p>

  <p>Kaladin’in gözüne düşman kahverengilerinin ortasındaki bir parça yeşil çarptı. Bir şekilde dehşet içinde bir ses kargaşanın arasından duyulabiliyordu. Bu oydu.</p>

  <p>Kaladin, yanında dövüşmekte olan Larn’ın şaşkınlıkla bağırmasına neden olarak öne atılıp düzeni bozdu. Kaladin bir düşmanın savurduğu mızrağın altından geçerek taşlık zemin boyunca cesetlerin üstünden atlaya atlaya koştu.</p>

  <p>Cenn yere devrilmişti, mızrağı yukarı kaldırılmıştı. Bir düşman askeri silahıyla ona doğru bir darbe indirdi.</p>

  <p><i>Hayır.</i></p>

  <p>Kaladin darbeyi engelleyerek düşman mızrağını savuşturdu ve kayarak Cenn’in önünde durdu. Burada hepsi kahverengi giymiş altı mızrakçı vardı. Kaladin vahşi bir saldırışla, hızla aralarına daldı. Mızrağı kendi kendine kayıyormuş gibi görünüyordu. Bir adamın ayaklarını yerden kesti, bir diğerini de fırlattığı bir bıçakla indirdi.</p>

  <p>Bir tepeden aşağı dökülen su gibi her zaman hareket ediyor, akıyordu. Havada sapları hızla tıslayan mızrak başları etrafında parladı. Bir tanesi bile ona isabet etmedi. O böyle hissettiği zamanlarda durdurulamazdı. Özellikle de düşmüş olanları savunmak için enerjisi, adamlarından birini korumak için ayakta durma gücü olduğu zamanlarda.</p>

  <p>Kaladin mızrağını savurarak savunma duruşuna getirdi; bir ayak önde, biri arkada, mızrak kolunun altında. Bir meltem alnından süzülen teri soğutuyordu. Garip. Daha önce hiç rüzgâr yoktu. Şimdi ise rüzgâr onu çevreliyornıuş gibiydi.</p>

  <p>Altı düşman mızrakçısı da ölmüş ya da etkisiz hale getirilmişti. Kaladin bir kere nefes alıp verdi, sonra da Cenn’in yarasına bakmak için döndü. Mızrağını yanında yere koyarak diz çöktü. Kesik o kadar da kötü değildi ama büyük olasılıkla oğlanın korkunç derecede canını acıtıyordu.</p>

  <p>Bir bandaj çıkarırken Kaladin savaş meydanına hızlı bir bakış attı. Yakınlarda bir düşman askeri kımıldandı ama bir sorun çıkarmayacak kadar kötü yaralıydı. Dallet ve Kaladin’in takımının geri kalan kısmı bölgeyi geride kalmış düşmanlardan temizliyordu. Kısa bir mesafe ileride, yüksek mevkili bir <i>açıkgöz</i> subay küçük bir grup askeri bir karşı saldırı için tekrar topluyordu. Takım zırhı giyiyordu. Parezırhı değil elbette ama gümüşi çelik. Atına bakılacak olursa zengin bir adam.</p>

  <p>Bir kalp atışı içinde Kaladin Cenn’in bacağını sarmaya geri dönmüştü; gerçi yaralı düşman askerini gözünün ucuyla izlemeye de devam ediyordu.</p>

  <p>“Kaladin, komutanım!” diye haykırdı Cenn kımıldanmış olan askere işaret ederek. Fırtınababa! Oğlan adamı daha yeni mi fark etmişti? Kaladin’in savaş hisleri de bu oğlanınki kadar kör olmuş muydu hiç?</p>

  <p>Dallet yaralı düşmanı uzağa ittirdi. Manganın kalanı Kaladin, Dallet ve Cenn etrafında bir daire düzenine girdiler. Kaladin yarayı sarmayı bitirdi, sonra da mızrağını alarak ayağa kalktı.</p>

  <p>Dallet ona bıçaklarını geri verdi. “Bir an beni endişelendirdiniz, komutanım, öyle koşturup giderek.”</p>

  <p>“Takip edeceğinizi biliyordum,” dedi Kalladin. “Kırmızı bayrağı kaldırın. Cyn, Korater, siz ikiniz oğlanla beraber geri gidiyorsunuz. Dallet, burayı tut. Amaran’ın hattı bu yönde üstünlük sağlıyor. Kısa süre sonra güvende olmamız gerekir.”</p>

  <p>“Ya siz, komutanım?” diye sordu Dallet.</p>

  <p>Biraz ileride, <i>açıkgöz</i> yeteri kadar askeri tekrar bir araya toplamayı başaramamıştı. Kuruyan bir nehrin arkada bıraktığı bir taş gibi açıkta duruyordu.</p>

  <p>“Bir Paretaşıyan,” dedi Cenn.</p>

  <p>Dallet homurdandı. “Hayır, Fırtınababa’ya şükür. Sadece bir <i>açıkgöz</i> subay. Paretaşıyanlar ufak bir sınır çatılmasında boşa harcanmak için fazlasıyla değerliler.”</p>

  <p>Kaladin o <i>açıkgöz</i> savaşçıyı izlerken çenesini sıkmıştı. Herif pahalı atının üstünde oturmuş, muhteşem zırhı ve yüksek bineği onu mızrakçılara karşı korurken kendisini ne kadar da ulu hissediyordu. Etrafında duranları öldürerek topuzunu sallıyordu.</p>

  <p>Bu çatışmalar, daha iyi adamlar uzaklarda Parshendilerle savaşırken onun gibi arazi çalmaya çalışan açgözlü küçük <i>açıkgözler</i> yüzünden oluyordu. Onun türünden olanlar çok ama çok daha az kayıp veriyordu ve bu yüzden de onun komutası altındaki hayatlar ucuz şeylere dönüşmüştü.</p>

  <p>Son birkaç yıl boyunca bu adi <i>açıkgözlerin</i> tamamı, Kaladin’in nazarında gittikçe daha da fazla Roshone’u temsil eder hale gelmişti. Sadece Amaram’ın kendisi onlardan ayrı duruyordu. Kaladin’in babasına o kadar iyi davranmış, Tien’i güvende tutmaya söz vermiş olan Amaram. Her zaman, mütevazı mızrakçılarla bile saygı ile konuşan Amaram. O da Dalinar ve Sadeas gibiydi. Bu süprüntüler gibi değildi.</p>

  <p>Elbette, Amaram Tien’i korumakta başarısız olmuştu. Ama Kaladin de öyle.</p>

  <p>“Komutanım?” dedi Dallet tereddüt içinde.</p>

  <p>“Altmangalar İki ve Üç, kıskaç düzeni,” dedi Kaladin, soğuk bir şekilde düşman <i>açıkgöze</i> işaret ederek. “Bir berrakbeyi tahtından indiriyoruz.”</p>

  <p>“Bunun akıllıca olduğundan emin misiniz, komutanım?” dedi Dallet. “Yaralılarımız var.”</p>

  <p>Kaladin Dallet’e doğru döndü. “O Hallaw’ın subaylarından biri. İstediğim adam o olabilir.”</p>

  <p>“Bunu bilmiyorsunuz, komutanım.”</p>

  <p>“Her neyse, bu bir taburbeyi. Eğer bu kadar yüksek rütbeli bir subayı öldürürsek Harap Ovalar’a gönderilen sonraki grubun içinde olmamız neredeyse garantilenir. Onu alıyoruz. Hayal et, Dallet. Gerçek askerler. Disiplinli bir savaş kampı ve ahlak sahibi <i>açıkgözler.</i> Savaşmamızın <i>anlamının</i> olacağı bir yer.”</p>

  <p>Dallet içini çekti ama başını sallayarak onayladı. Kaladin’in elini sallamasıyla, onun kadar hevesli olan iki altmanga ona katıldı. Onlar da kendi iradeleriyle bu didişen <i>açıkgözlerden</i> nefret ediyorlardı; yoksa Kaladin’in kinini mi kapmışlardı?</p>

  <p>Berrakbeyi indirmek şaşırtıcı derecede kolay olmuştu. Onların sorunu, neredeyse her birinin, <i>koyugözleri</i> hafife alıyor olmalarıydı. Belki de bu <i>açıkgözün</i> buna hakkı vardı. Yıllar boyunca kaç tane <i>koyugöz</i> öldürmüştü?</p>

  <p>Altmanga üç, şeref muhafızlarını uzağa çekti. Altmanga iki, <i>açıkgözün</i> dikkatini dağıttı. Diğer taraftan yaklaşmakta olan Kaladin’i görmedi. Adam gözünde bir bıçakla düştü; yüzü korunmasızdı. Takırtılarla yere devrilirken hâlâ hayattaydı. Kaladin, at dörtnala uzaklaşırken mızrağını üç defa indirerek düşen adamın suratına gömdü.</p>

  <p>Adamın şeref muhafızları paniğe kapıldı ve ordularına geri katılmak için kaçtılar. Kaladin mızrağını kalkanına vurarak iki altmanga ya “konum al” sinyalini verdi. Yayıldılar ve Kaladin’in başka bir mangadan kurtardığı kısa boylu bir adam olan Toorim, <i>açıkgözün</i> ölü olduğunu kontrol edermiş gibi yaptı. Aslında gizli gizli küre arıyordu.</p>

  <p>Ölüleri soymak kesin bir şekilde yasaklanmıştı ama Kaladin eğer Amaram ganimeti o kadar çok istiyorsa, gelip fırtına götüresi düşmanı bizzat kendisinin öldürebileceğine karar vermişti. Kaladin Amaram’a çoğu <i>açıkgözden</i> daha fazla saygı duyuyordu . Eh, <i>bütün açıkgözlerden</i> daha fazla. Ama rüşvetler ucuz değildi.</p>

  <p>Toorim yürüyerek yanına geldi. “Hiçbir şey yok, komutanım. Ya savaşa hiç küre getirmemiş ya da küreleri o göğüs zırhının altında bir yerlerde gizlemiş.”</p>

  <p>Kaladin savaş meydanını incelerken kısaca başını salladı. Amaram’ın kuvvetleri toparlanıyordu; uzun zaman geçmeden savaşı kazanacaklardı. Hatta büyük ihtimalle Amaram şimdiye kadar düşmana karşı doğrudan bir saldırıya çıkmıştı bile. Genellikle savaşa en sonunda girerdi.</p>

  <p>Kaladin alnını sildi. Subayı öldürdüklerini kanıtlamak için yüzbaşıları Norby’ye haber göndermesi gerekecekti. Ama ilk önce o hekimlerin...</p>

  <p>“Komutanım!” dedi Toorim aniden.</p>

  <p>Kaladin tekrar düşman hatlarına göz attı.</p>

  <p>“Fırtınababa!” diye haykırdı Toorim. “<i>Komutanım</i>!”</p>

  <p>Toorim düşman hatlarına bakmıyordu. Kaladin hızla dönerek arkalarındaki kendi hatlarına baktı. Orada, ölümün kendi rengindeki bir atın üstünde askerleri ezerek geçen bir imkânsızlık vardı.</p>

  <p>Adam ışıldayan altın zırh giyiyordu. <i>Kusursuz</i> bir altın zırh, bu sanki tüm diğer takım zırhların taklit etmeye uğraştıkları şey gibiydi. Her parçası kusursuz bir şekilde uyumluydu, altında kayış ya da deri olduğunu gösteren hiçbir açıklık yoktu. Bu, atlının devasa ve güçlü görünmesini sağlıyordu. Sanki kullanmak için fazla büyük olan bir kılıcı taşıyan bir tanrı gibiydi. Gravürlü ve stilizeydi, hareket halindeki alevler gibi şekillendirilmişti.</p>

  <p>“Fırtınababa...” diye nefes verdi Kaladin.</p>

  <p>Paretaşıyan Amaram’ın hatlarını yararak çıktı. Geçerken adamları keserek, onların arasından atını sürmüştü. Kısa bir an için, Kaladin’in aklı bu yaratığın, bu güzel <i>ilahi varlığın,</i> bir düşman olabileceğini kabul etmeyi reddetti. Paretaşıyan’ın kendi taraflarından gelmiş olması da bu yanılsamayı destekliyordu.</p>

  <p>Kaladin’in şaşkınlığı; Paretaşıyan’ın Cenn’i atıyla çiğneyerek Parekılıcı’nın aşağı inip tek, kolay bir darbeyle Dallet’in başının içinden geçtiği ana kadar sürdü.</p>

  <p>“Hayır!” diye kükredi Kaladin. <i>“Hayır!</i>”</p>

  <p>Gözlerinden alev almış gibi dumanlar yükselirken Dallet’in vücudu geriye doğru savrularak yere düştü. Paretaşıyan yoluna devam etmeden önce Cyn’i kesti ve Lyndel’i çiğnedi. Bunların hepsi bir umursamazlıkla yapılmıştı, sanki tezgâhın üstündeki bir noktayı silmek için duraklamayan bir kadın gibi.</p>

  <p>“HAYIR!” diye çığlık attı Kaladin mangasının yerdeki adamlarına doğru koşarken. Bu savaşta hiç kimseyi kaybetmemişti! Hepsini koruyacaktı!</p>

  <p>Mızrağını bırakarak Dallet’in yanında dizlerinin üstüne düştü. Ama kalp atışı yoktu ve o yanmış gözler... O ölmüştü. Kaladin kederden boğulacakmış gibi hissediyordu.</p>

  <p><i>Hayır!</i> dedi aklının babası tarafından eğitilmiş olan kısmı. <i>Kurtarabileceklerini kurtar</i>!</p>

  <p>Cenn’e döndü. Oğlanın kaburgalarını parçalayan ve göğüs kemiğini çatlatan, bir nal inmişti göğsüne. Oğlan soluksuz bir şekilde gözleri yukarıda, nefes almak için çırpınıyordu. Kaladin bir bandaj çıkardı. Sonra da buna bakarak durakladı. Bir bandaj mı? Parçalanmış bir göğsü tamir etmek için mi?</p>

  <p>Cenn hırıldamayı kesti. Gözleri hâlâ açık, bir kere sarsıldı. “O izliyor?” diye tısladı oğlan. “Gecenin içindeki kara kavalcı. Bizleri avcunda tutuyor... Hiçbir adamın duyamayacağı bir ezgi çalıyor!”</p>

  <p>Cenn’in gözleri karardı. Nefes almayı bıraktı.</p>

  <p>Lyndel’in yüzü içeri göçmüştü. Cyn’in gözlerinde duman tütüyordu ve o da nefes almıyordu. Kaladin Cenn’in kanının içinde, dizlerinin üstündeydi; Toorim ve iki altmanga en az Kaladin kadar afallamış görünerek onun etrafında toplanırlarken dehşet içindeydiler.</p>

  <p>Bu mümkün değil. Ben... Ben...</p>

  <p>Çığlıklar.</p>

  <p>Kaladin başını kaldırdı. Amaram’ın yeşil ve bordolu sancağı hemen güneylerinde dalgalanıyordu. Paretaşıyan doğrudan o sancağa doğru giderken Kaladin’in mangasını biçip geçmişti. Mızrakçılar kargaşa içinde çığlıklar atarak kaçışıyordu; Paretaşıyan’ın önünde dağılmışlardı.</p>

  <p>Kaladin’in içinde öfke kaynadı.</p>

  <p>“Komutanım?” diye sordu Toorim.</p>

  <p>Kaladin mızrağını aldı ve ayağa kalktı. Dizleri Ceren’in kanıyla ıslanmıştı. Adamları kafaları karışmış, endişeli bir şekilde ona bakıyordu. Kargaşanın ortasında sabit duruyorlardı; Kaladin’in görebildiği kadarıyla, kaçmakta olmayan tek grup onlardı. Paretaşıyan saflarını pelteye çevirmişti.</p>

  <p>Kaladin mızrağını havaya sapladı, sonra da koşmaya başladı. Adamları bir savaş çığlığıyla arkasında düzene girdi ve düz taşlık zemini koşarak aştılar. İki renkten de üniforması olan mızrakçılar, kalkanlarını ve mızraklarını düşürerek önlerinden kaçıştı.</p>

  <p>Kaladin bacakları çalışarak hız kazandı; mangası ona zar zor ayak uyduruyordu. Hemen ileride, tam Paretaşıyan’ın önünde bir grup yeşilli dağıldı ve kaçıştı. Amaram’ın şeref muhafızları. Bir Paretaşıyan ile karşılaştıklarında görevlerini terk etmişlerdi. Amaram’ın kendisi şahlanan bir atın üstündeki yalnız bir adamdı. Parezırhı’yla kıyaslandığı zaman son derece <i>sıradan</i> görünen gümüşi takım zırh giyiyordu.</p>

  <p>Kaladin’in mangası ordunun akışına karşı koşuyordu, yanlış yöne giden asker yığını. Yanlış yöne giden <i>tek</i> grup. Kaçmakta olan adamlardan bazıları o yanlarından geçerken durdu ama hiçbirisi onlara katılmadı.</p>

  <p>İleride, Paretaşıyan atını sürerek Amaram’ın önüne geçti. Paretaşıyan, Kılıç’ını bir savuruşla Amaram’ın atının boynunun içinden geçirdi. Atın gözleri yanarak iki kocaman çukura dönüştü ve Amaram hâlâ eyerindeyken, kesik kesik seğirerek devrildi.</p>

  <p>Paretaşıyan savaş atını sıkı bir daire ile çevirdi, sonra da son sürat giderken kendisini atın sırtından aşağı attı. Bir şekilde ayakta kalmayı başararak, gıcırtılı bir sesle yere çarptı ve kayarak durdu.</p>

  <p>Kaladin hızını iki katına çıkarttı. İntikam almak için mi koşuyordu, yoksa yücemareşalini korumaya mı çalışıyordu? Hayatta ona bir gıdım insanlık göstermiş olan tek <i>açıkgözü</i>? Fark eder miydi?</p>

  <p>Amaram hantal zırhının içinde mücadele etti, atın leşi bacağının üstündeydi.</p>

  <p>Paretaşıyan onun işini bitirmek için Kılıç’ını iki eliyle yukarı kaldırdı.</p>

  <p>Kaladin, Paretaşıyan’a arkadan yaklaşarak çığlık attı ve darbenin arkasına momentumu ve kaslarını koyarak mızrağının dibini aşağıdan savurdu. Mızrağın sapı Paretaşıyan’ın bacağının arkasına çarparak paramparça oldu ve etrafa tahta parçaları saçıldı.</p>

  <p>Darbenin sarsıntısı Kaladin’i yere devirdi; kolları titriyor, kırık mızrağı sıkı sıkı ellerinde tutuyordu. Paretaşıyan tökezleyerek Kılıç’ını indirdi. Zırhlı yüzünü Kaladin’e doğru çevirdi; duruşundan büyük bir şaşkınlık içinde olduğu anlaşılıyordu.</p>

  <p>Kaladin’in mangasından geride kalmış olan yirmi adam bir kalp atışı sonra gelerek ateşli bir şekilde saldırdılar. Kaladin aceleyle ayaklarının üstünde doğruldu ve ölmüş bir askerin mızrağına doğru koştu. Bıçaklarından birini kaparak kınından çıkardıktan sonra kırık mızrağını bir kenara fırlattı, yeni mızrağı yerden kaptı ve dönerek adamlarının onlara öğretmiş olduğu şekilde saldırdıklarını gördü. Düşmanın üstüne üç yönden geliyorlar, mızraklarını Zırh’ın eklem yerlerinin arasına saplıyorlardı. Paretaşıyan, sersemlemiş bir adamın etrafında havlayan enik sürüsüne baktığı gibi etrafına bakınıyordu. Mızrak darbelerinden tek bir tanesi bile zırhını delmiş gibi görünmüyordu. Miğferli başını salladı.</p>

  <p>Sonra da saldırdı.</p>

  <p>Pare kılıcı bir dizi ölümcül, geniş darbeyle savrularak mızrakçılardan on tanesini biçti.</p>

  <p>Toorim, Acis, Hamel ve diğer yedi adam gözleri yanarak, zırhları ve silahları boydan boya biçilmiş bir şekilde yere düşerlerken Kaladin dehşet içinde donakalmıştı. Geride kalan mızrakçılar tökezleyerek geri çekildiler, şaşkınlık içindeydiler.</p>

  <p>Paretaşıyan tekrar saldırarak Raksha, Navar ve diğer dördünü de öldürdü. Kaladin bakakalmıştı. Adamları... Arkadaşları... Öylece ölmüştü. Son dördü kaçıştılar, Hab ayağı Toorim’in cesedine takılarak yere düştü; mızrağını düşürmüştü.</p>

  <p>Paretaşıyan onları görmezden gelerek tekrar sıkışıp kalmış olan Amaram’a doğru döndü.</p>

  <p><i>Hayır,</i> diye düşündü Kaladin. <i>Hayır, hayır, HAYIR!</i> Bütün akla, bütün mantığa rağmen, bir şeyler onu ileri itti. İğrenmişti, yaslıydı, <i>çileden çıkmıştı.</i></p>

  <p>Dövüşmüş oldukları çukurda onlar dışında kimse kalmamıştı. Aklı başında olan mızrakçılar kaçmıştı. Geri kalan dört adamı kısa bir mesafe ilerideki sırta ulaştılar ama kaçmadılar. Ona seslendiler.</p>

  <p>“Kaladin!” diye bağırdı Reesh. “Kaladin, yapma!”</p>

  <p>Kaladin onun yerine çığlık attı. Paretaşıyan onu gördü ve inanılmayacak kadar hızla dönerek Kılıç’ı savurdu. Kaladin darbenin altından eğilerek geçti ve mızrağının dibini Paretaşıyan’ın dizine gömdü.</p>

  <p>Mızrak sekti. Kaladin küfrederek Kılıç tam önündeki havayı yararken kendini geriye attı. Sekerek ileri atıldı. Düşmanının boynuna ustaca mızrağı sapladı. Boyun desteği saldırıyı engelledi. Kaladin’in mızrağı Zırh’ın boyasını ancak çizmişti.</p>

  <p>Paretaşıyan Kılıç’ını iki eliyle kavrayarak ona doğru döndü. Kaladin yanından fırlayarak o inanılmaz kılıcın menzilinin hemen dışına çıktı. Amaram en sonunda kendini kurtarmayı başarmıştı ve bir bacağını arkasında sürükleyerek, emekleyerek uzaklaşıyordu. Bacağın kıvrılışına bakılırsa birden fazla çatlağı vardı.</p>

  <p>Kaladin kayıp durarak döndü ve Paretaşıyan’ı inceledi. Bu yaratık bir tanrı değildi. Bu en adi olan <i>açıkgözlerin</i> temsil ettiği her şeydi. Kaladin gibi insanları vurdumduymaz bir şekilde öldürme becerisi.</p>

  <p>Her zırhın bir gediği vardı. Her adamın bir kusuru vardı. Kaladin adamın miğferinin aralığından gözlerini gördüğünü düşündü. O aralık bir bıçağın ancak sığacağı kadar büyüktü ve kusursuz bir şekilde fırlatılması gerekecekti. Ona yakın olmalıydı. Ölümcül derece yakın.</p>

  <p>Kaladin tekrar ileri atıldı. Paretaşıyan Kılıç’ını Kaladin’in adamlarının çoğunu öldürmek için kullandığı aynı geniş darbeyle savurdu. Kaladin kendini yere doğru fırlattı ve geriye doğru eğilirken dizlerinin üstünde kaydı. Parekılıcı şimşek gibi üstünden geçerek mızrağının ucunu biçti. Uç havaya fırlayarak fırıl fırıl döndü.</p>

  <p>Kaladin tekrar zorla ayağa kalktı. Elini yukarı doğru savurarak bıçağını aşılmaz zırhın arkasından izlemekte olan gözlere doğru fırlattı. Bıçak, yüz zırhına olması gereken açıdan sadece az bir farkla isabet etti ve aralığın yan tarafına çarparak sekip gitti.</p>

  <p>Paretaşıyan küfrederek koca Kılıç’ını tekrar Kaladin’e savurmaya çalıştı.</p>

  <p>Kaladin ayaklarının üstüne indi, momentumu hâlâ onu öne itiyordu. Yanında yere doğru düşmekte olan bir şeyler parladı.</p>

  <p>Mızrak başı.</p>

  <p>Kaladin meydan okumayla kükreyerek döndü ve mızrak başını havada kaptı. Ucu aşağıya dönük olarak düşmekteydi ve başparmağını kesildiği yere bastırarak, geride kalmış olan on santimlik sapından yakaladı; sivri ucu aşağı doğru duruyordu. Paretaşıyan silahını çevirirken Kaladin kayarak durdu ve kolunu yan tarafa savurarak mızrak başını doğrudan Paretaşıyan’ın miğfer aralığının içine <i>sapladı.</i></p>

  <p>Her şey durdu.</p>

  <p>Kaladin kolunu uzatmış duruyordu, Paretaşıyan ise hemen sağında ayaktaydı. Amaram kendini alçak çukurun yan tarafındaki sırtın yarısına kadar çekmişti. Kaladin’in silah arkadaşları ise sahnenin kenarında donakalmış halde dikiliyorlardı. Kaladin nefes nefese orada durdu, eli hâlâ Paretaşıyan’ın yüzünün önünde, mızrağın sapını kavrar haldeydi.</p>

  <p>Paretaşıyan gıcırdadı, sonra da geriye doğru devrilerek çatırtıyla yere düştü. Kılıç’ı parmaklarının arasından düşerek dik açıyla yere çarptı ve taşın içine gömüldü.</p>

  <p>Kaladin kendini bitkin hissederek tökezleyerek uzaklaştı. Afallamıştı. Uyuşmuştu. Adamları koşarak gelip yerdeki adama gözlerini dikerek grup halinde durdular. Hayrete düşmüşlerdi, hatta biraz huşu içindeydiler.</p>

  <p>“Öldü mü?” diye sordu Alabet yumuşak bir şekilde.</p>

  <p>“Öldü,” dedi yan taraftan bir ses.</p>

  <p>Kaladin döndü. Amaram hâlâ yerde yatıyordu ama miğferini çekerek çıkarmıştı, koyu saçı ve sakalı terle ıslaktı. “Eğer hâlâ hayatta olsaydı Kılıç’ı kaybolmuş olurdu. Zırhı üzerinden dökülüyor. O öldü. Atalarımın kanı... Sen bir Paretaşıyan öldürdün!”</p>

  <p>Garipsenecek bir şekilde Kaladin bu duruma şaşırmış değildi. Sadece tükenmişti. Etrafındaki en sevgili arkadaşları olan adamların cesetlerine baktı.</p>

  <p>“Al onu, Kaladin,” dedi Coreb.</p>

  <p>Kaladin dönerek kabzası göğe doğru uzanmış, açılı bir şekilde taştan çıkmakta olan Parekılıcı’na baktı.</p>

  <p>“Al hadi,” dedi Coreb tekrar. “O senin. Fırtınababa adına, Kaladin. Sen bir Paretaşıyan’sın!”</p>

  <p>Kaladin sersemlemiş bir şekilde ileri çıkarak elini Kılıç’ın kabzasına doğru uzattı. Kabzadan iki üç santim uzakta tereddüt etti.</p>

  <p>Her şey <i>yanlış</i> geliyordu.</p>

  <p>Eğer o Kılıç’ı alırsa, onlardan birisi haline gelecekti Eğer hikâyeler doğruysa, gözleri bile değişecekti. Her ne kadar Kılıç, işlemiş olduğu cinayetlerin bir izini taşımadan ışıkta parlıyor olsa da, bir an için ona kanlıymış gibi göründü. Dallet’in kanıyla lekelenmişti. Toorim’in kanıyla. Sadece saniyeler önce hayatta olan adamların kanlarıyla.</p>

  <p>Bu bir hâzineydi. İnsanlar Parekılıcı için krallıkları verirdi. Onları kazanmış olan bir avuç <i>koyugözlü</i> adam sonsuza kadar şarkılarda ve hikâyelerde yaşıyacaktı.</p>

  <p>Ama o Kılıç’a dokunma düşüncesi onun midesini bulandırıyordu. O Kılıç <i>açıkgözler</i> hakkında nefret etmekte olduğu her şeyi simgeliyordu ve az önce de çok sevdiği adamları katletmişti. Bunun gibi bir şey yüzünden bir efsane olamazdı. Kılıç’ın amansız metalindeki yansımasına baktı, sonra da elini indirerek arkasını döndü.</p>

  <p>“O senin, Coreb,” dedi Kaladin. “Onu sana veriyorum.”</p>

  <p><i>“Ne?”</i> dedi Coreb arkasından.</p>

  <p>İleride, Amaram’ın şeref muhafızları sonunda geri döndüler, utanç içinde gibi görünerek endişeyle küçük çukurun tepesinde belirdiler.</p>

  <p>“Ne yapıyorsun sen?” diye Kaladin onun yanından geçerken hesap sordu Amaram. “Ne... Kılıç’ı almayacak mısın?”</p>

  <p>“İstemiyorum,” dedi Kaladin yumuşak bir şekilde. “Onu adamlarıma veriyorum.”</p>

  <p>Kaladin duygusal olarak tükenmiş bir şekilde yürüyerek uzaklaştı, çukurdan dışarı tırmanırken ve şeref muhafızlarını itekleyerek geçerken yanaklarında gözyaşları vardı.</p>

  <p>Savaş kampına yalnız başına yürüyerek döndü.</p>
</body>
</html>
