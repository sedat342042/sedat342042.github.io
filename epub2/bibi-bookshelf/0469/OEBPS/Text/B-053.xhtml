<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2 title="BÖLÜM-053"><img alt="" src="../Images/main-77.jpg" /></h2>

  <p><b><i>“O düşen unvanı kaldırmalı! Kule, taç ve mızrak!”</i></b></p>

  <div>
    <b><br /></b>
  </div>

  <p><b><i>—</i> Vevahach, 1173 tarihli, ölümden 8 saniye önce. Örnek: Bir fahişe. Memleketi bilinmiyor.</b></p>

  <div>
    <br />
  </div>

  <p>Ustura gibi keskin kenarlı bir ok Kaladin’in yüzünü yalayarak geçip tahtaya saplandı. Yanağındaki yarıktan sızan ılık kanın, yüzünden aşağı süzülerek çenesinden damlayan kana karıştığını hissedebiliyordu.</p>

  <p>“Sıkı durun!” diye kükredi köprünün tanıdık ağırlığı omuzlarının üstünde, düzensiz zemin boyunca koşarken. Yakınlarda, biraz ileride solda, öndeki dört adam oklarla düşer ve cesetleri de arkalarındakileri tökezletirken Köprü Yirmi bocaladı.</p>

  <p>Parshendi okçuları uçurumun diğer kenarında diz çökmüş, Sadeas’ın tarafından yağan oklara rağmen sakin bir şekilde şarkı söylüyorlardı. Kara gözleri obsidyen parçaları gibiydi. Akları yoktu. Sadece o duygusuz siyah. O anlarda, adamların çığlıklarını, bağırışlarını, haykırışlarını, feryatlarını dinlerken, Kaladin Parshendilerden de, Sadeas ve Amaram’dan ettiği kadar nefret ediyordu. Öldürürken nasıl şarkı söyleyebilirlerdi?</p>

  <p>Kaladin’in ekibinin önündeki Parshendiler yaylarını çekerek nişan aldılar. Kaladin oklarını bırakırlarken garip bir güç kabarması hissederek onlara doğru çığlık attı.</p>

  <p>Oklar odaklanmış bir dalga halinde vınlayarak havayı yardı. On tanesi kuvvetleri köprüyü titreterek Kaladin’in başının yakınında tahtaya saplandı, etrafa tahta kıymıkları saçıldı. Ama tek bir tanesi bile ona isabet etmemişti.</p>

  <p>Uçurumun karşısında, birkaç Parshendi şarkılarını keserek yaylarını, indirdiler. İblis yüzlerinde afallamış bakışlar vardı.</p>

  <p>“İndir!” diye bağırdı Kaladin köprü ekibi uçuruma ulaşırken. Zemin burada bozuktu, soğana benzer kayafilizleriyle kaplanmıştı. Kaladin bir tanesinin sarmaşığının üstüne basarak bitkinin içeri çekilmesine neden oldu. Köprücüler köprüyü yükselterek omuzlarından kaldırdılar, sonra da ustaca yana çekilerek yere indirdiler. On altı diğer köprü ekibi de onlarla birlikte sıraya girmiş, köprülerini indiriyorlardı. Arkalarında, Sadeas’ın ağır süvarileri plato boyunca fırtına gibi onlara doğru geliyordu.</p>

  <p>Parshendiler yaylarını tekrar çekti.</p>

  <p>Kaladin dişlerini sıktı, ağırlığını yan taraftaki tahta çubuklardan birine vererek devasa aparatı uçurumdan karşıya itmelerine yardım etti. Bu kısımdan nefret ediyordu, köprücüler çok fazla açıktaydı.</p>

  <p>Sadeas’ın okçuları ateş etmeye devam ediyordu, Parshendileri geriye püskürtmeyi amaçlayan odaklanmış, engelleyici bir saldırıya geçmişlerdi. Her zaman olduğu gibi, okçular köprücüleri vurabileceklerini umursamıyordu ve o oklardan birkaç tanesi Kaladin’in tehlikeli derecede yakınından geçti. İtmeye devam etti ve kan ter içinde Köprü Dört için bir gurur kıpırtısı hissetti içinde. Şimdiden savaşçılar gibi hareket etmeye başlamışlardı; ayaklarının üstünde hızlı, düzensiz, bir şekilde hareket ediyorlar, okçuların onlara nişan almalarını daha da zorlaştırıyorlardı. Gaz ya da Sadeas’ın adamları bunu fark eder miydi?</p>

  <p>Köprü gümleyerek yerine oturdu ve Kaladin geri çekilmeleri için bağırdı. Köprücüler kalın saplı siyah Parshendi oklarıyla, Sadeas’ın okçularından gelen daha hafif, yeşil tüylü okların arasından sıyrılarak yoldan çekildiler. Moash ve Kaya kendilerini köprünün üstüne çekerek köprü boyunca koşup Kaladin’in yanında aşağı atladılar. Diğerleri de köprünün arkasından dağılarak yaklaşmakta olan süvari hücumunun önünden çekildiler.</p>

  <p>Kaladin adamlarına yoldan çekilmeleri için el sallayarak oyalandı. Hepsi uzaklaştığında ise arkasında kalan, oklarla diken diken olmuş köprüye göz attı. Tek bir adam bile vurulmamıştı. Bir mucize. Koşmak için döndü...</p>

  <p>Birisi köprünün diğer ucunda tökezledi. Duuny. Genç köprücünün omzundan çıkan beyaz ve yeşil tüylü bir ok vardı. Gözleri kocaman açılmış, şaşkındı.</p>

  <p>Kaladin küfrederek geri koştu. Daha o iki adım atmadan, siyah saplı bir ok genci diğer tarafından vurdu. Kanı koyu tahtalara saçılırken köprünün üstüne düştü.</p>

  <p>Hücumdaki atlar yavaşlamadı. Kaladin acele ederek köprünün yan tarafına ulaştı ama bir şeyler onu geri çekti. Omzunda eller vardı. Tökezleyerek döndüğünde karşısında Moash’ı buldu. Kaladin ona hırlayarak adamı kenara itmek istedi ama Moash, Kaladin’in kendisinin ona öğretmiş olduğu bir hareketi kullanarak Kaladin’i yan tarafa doğru çekip ayaklarını yerden kesti. Moash kendini yere attı ve oklar gümüşi zırhlarında kırılan ağır süvariler gümbür gümbür köprüden karşıya geçerken Kaladin’i de yerde kalmaya mahkum etti.</p>

  <p>Kırık ok parçaları zemine yağdı. Kaladin bir an debelendi ama sonra hareketsizleştı.</p>

  <p>“O öldü,” dedi Moash kaba bir şekilde. “Yapabileceğin hiçbir şey yoktu. Üzgünüm.”</p>

  <p>Yapabileceğin hiçbir şey yoktu...</p>

  <p><i>Hiçbir zaman yapabileceğim bir şey olmuyor. Fırtınababa, neden onları kurtaramıyorum?</i></p>

  <p>Köprü sarsılmayı kesti, süvariler Parshendilere bindirmiş ve arkalarından tıngırtılarla karşıya geçen piyadeler için yer açmıştı. Piyadeler tutunma noktası kazandıktan sonra süvariler geri çekilecekti, atlar uzun süre savaşarak riske atmak için fazlasıyla değerliydi.</p>

  <p><i>Evet,</i> diye düşündü Kaladin. <i>Taktikleri düşün. Savaşı düşün. Dunny’yi düşünme.</i></p>

  <p>Moash’ı üstünden iterek kalktı. Dunny’nin cesedi tanınmaz hale gelecek kadar ezilmişti. Kaladin çenesini sıkıp dönerek arkasına bakmadan yürüyerek uzaklaştı. Onu izleyen köprücülerin arasından geçti ve uçurumun kenarına geldi; ayakları açık, kollarını arkasında kavuşturmuştu. Köprünün çok uzağında durduğu sürece bu tehlikeli değildi. Parshendiler yaylarını kaldırmışlar ve geri çekiliyorlardı. Koza platonun uzak sol ucunda kule gibi yükselen oval bir taş tepeciğiydi.</p>

  <p>Kaladin izlemek istiyordu. Bu onun bir asker gibi düşünmesine yardımcı oluyordu ve bir asker gibi düşünmek de onun yakınındakilerin ölümlerinin üstesinden gelmesine yardımcı oluyordu. Diğer köprücüler de tereddütlü bir şekilde yaklaştı ve tören rahat duruşuyla etrafına dizildiler. Parshmen Shen bile onlara katılmış, sessizce diğerlerini taklit ediyordu. Şu ana kadar her köprü turuna şikâyet etmeden katılmıştı. Kuzenlerine karşı yürümeye itiraz etmiyordu, saldırıyı sabote etmeye de kalkmamıştı. Gaz hayal kırıklığına uğramıştı ama Kaladin buna şaşırmamıştı. Parshmenler işte böyleydi.</p>

  <p>Uçurumun diğer tarafında olanlar hariç. Kaladin çarpışmaya baktı ama taktikler üzerine odaklanmakta güçlük çekiyordu. Dunny’nin ölümü onu fazlasıyla üzüyordu. Oğlan arkadaşıydı, ona destek olanların en başında gelmişti ve köprücülerin en iyilerinden biriydi.</p>

  <p>Her ölen köprücü onları felâkete biraz daha yaklaştırıyordu. Adamları düzgün bir şekilde eğitmek haftalar sürecekti. Dövüşmeye hazır olmanın yakınına bile yaklaşmalarından önce ekibin yarısını, batta belki de daha fazlasını kaybetmiş olacaklardı. Bu hiç iyi değildi.</p>

  <p><i>Eh, bunu düzeltmek için bir yol bulmak zorunda kalacaksın,</i> diye düşündü Kaladin. Kararını vermişti ve umutsuzluğa kapılmak için zamanı yoktu. Umutsuzluk bir lükstü.</p>

  <p>Tören duruşunu bıraktı ve uzun adımlarla uçurumdan uzaklaştı. Diğer köprücüler şaşırarak arkasından bakmak için döndüler. Kaladin son zamanlarda bütün savaşları öyle durarak izlemeye başlamıştı. Sadeas’ın askerleri bunu fark etmişti. Pek çoğu bunu köprücülerin boylarından büyük işlere karışması olarak görüyordu. Ancak birkaç tanesi Köprü Dört’e bu yüzden saygı duyuyormuş gibi görünüyordu. Kaladin fırtına yüzünden hakkında söylentiler olduğunu biliyordu; şüphesiz bu davranışı da söylentileri artırıyordu.</p>

  <p>Kaladin kayalık plato boyunca ilerledi ve Köprü Dört de onu takip etti. Köprünün üstündeki ezilmiş, kırık vücuda özellilde tekrar bakmadı. Dunny masumiyetin ufak bir izini saklayabilmiş olan tek köprücüydü. Ve şimdi o ölmüş, iki taraftan da oklarla vurulmuş, Sadeas tarafından çiğnenmişti. Görmezden gelinmiş, unutulmuş, terk edilmiş.</p>

  <p>Kaladin’in onun için yapabileceği hiçbir şey yoktu. O yüzden de bunun yerine, Kaladin Köprü Sekiz’in üyelerinin taştan bir açıklıkta tükenmiş bir şekilde yatmakta olduğu yere doğru ilerledi. Kaladin ilk köprü turlarından sonra böyle yattığını hatırlıyordu. Şimdi ise neredeyse nefesi bile kesilmiş değildi.</p>

  <p>Çoğu zaman olduğu gibi, diğer köprü ekipleri geri çekilirlerken yaralılarını arkada bırakmışlardı. Köprü Sekiz’den zavallı bir adam, kasığında bir okla diğerlerine doğru sürünüyordu. Kaladin yürüyerek onun yanına geldi. Koyu kahverengi derisi ve kahverengi gözleri vardı, kalın siyah saçları uzun, örgülü bir kuyruk halinde geriye toplanmıştı. Acısprenleri etrafında sürünüyordu. Kaladin ve Köprü Dört’ün diğer üyeleri tepesinde yükselince başını kaldırıp baktı.</p>

  <p>“Kımıldama,” dedi Kaladin yumuşakça ve eğilip yaralı kasığa iyice bakabilmek için adamı nazikçe yana çevirdi. Kaladin düşünceli bir şekilde yarayı dürtükledi. “Teft, ateşe ihtiyacımız olacak. Kavını çıkar. Kaya, hâlâ iğne ve ipliğim sende mi? Ona ihtiyacımız olacak. Lopen ve su nerede?”</p>

  <p>Köprü Dört’ün üyeleri sessizdi. Kaladin şaşkın, yaralı adamdan başını kaldırdı, “Kaladin,” dedi Kaya, “Diğer köprü ekiplerinin bize nasıl davrandığını biliyorsun.”</p>

  <p>“Umurumda değil,” dedi Kaladin.</p>

  <p>“Hiç paramız kalmadı,” dedi Drehy. “Maaşlarımızı bir araya getirdiğimiz zaman kendi adamlarımız için bile ancak yetecek kadar bandajımız var.”</p>

  <p>“Umurumda değil.”</p>

  <p>“Eğer diğer köprü ekiplerinin yaralılarına da bakarsak, onları da beslememiz, ilgi göstermemiz gerekir...” dedi Drehy sarışın başını sallayarak.</p>

  <p>“Bir yolunu bulurum,” dedi Kaladin.</p>

  <p>“Ben...” diye başladı Kaya.</p>

  <p>“Fırtına kapsın sizi!” dedi Kaladin, ayağa kalktı ve elini platoya doğru salladı. Köprücülerin vücutları saçılmış yatıyordu, görmezden gelinmişlerdi. “Şuna bakin! Onları kim umursuyor? Sadeas değil. Kendi köprücü arkadaşları değil. Elçiler’in kendilerinin bile bunları akıllarına getirdiğini sanmam.</p>

  <p>“Arkamda insanlar ölürken orada durup izlemeyeceğim. Bizim bundan daha iyi olmamız gerekir! <i>Açıkgözler</i> gibi başımızı çevirip, görmüyormuş gibi yapamayız. Bu adam da bizden biri. Tıpkı Dunny gibi.</p>

  <p><i>“Açıkgözler</i> şereften bahsediyor. Kendi asillikleri hakkında boş boş atıp tutuyorlar. Eh, ben hayatımda gerçekten de şerefli olan tek bir adam tanıdım. O kim olursa olsun yardım eden bir hekimdi, ondan nefret edenlere bile. Özellikle ondan nefret edenlere. İşte şimdi de biz Gaz’a, Sadeas’a, Hashal’a ve izleme zahmetine giren bütün diğer sırılsıklam salaklara onun bana ne öğrettiğini göstereceğiz. Şimdi mırın kırın etmeyi kesin ve işe başlayın!”</p>

  <p>Köprü Dört ona kocaman açılmış, utanmış gözlerle baktı ve sonra da fırlayarak harekete geçtiler. Teft bir triyaj ekibi oluşturarak adamların bazılarını diğer yaralı köprücüleri aramaya, diğerlerini de ateş için kayafilizi kabuğu toplamaya gönderdi. Lopen ve Dabbid sedyelerini getirmek için koşarak gittiler.</p>

  <p>Kaladin eğildi ve kanın ne kadar hızlı aktığını görmek için yaralı adamın bacağını kontrol etti ve dağlamasına gerek olmayacağına karar verdi. Okun sapını kırdı ve uyuşturmak için yarayı biraz konikabuk mukusuyla sildi. Sonra adamdan bir inlemeyle okun kalanını çekip çıkardı ve kendi kişisel bandajlarından kullanarak yarayı sardı.</p>

  <p>“Bunu ellerinle tut,” diye talimat verdi Kaladin. “Ve böyle yürüme. Kampa geri dönmeye başlamadan önce seni kontrol edeceğim.”</p>

  <p>“Eğer...” dedi adam. Konuşmasında şivenin izi bile yoktu. Kaladin koyu derisi yüzünden adamın Azish olmasını beklemişti. “Eğer bir bacağımla yürüyemiyorsam nasıl geri döneceğim?”</p>

  <p>“Seni taşıyacağız,” dedi Kaladin.</p>

  <p>Adam belli ki şok olarak başını kaldırdı. “Ben...” Gözlerinde yaşlar belirdi. “Teşekkür ederim.”</p>

  <p>Kaladin kısaca başını salladı ve Kaya ile Moash başka bir yaralı adamı getirirlerken onlara döndü. Teft bir ateş yakmıştı, keskin, ıslak kayafilizi kokuyordu. Yeni adam başını çarpmıştı ve kolunda uzun bir kesik vardı. Kaladin ip için elini uzattı.</p>

  <p>“Kaladin, evlat,” dedi Teft yumuşak bir sesle, ona ipi verdi ve diz çöktü. “Şimdi, şikâyet ediyormuşum gibi görme, çünkü etmiyorum. Ama gerçekten de yanımızda kaç tane adamı geri taşıyabiliriz?”</p>

  <p>“Daha önce üç tane taşımıştık,“ dedi Kaladin. “Köprünün üstüne bağlı olarak. Bahse girerim üç tane daha sığdırabilir ve bir diğerini de su sedyesiyle taşıyabiliriz.”</p>

  <p>“Ya yedi taneden daha fâzla varsa?”</p>

  <p>“Eğer onları düzgün şekilde bandajlayabilirsek, bazılarının yürümesi mümkün olabilir.”</p>

  <p>“Peki ya daha da fazlası varsa?”</p>

  <p>“Fırtına kapsın, Teft,” dedi Kaladin dikiş atmaya başlayarak. “O zaman götürebildiğimiz kadarını götürürüz ve sonra da geride bıraktıklarımızı almak için köprüyle tekrar geliriz. Eğer askerler kaçacağımızdan endişe ederlerse Gaz’ı da yanımızda getiririz.”</p>

  <p>Teft sessizleşti; Kaladin ise tümünü kurtarmak için hiçbir olumsuzluğu kabul etmez bir kararlılık içindeydi. Bunun üzerine, kır saçlı asker gülümsedi. Hatta biraz gözleri yaşarıyormuş gibi bile oldu. “Kelek’in nefesi. Doğruymuş. Hiç inanmamıştım...”</p>

  <p>Kaladin kaşlarını çatarak başını kaldırıp Teft’e baktı, bir elini kanamayı durdurmak için yaraya bastırıyordu. “Ne dedin?”</p>

  <p>“Oh, hiçbir şey.” Yüzünü buruşturdu. “İşine geri dön! O oğlanın sana ihtiyacı var.”</p>

  <p>Kaladin dikişine geri döndü.</p>

  <p>“Hâlâ sana dediğim gibi bir kese dolusu küreyi yanında taşıyor musun?” diye sordu Teft.</p>

  <p>“Onları kışlada arkamda bırakacak halim yok. Ama kısa süre sonra onları harcamamız gerekecek.”</p>

  <p>“Hiç de öyle bir şey yapmayacaksın,” dedi Teft. “O küreler şanslı, duydun mu beni? Onları yanından ayırma ve her zaman doldurulmuş tut.”</p>

  <p>Kaladin içini çekti. “Sanırım bu kürelerde bir bozukluk var. Fırtınaışıklarını tutmuyorlar. Her seferinde sadece birkaç gün içinde soluyorlar. Belki de Harap Ovalar ile ilgili bir şeydir. Diğer köprücülerin de başına geldi bu.”</p>

  <p>“Bu garip,” dedi Tefi çenesini kaşıyarak. “Bu son plato kötüydü. Üç köprü devrildi. Bir sürü köprücü öldü. Bizim böyle kimseyi kaybetmemiş olmamız ilginç.”</p>

  <p>“Dunny’yi kaybettik.”</p>

  <p>“Ama uçuruma gelirken değil. Sen her zaman en önde koşuyorsun ve oklar da her zaman bizi ıskalıyormuş gibi görünüyor. Garip, hı?”</p>

  <p>Kaladin tekrar kaşlarını çatarak başını kaldırdı. “Ne diyorsun, Teft?”</p>

  <p>“Hiçbir şey. O dikişe geri dön! Sana kaç kere söylemem gerekecek?”</p>

  <p>Kaladin bir kaşını kaldırdı ama işine geri döndü. Son zamanlarda Teft çok acayip davranmaya başlamıştı. Stres yüzünden miydi? Pek çok kişinin küreler ve Fırtınaışığı hakkında bâtıl inançları vardı.</p>

  <p>Kaya ve takımı üç yaralı daha getirdi, sonra da bulduklarının hepsinin bu olduğunu söyledi. Düşen köprücülerin sonu çoğunlukla Dunny gibi oluyor, çiğneniyorlardı. Eh, en azından Köprü Dört’ün platoya tekrar dönmesi gerekmeyecekti.</p>

  <p>Üçünün kötü ok yaraları vardı ve bu yüzden de Kaladin Skar’a bitmemiş dikişlerin üstüne basınç yapmasını söyleyerek kolunda kesik olan adamı onlara bıraktı. Teft dağlama için bir bıçağı ısıttı, bu yeni gelenler belli ki çok fazla kan kaybetmişlerdi. Bir tanesi büyük ihtimalle kurtulamayacaktı.</p>

  <p><i>Dünyanın ne kadar büyük kısmı savaşta,</i> diye düşündü çalışırken. Rüyası diğerlerinin zaten bahsetmekte olduğu şeyi vurgulamıştı. Kaladin ücra Hearthstone’da büyürken, kasabasının savaştan kaçınabilmiş olduğu için ne kadar şanslı olduğundan haberi yoktu.</p>

  <p>Bütün dünya savaş halindeydi ve o ise birkaç yoksul köprücüyü kurtarmak için çabalıyordu. Bunun ne faydası vardı ki? Ama yine de eti dağlamaya, dikiş atmaya, babasının ona öğretmiş olduğu gibi hayatları kurtarmaya devam etti. Arada bir Lirin’in yalnız başına şarabına döndüğü kararmış gecelerde babasının gözlerinde gördüğü o anlamsızlık hissini anlamaya başlıyordu.</p>

  <p><i>Dunny’yi yüzüstü bırakmış olmayı telafi etmek için çalışıyorsun,</i> diye düşündü Kaladin. <i>Buradaki diğerlerine yardım etmek onu geri getirmeyecek.</i></p>

  <p>Öleceğinden şüphe ettiği adamı kaybetti ama diğer dördünü ve başına bir darbe almış olan ama uyanmaya başlayan bir diğerini kurtardı. Kaladin dizlerinin üstünde geriye kaykıldı, yorgundu, elleri kanla kaplanmıştı. Lopen’in su tulumlarından döktüğü biraz suyla ellerini yıkadı, sonra da en sonunda okun yanağında açmış olduğu kendi yarasını hatırlayarak elini kaldırdı.</p>

  <p>Dondu. Derisini yokladı ama yarayı bulamıyordu. Yanağındaki ve çenesindeki kanı hissetmişti. Okun onu kestiğini hissetmişti, değil mi?</p>

  <p>Tüyleri ürpererek ayağa kalktı ve bir elini alnına koydu. Ne oluyordu?</p>

  <p>Birisi yanına geldi. Moash’ın şimdi temiz tıraşlı olan yüzünde çenesi boyunca görünen solgun bir yara izi vardı. Kaladin’i inceledi. “Dunny hakkında...”</p>

  <p>“Yaptığında haklıydın,” dedi Kaladin. “Büyük ihtimalle hayatımı kurtardın. Teşekkür ederim.”</p>

  <p>Moash yavaşça başını salladı. Dört yaralı adama bakmak için döndü; Lopen ve Dabbid onlara içmeleri için su veriyor, adlarını soruyordu. “Senin hakkında yanılmışım,” dedi Moash aniden Kaladin’e bir elini uzatarak.</p>

  <p>Kaladin tereddütle elini kavradı. “Teşekkür ederim.”</p>

  <p>“Sen bir aptal ve bir asisin. Ama dürüst bir aptalsın.” Moash kendi kendine güldü. “Eğer bizi öldürtürsen, bu kasıtlı olmayacak. Bunu hizmet ettiğim herkes için söyleyemeyiz. Her neyse, hadi bu adamları taşımak için hazırlayalım.”</p>
</body>
</html>
