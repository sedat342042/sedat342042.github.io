<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2 title="BÖLÜM-009"><img alt="" src="../Images/main-16.jpg" /></h2>

  <p><b><i>“On kişi, ellerinde Parekılıcı alev alev, siyah ve beyaz ve kırmızı bir duvarın önünde duruyorlar.”</i></b></p>

  <div>
    <b><br /></b>
  </div>

  <p><b>— Derleme: 1173, Jesachev, ölümden 12 saniye önce. Örnek: son anlarında kulak misafiri olduğumuz kendi ardentlerimizden biri</b></p>

  <div>
    <br />
  </div>

  <p>Kaladin Köprü Dört’e şans eseri atanmamıştı. Tüm köprü ekipleri arasında, Köprü Dört en yüksek kayıp oranına sahipti. Bu da köprü ekiplerinin tek bir koşuda ortalama olarak üçte biri ila yarısını kaybediyor oldukları göz önüne alındığında özellikle dikkat çekiciydi.</p>

  <p>Kaladin sırtı kışla duvarına dayanmış, üstüne yağmur çiselerken dışarıda oturuyordu. Bu bir yücefırtına değil, sadece sıradan bahar yağmuruydu. Yumuşak. Büyük fırtınaların çekingen bir kuzeni.</p>

  <p>Syl Kaladin’in omzunda oturuyordu. Veya omzunun üstünde havada duruyordu. Her neyse. Hiçbir ağırlığı yokmuş gibi görünüyordu. Kaladin kendini salmış bir şekilde, çenesi göğsüne dayalı olarak oturmuş, yavaş yavaş yağmur suyunu biriktirmekte olan taştaki bir çukura bakıyordu.</p>

  <p>Köprü Dört’ün kışlasının içine girmiş olmalıydı. Soğuktu ve eşyasızdı ama yağmuru engellerdi. Fakat o sadece... Umursayamıyordu. Şimdi ne kadar zamandır Köprü Dört’teydi? İki haftadır mı? Üç mü? Ezelden beri mi?</p>

  <p>Kaladin’in ilk köprü turundan sağ çıkan yirmi beş adamın şimdi yirmi üçü ölmüştü. İki tanesi Gaz’ı memnun edecek bir şeyler yapmış oldukları için başka köprü ekiplerine kaydırılmışlar ama orada ölmüşlerdi. Sadece bir diğer adamla Kaladin kalmıştı. Neredeyse kırk kişiden geriye iki tane.</p>

  <p>Köprü ekiplerinin sayıları daha fazla garibanla tazelenmiş ve onların da büyük bir kısmı ölmüştü. Onların yerine yenileri gelmişti. Onların da pek çoğu ölmüştü. Köprücübaşı üstüne köprücübaşı seçilmişti. Bunun bir köprü ekibinin en tercih edilir mevkisi olması gerekirdi oysaki. Köprü Dört için ise fark etmiyordu.</p>

  <p>Bazı köprü turları o kadar kötü değildi. Eğer Alethiler Parshendilerden önce varırlarsa, hiçbir köprücü ölmüyordu. Ve çok geç varırlarsa da, başka bir yüceprens zaten orada oluyordu. Bu durumda Sadeas yardım etmiyor, ordusunu alıp kampa geri dönüyordu. Kötü bir turda bile, Parshendiler sık sık oklarını belli ekipler üzerine odaklamayı seçiyor, ekipleri teker teker devirmeye çalışıyorlardı. Bazen düzinelerce köprücü düşüyordu ama tek biri bile Köprü Dört’ten olmuyordu.</p>

  <p>Bu enderdi. Her nedense, Köprü Dört her zaman hedef alınıyormuş gibi görünüyordu. Kaladin ahbaplarının adlarını öğrenmeye zahmet etmiyordu. Hiçbir köprücü etmiyordu. Ne gereği vardı? Bir adamın adını öğren ve hafta bitmeden birinizden biri ölecekti. Büyük olasılıkla, ikiniz de ölecektiniz. Belki de Kaladin isimlerini <i>öğrenmeliydi.</i> O zaman Cehennem’de konuşacağı birileri olurdu. Köprü Dört’teki eski günlerinin ne kadar korkunç olduğundan bahseder, sonsuz ateşlerin nasıl çok daha hoş olduğunda hemfikir olurlardı.</p>

  <p>Donuk bir şekilde gülümsedi; hâlâ önündeki kayaya bakıyordu. Kısa süre içinde Gaz onlar için gelecek, onları çalışmaya gönderecekti. Tuvalet ve ahırları temizlemek ya da çöp ve kayaları toplamak için. Akıllarını kaderlerinden uzaklaştıracak bir şeyler.</p>

  <p>Hâlâ neden bu rüzgâr alası platoların üzerinde savaştıklarını bilmiyordu. O büyük kozalarla ilgili bir şeydi. Görünüşe göre içlerinde mücevherler vardı. Ama bunun İntikam Paktı’yla ne ilgisi vardı?</p>

  <p>Başka bir köprücü, kırmızımsı sarı saçlı bir Veden genç, yakınlarda yatıyor, ağlayan gökyüzüne bakıyordu. Kahverengi gözlerinin köşelerinde yağmur suyu birikiyor, sonra da yüzünden aşağı akıyordu. Gözlerini kırpmıyordu.</p>

  <p>Kaçamazlardı. Savaş kampı bir hapishane olsa da olurdu. Köprücüler tüccarlara gidebilir ve kıt kazançlarını ucuz şarap veya fahişelere harcaya bilirlerdi ama savaş kampını terk edemezlerdi. Çevresi koruma altındaydı. Bu kısmen, diğer kamplardan olan askerleri dışarıda tutmak içindi, orduların karşılaştığı yerlerde her zaman rekabet olurdu. Ama daha çok köprücü ve kölelerin kaçamaması içindi.</p>

  <p>Neden? Neden her şeyin bu kadar berbat olması gerekliydi? Hiçbiri mantıklı <i>değildi.</i> Neden birkaç köprücünün, köprülerin önünden okları engellemek için kalkanlarla koşmasına izin verilmiyordu? Sormuş ve bunun onları çok fazla yavaşlatacağı cevabını almıştı. Tekrar sormuş ve sesini kesmezse sallandırılacağı cevabını almıştı.</p>

  <p><i>Açıkgözler</i> tüm bu karmaşa bir çeşit büyük oyunmuş gibi davranıyordu. Eğer öyleyse, kurallar köprücülerden gizlenmişti, tıpkı bir tahtanın üstündeki taşların oyuncunun stratejisinin ne olabileceğine dair hiçbir ipucunun olmaması gibi.</p>

  <p>“Kaladin?” diye sordu Syl, uzun giysisi sise karışan kız gibi şekliyle aşağı süzülüp bacağına konarak. “Kaladin? Günlerdir konuşmadın.”</p>

  <p>Yayılmış hâlde boş boş bakmaya devam etti. Bir kaçış yolu <i>vardı.</i> Köprücüler kampa en yakın olan uçurumu ziyaret edebiliyordu. Bunu yasaklayan kurallar vardı ama nöbetçiler onları görmezden geliyordu. Bu köprücülere gösterilebilecek olan tek merhamet olarak görülüyordu.</p>

  <p>O yoldan giden köprücüler asla geri gelmezdi.</p>

  <p>“Kaladin?” dedi Syl, sesi yumuşak ve endişeliydi.</p>

  <p>“Babam dünyada iki çeşit insan olduğunu söylerdi,” diye fısıldadı Kaladin, sesi çatlaktı. “Derdi ki can alanlar vardır. Ve can kurtaranlar.”</p>

  <p>Syl başını yana eğerek yüzünü buruşturdu. Bu türdeki konuşmalar onun kafasını karıştırıyordu, soyutlamalarla arası iyi değildi.</p>

  <p>“Ben onun haksız olduğunu düşünürdüm. Ben üçüncü bir grubun da olduğunu düşünürdüm. Kurtarmak için öldüren insanlar.” Başını salladı. “Ben bir salaktım. Üçüncü bir grup <i>var,</i> büyük bir grup ama benim sandığım şey değil.”</p>

  <p>“Ne grubu?” dedi Syl dizine oturarak, kaşları yukarı kalkmıştı.</p>

  <p>“Öldürülmek veya kurtarılmak için var olan insanlar. Ortadaki grup. Ölmek veya savunulmak dışında hiçbir şey yapamayanlar. Kurbanlar. Ben de bundan ibaretim.”</p>

  <p>Başını kaldırıp ıslak kereste deposuna baktı. Marangozlar işlenmemiş ahşabın üstüne tenteler atıp, paslanabilecek aletlerini de yanlarında götürerek çekilmişlerdi. Köprücü kışlaları deponun batı ve kuzey kenarları boyunca uzanıyordu. Köprü Dört’ünki diğerlerinden biraz daha uzağa kurulmuştu, sanki kötü şans kapılabilecek bir hastalıkmış gibi. Kaladin’in babasının diyeceği şekliyle temas ile bulaşıcı.</p>

  <p>“Öldürülmek için varız,” dedi Kaladin. Gözlerini kırparak Köprü Dört’ün hissiz bir şekilde yağmurda oturan diğer elemanlarına bir göz attı. “Eğer zaten ölmüş değilsek.”</p>

  <p style="text-align: center;">♦</p>

  <p style="text-align: center;">♦♦</p>

  <p>“Seni böyle görmekten nefret ediyorum,” dedi Syl Kaladin’in kafasının etrafında uçuşurken. O ve köprücü ekibi bir kütüğü kereste deposu boyunca çekerek götürüyorlardı. Parshendiler sık sık en dıştaki kalıcı köprüleri ateşe veriyorlardı; bu yüzden de Yüceprens Sadeas’ın mühendis ve marangozları her zaman meşguldü.</p>

  <p>Eski Kaladin neden orduların köprüleri savunmak için daha fazla uğraşmadığını merak edebilirdi. <i>Burada yanlış olan bir şeyler var!</i> dedi içindeki bir ses. <i>Bulmacanın bir parçası eksik. Kaynakları ve köprücülerin hayatlarını boşa harcıyorlar. İçlere doğru bastırarak Parshendilere saldırmak umurlarında değilmiş gibi görünüyor.</i></p>

  <p><i>Sadece platolar üstünde meydan savaşları yapıyor, sonra da kamplara geri dönüp kutlama yapıyorlar. Neden? NEDEN?</i></p>

  <p>Kaladin o sesi duymazdan geldi. Eskiden olduğu adama aitti.</p>

  <p>“Eskiden canlıydın,” dedi Syl, “Pek çok kişi seni örnek alıyordu, Kaladin. Mangandaki askerler. Savaştığın düşmanlar. Diğer köleler. Hatta bazı <i>açıkgözler.”</i></p>

  <p>Öğle yemeği zamanı kısa süre içinde gelecekti. Sonra da ikindi görevi için köprücübaşı onu uyandırmak için tekmeleyene kadar uyuyabilirdi.</p>

  <p>“Senin savaşmanı izlerdim,” dedi Syl. “Zar zor hatırlayabiliyorum. O zamana ait olan anılarım bulanık. Sanki sana bir yağmur fırtınasının içinden bakıyormuşum gibi.”</p>

  <p>Dur. Bu garipti. Syl onu ordudan atılmasına kadar takip etmeye başlamamıştı. Ve o zamanlar sadece sıradan bir rüzgârspreni gibi davranıyordu. Tereddütle durdu ve eline bir küfür ile sırtına inen amirin kamçısından bir darbe geçti.</p>

  <p>Tekrar çekmeye başladı. Çalışırken tembellik yapan köprücüler kamçılanıyor ve koşularda tembellik yapanlar ise idam ediliyordu. Ordu bu konuda çok ciddiydi. Parshendilere doğru koşmayı reddet, yavaşlayarak diğer köprülerin arkasında kalmaya çalış ve kafan kesiliyordu. Hatta bu cezayı özellikle bu suç için saklıyorlardı .</p>

  <p>Bir köprücü olarak cezalandırılmanın pek çok yolu vardı. Fazladan çalışma hizmeti edinebilir, kamçılanabilir, maaşın kesilebilirdi. Eğer gerçekten kötü bir şey yaparsan, seni ipe çekerek Fırtınababa’nın hükmüne bırakıyorlardı: bir yücefırtınayla yüzleşmen için bir direk veya duvara bağlanıyordun. Ama doğrudan idam edilmek için tek yol Parshendilerin üstüne koşmayı reddetmekti.</p>

  <p>Mesaj açıktı. Köprünle birlikte koşarak <i>ölebilirdin</i> ama koşmayı reddedersen ölecektin.</p>

  <p>Kaladin ve ekibi kütüklerini kaldırarak diğerleriyle birlikte bir yığının üstüne koydular, sonra da çekme iplerini çengellerinden çıkardılar. Daha fazla kütüğün beklediği kereste deposunun kenarına doğru geri yürüdüler.</p>

  <p>“Gaz! ” diye seslendi bir ses. Uzun, sarı ve siyah saçlı bir asker köprü alanının kenarında durmuştu, arkasında bir grup gariban adam bir araya toplanmıştı. Bu Laresh’ti, görev çadırında çalışan askerlerden biri. Öldürülmüş olanların yerine geçmeleri için yeni köprücüler getirmişti.</p>

  <p>Gün parlaktı, bulutlara dair bir ipucu bile yoktu ve güneş de Kaladin’in sırtında sıcaktı. Gaz yeni acemilerle buluşmak için hızla ilerledi ve tesadüf eseri o an Kaladin ve diğerleri de bir kütük almak için o tarafa doğru yürümekteydi.</p>

  <p>“Ne işe yaramaz bir tayfa,” dedi Gaz acemileri gözden geçirerek. “Elbette, eğer öyle olmasalar, <i>buraya</i> gönderilmezlerdi.”</p>

  <p>“İşte o doğru,” dedi Laresh. “Şu öndeki kaçakçılık yaparken yakalandı. Ne yapacağını biliyorsun.”</p>

  <p>Yeni köprücülere sürekli ihtiyaç vardı ama her zaman yeteri kadar adam oluyordu. Köleler boldu ama kamp takipçileri arasında hırsızlar ve diğer suçlular da öyleydi. Asla parshmanlar değil. Kamptaki parshman işçilerin kendi türdeşlerini savaşırken görmemeleri daha iyiydi.</p>

  <p>Bazen bir asker de köprü ekiplerinden birine atılırdı. Bu sadece bir subaya vurmak gibi aşırı derecede kötü bir şey yapmış olanların başına geliyordu. Pek çok orduda asılma sebebi olan davranışlar burada köprücü ekiplerine gönderilmek anlamına geliyordu. Sözde eğer yüz köprü turundan sağ çıkabilen serbest bırakılıyordu. Hikâyeler bunun bir veya iki kere gerçek olduğunu söylüyordu. Büyük olasılıkla bu sadece köprücülere minik bir sağ kalma umudu vermeyi amaçlayan bir efsaneydi.</p>

  <p>Kaladin ve diğerleri gözleri aşağıda yeni gelenlerin yanından geçtiler ve iplerini sonraki kütüğe bağlamaya başladılar.</p>

  <p>“Köprü Dört’ün biraz adama ihtiyacı var,” dedi Gaz çenesini ovarak.</p>

  <p>“Dört’ün her zaman adama ihtiyacı var,” dedi Laresh. “Merak etme. Onun için özel bir grup getirdim.” Arkalarından yürüyerek gelmekte olan, çok daha rezil durumdaki ikinci bir acemi grubuna doğru başıyla işaret etti.</p>

  <p>Kaladin yavaşça doğrularak kalktı. Mahkûmlardan biri ancak on dört veya on beş yaşlarında olan bir oğlandı. Kısa, cılız ve yuvarlak yüzlü. “Tien?” diye fısıldadı ileri doğru bir adım atarak.</p>

  <p>Kendini silkelenerek durdu. Tien ölmüştü. Ama bu yeni gelen o korkmuş siyah gözleriyle o kadar tanıdık görünüyordu ki. Kaladin’in oğlanı saklayası geldi. Onu korumak.</p>

  <p>Ama... Başarısız olmuştu. Tien’den Cenn’e kadar korumaya çalışmış olduğu herkes sonunda ölmüştü. Ne gereği vardı?</p>

  <p>Tekrar kütüğü çekmeye döndü.</p>

  <p>“Kaladin,” dedi Syl kütüğün üstüne konarak. “Ben gideceğim.”</p>

  <p>Kaladin şaşkınlıkla gözlerini kırptı. Syl? Gitmek mi? Ama... O elinde kalmış olan tek şeydi. “Hayır,” diye fısıldadı. Bir hırıltı gibi çıkmıştı sesi.</p>

  <p>“Geri gelmeye çalışacağım,” dedi Syl. “Ama senden ayrıldığım zaman ne olacağını bilmiyorum. İşler garip. Acayip anılarım var. Hayır, çoğunluğu anı bile değil. İçgüdüler. Onlardan biri bana diyor ki, eğer senden ayrılırsam kendimi kaybedebilirim.”</p>

  <p>“O zaman gitme,” dedi Kaladin dehşeti büyüyerek.</p>

  <p>“Gitmek zorundayım, ” dedi sinerek. “Bunu daha fazla izleyemem. Geri dönmeye çalışacağım.” Üzgün görünüyordu. “Hoşçakal.” Ve bununla birlikte, minik bir grup şeffaf, savrulan yaprak şeklini alarak fırlayıp uzaklaştı.</p>

  <p>Kaladin onun gidişini izledi, hissizdi.</p>

  <p>Sonra yine kütüğü çekmeye döndü. Başka ne yapabilirdi?</p>

  <p>Genç, ona Tien’i hatırlatmış olanı, hemen sonraki köprü turunda öldü.</p>

  <p>Kötü bir turdu. Parshendiler yerlerini almış, Sadeas’ı bekliyorlardı. Kaladin uçuruma doğru koştu, etrafındaki adamlar katledilirken kılı bile kıpırdamadı. Onu götüren cesaret değildi; o oklardan birinin onu bularak her şeyi bitirmesi için bir arzu bile değildi. Koştu. Onun yaptığı şey buydu. Nasıl bir kaya tepeden aşağı yuvarlanıyorsa ya da yağmur gökten düşüyorsa, o da koşuyordu. Onların bir seçeneği yoktu. Kaladin’in de. O bir adam değildi, o bir şeydi ve şeyler sadece ne yaparlarsa onu yapardı.</p>

  <p>Köprücüler köprülerini sıkı bir sıra hâlinde dizdiler. Dört ekip düşmüştü. Kaladin’in kendi ekibi neredeyse onları durdurmaya yetecek kadar kayıp vermişti.</p>

  <p>Köprü yerleştirilmişti. Ordu gerçek savaşa başlamak için tahtaların üzerinden saldırıya geçerken Kaladin arkasını döndü. Plato boyunca tökezleyerek geri gitti. Birkaç saniye sonra aradığı şeyi buldu. Oğlanın cesedi.</p>

  <p>Kaladin aşağıdaki cesede bakarak dikildi, rüzgâr saçını savuruyordu. Taştaki küçük bir oyuğun içinde yüzü yukarı dönük yatıyordu. Kaladin benzer bir oyukta, benzer bir cesedi tutarak yattığını hatırladı.</p>

  <p>Yakınlarda oklarla delik deşik olmuş başka bir köprücü düşmüştü. Bu tüm o haftalar önce Kaladin’in ilk turundan sağ kalmış olan adamdı. Oğlanın cesedinden bir ayak kadar yukarıdaki bir taş çıkıntısının üstünde yan tarafı üzerine yığılmıştı. Sırtından çıkmakta olan bir okun ucundan kan damlıyordu. Birer birer yakut damlaları gibi düşüyor, oğlanın açık, cansız gözünün üstüne sıçrıyordu. Gözden de minik kırmızı bir yol bularak yüzünün yan tarafından aşağı doğru akıyordu. Kızıl gözyaşları gibi.</p>

  <p>O gece Kaladin kışlada bir yücefırtınanın duvarı dövmesini dinleyerek büzülmüştü. Soğuk taşlara dayanarak kıvrılmıştı. Dışarıda fırtına gökyüzünü parçalıyordu.</p>

  <p><i>Böyle devam edemem,</i> diye düşündü. <i>İçim ölü, boynumdan bir mızrak yediğimde olacağım kadar ölü.</i></p>

  <p>Fırtına tiradına devam etti. Ve sekiz aydan uzun zamandan beri ilk kez, Kaladin ağlamakta olduğunu fark etti.</p>
</body>
</html>
