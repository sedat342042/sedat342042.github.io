<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2 title="BÖLÜM-054"><img alt="" src="../Images/main-78.jpg" /></h2>

  <p><b><i>“Dokuzun yükü benim oldu. Neden hepsinin çılgınlığını ben taşımak zorundayım? Ah Yaradan, kurtar beni.”</i></b></p>

  <div>
    <b><br /></b>
  </div>

  <p><b>— Palaheses, 1173 tarihli, ölümden kaç saniye önce olduğu bilinmiyor. Örnek: Zengin bir <i>açıkgöz.</i> Örnek ikinci elden alınmıştır.</b></p>

  <div>
    <br />
  </div>

  <p>Soğuk gece havası, bir kış mevsiminin kısa süre sonra geliyor olabileceğinin haberini veriyordu. Dalinar gömlek ve pantolonunun üstüne uzun, kalın bir üniforma giymişti. Sert göğsü yakaya kadar düğmeli ve arkadan ve yanlardan uzundu; bileklerine kadar iniyor, belinde bir pelerin gibi dalgalanıyordu. Daha önceki yıllarda bu bir takama ile birlikte giyilmiş olabilirdi; gerçi Dalinar asla eteğe benzeyen giysiyi sevmemişti.</p>

  <p>Üniformanın amacı moda ya da gelenek değildi; onu takip edenlerin onu kolaylıkla ayırt etmesi içindi. Eğer en azından kendi renklerini giyiyor olsalardı, diğer <i>açıkgözlere</i> hiç de bu kadar itirazı olmazdı.</p>

  <p>Kralın şölen adasına çıktı. Normalde maltızların duracağı yan taraflarda, her birinin üstünde o yeni ısı veren fabriallardan birinin konulmuş olduğu masalar vardı. Dağlardaki buzlar erimeyi bırakmış olduğu için adaların arasından akan sular da azalarak bir sızıntıya dönüşmüştü.</p>

  <p>Bu akşamki şölene katılım azdı; gerçi bu durum kralın olmadığı dört adada daha da belirgindi. Elbokar ve yüceprenslere erişimin olduğu bir durumda, şölen bir yücefırtınanın ortasında yapılıyor olsa bile insanlar katılırdı. Dalinar merkezi yoldan aşağı doğru ilerledi ve kadınların yemek masasında oturmakta olan Navani gözüne çarptı. Navani başka tarafa döndü, belki de hâlâ son karşılaşmalarında ona söylediği sert kelimelerin etkisindeydi.</p>

  <p>Akıl alışılagelmiş yerinde, kralın adasına çıkan insanlara hakaret etmiyordu; hatta hiç ortalıkta görünmüyordu. <i>Şaşırtıcı değil</i>, diye düşündü Dalinar. Son zamanlardaki birkaç şöleni kaidesinin üstünde durup, hakaretler yağdırarak geçirmişti; Akıl tahmin edilebilir bale gelmekten hoşlanmazdı. Büyük ihtimalle, bu taktiği yeteri kadar kullandığını hissetmişti.</p>

  <p>Diğer dokuz yüceprensin hepsi de şölene katılmaktaydı. Birlikte savaşma talebini reddetmelerinden sonra Dalinar’a karşı tutumları soğuk ve katı hale gelmişti. Sanki sadece öneriye bile içerlemişlerdi. Düşük seviyeli <i>açıkgözler</i> ittifak kurardı ama yüceprensler kendileri birer kral gibiydi. Diğer yüceprensler uzakta tutulması gereken rakiplerdi.</p>

  <p>Dalinar bir hizmetkârı ona yemek getirmesi için gönderdi ve masaya oturdu. Geri çağırmış olduğu bölüklerin raporlarını aldığı için şölene gelmekte geç kalmıştı, bu yüzden de en son yemek yiyenlerden birisiydi. Diğerlerinin büyük kısmı kalabalığa karışmıştı. Sağ tarafında, bir subayın kızı bir grup izleyici için sakin bir flüt melodisi çalıyordu. Sol tarafta, üç kadın çizim tahtalarını yerleştirmişlerdi ve hepsi de aynı adamı çiziyordu. Kadınların da erkeklerin Parekılıcı ile yaptıkları gibi birbirlerini düelloya davet ettiği bilinirdi; gerçi onlar bu kelimeyi nadiren kullanırdı, Bunlar her zaman “dostça yarışmalar” ya da “yetenek oyunları” idi.</p>

  <p>Yemeği geldi. Kaynatılmış bir tallow yatağı üstünde dumanı tüten stagm, yani derin su birikintilerinin içinde yetişen kahverengimsi bir yumrukokü. Tahıllar suyla şişmişti ve yemeğin bütünü koyu, biberli, kahverengi bir et suyuna bulanmıştı. Bıçağını çıkardı ve stagmın ucundan bir dilim kesti. Bıçağını tallewi üstüne yaymak için kullanarak, sebze dilimini iki parmağıyla tuttu ve yemeğe başladı. Büyük olasılıkla soğuk nedeniyle bu gece hem biberli hem de sıcak olarak hazırlanmıştı ve tadı güzeldi; tabağından yükselen buğu görüşünü dumanlandırıyordu.</p>

  <p>Şimdiye kadar, Jasnah’dan görüsüyle ilgili olarak bir cevap gelmemişti ama Navani kendi başına da bir şeyler bulabileceğini iddia etmişti. Navani’nin kendisi de tanınmış bir âlim olmasına karşın onun ilgisi her zaman daha çok fabriallara dönük olmuştu. Dalinar ona bir göz attı. Onun o şekilde içerlemesine sebep olmakla aptallık mı etmişti? Bu Navani’nin görüleri hakkındaki bilgisini ona karşı kullanmasına sebep olur muydu?</p>

  <p><i>Hayır,</i> diye düşündü. O, <i>bu kadar da adi değil.</i> Her ne kadar ilgisi uygunsuz olsa da, Navani onu gerçekten de umursuyormuş gibi görünüyordu.</p>

  <p>Etrafındaki sandalyeler boştu. Gittikçe daha da dışlanıyordu; önce Kurallar hakkında konuşması, sonra da yüceprensleri onunla birlikte çalışmaya ikna etme çabaları ve son olarak da Sadeas’ın incelemesi yüzünden. Adolin’in endişeli olmasında şaşılacak bir şey yoktu.</p>

  <p>Bir anda, soğuğa karşı siyah bir pelerin giymiş olan birisi Dalinar’ın hemen yanındaki sandalyeye çöktü. Bu yüceprenslerden biri değildi. Buna kim cüret...</p>

  <p>Şekil kapüşonunu indirerek Akıl’ın atmacaya benzer yüzünü ortaya çıkardı. Tamamen çizgiler ve çıkıntılardan oluşuyordu, sivri bir burnu ve çenesi, narin kaşları ve keskin gözleri vardı. Dalinar kaçınılmaz olan fazla kurnaz iğnelemeler yağmurunu bekleyerek içini çekti.</p>

  <p>Ancak Akıl konuşmadı. Kalabalığı inceledi; yüz ifadesi ciddiydi.</p>

  <p><i>Evet,</i> diye düşündü Dalinar. <i>Adolin onun hakkında da haklı.</i> Dalinar’ın kendisi adamı geçmişte fazla sert yargılamıştı. Seleflerinin bazıları gibi bir aptal değildi. Akıl sessizce oturmaya devam etti ve Dalinar da adamın bu geceki numarasının, belki de insanların yanına oturup onların sinirlerini bozmak olduğuna karar verdi. Bu pek de adam gibi bir numara sayılmazdı ama Dalinar sık sık Akıl’ın yaptığı şeylerin amacını kaçırıyordu. Belki de eğer doğru açıdan bakılırsa, korkunç derece akıllıca bir şeydi. Dalinar yemeğine geri döndü.</p>

  <p>“Rüzgârlar değişiyor,” diye fısıldadı Akıl.</p>

  <p>Dalinar ona göz ucuyla baktı.</p>

  <p>Akıl’ın gözleri kısıldı ve gece göğünü taradı. “Şimdi aylardır böyle. Bir kasırga. Kayıyor ve çalkalanıyor, bizleri uçurarak döndürüyor ve döndürüyor. Sanki dönen bir dünya gibi ama bizler çok fazla içinde olduğumuz için bunu fark edemiyoruz.”</p>

  <p>“Dönen dünya. Bu nasıl bir aptallık böyle?”</p>

  <p>“Umursayan adamların aptallığı, Dalinar,” dedi Akıl. “Ve umursamayan adamların da kurnazlığı. İkinci birinciye güveniyor ama ayrıca kullanıyor da; öte yandan birinci ise ikinciyi yanlış anlıyor, ikincinin daha çok birinci gibi olduğunu umut ediyor. Ve onların bütün oyunları zamanımızı çalıyor. Saniye saniye.”</p>

  <p>“Akıl,” dedi Dalinar iç çekerek. “Bu akşam bununla uğraşacak halim yok. Eğer niyetini kaçırıyorsam üzgünüm ama ne demek istediğin hakkında hiçbir fikrim yok.”</p>

  <p>“Biliyorum,” dedi Akıl, sonra da doğrudan ona baktı. “Adonalsium.”</p>

  <p>Dalinar kaşlarını daha da çattı. “Ne?“</p>

  <p>Akıl onun yüzünü inceledi. “Bu terimi hiç duymadın mı, Dalinar?”</p>

  <p>“Ado.. .ne?”</p>

  <p>“Hiçbir şey,” dedi Akıl. Her zaman olduğunun aksine, aklı başka yerlerdeymiş gibi görünüyordu. “Abuk subuk. Abidik gubidik. Zırtapoz. Anlamsız sözlerin çoğu zaman kesilmiş ve koparılmış; sonra da onlara benzer olan ama aynı anda tamamen de farklı olacakları şekilde birbirlerine dikilmiş olan başka kelimelerin seslerinden oluşması garip değil mi?”</p>

  <p>Dalinar yine kaşlarını çattı.</p>

  <p>“Bunu bir adama da yapabilir misin merak ediyorum. Küçük küçük, duygu duygu, kanlı kanlı parçalarını koparabilir misin? Sonra da bunları başka bir şey şeklinde geri birleştirebilir misin, bir Dysian Aimianı gibi? Eğer bu şekilde bir adamı birleştirecek olursan Dalinar, ismini Gubidik koy, benim için. Ya da belki de Gudik.”</p>

  <p>“O zaman bu senin adın mı? Gerçek adın?”</p>

  <p>“Hayır, dostum,” dedi Akıl ayağa kalkarak. “Ben gerçek adımı terk ettim. Ama tekrar görüştüğümüz zaman, bana hitap etmen için akıllıca bir tane düşüneceğim. O zamana kadar, Akıl yeterli olur. Ya da, eğer illa istiyorsan, bana Hoid diyebilirsin. Kendine dikkat et; Sadeas bu akşamki şölende bir açıklama yapmayı planlıyor ama ne olduğunu bilmiyorum. Hoşçakal. Sana daha fazla hakaret etmediğim için üzgünüm.“</p>

  <p>“Bekle, gidiyor musun?”</p>

  <p>“Gitmek zorundayım. Geri dönmeyi umuyorum. Eğer öldürülmezsem öyle yapacağım. Gerçi öldürülsem de öyle yaparım herhâlde. Benim adıma yeğeninden özür dile.”</p>

  <p>“Memnun olmayacak,” dedi Dalinar. “Sana çok düşkün.”</p>

  <p>“Evet, bu onun daha takdir edilebilir olan özelliklerinden bir tanesi,” dedi Akıl. “Bana maaş vermesinin, pahalı yiyeceklerinden yememe izin vermesinin ve bana arkadaşlarıyla alay etme fırsatını vermesinin yanında. Ne yazık ki, Kozmer beleş yemekten önce geliyor. Kendine dikkat et, Dalinar. Hayat tehlikeli hale geliyor ve sen de bunun tam ortasındasın.”</p>

  <p>Akıl bir kere başını salladı, sonra da eğilerek geceye karıştı. Kapüşonunu başına çekti, kısa süre sonra Dalinar onu karanlıktan ayırt edemiyordu.</p>

  <p>Dalinar yemeğine geri döndü, <i>Sadeas bu akşamki şölende bir açıklama yapmayı planlıyor ama ne olduğunu bilmiyorum.</i> Akıl neredeyse her zaman garip olmakla birlikte, nadiren yanılmış olurdu. Gerçekten de gidiyor muydu, yoksa yarın sabah Dalinar’a yaptığı numaraya gülerek hâlâ kampta mı olacaktı?</p>

  <p><i>Hayır,</i> diye düşündü Dalinar. <i>Bu bir şaka değildi.</i> Siyah ve beyaz giysili bir başhizmetkâra elini salladı. “Bana büyük oğlumu çağır.”</p>

  <p>Hizmetkâr eğildi ve çekildi, Dalinar yemeğinin kalanını sessizlik içinde yedi, arada bir Sadeas ve Elhokar’a göz atıyordu. Artık yemek masasında değillerdi ve bu yüzden Sadeas’ın karısı da onlara katılmıştı. Ialai saçını boyadığı söylenen, biçimli bir kadındı. Bu da ailesinin geçmişinde yabancı kanı olduğunu gösteriyordu. Alethi saçı her zaman ne kadar Alethi kanın olduğuna bağlı olarak doğrudan nesilden nesle geçerdi. Yabancı kan başka renkten tellerin olacağı anlamına gelirdi. Ironik bir şekilde, karışık kan <i>açıkgözlerde koyugözlerde</i> olduğundan çok daha yaygındı. <i>Koyugozler</i> nadiren yabancılarla evlenirdi ama Alethi evlerinin çoğu zaman dışarıdan ittifaklara ya da paraya ihtiyacı olurdu.</p>

  <p>Yemeği bitince, Dalinar kralın masasından aşağı inerek adanın kendisine geçti.</p>

  <p>Kadın hâlâ melankolik şarkısını çalıyordu. Oldukça iyiydi. Birkaç saniye sonra, Adolin uzun adımlarla kralın adasına çıktı. Aceleyle Dalinar’a doğru geldi. “Baba? Beni mi çağırdın?”</p>

  <p>“Yakında kal. Akıl bana Sadeas’ın bu gece bir şeyler için fırtına koparmayı planladığını söyledi.”</p>

  <p>Adolin’in yüz ifadesi karardı. “Öyleyse gitme zamanı.”</p>

  <p>“Hayır. Bu işin sonunu görmek zorundayız.”</p>

  <p>“Baba...”</p>

  <p>“Ancak hazırlık <i>yapabilirsin,</i>” dedi Dalinar yumuşak bir şekilde. “Her ihtimale karşı. Bu akşamki şölene muhafızlarımızın subaylarını da davet ettin mi?”</p>

  <p>“Evet,” dedi Adolin, “Altı tane.”</p>

  <p>“Benim davetlim olarak kralın adasına çıkabilirler. Haber gönder. Ya Kralın Muhafızları?”</p>

  <p>“Bu gece adayı koruyanların sana en sadık olanların arasından seçildiklerinden eminim.” Adolin şölen havzasının yan tarafındaki karanlık bir boşluğa doğru başıyla işaret etti. “Sanırım onları oraya konuşlandırmamız gerekir. Eğer kral seni tutuklatmaya çalışırsa iyi bir geri çekilme hattı olur.”</p>

  <p>“Ben hâlâ işin oraya gelmeyeceğini düşünüyorum.”</p>

  <p>“Emin olamazsın. Ne de olsa en başından bu araştırmaya izin veren Elhokar’dı. Gittikçe daha da paranoyak hale geliyor.”</p>

  <p>Dalinar krala doğru bir göz attı. Genç adam bu günlerde neredeyse her zaman Parezırhı giyiyordu; gerçi şu anda üstünde değildi. Sürekli olarak gergin görünüyor, omzunun üstünden geriye bakıyor, gözleri sağı solu tarıyordu.</p>

  <p>“Adamlar yerlerini aldığı zaman bana haber ver,” dedi Dalinar.</p>

  <p>Adolin başını sallayarak onayladı ve hızla yürüyerek uzaklaştı.</p>

  <p>Durum Dalinar’da pek kalabalığa karışacak heves bırakmıyordu. Yine de, tek başına dikilerek göze batmak da iyi değildi; o yüzden de Yüceprens Hatham’ın ana ateş çukurunun yanında küçük bir grup <i>açıkgözle</i> konuşmakta olduğu yere doğru gitti. O onlara katılırken başlarıyla selam verdiler; ona genel olarak nasıl davranıyor olurlarsa olsunlar, bunun gibi bir şölende onu asla görmezden gelmezlerdi. Bu asla onun mevkiinde birine yapılacak bir şey değildi.</p>

  <p>“Ah, Berrakbey Dalinar,” dedi Hatham pürüzsüz, aşırı kibar tarzında. Uzun boyunlu, narin yapılı adam cübbeye benzer bir ceketin altına fırfırlı yeşil bir gömlek giymişti, boynunun etrafında ise daha koyu yeşil renkli ipek bir eşarp vardı. Parmaklarının her birinde hafifçe parlayan birer yakut duruyordu; bu amaçla yapılmış olan bir fabrialla Fırtınaışıklarının bir kısmı çekilmiş olacaktı.</p>

  <p>Hatham’ın dört eşlikçisinden iki tanesi düşük seviyeli <i>açıkgözler</i> ve biri de Dalinar’ın tanımadığı kısa boylu, koyu cübbeli bir ardentti. Sonuncusu ise mavimsi derili ve iki buklesi koyu bir kırmızıya boyanmış ve yüzünün yanlarından örülerek sarkıtılmış olan saf beyaz saçlı, kırmızı eldivenli Natanlı bir adamdı. Yüksek rütbeli bir misafirdi, Dalinar onu şölenlerde görmüştü. Adı neydi?</p>

  <p>“Söyleyin bana, Berrakbey Dalinar,” dedi Hatham. “Tukart ve Emuli arasındaki çatışmaya pek dikkat gösteriyor musunuz?”</p>

  <p>“Bu dini bir çatışma, değil mi?” diye sordu Dalinar. İkisi de ticaretin bol ve kârlı olduğu güney kıyısındaki Makabaki krallıklarıydı.</p>

  <p>“Dini mi?” dedi Natanlı adam. “Hayır, ben olsam öyle demezdim. Bütün çatışmaların doğası temelde ekonomiktir.”</p>

  <p><i>Au-nak,</i> diye hatırladı Dalinar. <i>Adı buydu.</i> Havai bir şiveyle konuşuyor, bütün “a” ve “o” seslerini fazla uzatıyordu.</p>

  <p>“Her savaşın arkasında para vardır,” diye devam etti Au-nak. “Din sadece bir bahane. Ya da bir gerekçe.”</p>

  <p>“Aralarında bir fark mı var?” dedi ardent, belli ki Au-nak’ın tonundan dolayı gücenmişti.</p>

  <p>“Elbette,” dedi Au-nak. “Bahane iş yapıldıktan sonra ortaya attığın şeydir, öte yandan gerekçe önceden ileri sürdüğün şeydir.”</p>

  <p>“Ben olsam, bir bahanenin öne sürdüğün ama aslında inanmadığın bir şey olduğunu söylerdim, Nak-ali.” Hatham Au-nak’ın isminin yüksek formunu kullanıyordu. “Öte yandan gerekçe gerçekten de inandığın bir şeydir.” Neden bu kadar saygı gösteriyordu? Natanlı’da Hatham’ın istediği bir şeyler olmalıydı.</p>

  <p>“Her neyse,” dedi Au-nak. “Bahsettiğimiz bu savaş Emulilerin başkent yapmış olduğu Sesemalex Dar üzerine. Mükemmel bir ticaret şehridir ve Tukari de şehri istiyor.”</p>

  <p>“Sesemalex Dar’ı duymuştum,” dedi Dalinar çenesini ovuşturarak. “Taşa açılmış oyukların içini dolduran şehrin kendisi oldukça göz alıcıymış.”</p>

  <p>“Doğru,” dedi Au-nak. “Oradaki taşın suyu emmesini sağlayan özel bir yapısı var. Tasarımı inanılmaz. Şafakşehirleri’nden biri olduğu kesin.”</p>

  <p>“Karım bunun hakkında bir şeyler söylerdi,” dedi Hatham. “Şafakşehirleri’ni çalışma konusu yapmıştı.”</p>

  <p>“Şehrin deseni Emuli dininin merkezinde yer alıyor,” dedi ardent. “Bunun onlara Elçiler tarafından verilmiş olan, atalarının anavatanı olduğunu iddia ediyorlar. Ve Tukari de tanrı-kralları Tezim tarafından yönetiliyor. O yüzden de çatışmanın doğası dinsel.”</p>

  <p>“Peki, eğer şehir o kadar muhteşem bir liman olmasaydı, şehrin dinsel önemini ilan etmekte bu kadar ısrarcı olurlar mıydı?” dedi Au-nak. “Ben sanmıyorum. Ne de olsa onlar putperest, o yüzden de dinlerinin herhangi bir gerçek önemi olduğunu varsayamayız.”</p>

  <p>Son zamanlarda <i>açıkgözler</i> arasında Şafakşehir1eri’nden bahsetmek popüler hale gelmişti. Bazı şehirlerin temellerinin Şafakezgicileri’ne kadar takip edilebildiği fikri.</p>

  <p>Belki de...</p>

  <p>“Hiç Hummataşı Kalesi diye bilinen bir yerin adını duydunuz mu?” diye sordu Dalinar.</p>

  <p>Diğerleri başlarını salladı, Au-nak’ın bile söyleyecek bir şeyi yoktu.</p>

  <p>“Neden?” diye sordu Hatham.</p>

  <p>“Sadece merak etmiştim.”</p>

  <p>Konuşma devam etti ama Dalinar dikkatinin tekrar Elhokar ve eşlikçi halkasına doğru yönelmesine izin verdi. Sadeas ilanını ne zaman yapardı? Eğer Dalinar’ın tutuklanmasını önermeye niyetli olsa, bunu bir şölen sırasında yapmazdı, değil mi?</p>

  <p>Dalinar zorla dikkatini konuşmaya geri çevirdi. Dünyada olup bitenlere gerçekten de daha fazla dikkat göstermesi gerekiyordu. Bir zamanlar, hangi krallıkların çatışma içinde olduğunun haberleri onu çok cezbederdi. Görüler başladığından beri ne kadar çok şey değişmişti.</p>

  <p>“Belki de doğası ekonomik ya da dinsel değildir,” dedi Hatham tartışmaya bir son vermeye çalışarak. “Herkes Makabaki kabilelerinin birbirlerine karşı garip nefretler beslediğini bilir.”</p>

  <p>“Belki de,” dedi Au-nak.</p>

  <p>“Ne fark eder ki?” diye sordu Dalinar.</p>

  <p>Diğerleri ona döndü.</p>

  <p>“Bu da sadece bir başka savaş. Eğer birbirleriyle savaşıyor olmasalar, saldıracak başkalarını bulurlardı. Herkesin yaptığı şey bu. İntikam, şeref, zenginlik, din... Sebeplerin hepsi sadece aynı sonucu ortaya çıkarıyor.”</p>

  <p>Diğerleri durgunlaştı, sessizlik hızla münasebetsiz bir şekilde uzuyordu.</p>

  <p>“Hangi vakfa bağlısınız Berrakhey Dalinar?” diye sordu Hatham düşünceli bir şekilde, sanki unutmuş olduğu bir şeyleri hatırlamaya çalışıyordu.</p>

  <p>“Talenelat Vakfı.”</p>

  <p>“Ha,” dedi Hatham. “Evet, mantıklı. Onlar din hakkında tartışmaktan epey nefret ederler. Bu tartışmayı korkunç derecede sıkıcı buluyor olmalısınız.”</p>

  <p>Konuşmadan güvenli bir şekilde çıkması için bir yol. Dalinar gülümseyerek Hatham’a kibarlığı için başıyla teşekkür etti.</p>

  <p>“Talenelat Vakfı mı?” dedi Au-nak. “Ben her zaman onu daha düşük seviyeli insanlar için olan bir vakıf olarak düşünmüştüm.”</p>

  <p>“Bunu bir Natanlı söylüyor,” dedi ardent kibirli bir şekilde.</p>

  <p>“Benim ailem her zaman dini bütün Vorinler olmuştur.”</p>

  <p>“Evet, elbette bir şekilde öyle, ne de olsa aileniz Vorin bağlantılarını Alethkar’da kârlı bir şekilde ticaret yapmak için kullanıyor,” diye karşılık verdi ardent. “İnsan bizim sınırlarımızın içinde olmadığınız zaman da eşit derecede dini bütün olup olmadığınızı merak ediyor.”</p>

  <p>“Bu şekilde hakarete uğramak zorunda değilim,” diye tersledi Au-nak.</p>

  <p>Döndü ve geniş adımlarla uzaklaştı. Hatham’ın bir elini kaldırıp, “Nak-ali!” diye seslenmesine neden oldu. Hatham endişeli bir şekilde aceleyle arkasından gitti. “Lütfen, onu umursamayın!”</p>

  <p>“Çekilmez herif,” dedi ardent yumuşak bir şekilde şarabından bir yudum alarak. Elbette, ruhban sınıfından bir adam olduğu için turuncuydu.</p>

  <p>Dalinar ona kaşlarını çattı. “Cüretkârsın, ardent,” dedi sert bir şekilde. “Belki de aptalca bir şekilde. Hatham’ın birlikte iş yapmak istediği bir adama hakaret ediyorsun.”</p>

  <p>“Aslında, ben Berrakbey Hatham’a aitim,” dedi ardent. “Benden misafirine hakaret etmemi <i>o</i> istedi, Berrakbey Hatham Au-nak’ın onun utanmış olduğunu düşünmesini istiyor. Şimdi Hatham Au-nak’ın taleplerini çabuk kabul ettiği zaman, Natanlı bunun o yüzden olduğunu düşünecek ve işlerin fazla kolay ilerlediğinden şüphe etmeyerek anlaşmayı imzalamayı geciktirmeyecek.”</p>

  <p><i>Ah, elbette.</i> Dalinar uzaklaşan ikilinin arkasından baktı. Ne <i>kadar da çok çaba harcıyorlar.</i></p>

  <p>Bu göz önüne alındığı zaman, Hatham’ın ona görünürdeki çatışmadan hoşlanmayışını açıklaması için bir sebep verdiği zaman yaptığı kibarlık hakkında Dalinar’ın ne düşünmesi gerekirdi? Hatham Dalinar’ı da bir tür incelikli manevra için mi hazırlıyordu?</p>

  <p>Ardent boğazını temizledi. “Eğer size az önce söylediğim şeyi başkalarına anlatmazsanız memnun olurum, Berrakbey.” Dalinar Adolin’in yanında Dalinar’ın subaylarından altı tanesiyle kralın adasına geri döndüğünü fark etti, üniformalarını giymiş ve silahlılardı.</p>

  <p>“O zaman niye bana en baştan söyledin ki?” diye sordu Dalinar dikkatini tekrar beyaz cübbeli adama çevirirken.</p>

  <p>“Tıpkı Hatham’ın pazarlıklardaki ortağının iyi niyetinden haberdar olmasını istemesi gibi, ben de sizin bizim size karşı olan iyi niyetimizden haberinizin olmasını arzu ediyorum, Berrakbey.”</p>

  <p>Dalinar kaşlarını çattı. Asla ardentlerle fazla işi olmamıştı. Onun vakfı basit ve doğrudandı. Dalinar sarayda yeteri kadar politikayla uğraşıyordu, tapınaklarda daha da fazlasını aramaya hiç niyeti yoktu. “Neden? Bana karşı iyi niyetinizin olmasının ne önemi var?”</p>

  <p>Ardent gülümsedi. “Sizinle tekrar konuşacağız.” İyice eğildi ve çekildi.</p>

  <p>Dalinar daha fazlasını sormak üzereydi ama Adolin Yüceprens Hatham’ın arkasından bakarak yanına geldi. “Burada ne oldu?”</p>

  <p>Dalinar sadece başını salladı. Ardentlerin hiçbir şekilde politikaya karışmamaları gerekiyordu, ne olursa olsun, vakıfları ne olursa olsun. Hiyerokrasi’den beri bu onlara resmi olarak yasaklanmıştı. Ancak, hayattaki çoğu şey gibi, ideal ve gerçek iki farklı şeydi. <i>Açıkgözler</i> ardentleri entrikalarına alet etmeden yapamıyorlardı ve o yüzden de, vakıflar gittikçe daha da fazla kendilerini politikanın içinde buluyordu.</p>

  <p>“Baba?” diye seslendi Adolin. “Adamlar yerlerini aldı.”</p>

  <p>“İyi,” dedi Dalinar. Çenesini sıktı, sonra da küçük adayı geçti. Bu fiyaskonun bitişini en sonunda görecekti.</p>

  <p>Ateş çukurunu geçerken yüzünün sağ tarafı hâlâ sonbahar soğuğuyla üşürken, yoğun bir ısı dalgasının sol tarafını ter damlacıklarıyla karıncalandırdığını hissetti.</p>

  <p>Adolin eli kılıcında, yanında yürümek için hızla ilerledi. “Baba? Ne yapıyoruz?”</p>

  <p>“Kışkırtıcı oluyoruz,” dedi Dalinar doğrudan Elhokar’la Sadeas’ın konuşmakta olduğu yere doğru giderken. Etraflarındaki dalkavuk tayfası Dalinar için gönülsüzce açıldı.</p>

  <p>“...Ve ben düşünüyorum ki...” Kral Dalinar’a göz atarken sustu. “Evet, amca?”</p>

  <p>“Sadeas,” dedi Dalinar. “Kesilen eyer kayışı ile ilgili soruşturmanın durumu ne?”</p>

  <p>Sadeas gözlerini kırptı. Sağ elinde bir kupa eflatun şarap vardı; uzun, kırmızı kadife cübbesi önden açıktı ve altında fırfırlı, beyaz bir gömlek görünüyordu. “Dalinar, sen...”</p>

  <p>“Soruşturman, Sadeas,” dedi Dalinar katı bir şekilde.</p>

  <p>Sadeas içini çekerek Elhokar’a baktı. “Majesteleri. Aslında bu gece tam da bu konuyla ilgili bir duyuruda bulunmayı planlıyordum. Daha ileri bir vakte kadar beklemeyi düşünüyordum ama eğer Dalinar bu kadar ısrarcı olacaksa...”</p>

  <p>“Öyle,” dedi Dalinar.</p>

  <p>“E, devam et Sadeas,” dedi kral. “Şimdi beni de meraklandırdın.” Kral bir hizmetkâra elini salladı ve o da flütçüyü susturmak için hızla giderken başka bir hizmetkâr da sessizlik için çanları çaldı. Saniyeler içinde adadaki insanlar sessizleşmişti.</p>

  <p>Sadeas Dalinar’a bir şekilde, “Bunu sen istedin, eski dost,” mesajını veren bir şekilde yüzünü buruşturdu.</p>

  <p>Dalinar kollarını kavuşturarak gözlerini Sadeas’a dikili tuttu. Dalinar’ın altı Kobalt Muhafızı ilerleyerek arkasına geçti ve Dalinar Sadeas’ın savaş kampından benzer bir grup <i>açıkgöz</i> subayın yakınlarda olduğunu fark etti.</p>

  <p>“Eh, böyle bir seyirci kitlesine sahip olmayı planlamıyordum,” dedi Sadeas. “Aslında bu sadece Majesteleri için planlanmıştı.“</p>

  <p><i>Pek de olası değil</i>, diye düşündü Dalinar endişesini bastırmaya çalışarak. Eğer Adolin haklıysa ve Sadeas onu Elhokar’a suikast düzenlemeye çalışmakla itham ederse ne yapacaktı?</p>

  <p>Bu gerçekten de Alethkar’ın sonu olurdu. Dalinar paşa paşa gitmezdi ve savaş kampları da birbirlerine girerdi. Son on yıldır onları bir arada tutmuş olan gergin barış sona ererdi. Elhokar bir daha asla onları bir araya getirmeyi başaramazdı.</p>

  <p>Ayrıca, eğer iş savaşa gelirse, Dalinar’ın durumu pekiyi olmayacaktı. Diğerleri ona iyi gözle bakmıyordu; Sadeas’la yüzleşmekte oldukça zorlanırdı. Eğer diğerlerinin birkaçı da ona katılırsa, sayıca korkunç derecede azınlıkta kalır ve yenilirdi. Adolin’in görüleri dinlemesini nasıl inanılmaz derecede aptalca bir davranış olarak gördüğünü anlayabiliyordu. Ama yine de, son derecede güçlü gerçeküstü bir hisle, Dalinar doğru şeyi yapmış olduğunu hissetti. Bunu asla mahkûm edilmeye hazırlandığı o andaki kadar güçlü bir şekilde hissetmemişti.</p>

  <p>“Sadeas, dramatik hareketlerle beni yorma,” dedi Elhokar. “Onlar dinliyor. Ben dinliyorum. Dalinar’ın alnında da bir damar patlamaya hazırmış gibi görünüyor. Konuş.”</p>

  <p>“Pekâlâ,” dedi Sadeas şarabını bir hizmetkâra vererek. “İstihbarat Yüceprensi olarak en öncelikli görevim, kocakabuk avı sırasında Majesteleri’nin hayatına karşı düzenlenmiş olan teşebbüsün gerçek doğasını keşfetmekti.” Adamlarından birine bir elini salladı ve o da hızla uzaklaştı. Bir diğeri ileri çıkarak Sadeas’a kopuk eyer kayışını verdi.</p>

  <p>“Bu kayışı üç farklı savaş kampındaki üç farklı dericiye götürdüm. Her biri aynı sonuca vardı. Kesilmişti. Deri nispeten yeni ve diğer bölgelerde çatlama ve soyulmaların olmamasının da kanıtladığı gibi iyi bakılmış. Kesik fazla düzgün. Birisi bunu kesmiş.”</p>

  <p>Dalinar bir dehşet duygusu hissetti. Bu onun da keşfetmiş olduğu şeye yakındı ama mümkün olan en kötü şekilde ifade ediliyordu. “Hangi amaçla...” diye başladı Dalinar.</p>

  <p>Sadeas bir elini kaldırdı. “Lütfen, Yüceprens. İlk önce benden rapor vermemi talep ediyor, sonra da sözümü mü kesiyorsunuz?”</p>

  <p>Dalinar sessizleşti. Önemli <i>açıkgözlerin</i> gittikçe daha da fazlası etraflarında toplanıyordu. Dalinar gerginliklerini hissedebiliyordu.</p>

  <p>“Ama ne zaman kesilmişti?” dedi Sadeas kalabalığa hitap etmek için dönerek. Gerçekten de dramaya bir meyili vardı. “Gördüğünüz gibi bu kilit noktaydı. O ava çıkmış olan çok sayıdaki kişiyle görüşme izni aldım. Hiç kimse özel olarak bir şey gördüğünü bildirmedi ancak hepsi garip bir olayı hatırlıyordu. Berrakbey Dalinar ve Majesteleri’nin bir kaya oluşumuna yarışarak gitmelerini. Dalinar ve kralın yalnız oldukları bir zaman.”</p>

  <p>Arkada fısıltılar vardı.</p>

  <p>“Ancak bir sorun vardı,” dedi Sadeas. “Dalinar’ın kendisinin de belirtmiş olduğu bir sorun. Neden bir Paretaşıyan’ın eyerindeki kayışı kessinler? Aptalca bir hareket. Attan düşmek Parezırhı giyen bir adam için büyük bir tehlike oluşturmaz.” Yan tarafta, Sadeas’ın göndermiş olduğu hizmetkâr geri döndü, sadece birkaç tel siyahı olan kum rengi saçlı bir genci getiriyordu.</p>

  <p>Sadeas belindeki kesenin içinden bir şey çıkardı. Büyük bir safir. Dolu değildi. Hatta, yakından bakıldığı zaman, Dalinar bunun çatlamış olduğunu görebiliyordu; artık Fırtınaışığı tutamazdı. “Bu soru beni kralın Parezırhı’nı incelemeye itti,” dedi Sadeas. “Savaştan sonra Majesteleri’nin Zırh’ını doldurmak için kullanılan on safirin sekiz tanesi çatlamıştı.”</p>

  <p>“Bazen bu olur,” dedi Adolin ileri çıkıp Dalinar’ın yanına gelerek. “Her savaşta birkaç tane kaybedersin.”</p>

  <p>“Ama sekiz tane birden?” diye sordu Sadeas. “Bir ya da iki tanesi normal. Ama sen hiç daha önce bir savaşta sekiz tane birden kaybettin mi, genç Kholin?”</p>

  <p>Adolin’in tek cevabı ters ters bakmak oldu.</p>

  <p>Sadeas mücevheri cebine atarak adamının getirmiş olduğu gence doğru başını salladı. “Bu kralın emrindeki seyislerden birisi. Fin, değil mi?”</p>

  <p>“Ee... Evet, berrak bey,” diye kekeledi oğlan. On iki yaşından büyük olamazdı.</p>

  <p>“Bana daha önceden ne söylemiştin, Fin? Lütfen tekrar söyle de herkes duyabilsin.”</p>

  <p><i>Koyugözlü</i> oğlan hastaymış gibi görünerek sindi. “Ee, Berrakbey efendim, sadece şey demiştim: Herkes eyerin Berrakbey Dalinar’ın kampında kontrol edildiğinden bahsediyordu. Ve sanırım herhâlde öyle de olmuştur. Ama Majesteleri’nin atını Berrakbey Dalinar’ın adamlarına verilmeden önce hazırlayan bendim. Ve hazırladım da, yemin ederim hazırladım. En sevdiği eyeri filan da koydum. Ama...”</p>

  <p>Dalinar’ın kalbi küt küt atıyordu. Kılıç’ını çağırmamak için kendini zor tutuyordu.</p>

  <p>“Ama ne?” dedi Sadeas Fin’e.</p>

  <p>“Ama kralın başseyisleri atı Yüceprens Dalinar’ın kampına götürürlerken üstünde başka bir eyer vardı. Yemin ederim.”</p>

  <p>Etraflarında duranların bazıları bu itirafa şaşırmış gibi görünüyordu.</p>

  <p>“Aha!” dedi Adolin işaret ederek. “Ama bu kralın saray yerleşkesinde olmuş!”</p>

  <p>“Gerçekten de,” dedi Sadeas Adolin’e bir kaşını kaldırarak, “Ne kadar da kurnazsın, genç Kholin. Bu keşif, çatlak mücevherlerle de birleştiği zaman, bir şey anlatıyor. Benim şüphem o ki, Majesteleri’ni öldürme teşebbüsünü planlamış olan her kimse kralın Parezırhı’na zorlandıkları zaman çatlayarak Fırtınaışıklarını kaybedecek kusurlu mücevherleri yerleştirmiş. Sonra da dikkatli bir kesikle eyer kayışını zayıflatmış. Umuyorlardı ki Majesteleri bir kocakabukla dövüşürken attan düşerek koca kabuğun üstüne saldırmasına neden olacak, mücevherler işe yaramayacak, Zırh kırılacak ve Majesteleri de av sırasında bir ‘kaza’ nedeniyle ölecekti.”</p>

  <p>Sadeas kalabalık fısıldanmaya başlarken bir parmağını kaldırdı. “Ancak bu olayların, yani mücevherlerin yerleştirilmesi ya da eyerin değiştirilmesinin, Majesteleri’nin Dalinar ile buluşmasından önce gerçekleşmiş olmak zorunda olduğunun farkında olmak önemli. Ben Dalinar’ın oldukça olasılık dışı bir şüpheli olduğunu hissediyorum. Hatta benim şu andaki tahminim; suçlunun Berrakbey Dalinar’ın gücendirmiş olduğu birisi olduğu, birilerinin hepimizin onun teşebbüsle bir ilgisi olabileceğini düşünmemizi istediği. Bu teşebbüs aslında Majesteleri’ni öldürmeyi bile değil, sadece Dalinar’ın üstüne şüphe düşürmeyi amaçlamış olabilir.”</p>

  <p>Ada sessizleşti, fısıltılar bile kesildi.</p>

  <p>Dalinar afallamış bir şekilde dikildi. <i>Ben... Ben haklıymışım!</i></p>

  <p>En sonunda sessizliği Adolin bozdu. <i>“Ne?”</i></p>

  <p>“Bütün kanıtlar babanın masum olduğuna işaret ediyor, Adolin,” dedi Sadeas acı çekercesine. “Bunu şaşırtıcı mı buluyorsun?”</p>

  <p>“Hayır ama...” Adolin’in alnı kırıştı.</p>

  <p>Etraflarında <i>açıkgözler</i> konuşmaya başladılar; hayal kırıklığına uğramış gibiydiler. Dağılmaya başladılar. Dalinar’ın subayları sanki sürpriz bir saldırı bekler gibi arkasında durmaya devam etti.</p>

  <p><i>Atalarımın kanı...</i> diye düşündü Dalinar. <i>Bu ne anlama geliyor</i>?</p>

  <p>Sadeas adamlarına seyisi götürmeleri için elini salladı, sonra da Elhokar’a başını salladı ve kızartılmış ekmeklerin yanında sürahiler içinde ılımış şarabın durduğu aperatif tepsilerine doğru çekildi. Dalinar kendinden kısa boylu adam küçük bir tabağı doldururken Sadeas’a yetişti ve kolunu tuttu, cübbesinin kumaşı parmaklarının altında yumuşaktı.</p>

  <p>Sadeas ona bakarak bir kaşını kaldırdı.</p>

  <p>“Teşekkür ederim,” dedi Dalinar alçak sesle. Arkalarında flütçü tekrar çalmaya başladı.</p>

  <p>“Ne için teşekkür ediyorsun?” dedi Sadeas küçük tabağını masaya koyarken. Sonra da Dalinar’ın parmakların kolundan söktü. “Bu gösteriyi senin işin içinde olmadığını daha kesin bir şekilde gösteren kanıtlar bulduktan sonra yapmayı planlıyordum. Ne yazık ki, bu kadar baskı altında olduğum için, elimden gelenin en iyisi senin işin içinde olmadığına işaret etmekti. Korkarım ki yine de söylentiler olacak.”</p>

  <p>“Dur. Benim masum olduğumu kanıtlamak mı <i>istiyordun!</i>”</p>

  <p>Sadeas yüzünü buruşturarak tekrar tabağını aldı. “Senin sorunun ne biliyor musun, Dalinar? Neden herkes seni bu kadar sıkıcı bulmaya başladı?”</p>

  <p>Dalinar cevap vermedi.</p>

  <p>“Küstahlık. İğrenç bir şekilde kibirli hale geldin. Evet, Elhokar’dan bu konumu senin masum olduğunu kanıtlayabilmek için istedim. Bu orduda fırtına götüresi senden başka birilerinin de dürüstçe bir şeyler yapabileceğine inanmak bu kadar zor mu?”</p>

  <p>“Ben...” dedi Dalinar.</p>

  <p>“Elbette öyle,” dedi Sadeas, “Bize tek bir kâğıt sayfasının üstünde durmuşken millerce uzakları görebilecek kadar yüksekte olduğuna inanan bir adam gibi tepeden bakıyorsun. Eh, ben Gavilar’ın o kitabının krem olduğunu düşünüyorum ve Kurallar da kendi vicdanlarının pörsümüş olmasını haklı çıkarabilmek için insanların takip edermiş gibi yaptıkları yalanlardı. Cehennem adına, bende de o pörsümüş vicdanlardan biri var. Ama kralı öldürmek için olan bu beceriksizce deneme yüzünden sana iftira atıldığını görmek istemiyordum. Eğer sen onu öldürmek isteseydin, basitçe gözlerini yakar ve işi bitirirdin?”</p>

  <p>Sadeas dumanı tüten eflatun şarabından bir yudum aldı. “Sorun şu ki, Elhokar o lanet olası kayış yüzünden susmak bilmedi. Ve o senin koruman altında olduğu ve beraber öyle koşturup gitmiş olduğunuz için insanlar da konuşmaya başladı. <i>Senin</i> Elhokar’a suikast düzenlemeye kalkışacağını nasıl düşünebildiklerini ise ancak Fırtınababa bilir. Sen bugünlerde Parshendi öldürmeye bile zar zor katlanabiliyorsun.” Sadeas küçük bir parça kızarmış ekmeği ağzına tıktı sonra da yürüyerek uzaklaşmaya başladı.</p>

  <p>Dalinar onu tekrar kolundan yakaladı. “Ben... Ben sana borçluyum. Bu altı yıl boyunca sana bu şekilde davranmış olmamalıydım.”</p>

  <p>Sadeas ekmeğini çiğnerken gözlerini devirdi. “Bu sadece senin için değildi. Herkes teşebbüsün arkasında senin olduğunu düşündüğü sürece, hiç kimse gerçekte Elhokar’ı kimin öldürmeyi denemiş olduğunu bulmaya çalışmayacaktı. Ve birileri buna çalıştı, Dalinar. Bir dövüşte sekiz mücevherin çatlamasını kabul etmiyorum. Kayışın kendisi tek başına bir suikast girişimi için gülünç bir yol olurdu ama zayıflatılmış Parezırhı da olunca... Uçurumşeytanının aniden gelişinin de ayarlanmış olduğuna inanmaya neredeyse meyilliyim. Gerçi birileri bunu nasıl yapabilir hiçbir fikrim yok.”</p>

  <p>“Ve benim iftiraya uğramamla ilgili söylediklerin?” diye sordu Dalinar.</p>

  <p>“Büyük ölçüde ben gerçekten de neler olduğunu incelerken diğerlerine dedikodu yapacak bir şeyler vermek için.” Sadeas Dalinar’ın kolundaki eline baktı. “Bırakacak mısın?”</p>

  <p>Dalinar elini çekti.</p>

  <p>Sadeas tabağını masaya koydu ve cübbesini düzelterek omzunun tozunu silkti. “Daha senden vazgeçmiş değilim, Dalinar. Bütün bunların hepsi bitmeden önce büyük olasılıkla sana ihtiyacım olacak. Ama gerçi itiraf etmem gerekir ki, son zamanlarda senin hakkında ne düşüneceğimi bilemiyorum. İntikam Paktı’nı terk etmeyi istediğin hakkındaki laflar. Bunlar doğru mu?”</p>

  <p>“Seçeneklerimizi incelemenin bir yolu olarak bundan Elhokar’a, gizli kalacağına güvenerek, bahsetmiştim. Yani evet, illâ ki bilmen gerekiyorsa bir doğruluk payı var. Bu savaştan yoruldum. Bu Ovalar’dan, uygarlıktan uzakta olmaktan, Parshendileri ufak ufak gruplar halinde öldürmekten yoruldum. Ancak geri çekilmemizi sağlamaya çalışmaktan vazgeçtim. Aksine, <i>kazanmak</i> istiyorum. Ama yüceprensler dinlemiyor! Onların hepsi benim kurnazca bir çeşit numara ile üzerlerinde egemenlik kurmaya çalıştığımı sanıyor.”</p>

  <p>Sadeas homurdandı. “Sen bir adamı sırtından bıçaklamak yerine suratını yumruklarsın. Dümdüz bir adamsın.”</p>

  <p>“Benimle müttefik ol,” dedi Dalinar arkasından.</p>

  <p>Sadeas dondu.</p>

  <p>“Sana ihanet etmeyeceğimi biliyorsun, Sadeas,” dedi Dalinar. “Bana diğerlerinin asla yapamayacağı bir şekilde güveniyorsun. Diğer yüceprenslere kabul ettirmeye çalıştığım şeyi dene. Benimle ortak plato saldırılarına çık.”</p>

  <p>“İşe yaramaz,” dedi Sadeas. “Bir saldırıya bir ordudan fazlasını getirmek için hiçbir sebep yok. Ben şu anda bile her seferinde askerlerimin yarısını arkada bırakıyorum. Daha fazlasının manevra yapması için yetecek yer yok.”</p>

  <p>“Evet ama düşün,” dedi Dalinar. “Ya yeni taktikler denersek? Senin hızlı köprü ekiplerin çabuk ama benim askerlerim daha güçlü. Ya sen Parshendileri tutmak için öncü bir kuvvetle hızla onlardan önce bir platoya ulaşırsan? Benim daha güçlü ama daha yavaş kuvvetlerim gelene kadar tutunabilirsin.”</p>

  <p>Bu Sadeas’ı duraklattı.</p>

  <p>“Bu bir Parekılıcı anlamına gelebilir, Sadeas.”</p>

  <p>Sadeas’ın gözlerinde açlık belirdi.</p>

  <p>“Parshendi Paretaşıyanlarla dövüşmüş olduğunu biliyorum,” dedi Dalinar bu konuya tutunarak, “Ama kaybettin. Bir Kılıç’ın yokken, dezavantajlısın.” Parshendi Paretaşıyanlarının savaşa girdikten sonra kaçmak gibi bir huyları vardı. Elbette ki sıradan mızrakçılar onları öldüremiyordu. “Geçmişte ben iki tane öldürdüm. Ama çoğu zaman fırsat bulamıyorum çünkü platolara yeteri kadar hızlı ulaşamıyorum. Sen ulaşabilirsin. Birlikte, daha sık kazanabiliriz ve <i>ben</i> de sana bir Kılıç verebilirim. Bunu yapabiliriz, Sadeas. Birlikte. Eski günlerdeki gibi.”</p>

  <p>“Eski günler,” dedi Sadeas düşünceli bir şekilde. “Karadiken’i tekrar savaşırken görmeyi isterim. Mücevherkalpleri nasıl paylaşacağız?”</p>

  <p>“Üçte ikisi sana,” dedi Dalinar. “Ne de olsa senin kazandığın saldırıların sayısı benimkinin iki katı.”</p>

  <p>Sadeas düşünceli görünüyordu. “Peki ya Parekılıcı?”</p>

  <p>“Eğer bir Paretaşıyan bulursak, Adolin ve ben onunla başa çıkacağız. Kılıç senin olacak.” Bir parmağını kaldırdı. “Ama Zırh benim. Oğlum Renarin’e vermek için.”</p>

  <p>“O çürüğe mi?”</p>

  <p>“Sana ne?” dedi Dalinar. “Senin zaten Zırh’ın var. Sadeas, bu savaşı <i>kazanmak</i> anlamına gelebilir. Eğer biz birlikte çalışmaya başlarsak, büyük çaplı saldırılara hazırlanmak üzere diğerlerini de yola getirebiliriz. Fırtınalar adına! Buna ihtiyacımız bile olmayabilir. En büyük iki orduya biz sahibiz; eğer biz Parshendileri askerlerimizin çoğunluğuyla büyük bir platonun üstünde yakalamayı başarabilir, kaçamayacakları şekilde etraflarını çevirirsek, onların kuvvetlerine bütün bunların hepsini sona erdirecek kadar zarar vermeyi başarabiliriz.”</p>

  <p>Sadeas bunun üstünde düşündü, Sonra da omzunu silkti. “Pekâlâ. Bana ayrıntıları haberciyle gönder. Ama daha sonra yap. Zaten bu akşamki şölenin çoğunu kaçırdım.”</p>
</body>
</html>
