<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2 title="BÖLÜM-055"><img alt="" src="../Images/main-80.jpg" /></h2>

  <p><b><i>“Bir kadın oturuyor ve kendi gözlerini oyuyor. Kralların ve rüzgârların kızı, vandal.</i>”</b></p>

  <div>
    <b><br /></b>
  </div>

  <p><b>— Palahevan, 1173 tarihli, ölümden 73 saniye önce. Örnek: İncelikli şarkılarıyla ünlü, biraz tanınmış bir dilenci.</b></p>

  <div>
    <br />
  </div>

  <p>Dunny’yi kaybetmelerinden bir hafta sonra, Kaladin savaşın ilerleyişini izlediği başka bir platonun üstünde duruyordu. Ancak bu sefer yaralıları kurtarması gerekmemişti. Parshendilerden önce varmayı başarmışlardı. Ender ancak hoş bir olay. Şimdi ise Sadeas’ın ordusu platonun merkezini tutuyor, askerlerinin bir kısmı kozayı keserken onları koruyordu.</p>

  <p>Parshendiler hatların üstünden atlayarak koza üstünde çalışan adamlara saldırmakta ısrar ediyordu. Etrafı çevriliyor, diye düşündü Kaladin. Durum iyi görünmüyordu, bu da berbat bir dönüş yolculuğu anlamına gelecekti. Sadeas’ın adamları ikinci gelip de püskürtüldükleri zamanlarda zaten yeteri kadar kötüydü. İlk önce gelip de mücevherkalbi kaybetmek... Onları daha da kızgın yapacaktı.</p>

  <p>“Kaladin!” dedi bir ses. Kaladin hızla dönerek aceleyle gelmekte olan Kaya’yı gördü. Birisi yaralanmış mıydı? “Bu şeyi gördün mü?” Boynuzyiyenli eliyle işaret etti.</p>

  <p>Kaladin elini takip ederek döndü. Komşu bir platonun üstünde yaklaşan başka bir ordu vardı. Kaladin kaşlarını kaldırdı, dalgalanan sancaklar maviydi ve askerler de belli ki Alethiydi.</p>

  <p>"Biraz geç kalmışlar, değil mi?” diye sordu Kaladin’in yanında durmakta olan Moash.</p>

  <p>“Olur öyle,” dedi Kaladin. Arada bir Sadeas platoya ulaştıktan sonra başka bir yüceprens geliyordu. Sık sık ilk gelen Sadeas oluyor ve diğer Alethi ordusu da geri dönmek zorunda kalıyordu. Çoğu zaman ise öyle yapmadan önce bu kadar yakına gelmiyorlardı.</p>

  <p>“O Dalinar Kholin’in, sancağı,” dedi Skar onlara katılarak.</p>

  <p>“Dalinar,” dedi Moash takdirle. “Diyorlar ki o köprücü kullanmıyormuş.”</p>

  <p>“O zaman uçurumları nasıl geçiyor?” diye sordu Kaladin.</p>

  <p>Cevap kısa süre sonra görülür oldu. Bu yeni ordunun chullar tarafından çekilen devasa, kuşatma kulesine benzeyen köprüleri vardı. Engebeli plato boyunca gümbürdeyerek ilerliyor, sık sık taştaki yarıkların etrafından dolaşmak zorunda kalıyorlardı. <i>Korkunç derecede yavaş olmalılar,</i> diye düşündü Kaladin. Ancak bunun karşılığında, ordu uçuruma yaklaşırken okçu ateşi altında kalmak zorunda olmuyordu.</p>

  <p>“Dalinar Kholin,” dedi Moash. “Diyorlar ki o eski günlerdeki adamlar gibi gerçekten de bir <i>açıkgözmüş.</i> Şerefli ve sözünü tutan bir adam.”</p>

  <p>Kaladin homurdandı. “Aynı üne sahip olan çok <i>açıkgöz</i> gördüm ve her seferinde de hayal kırıklığına uğradım. Sana bir ara Berrakbey Amaram’dan bahsederim.”</p>

  <p>“Amaram mı?” diye sordu Skar. “Paretaşıyan mı?”</p>

  <p>“Onu duydun mu?” diye sordu Kaladin.</p>

  <p>“Tabii,” dedi Skar, “Buraya geliyor olması lâzım. Meyhanelerde herkes bundan bahsediyor. O Pareleri’ni kazanırken sen yanında mıydın?”</p>

  <p>“Hayır,” dedi Kaladin yumuşak bir şekilde. “Kimse yoktu.”</p>

  <p>Dalinar Kholin’in ordusu güneydeki platoyu aştı. Şaşırtıcı bir şekilde, Dalinar’ın ordusu savaş meydanının olduğu platonun dibine kadar geldi.</p>

  <p>“Saldırıyor mu?” dedi Moash başını kaşıyarak. “Belki de Sadeas’ın kaybedeceğini tahmin etmiştir ve o geri çekildikten sonra kendisi de bir denemek istiyordur.”</p>

  <p>“Hayır,” dedi Kaladin kaşlarını çatarak. “Savaşa katılıyor.”</p>

  <p>Parshendiler Dalinar’ın ordusunu oklamak için o tarafa biraz okçu gönderdi ama okları herhangi bir zarar vermeden chulların üstünden sekiyordu. Dalinar’ın okçuları yerleşip Parshendi okçularıyla karşılıklı ok atışırken bir grup asker de köprüleri çözüp yerlerine itti.</p>

  <p>“Bu turda Sadeas yanına daha az asker almış gibi mi görünüyor?” diye sordu Sigzil Dalinar’ın ordusunu izleyen gruba katılırken. “Belki de bunu planlamıştır. Bu şekilde meydana çıkarak etrafının çevrilmesine izin vermesinin sebebi bu olabilir.”</p>

  <p>Köprülerin indirilip kaldırılmasına izin veren kollar vardı; burada iş başında olan harika bir mühendislik vardı. Onlar çalışmaya başlarken, kesinlikle garip bir şey oldu: İki Paretaşıyan, büyük olasılıkla Dalinar ve oğlu, uçurumdan karşıya sıçrayarak Parshendilere saldırmaya başladı. Onların dikkatlerini dağıtması sayesinde askerler büyük köprülerini yerleştirebildiler ve bir grup ağır süvari yardım etmek için karşıya geçti. Bu bir köprü saldırısı yapmak için tamamen farklı bir yöntemdi ve Kaladin kendisini bunun ima ettiği şeyleri düşünürken buldu.</p>

  <p><i>“Gerçekten</i> de savaşa katılıyor,” dedi Moash. “Sanırım birlikte çalışacaklar.”</p>

  <p>“Daha etkili olacağı kesin,” dedi Kaladin. “Daha önce denememiş olmalarına şaşırdım.”</p>

  <p>Teft homurdandı. “Çünkü sen <i>açıkgözlerin</i> nasıl düşündüğünü anlamıyorsun. Yüceprensler sadece savaşı kazanmak istemiyorlar, savaşı kendi başlarına kazanmak istiyorlar.”</p>

  <p>“Keşke onun ordusuna alınmış olsaydım,” dedi Moash neredeyse hürmetkar bir şekilde. Askerlerin zırhları parlıyordu, hatlarının iyi eğitimli olduğu belliydi. Karadiken Dalinar, dürüstlükte ünlenmekte Amaram’dan bile daha iyi bir iş çıkarmıştı. Ta Hearthstone’da bile insanlar onun adını biliyordu ama Kaladin’in iyi cilalanmış bir göğüs zırhının saklayabileceği çürümüşlüklerden haberi vardı.</p>

  <p><i>Gerçi o sokaktaki fahişeyi koruyan adam,</i> diye düşündü. O <i>da mavi giyiyordu. Adolin, Dalinar’ın oğlu. Kadını savunurken gerçekten de kendini düşünüyormuş gibi değildi.</i></p>

  <p>Kaladin çenesini sıkarak bu düşünceleri bir kenara bıraktı. Bir kere daha kanmazdı.</p>

  <p><i>Kanmayacaktı.</i></p>

  <p>Kısa bir süre için savaş daha da vahşi bir hale geldi ama Parshendiler sayıca azdı ve iki kuvvetin arasında kalarak ezilmişlerdi. Kısa süre sonra, Kaladin’in ekibi muzaffer bir asker grubunu kutlama için kamplara geri götürüyordu.</p>

  <p style="text-align: center;">♦</p>

  <p style="text-align: center;">♦♦</p>

  <p>Kaladin küreyi parmaklarının arasında çevirdi. Bir tarafında kalıcı olarak donmuş ince bir kabarcıklar çizgisi dışında cam kusursuz olarak donmuştu. Kabarcıkların kendileri de ışığı yansıtan minik kürelerdi.</p>

  <p>Uçurumlarda enkaz toplama hizmetindeydi. Plato saldırısından o kadar çabuk geri gelmişlerdi ki, Hashal akla ya da insafa sığmaz bir şekilde aynı gün onları uçurumun içine göndermişti. Kaladin küreyi parmaklarında döndürmeye devam etti. Tam merkezinde asılı duran kaba şekilde kesilmiş, yanları boyunca düzinelerce minik façetası olan büyük bir zümrüt vardı. Mücevherin yan tarafına yığılmış olarak asılı duran kabarcıklardan ufak çizgi, sanki ışıltısına yakın olmaya özlem duyuyormuş gibiydi.</p>

  <p>Parlak, kristal gibi yeşil Fırtınaışığı camın içinden ışıldayarak Kaladin’in parmaklarını aydınlatıyordu. Bir zümrüt broam, en büyük para birimli küre. Daha düşük kürelerin yüzlercesine değerdi, Köprücüler için bu bir servetti. Garip bir şekilde uzak bir servet çünkü harcamaları imkânsızdı. Kaladin bu kayanın içinde fırtınanın şiddetinin bir parçasını görebildiğini düşündü. Işık sanki... Sanki fırtınanın zümrüt tarafından esir alınmış bir parçasıydı. Işık kusursuz şekilde kesintisiz değildi; sadece mumların, meşalelerin ya da lambaların titreşimiyle kıyaslandığında o şekilde görünüyordu. Yakından baktığı zaman, Kaladin ışığın döndüğünü ve köpürdüğünü görebiliyordu.</p>

  <p>“Bunu ne yapacağız?” diye sordu Moash Kaladin’in yanında. Kaladin’in diğer yanında Kaya duruyordu. Hava kapalıydı ve burada, aşağıda etrafın her zamankinden daha karanlık olmasına neden oluyordu. Son zamanlardaki soğuk hava tekrar bahara dönmüştü ama hâlâ rahatsız edici derecede soğuktu.</p>

  <p>Adamlar etkili bir şekilde çalışıyor, ölülerden hızla mızraklar, zırhlar, botlar ve küreleri topluyorlardı. Onlara verilen kısa zaman, yüzünden ve daha önceki tüketici köprü turları nedeniyle, Kaladin bugün için mızrak antrenmanından vazgeçmeye karar vermişti. Bunun yerine mal toplayacak ve bir dahaki sefere cezalandırılmaktan kurtulmak için kullanmak üzere bir kısmını aşağıda saklayacaklardı.</p>

  <p>Çalışırlarken <i>açıkgözlü</i> bir subay bulmuşlardı. Oldukça zengindi. Bu tek zümrüt broam, köle bir köprücünün iki yüz günde kazanacağı paraya bedeldi. Aynı kesenin içinde bunun yanında toplamda bir diğer zümrüt broamdan biraz daha fazla eden bir avuç çentik ve marka daha bulmuşlardı. Zenginlik. Bir servet. Bir <i>açıkgöz</i> için sadece cep harçlığı.</p>

  <p>“Bununla yaralı köprücüleri aylar boyunca besleyebiliriz,” dedi Moash. “İsteyebileceğimiz bütün tıbbi malzemeleri satın alabiliriz. Fırtınababa! Büyük ihtimalle kampın sınır muhafızlarına kaçmamıza izin vermeleri için rüşvet bile verebiliriz.”</p>

  <p>“Bu şey gerçek olmayacak,” dedi Kaya. “İmkânsız küreleri uçurumlardan dışarı çıkarmak.”</p>

  <p>“Yutabiliriz,” dedi Moash.</p>

  <p>“Boğazında kalır. Küreler çok büyük, ha?”</p>

  <p>“Bahse girerim ben yapabilirim,” dedi Moash. Yeşil Fırtınaışığını yansıtan gözleri ışıldıyordu. “Bu benim hayatımda gördüğüm bütün toplam paradan daha fazla. Riske değer.”</p>

  <p>“Yutmak işe yaramaz,” dedi Kaladin. “Tuvaletlerde bizi izleyen o muhafızların bizim kaçmamıza engellemek için durduğunu mu sanıyorsun? Bahse varım gariban parshmanın biri hepsini kurcalamak zorunda kalıyordur ve kimin ne kadar sık tuvalete gittiğinin kaydını tuttuklarını da gördüm. Küreleri yutmayı ilk düşünen biz değiliz.”</p>

  <p>Moash tereddüt etti, sonra da mutsuzca içini çekti, “Büyük ihtimalle haklısın. Fırtına kapsın seni, ama haklısın. Ama bunu kalkıp da onlara veremeyiz, değil mi?”</p>

  <p>“Evet, verebiliriz,” dedi Kaladin yumruğunu kürenin etrafına kapatarak. Işıltı elinin parlamasına neden olacak kadar fazlaydı. “Bunu asla harcayamazdık. Bütün bir broamı olan bir köprücü? Bizi ele verirdi.”</p>

  <p>“Ama...” diye başladı Moash.</p>

  <p>“Bunu onlara veriyoruz, Moash.” Sonra diğer kürelerin içinde olduğu öbür elini yukarı kaldırdı. “Ama bunları elde tutmanın bir yolunu buluyoruz.”</p>

  <p>Kaya başını salladı. “Evet. Eğer bu pahalı küreyi onlara verirsek bizim dürüst olduğumuzu düşünürler, ha? Hırsızlığı saklar ve hatta bize küçük bir ödül de verirler. Ama kese nasıl olacak, bu şeyi nasıl yapacağız?”</p>

  <p>“Bunun üstünde düşünüyorum,“ dedi Kaladin.</p>

  <p>“Hızlı düşün o zaman,” dedi Moash uçurumun yan tarafındaki iki kayanın arasına sıkıştırılmış olan Kaladin’in meşalesine bir göz atarak. “Kısa süre sonra yukarı çıkmamız gerekecek.”</p>

  <p>Kaladin elini açtı ve küreyi parmaklarının arasında çevirdi. Nasıl? “Hiç bu kadar güzel bir şey gördün mü?” diye sordu Moash gözlerini zümrüte dikerek.</p>

  <p>“Bu sadece bir küre,” dedi Kaladin aklı başka yerde. “Bir araç. Bir seferinde yüz elmas broamla dolu bir kadehi elimde tuttum ve benim olduğu söylendi. Onları hiç harcayamadığıma göre, kıymetsiz olsalar da olurdu.”</p>

  <p>“Yüz elmas mı? Nerede... Nasıl?” diye sordu Moash.</p>

  <p>Kaladin kendi kendine lanet ederek ağzını kapattı. <i>Böyle şeylerden bahsedip durmayı kesmeliyim.</i> “Hadi,” dedi zümrüt broamı siyah keseye geri tıkarken. “Hızlı olmamız gerekiyor.”</p>

  <p>Moash içini çekti ama Kaya sevecen bir şekilde onun sırtına bir şaplak attı ve diğer köprücülere katıldılar. Syl’in yol göstermesi sayesinde, Kaya ve Lopen onları kırmızı ve kahverengi üniformaları olan büyük bir ceset yığınına getirmişti. Bunların hangi yüceprensin adamları olduğunu bilmiyorlardı ama cesetler oldukça yeniydi.</p>

  <p>Aralarında hiç Parshendi yoktu.</p>

  <p>Kaladin parshman köprücü Shen’in çalıştığı tarafa doğru göz attı. Sessiz, itaatkâr, sağlam. Teft hâlâ ona güvenmiyordu. Kaladin’in bir parçası bunun için minnettardı.</p>

  <p>Syl yanında duvarın üstüne kondu, ayaklarını yüzeyine dayamış yukarıdaki gökyüzüne bakıyordu.</p>

  <p>Düşün, dedi Kaladin kendi kendine. <i>Bu küreleri nasıl elde tutacağız? Bir yolu olmak zorunda.</i> Ama olasılıkların tümü çok fazla riskli gibi görünüyordu. Eğer hırsızlık yaparken yakalanırlarsa, büyük olasılıkla onlara başka bir çalışma hizmeti verilirdi. Kaladin bu riske girmeye istekli değildi.</p>

  <p>Yosunların ve kopçacıkların çevresinde aşağı yukarı salınan sessiz, yeşil hayatsprenleri solgun bir şekilde belirmeye başladı. Başının yanındaki birkaç fırfırçiçek kırmızı ve sarı yapraklarını açtı. Kaladin Dunny’nin ölümünü tekrar ve tekrar düşünmüştü. Köprü Dört güvende değildi. Doğru, son zamanlarda dikkate değer sayıda az adam kaybetmişlerdi ama yine de azalıyorlardı. Ve her köprü turu gerçek bir felâkete dönüşebilirdi. Tek gereken şey Parshendilerin bir sefer için onların üzerine odaklanmasıydı. Üç ya da dört adam kaybetsinler ve devrilirlerdi. Ok yağmuru ikiye katlanır ve her birini vururdu.</p>

  <p>Bu Kaladin’in günler boyunca tekrar tekrar tosladığı aynı eski problemdi. Herkes onların açıkta ve tehlike içinde olmasını isterken, köprücüleri nasıl korurdun?</p>

  <p>“Hey, Sig,” dedi Harita bir kucak dolusu mızrak taşıyarak geçerken. “Sen bir Cihanezgicisi’sin, değil mi?” Son birkaç hafta boyunca Harita gittikçe daha da arkadaş canlısı hale gelmişti ve diğerlerini de konuşmaya çekmekte iyiydi. Kelleşmekte olan adam, Kaladin’e her zaman müşterilerini rahat hissettirmekte çabuk davranan bir hancıyı hatırlatıyordu.</p>

  <p>Bir dizi cesedin botlarını çekip çıkarmakta olan Sigzil, dudaklarını sıkıp Kaya’ya, “Bu senin suçun,” dermiş gibi bir bakış fırlattı. Diğerlerinin de onun bir Cihanezgicisi olduğunu keşfetmiş olmasından memnun değildi.</p>

  <p>“Neden bize bir hikâye anlatmıyorsun?” dedi Harita kucağındakileri yere koyarak. “Zamanın geçmesine yardım eder.”</p>

  <p>“Ben aptal bir masalcı ya da şaklaban değilim,” dedi Sigzil bir botu söküp çıkararak. “Ben ‘hikâye anlatmam.’ Ben kültürlerin, toplumların, düşüncelerin ve hayallerin bilgisini yayarım. Ben ortak bir anlayış oluşturarak barışa katkıda bulunurum. Bu tarikatımın Elçiler’in bizzat kendilerinden almış olduğu kutsal görev.”</p>

  <p>“Eh o zaman neden katkıda bulunmaya başlamıyorsun?” dedi Harita ayağa kalkıp ellerini pantolonuna silerek.</p>

  <p>Sigzil duyulabilir bir şekilde iç çekti. “Pekâlâ. Ne duymak istiyorsun?”</p>

  <p>“Bilmem. İlginç bir şeyler.”</p>

  <p>“Bize Berrakkral Alazansi ve yüz gemili filosunu anlat,” diye seslendi Leyten.</p>

  <p>“Ben bir masalcı değilim!” diye tekrar etti Sigzil. “Ben ülkelerden ve halklardan bahsederim, meyhane hikâyelerinden değil. Ben...”</p>

  <p>“İnsanların yerdeki oyukların içinde yaşadığı bir yer var mı?” dedi Kaladin. “Hepsi sanki kayaların içinde oyulmuş devasa çizgiler gibi olan bir desenin içine inşa edilmiş bir şehir?”</p>

  <p>“Sesemalex Dar,” dedi Sigzil başını sallayıp bir diğer botu çekip çıkarırken. “Evet, o Emul krallığının başkenti ve dünyadaki en eski şehirlerden biri. Deniliyor ki şehir ve hatta krallık bile, Jezrien’in kendisi tarafından isimlendirilmiş.”</p>

  <p>“Jezrien mi?” dedi Malop ayağa kalkarak başını kaşırken. “O kim?” Malop çalı gibi siyah bir sakalı ve iki eline de birer ründuası dövmesi yapılmış olan, gür saçlı bir adamdı. Ayrıca, tabiri caizse kadehteki en parlak küre değildi.</p>

  <p>“Siz ona burada Alethkar’da Fırtınababa diyorsunuz,” dedi Sigzil. “Ya da Jezerezeh’Elin. O Elçilerin kralıydı. Fırtınaların efendisi, suyun ve hayatın taşıyıcısı, hem öfkesi ve gücü, hem de merhametiyle bilinirdi.”</p>

  <p>“Ha,” dedi Malop.</p>

  <p>“Bana şehirden daha fazla bahset,” dedi Kaladin.</p>

  <p>“Sesema1ex Dar. Gerçekten de şehir dev oyukların içine inşa edilmiştir. Yapısı oldukça hayret vericidir. Her oyuğun yan tarafında etrafındaki taş ovadaki suyun içeri akmasını engelleyen bir ucu olduğu için yücefırtınalara karşı korunaklıdır. Bu, çatlaklardan oluşan bir drenaj sistemiyle de birleştiğinde, şehri su baskınlarından korur.</p>

  <p>“Oradaki insanlar usta krem çömlekçilikleriyle bilinirler, şehir güneybatıda önemli bir limandır. Emuliler, Askarki halkının belli bir kabilesidir ve etnik olarak benim gibi koyu derili Makabakilerdir. Krallıkları benimkine komşudur ve gençliğimde pek çok kereler orayı ziyaret etmiştim.</p>

  <p>“Egzotik gezginlerin bulunduğu, harikalarla dolu bir yerdir.” Sigzil konuşmaya devam ederken gittikçe sakinleşti. “Yasal sistemleri yabancılara karşı çok hoşgörülüdür. Onların milliyetinden olmayan bir adam bir dükkân ya da bir eve sahip olamaz ama ziyarete gittiğin zaman ‘uzaklardan kalkıp gelmiş, her türlü iyilik ve hoşgörünün gösterilmesinin gerekli olduğu bir akraba olarak muamele görürsün. Bir yabancı saygılı olduğu ve hediye olarak da bir meyve önerdiği sürece, istediği her konutta akşam yemeği yiyebilir. İnsanlar egzotik meyvelere çok düşkündür. Jezrien’e taparlar ama onu Vorin dininden bir figür olarak kabul etmezler. Onun tek tanrı olduğunu kabul ederler.”</p>

  <p>“Elçiler tanrı değiller,” diye dudak büktü Teft.</p>

  <p>“Senin için değiller,” dedi Sigzil. “Başkaları onlara farklı gözle bakıyor. Emulilerde sizin âlimlerinizin parçalanmış din demeyi sevdiği bir şey var, bazı Vorin fikirleri içeriyor. Ama Emuliler açısından, parçalanmış din olacak olan asıl sizsiniz.” Sigzil bunu eğlendirici buluyormuş gibi görünüyordu ama Teft sadece yüzünü buruşturdu.</p>

  <p>Sigzil gittikçe daha fazla ayrıntıdan bahsederek konuşmaya devam etti. Emuli kadınlarının dökümlü elbiseleri ve başörtülerinden, erkeklerin tercih ettiği cübbelerden, yemeklerin tuzlu tadından ve sol işaret parmağı alına kaldırarak saygıyla eğilme şeklindeki eski bir arkadaşa selam verme yönteminden bahsetti. Sigzil onlar hakkında etkileyici derecede bilgi sahibiydi. Kaladin Sigzil’in büyük olasılıkla gezilerini hatırlayarak arada bir özlemle gülümsediğini fark etti.</p>

  <p>Ayrıntılar da ilgi çekiciydi ama Kaladin rüyası sırasında uçarak üstünden geçtiği bu şehrin gerçekten de var olmasına daha fazla şaşırmıştı. Ve yaralarının iyileşmesindeki garip hızı artık görmezden gelemiyordu. Ona garip bir şeyler oluyordu. Doğaüstü bir şeyler. Ya bunun etrafındaki herkesin her zaman ölüyormuş gibi görünmesiyle bir ilgisi varsa?</p>

  <p>Eğildi ve diğer köprücülerin kaçındığı bir görev olan ölü adamların ceplerini karıştırmaya başladı. Küreler, bıçaklar ve diğer işe yarar nesneleri alıyorlardı. Yakılmamış dualar gibi kişisel andaçlar cesetlerde bırakılıyordu. Birkaç zirkon çentik buldu ve onları da keseye ekledi.</p>

  <p>Belki de Moash haklıydı. Eğer bu parayı dışarı çıkarabilirse, kamptan kurtulmayı rüşvet vererek <i>başarabilirler</i> miydi? Bu kesinlikle dövüşmekten daha güvenli olurdu.</p>

  <p>O zaman neden köprücülere dövüşmeyi öğretmekte bu kadar ısrarcıydı? Neden köprücüleri gizli gizli dışarı çıkarma konusunda hiç düşünmemişti?</p>

  <p>Dallet ve Amaram’ın ordusundaki eski mangasındaki diğerlerini kaybetmişti.</p>

  <p>Yeni bir grup mızrakçı eğiterek bunu telâfi edeceğini mi düşünüyordu? Bu, sevmeye başlamış olduğu adamları kurtarmakla mı, yoksa sadece kendi kendisine bir şeyleri kanıtlamakla mı ilgiliydi?</p>

  <p>Tecrübeleri ona bu savaşlar ve fırtınaların dünyasında, dövüşemeyen adamların büyük bir dezavantajı olduğunu söylüyordu. Belki de gizli gizli kaçmak daha iyi bir seçenekti ama Kaladin gizlilik hakkında pek bir şey bilmiyordu. Dahası gizlice kaçsalar bile, Sadeas yine de arkalarından asker gönderecekti. Bela onların peşini bırakmazdı.</p>

  <p>Hangi yoldan giderlerse gitsinler, köprücüler özgür kalabilmek için öldürmek zorunda kalacaklardı.</p>

  <p>Yanındaki diğer köleleri bütün bir hafta boyunca ıssız yerlerde saklanarak özgür tutabildiği kaçma denemelerinden bir tanesini hatırlayarak gözlerini sıkı sıkı kapattı.</p>

  <p>En sonunda sahiplerinin avcıları tarafından yakalanmışlardı. İşte Nalma’yı o zaman kaybetmişti. <i>Şu anda ve burada bunların hiçbirisinin köprücüleri kurtarmak ile herhangi bir ilgisi yok</i>, dedi Kaladin kendi kendine. <i>Bu kürelere ihtiyacım var.</i></p>

  <p>Sigzil hâlâ Emuliler hakkında konuşuyordu. “Onlara göre, bir adama bizzat vurma ihtiyacı kabalık,” dedi Cihanezgicisi. “Siz Alethilerin tersi şekilde savaşıyorlar. Kılıç bir lider için olan bir silah değil. Baltalı kargı daha iyi, sonra bir mızrak ve en iyisi ise ok ve yay.”</p>

  <p>Kaladin bir askerin cebinden bir avuç küre daha çıkardı, gökçentikler. Eski bir parça küflü ve kokuşmuş domuz peynirine yapışmışlardı. Yüzünü buruşturarak, küreleri ayırdı ve bir su birikintisinin içinde yıkadı.</p>

  <p>“Mızrak kullanan <i>açıkgözler</i> mi?” dedi Drehy. “Bu çok saçma.”</p>

  <p>“Neden?” dedi Sigzil, gücenmiş gibiydi. “Ben Emuli yöntemini ilgi çekici buluyorum. Bazı ülkelerde, savaşmanın kendisi nahoş bir şey kabul ediliyor. Örneğin Shinler için, eğer bir adamla dövüşmek zorundaysan zaten başarısız olmuşsun demektir. Öldürmek, en iyi tabirle, yabani bir sorun çözme yöntemi.”</p>

  <p>“Sen de Kaya gibi yapıp dövüşmeyi reddetmeyeceksin, değil mi?” diye sordu Skar Boynuzyiyenliye ateş püskürten gözlerle ters ters bakarak. Uzun boylu Kaya burnunu çekti ve adama sırtını dönüp, büyük bir çuvala birkaç bot tıkıştırmak için eğildi.</p>

  <p>“Hayır,” dedi Sigzil. “Sanırım bütün diğer yöntemlerin başarısız olmuş olduğu konusunda hemfikir olabiliriz. Belki eğer ustam hâlâ hayatta olduğumu bilseydi... Ama hayır. Bu aptalca. Evet, dövüşeceğim. Ve eğer dövüşmek zorundaysam, mızrak tercih edilir bir silah gibi görünüyor. Ama dürüst olmak gerekirse düşmanlarımla arama daha fazla mesafe koymak isterdim.”</p>

  <p>Kaladin kaşlarını çattı. “Yay mı demek istiyorsun?”</p>

  <p>Sigzil başını sallayarak onayladı. “Benim halkım arasında, yay asil bir silahtır.”</p>

  <p>“Nasıl yay kullanılacağını biliyor musun?”</p>

  <p>“Maalesef, hayır,” dedi Sigzil. “Eğer öyle bir yeteneğim olsa şimdiye dek belirtmiş olurdum.”</p>

  <p>Kaladin keseyi açıp, küreleri diğerlerinin yanına koyarak ayağa kalktı. “Cesetlerin arasında hiç yay var mıydı?”</p>

  <p>Adamlar birbirlerine göz attılar, birkaç tanesi başlarını sallıyordu. <i>Fırtına kapsın,</i> diye düşündü Kaladin. Aklında bir fikrin tohumu filizlenmeye başlamıştı ama onu yeşermeden kopardı.</p>

  <p>“O mızrakların bir kısmını toplayın,” dedi. “Bir kenara koyun. Eğitim için onlara ihtiyacımız olacak.”</p>

  <p>“Ama onları vermek zorunda kalırız,” dedi Malop.</p>

  <p>“Eğer uçurumdan dışarı çıkarmazsak değil,” dedi Kaladin. “Her eşya toplamaya gelişimizde, birkaç mızrağı bir kenara ayırıp burada, aşağıda saklayacağız. Antrenman yapmak için yetecek kadarını toplamamız uzun sürmemeli.”</p>

  <p>“Kaçma zamanı geldiğinde onları nasıl dışarı çıkaracağız?” diye sordu Teft çenesini ovuşturarak. “Gerçek dövüş başladığı zaman burada bırakılmış mızrakların bu oğlanlara pek bir faydası olmaz.”</p>

  <p>“Onları yukarı çıkarmak için bir yol bulacağım,” dedi Kaladin.</p>

  <p>“Sen hep öyle şeyler söylüyorsun,” dedi Skar.</p>

  <p>“Kes, Skar,” dedi Moash. “O ne yaptığını biliyor.”</p>

  <p>Kaladin gözlerini kırpıştırdı. Demin onu <i>Moash</i> mı savunmuştu?</p>

  <p>Skar kızardı. “Öyle demek istemedim, Kaladin. Ben sadece soruyorum, o kadar.”</p>

  <p>“Anlıyorum. Bu...” Syl kıvrılan bir kurdele şeklinde uçurumun içine inerken Kaladin’in sesi soldu.</p>

  <p>Syl duvardaki bir kaya çıkıntısına konarak kadın şeklini aldı. “Bir diğer ceset grubu buldum. Çoğu Parshendi.”</p>

  <p>“Hiç yay var mıydı?” diye sordu Kaladin. Köprücülerin birkaçı onun havaya bakmakta olduğunu anlayana kadar ona aval aval baktılar. Sonra da bilmiş bilmiş birbirlerine başlarını salladılar.</p>

  <p>“Sanırım vardı,” dedi Syl. “Hemen şu tarafta. Çok uzak değil.”</p>

  <p>Koprücülerin bu cesetlerle işi neredeyse bitmişti. “Her şeyi toplayın,” dedi Kaladin. “Bizim için eşelenecek yeni bir yer buldum. Toplayabildiğimiz kadar çok şey toplamalı, sonra da bir kısmını uçurumların içinde selin alıp götürme olasılığının fazla olmadığı bir yerde saklamalıyız.”</p>

  <p>Köprücüler çuvalları sırtlarına atarak buldukları eşyaları topladılar, her adam bir ya da iki mızrak da taşıyordu. Saniyeler sonra, Syl’i takip ederek uçurumun nemli dibinden ilerliyorlardı. Eski, fırtınaların sürüklediği kemiklerin takılarak yosunla kaplı femur, kaval kemiği ve kafatası tepeleri oluşturduğu antik kaya duvarlardaki yarıkların yanından geçtiler. Bunların arasında toplanacak pek bir şey yoktu.</p>

  <p>Yaklaşık çeyrek saat sonra, Syl’in bulmuş olduğu yere geldiler. Parshendi ölüleri yığınlar halinde dağılmış yatıyordu; aralarına karışmış mavili Alethiler de vardı. Kaladin insan cesetlerinden birinin yanında diz çöktü. Ceketin üstüne dikilmiş olan Dalinar Kholin’in stilize rünçiftini tanıdı. Dalinar’ın ordusu savaşta Sadeas’a <i>neden</i> katılmıştı? Ne değişmişti?</p>

  <p>Kaladin adamlara Alethi cesetlerinden eşyaları toplamaya başlamaları için işaret etti ve Parshendi cesetlerinden birinin yanına doğru yürüdü. Bu Dalinar’ın adamlarından çok daha yeniydi. Hiç de Alethi cesetleri buldukları kadar çok Parshendi cesedi bulmuyorlardı. Sadece herhangi bir savaşta daha az Parshendi olduğu için değil, bunun yanında uçurumların içine düşerek ölme olasılıkları da daha az olduğu için. Sigzil ayrıca onların vücutlarının insanlarınkinden daha yoğun olduğunu ve insanlar kadar kolay yüzmedikleri ya da suyla sürüklenmediklerini de tahmin ediyordu.</p>

  <p>Kaladin cesedi yuvarlayarak yan çevirdi ve bu hareketi köprücü grubunun arkalarından ani bir tıslamaya yol açtı. Kaladin döndüğünde Shen’in beklenmedik bir kızgınlık işareti göstererek yaklaşmakta olduğunu gördü.</p>

  <p>Teft hızla hareket ederek Shen’i arkasından yakaladı ve kolunu boğazına doladı. Diğer köprücüler afallamış bir şekilde duruyordu ama birkaç tanesi refleksle savaş duruşlarına geçmişti.</p>

  <p>Shen Teft’in kolları arasında zayıfça debelendi. Parshmen ölü kuzenlerinden farklı görünüyordu; yakından bakıldığı zaman, farklar çok daha belirgindi. Shen de çoğu parshman gibi kısa ve biraz tombuldu. Sağlam, güçlü ama tehdit edici değildi. Ancak Kaladin’in ayaklarının altındaki ceset kaslı ve bir Boynuzyiyenli gibi yapılıydı, boyu en azından Kaladin kadar uzun ve omuzları ise çok daha genişti. İkisinin de mermer gibi desenli derileri olsa da, Parhsendilerin kafalarında, göğüslerinde, kollarında ve bacaklarında o garip kırmızı-turuncu zırh parçaları vardı.</p>

  <p>“Bırak gitsin,” dedi Kaladin merakla.</p>

  <p>Teft ona göz attı, sonra da gönülsüz bir şekilde denileni yaptı. Shen engebeli zemin boyunca aceleyle ilerledi ve nazikçe ama kararlı bir şekilde Kaladin’i iterek cesetten uzaklaştırdı. Shen sanki cesedi Kaladin’den korurmuş gibi geri çekilip durdu.</p>

  <p>“Bu şey, bunu daha önce de yaptı,” diye söylendi Kaya Kaladin’in yanına gelerek. “Lopen ve ben onu eşya toplamaya çıkardığımız zaman.”</p>

  <p>“Parshendi cesetlerini koruyor, gancho,” diye ekledi Lopen. “Sanki birini kımıldattığın için seni yüz kere bıçaklayacakmış gibi, harbiden bak.”</p>

  <p>“Onların hepsi öyle,” dedi Sigzil arkalarından.</p>

  <p>Kaladin bir kaşını kaldırarak döndü.</p>

  <p>“Parshmen işçiler,” diye açıkladı Sigzil. “Onların kendi ölüleriyle ilgilenmelerine izin veriliyor, heyecan gösterdikleri çok az şeyden biri bu gibi görünüyor. Eğer başka herhangi birisi cesetlere dokunursa sinirleniyorlar. Cesetleri ketene sarıyorlar ve götürüp açık alanlarda taş plakaların üstüne bırakıyorlar.”</p>

  <p>Kaladin Shen’i inceledi. <i>Acaba...</i></p>

  <p>“Parshendilerin de mallarını toplayın,” dedi Kaladin adamlarına. “Teft, senin büyük olasılıkla sürekli olarak Shen’i tutman gerekecek. Bizi durdurmaya çalışmasına izin veremem.”</p>

  <p>Teft ona huzursuz bir bakış attı; o hâlâ Shen’i köprünün en önüne koyup ölmeye bırakmaları gerektiğini düşünüyordu. Ama söylendiği gibi yaparak Shen’i itip götürdü ve onu tutmak için Moash’ın yardımını aldı.</p>

  <p>“Ve ölülere saygılı olun,” diye belirtti Kaladin.</p>

  <p>“Onlar Parshendi!” diye itiraz etti Leyten.</p>

  <p>“Biliyorum,” dedi. Kaladin. “Ama bu Shen’i rahatsız ediyor. O da bizden biri, bu yüzden onun rahatsızlığını da olabildiğince azaltalım.”</p>

  <p>Parshmen gönülsüz bir şekilde kollarını indirdi ve Teft ile Moash’ın onu uzaklaştırmasına izin verdi. Kaderine boyun eğmiş gibi görünüyordu. Parshmenlerin aklı hızlı çalışmazdı. Shen ne kadar anlıyordu?</p>

  <p>“Bir yay bulmak istemiyor muydun?” diye sordu Sigzil, eğildi ve boynuzlu bir Parshendi kısa yayını bir cesedin altından çekip çıkardı. “Yay kirişi yok.”</p>

  <p>“Bu arkadaşın kesesinde bir tane daha var,” dedi Harita başka bir Parshendi cesedinin kemerindeki keseden bir şey çıkararak. “Hâlâ işe yarıyor olabilir.”</p>

  <p>Kaladin silahı ve kirişi aldı. “Bunlardan birini kullanmayı bilen kimse var mı?”</p>

  <p>Köprücüler birbirlerine göz attılar. Yaylar çoğu kabuklu hayvanı avlamak için işe yaramazdı; sapanlar çok daha iyi işe yarıyordu. Yay gerçekten de sadece diğer insanları öldürmek için faydalıydı. Kaladin Teft’e göz attı, o ise başını salladı. Teft yayda eğitilmiş değildi, Kaladin de öyle.</p>

  <p>“Basit bu,” dedi Kaya bir Parshendi cesedini yuvarlayıp çevirerek. “Oku kirişe koy. Kendinden uzağa doğrult. İyice çek. Bırak.”</p>

  <p>“O kadar kolay olacağından şüpheliyim,” dedi Kaladin.</p>

  <p>“Oğlanları mızrakta eğitmeye ancak yetecek zamanımız olacak, Kaladin,” dedi Teft.”Bir kısmına yay da mı öğretmeyi planlıyorsun? Ve kendisi yay kullanabilen bir öğretmen olmadan?”</p>

  <p>Kaladin cevap vermedi. Yay ve kirişi çuvalına attı, birkaç ok ekledi, sonra da diğerlerine yardımcı oldu. Bir saat sonra, uçurumların içinden merdivene doğru yürüyorlardı. Meşaleleri cızırdıyor, gün batımı yaklaşıyordu. Hava karardıkça, uçurumlar daha da nahoş hale geliyordu. Gölgeler derinleşti ve su damlaları, düşen kayalar, rüzgâr uğultusu gibi uzak sesler tekinsiz bir hâl aldı. Kaladin bir köşeyi döndü ve çok bacaklı bir grup kremcik duvar boyunca koşturarak bir çatlağın içinde kayboldu.</p>

  <p>Konuşmalar azalmıştı ve Kaladin de katılmıyordu. Arada sırada omzunun üstünden Shen’e doğru bir bakış atıyordu. Sessiz parshman başı eğik yürüyordu. Parshendi cesetlerini soymak onu ciddi şekilde rahatsız etmişti.</p>

  <p><i>Bunu kullanabilirim,</i> diye düşündü Kaladin. <i>Ama cesaret edebilir miyim</i>? Bu bir risk olurdu. Çok büyük bir risk. Zaten bir defa uçurum savaşlarının dengesini alt üst ettiği için cezaya çarptırılmıştı.</p>

  <p><i>İlk önce küreler,</i> diye düşündü. Küreleri dışarı çıkarabilmek, başka şeyleri de çıkarabileceği anlamına gelebilirdi. En sonunda yukarıda uçurumu geçen bir gölge gördü, Kalıcı köprülerin ilkine ulaşmışlardı. Kaladin uçurum tabanının yukarıdaki platolara daha yakın olduğu bir yere gelene kadar diğerleriyle birlikte biraz daha ilerledi.</p>

  <p>Orada durdu. Köprüçüler etrafına toplandı.</p>

  <p>“Sigzil,” dedi Kaladin işaret ederek. “Sen yaylar hakkında bir şeyler biliyorsun. Sence o köprüyü bir okla vurmak ne kadar zor olur?”</p>

  <p>“Ben arada bir elime yay aldım, Kaladin, ama kendime uzman demezdim. Sanırım o kadar da zor olmaması gerekir. Uzaklık ne kadar, elli ayak mı?”</p>

  <p>”Ne için?” diye sordu Moash.</p>

  <p>Kaladin kürelerle dolu keseyi çıkardı ve bir kaşını kaldırdı. “Torbayı oka bağlayıp köprünün altına takılacağı şekilde yukarı atıyoruz. Sonra bir köprü turuna çıktığımız zaman, Lopen ve Dabbid su getirmek için o yukarıdaki köprünün oralarda oyalanıyor. Tahtaların altına uzanıyor ve oku çekip alıyorlar. Küreler bizim oluyor.”</p>

  <p>Teft ıslık çaldı, “Akıllıca,”</p>

  <p>“Kürelerin hepsini alabiliriz,” dedi Moash hevesli bir şekilde, “Hatta zümrüt...”</p>

  <p>“Hayır,” dedi Kala din katı bir şekilde. “Daha küçük olanları yeteri kadar tehlikeli olacak. İnsanlar köprücülerin bu kadar parayı nereden bulduğunu merak etmeye başlayabilir.” Bu fazladan gelirini gizlemek için malzemelerini birkaç farklı eczacıdan satın alması gerekecekti.</p>

  <p>Moash mutsuz görünüyordu ama diğer köprücüler hevesliydi. “Kim denemek istiyor?” diye sordu Kaladin. “Belki önce birkaç deneme atışı yapmalı, sonra da torbayla denemeliyiz. Sigzil?”</p>

  <p>“Bu sorumluluğu istediğimden emin değilim,“ dedi Sigzil. “Belki de sen denemelisin, Teft.”</p>

  <p>Teft çenesini ovuşturdu. “Olur. Sanırım. Ne kadar zor olabilir ki?”</p>

  <p>“Ne kadar zor?” diye sordu Kaya aniden.</p>

  <p>Kaladin yan tarafa bir bakış attı. Kaya grubun arkalarında duruyordu ama boyu onu görmeyi kolay kılıyordu. Kollarını kavuşturmuştu.</p>

  <p>“Ne kadar zor, Teft?” diye devam etti Kaya. “Elli ayak çok uzak değil ama kolay atış değil bu. Ve bunu bağlanmış ağır bir torba küreyle yapmak mı? Hah! Ayrıca oku da köprünün yan tarafına yakın bir yere isabet ettirmelisin ki, Lopen yetişebilsin. Eğer bu şeyle ıskalarsan, kürelerin hepsini kaybedebilirsin. Ve ya yukarıdaki köprülerin yakınındaki gözcüler uçurumdan gelen oku görürse? Şüpheli diye düşünecekler bunu, ha?”</p>

  <p>Kaladin Boynuzyiyenliye dik dik baktı. <i>Basit bu,</i> demişti. <i>Kendinden uzağa doğrult... bırak...</i></p>

  <p>“Eh,” dedi Kaladin, Kaya’yı gözünün ucuyla izleyerek. “Sanırım şansımızı denemek zorunda kalacağız. Bu küreler olmadan yaralılar ölecek.”</p>

  <p>“Sonraki köprü turuna kadar bekleyebiliriz,” dedi Teft. “Köprüye bir ip bağlar ve aşağı atarız, sonra da tekrar geldiğimiz zaman torbayı bağlarız...”</p>

  <p>“Elli ayak ip mi?” dedi Kaladin düz bu şekilde. “Öyle bir şeyi satın almak bile yeteri kadar dikkat çeker.”</p>

  <p>“Yok, gancho,” dedi Lopen. “İp satan bir yerde çalışan bir kuzenim var. Sana biraz getirebilirim, para varsa kolay.”</p>

  <p>“Belki,” dedi Kaladin. “Ama yine de ipi sedyede saklaman, sonra da kimse görmeden uçurumdan aşağı sarkıtman gerekir. Ve ipi orada birkaç gün asılı mı bırakacağız? Fark edilir.”</p>

  <p>Diğerleri de başlarını salladı. Kaya çok rahatsız görünüyordu. Kaladin içini çekerek yayı ve birkaç oku çıkardı. “Burada şansımızı denemek zorunda kalacağız. Teft, neden sen...”</p>

  <p>“Of, Kali’kalin’in hayaleti,” diye mırıldandı Kaya. “Şu yayı ver bana.” İte kaka köprücülerin arasından geçti ve yayı Kaladin’den aldı. Kaladin gülümsemesini gizledi.</p>

  <p>Kaya yukarı göz atarak solan ışıkta mesafeyi ölçtü. Yay kirişini taktı ve bir elini uzattı. Kaladin ona bir ok verdi. Kaya yayı aşağı indirerek uçuruma doğru çevirdi ve ateş etti. Ok hızla uçtu ve takırtıyla uçurum duvarlarına çarptı.</p>

  <p>Kaya kendi kendine başını salladı, sonra da Kaladin’in kesesine işaret etti. “Sadece beş küre alıyoruz,” dedi Kaya. “Daha fazlası çok ağır olur. Delilik denemek beş taneyle bile. Hava hastası ovalılar.”</p>

  <p>Kaladin gülümsedi, sonra da beş safir marka saydı ve ayrı bir kesenin içine yerleştirdi. Bunlar toplamda yaklaşık bir köprücünün iki buçuk aylık maaşı ediyordu. Bunu Kaya’ya verdi, o da bir bıçak çıkardı ve ok sapının üstünde ok başına yakın bir yere bir çentik açtı.</p>

  <p>Skar kollarını kavuşturarak yosunlu duvara yaslandı. “Bu hırsızlık, biliyorsun.”</p>

  <p>“Evet,” dedi Kaladin Kaya’yı izleyerek. “Ve bu yüzden kendimi birazcık bile kötü hissetmiyorum. Ya sen?”</p>

  <p>“Hiç de değil,” dedi Skar sırıtarak. “Bence bir kere birisi seni öldürtmeye çalışıyorsa, senin sadakatine dair tüm beklentileri fırtınaya atılır. Ama eğer birisi Gaz’a gidecek olursa...”</p>

  <p>Diğer köprücüler bir anda endişelendiler ve birkaç göz Shen’e doğru çevrildi, gerçi Kaladin Skar’ın parshmanı düşünmediğini görebiliyordu. Eğer köprücülerden birisi diğerlerine ihanet edecek olursa, kendisi için bir ödül kazanabilirdi.</p>

  <p>“Belki de nöbetçi koymalıyız,” dedi Drehy. “Bilirsin, kimse gizli gizli gidip Gaz’la konuşmasın diye.”</p>

  <p>“Böyle bir şey yapmayacağız,” dedi Kaladin. “Ne yapacağız? Kendimizi kışlaya kilitleyip, hiçbir iş yapamayacak kadar birbirimizden şüphe ederek oturacak mıyız?” Başını salladı. “Hayır. Bu da sadece bir diğer tehlike. Gerçek bir tehlike ama enerjimizi birbirimizi gözetleyerek harcayamayız. O yüzden de devam edeceğiz.”</p>

  <p>Skar ikna olmuş gibi görünmüyordu.</p>

  <p>“Biz Köprü Dört’üz,” dedi Kaladin sert bir şekilde. “Bizler birlikte ölümle yüzleştik. Birbirimize güvenmek zorundayız. Yandaşlarının bir anda taraf değiştirip değiştirmeyeceğini merak ederek savaşa çıkamazsın.” Her adamın birer birer gözlerinin içine baktı. “Size güveniyorum. Hepinize. Bunu atlatacağız ve bunu beraberce yapacağız.”</p>

  <p>Birkaç kişi başını salladı, Skar yatışmış gibi görünüyordu. Kaya oku kesme işini bitirdi, sonra da keseyi sıkı sıkı sapın etrafına bağladı.</p>

  <p>Syl hâlâ Kaladin’in omzunun üstünde oturuyordu. “Benim diğerlerini izlememi istiyor musun? Kimsenin Skar’ın yapabileceklerinden şüphe ettiği şeyi yapmadığından emin olmak için?”</p>

  <p>Kaladin tereddüt etti, sonra da başını salladı. Emin olmak en iyisiydi. Kaladin sadece adamların da o şekilde düşünmek zorunda kalmasını istemiyordu.</p>

  <p>Kaya oku kaldırarak ağırlığını tarttı. “Neredeyse imkânsız atış,” diye şikâyet etti. Sonra hızlı bir hareketle oku yaya taktı ve kirişi yanağına kadar çekerek köprünün tam altında yerini aldı. Küçük kese okun tahtasının yanında asılı durmuş sallanıyordu. Köprücüler nefeslerini tuttu.</p>

  <p>Kaya oku bıraktı. Ok uçurum duvarı boyunca yukarı fırladı, neredeyse takip etmek için fazla hızlıydı. Ok tahtayla buluşurken hafif bir tıklama geldi ve Kaladin nefesini tuttu ama ok serbest kalmadı. Orada asılı durdu, kıymetli küreler sapına bağlanmış, yetişilebilecek şekilde tam köprünün kenarındaydı.</p>

  <p>Köprücüler ona tezahürat yaparken Kaladin, Kaya’nın omzuna bir şaplak attı.</p>

  <p>Kaya Kaladin’e dik dik baktı. “Dövüşmek için yay kullanmayacağım. Bu şeyi bilmen gerek.”</p>

  <p>“Söz veriyorum,” dedi Kaladin. “Eğer kabul edersen seni de alırım ama seni zorlamayacağım.”</p>

  <p>“Dövüşmeyeceğim,” dedi Kaya. “Yakışmaz bana.” Yukarıdaki kürelere göz attı, sonra da hafifçe gülümsedi. “Ama köprü vurmak değil sorun.”</p>

  <p>“Nasıl öğrendin?” diye sordu Kaladin.</p>

  <p>“Sır bu,” dedi Kaya katı bir şekilde. “Al yayı. Beni daha fazla rahatsız etme.”</p>

  <p>“Pekâlâ,” dedi Kaladin yayı geri alarak. “Ama seni rahatsız etmemeye söz veremem. Gelecekte birkaç atışa daha ihtiyacım olabilir.” Lopen’e göz attı. “Gerçekten de dikkat çekmeden biraz ip alabileceğini düşünüyor musun?”</p>

  <p>Lopen sırtını duvara yaslamış dinleniyordu. “Kuzenim beni hiç hayal kırıklığına uğratmadı.”</p>

  <p>“Senin kaç tane kuzenin var bu arada?” diye sordu Kulaksız Jaks.</p>

  <p>“Bir adamın asla yeteri kadar kuzeni olamaz,” dedi Lopen.</p>

  <p>“Eh, o ipe ihtiyacımız olacak,” dedi Kaladin aklındaki plan filizlenmeye başlarken. “İpi al, Lopen. Ödemek için o yukarıdaki küreleri bozduracağım.”</p>
</body>
</html>
