<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2 title="BÖLÜM-059"><img alt="" src="../Images/main-85.jpg" /></h2>

  <p><b><i>“Asılı duruyorum son boşluğun üstünde, dostlar arkada, dostlar önde. İçmek zorunda olduğum ziyafet yüzlerinde asılı duruyor ve söylemek zorunda olduğum kelimeler aklımda alevleniyor. Eski yeminler yeniden edilecek.</i></b></p>

  <div>
    <b><br /></b>
  </div>

  <p><b>— Betabanan, 1173 tarihli, ölümden 45 saniye önce. Örnek: Beş yaşında <i>açıkgöz</i> bir çocuk. Konuşma örneği verirken dikkate değer şekilde iyileşti.</b></p>

  <div>
    <br />
  </div>

  <p>Kaladin önünde, yerde durmakta olan üç topaz küreye ters ters baktı. Kışla karanlık ve Teft ile kendisi dışında boştu. Lopen güneşle aydınlanmış kapı ağzında durmuş, rahat bir havayla izliyordu. Dışarıda Kaya diğer köprücülere seslenerek emirler veriyordu. Kaladin onları savaş düzenlerinde çalıştırıyordu. Belli olacak bir şey yoktu. Köprü taşıma için antrenman olarak görünecekti ama o aslında onları emirlere uymaya ve etkili bir şekilde düzenlerini değiştirmeye alışmaları için eğitiyordu.</p>

  <p>Sadece çentikler olan üç küçük küre, etraflarındaki taş zemini minik bronz rengi halkalar halinde aydınlatıyordu. Kaladin nefesini tutarak onların üstüne odaklandı, ışığın içine girmesini talep etti.</p>

  <p>Hiçbir şey olmadı.</p>

  <p>Derinliklerine gözlerini dikerek daha fazla uğraştı.</p>

  <p>Hiçbir şey olmadı.</p>

  <p>Bir tanesini avcunun içine alıp, sadece ışıktan başka hiçbir şey göremeyeceği kadar kaldırdı. Fırtınanın, çalkalanan, dönen girdabın ayrıntılarını seçebiliyordu. Emir verdi, talep etti, yalvardı.</p>

  <p>Hiçbir şey olmadı.</p>

  <p>İnleyerek sırtüstü kayalara yatıp, tavana gözlerini dikti.</p>

  <p>“Belki de yeterince çok istemiyorsundur,” dedi Teft.</p>

  <p>“Bunu isteyebildiğim, kadar çok istiyorum. Olmuyor, Teft.”</p>

  <p>“Belki de benim hakkımda yanılmışındır,” dedi Kaladin, Bu garip, korkutucu parçasını kabul ettiği andan itibaren kullanamıyor olması, ona şiirsel derecede yerinde gibi görünüyordu. “Güneş ışığının bir hilesi olabilir.”</p>

  <p>“Güneş ışığının bir hilesi,” dedi Teft düz bir şekilde. “Bir torbayı fıçıya yapıştırmak ışığın bir oyunuydu.”</p>

  <p>“Pekâlâ. Belki de garip bir rastlantıdır, sadece tek bir kere orada olan bir şey.”</p>

  <p><i>“Ve</i> yaralı olduğun zamanlarda,” dedi Teft. <i>“Ve</i> bir köprü turu sırasında ne zaman fazladan bir güç ya da dayanıklılık patlamasına ihtiyacın olursa.”</p>

  <p>Kaladin sıkkın bir şekilde içini çekti ve başının arkasını birkaç kere hafifçe taş zemine vurdu. “Eh, eğer ben o senin bahsedip durduğun Parlayanlar’dan biriysem, neden hiçbir şey yapamıyorum?”</p>

  <p>“Benim anladığım kadarıyla, sen bacaklarını çalıştırmaya çalışan bir bebek gibisin,” dedi kır saçlı köprücü küreyi parmaklarının arasında yuvarlarken. “İlk başta, öyle birden bire oluverir. Sonra yavaş yavaş kendi isteğinle hareket ettirmeyi öğrenirsin. Senin sadece antrenmana ihtiyacın var.”</p>

  <p>“Kürelere bakarak bir hafta harcadım, Teft. Ne kadar antrenman gerekiyor olabilir?”</p>

  <p>“Eh, belli ki senin yapmış olduğundan daha fazlası.”</p>

  <p>Kaladin gözlerini devirerek doğrulup oturdu. “Neden seni dinliyorum ki? Benden daha fazla hiçbir şey bilmediğini itiraf ettin.”</p>

  <p>“Fırtınaışığını kullanmakla ilgili bir şey bilmiyorum,” dedi Teft yüzünü asarak. “Ama ne olması <i>gerektiğini</i> biliyorum.”</p>

  <p>“Birbirleriyle çelişen hikâyelere göre. Bana Parlayanların uçabildiğini ve duvarlarda yürüyebildiğini söyledin.”</p>

  <p>Teft başını sallayarak onayladı. “Kesinlikle öyleydi. Ve bakarak taşları eritebiliyorlardı. Ve tek bir kalp atışında çok büyük mesafeleri aşabiliyorlardı. Ve güneş ışığına hükmediyorlardı. Ve...”</p>

  <p>“Ve neden hem duvarlarda yürümeye <i>ve</i> uçmaya ihtiyaçları olsun?” dedi Kaladin. “Madem uçabiliyordular neden duvarlarda yürümeye zahmet etsinler?”</p>

  <p>Teft hiçbir şey söylemedi.</p>

  <p>“Ve eğer sadece ‘tek bir kalp atışında çok büyük mesafeleri aşabiliyorlarsa’ neden ikisiyle de uğraşmaya zahmet etsinler?”</p>

  <p>“Emin değilim,” diye itiraf etti Teft.</p>

  <p>“Hikâyelere ya da efsanelere güvenemeyiz,” dedi Kaladin. Kürelerden birinin yanına konmuş, çocuk gibi bir ilgiyle gözlerini dikip bakmakta olan Syl’e bir göz attı. “Neyin gerçek, neyin uydurma olduğunu kim bilebilir? Kesin olarak bildiğimiz tek bir şey var.” Kürelerden birini alıp iki parmağının arasında tuttu. “Bu odanın içinde; oturmakta olan Parlayan kahverengiden çok çok sıkıldı.”</p>

  <p>Teft homurdandı. “Sen bir Parlayan değilsin, evlat.”</p>

  <p>“Sen daha demin Parlayanlar’dan...”</p>

  <p>“Ha, ışığı doldurabiliyorsun,” dedi Teft. “Fırtınaışığını içebiliyor ve komuta edebiliyorsun. Ama bir Parlayan olmak ondan daha fazlasıydı. Bu onların hayat tarzıydı, yaptıkları şeylerdi. Ölümsüz Kelimeler.”</p>

  <p>“Neler?”</p>

  <p>Teft tekrar küreyi parmaklarının arasında çevirip, yukarı kaldırarak derinliklerine baktı. “Ölümden önce yaşam. Zayıflıktan önce güç. Hedeften önce yolculuk. Bu onların düsturuydu ve Ölümsüz Kelimeler’in Birinci İdeali’ydi. Onlardan dört tane daha vardı.”</p>

  <p>Kaladin bir kaşını kaldırdı. “Ve onlar da?”</p>

  <p>“Aslında bilmiyorum,” dedi Teft. “Ama Ölümsüz Kelimeler, bu İdealler, onların yaptığı her şeyin kılavuzuydu. Sonraki dört İdeal’in her Parlayan tarikatı için farklı olduğu söylenir. Ama Birinci İdeal on tarikatın hepsi için aynıydı: Ölümden önce yaşam. Zayıflıktan önce güç. Hedeften önce yolculuk.” Tereddüt etti. “Ya da bana öyle söylenmişti.”</p>

  <p>“Evet, şey, bu bana biraz daha anlaşılır gibi geliyor,” dedi Kaladin. “Yaşam ölümden önce gelir. Tıpkı günün geceden önce gelmesi ya da birin ikiden önce gelmesi gibi. Besbelli.”</p>

  <p>“Bunu ciddiye almıyorsun. Belki de bu yüzden Fırtınaışığı seni reddediyordur.”</p>

  <p>Kaladin ayağa kalktı, gerindi, “Üzgünüm, Teft. Ben sadece yorgunum.”</p>

  <p>“Ölümden önce yaşam,” dedi Teft: Kaladin’e bir parmağını sallayarak. “Parlayan hayatı savunmayı amaçlar, her zaman. Asla gerekli olmadığı sürece öldürmez ve asla kendi hayatını da uçarı amaçlar için tehlikeye atmaz. Yaşamak ölmekten daha zor. Parlayan’ın görevi yaşamaktır.</p>

  <p>“Zayıflıktan önce güç. Her adam hayatının bir zamanında zayıftır. Parlayan zayıf olanları korur ve gücünü diğerleri için kullanır. Güç insana yönetme becerisi vermez. Güç insana hizmet etme becerisi verir.”</p>

  <p>Teft küreleri alarak kesesinin içine koydu. Sonuncusunu bir arı için tuttu, sonra onu da kaldırdı. “Hedeften önce yolculuk. Her zaman bir hedefe ulaşmak için birkaç yol vardır. Başarısızlık haksız olan yöntemler kullanarak kazanmaya yeğdir. On masumu korumak, bir masumu öldürmeye değmez. En sonunda, her insan ölür. Nasıl yaşamış olduğun, Yaradan için neler başarmış olduğundan çok daha önemlidir.”</p>

  <p>“Yaradan mı? O zaman şövalyeler de dine mi bağlıydı?”</p>

  <p>“Her şey öyle değil mi? Bütün bunların hepsini ortaya koymuş olan eski bir kral mı ne varmış. Bunları karısına bir kitaba filan yazdırmış. Annem bunu okumuştu. Parlayanların İdealleri orada yazılı olan şeyleri temel alıyormuş.”</p>

  <p>Kaladin omzunu silkerek ilerledi ve köprücülerin deri yelek yığınını karıştırmaya başladı. Görünüşte, o ve Teft buraya yeleklerde yırtıklar ya da kopuk kayışlar olup olmadığını kontrol etmek için gelmişlerdi. Birkaç saniye sonra, Teft de ona katıldı.</p>

  <p>“Buna gerçekten de inanıyor musun?” diye sordu Kaladin bir yeleği kaldırıp kayışlarını çekiştirirken, “Herhangi birilerinin, özellikle de bir grup <i>açıkgözün</i> bu yeminlere uyacağını?”</p>

  <p>“Onlar sadece <i>açıkgöz</i> değillerdi. Onlar Parlayanlar’dı.”</p>

  <p>“Onlar insandı,” dedi Kaladin. “İktidar sahibi olan adamlar her zaman erdeme ya da ilahi rehberliğe, kalanlarımızı ‘korumak’ için bir çeşit yetkiye sahiplermiş gibi yaparlar. Eğer onları oldukları yere Yaradan’ın koyduğuna inanırsak, o zaman bize yaptıkları şeyleri kabul etmemiz daha kolay olur.”</p>

  <p>Teft bir yeleği ters çevirdi. Sol omuzluğun altından yırtılmaya başlamıştı. “Hiçbir zaman inanmamıştım. Ve sonra... Sonra seni Işık doldururken gördüm ve merak etmeye başladım.”</p>

  <p>“Hikâyeler ve efsaneler, Teft,” dedi Kaladin, “Bir zamanlar daha iyi insanların var olduğuna inanmak istiyoruz. Bu ise bizim tekrar öyle olabileceğini düşünmemize neden oluyor. Ama insanlar değişmez. Şimdi yozlar. O zamanlar da yozdular.”</p>

  <p>“Belki,” dedi Teft. “Ebeveynlerim bunların hepsine inanıyordu. Ölümsüz Kelimeler, İdealler, Parlayan Şövalyeler, Yaradan. Hatta eski Vorinizm’e bile. Aslında, özellikle eski Vorinizme.”</p>

  <p>“Onun sonu Hiyerokrasi oldu. Vakıflar ve ardentler arazi ya da mal sahibi olamamalı. Bu fazla tehlikeli.”</p>

  <p>Teft homurdandı. “Neden? Onlar iktidar sahibi olsa, <i>açıkgözlerden</i> daha kötü iş çıkaracaklarını mı düşünüyorsun?”</p>

  <p>“Eh, büyük olasılıkla o konuda haklısın.” Kaladin kaşlarını çattı. Yaradan’ın onu terk etmiş, hatta lanetlemiş olduğuna inanarak o kadar uzun zaman geçirmişti ki, belki de, Syl’in de demiş olduğu gibi, bunun yerine kutsanmış olabileceğini kabul etmek zordu. Evet, hayatı korunmuştu ve bunun için de müteşekkir olmasının gerekli olduğunu düşündü. Ama büyük güçler bahşedilip de, yine de sevdiklerini kurtarmak için fazla zayıf olmaktan daha kötü ne olabilirdi?</p>

  <p>Lopen kapı ağzında doğrularak Kaladin ve Teft’e gizlice bir el hareketi yaparken düşünceleri bölündü. Neyse ki, artık saklayacak herhangi bir şey kalmamıştı. Hatta en başından beri Kaladin’in yerde oturup aptal aptal kürelere bakması dışında saklayacak hiçbir şey olmamıştı. Yeleği bir kenara koydu ve kapıya doğru yürüdü.</p>

  <p>Hashal’ın tahtırevanı uzun boylu, çoğu zaman sessiz kocası da yanında yürürken doğrudan Kaladin’in kışlasına doğru getirilmekteydi. Boynundaki eşarp da kısa, yeleğe benzer ceketinin manşetleri üstündeki süslemeler gibi eflatundu. Gaz hâlâ ortalıklarda görünmüyordu. Şimdi bir hafta oluyordu ve ondan hiçbir iz yoktu. Onun bir zamanlar yaptığı işi Hashal ve kocası, yanlarında <i>açıkgöz</i> eşlikçileriyle yapıyor ve köprü çavuşu hakkında olan soruları ise geri çeviriyorlardı.</p>

  <p>“Fırtına götüresice,” dedi Teft Kaladin’in yanına geldiğinde. “Bu ikisi beni, birilerinin elinde bir bıçakla arkamda durduğunu bildiğim zamanlarda olduğu gibi huylandırıyor.”</p>

  <p>Kaya köprücüleri sıraya sokmuştu ve sanki teftiş içinmiş gibi sessizce bekliyorlardı. Arkasında Lopen ve Teft ile Kaladin de onlara katılmak için yürüyerek çıktı, Taşıyıcılar tahtırevanı Kaladin’in önünde yere koydu. Yan tarafları açık ve yukarısında sadece küçük bir güneşlik bulunan tahtırevan, taşınabilir bir koltuktan pek de fazlası değildi. Savaş kamplarındaki kadınların pek çoğu bunları kullanıyordu.</p>

  <p>Kaladin diğer köprücüleri taklit ederek, gönülsüz bir şekilde eğilip Hashal’a uygun bir selam verdi. Şimdi itaatsizlik yüzünden dayak yemenin zamanı değildi.</p>

  <p>“Ne kadar da iyi eğitimli bir takımın var, köprücübaşı,” dedi Hashal dirseği kolluğun üstünde, sakin sakin yakut kırmızısı bir tırnakla yanağını kaşıyarak. “Köprü turlarında ne kadar da... Etkili...”</p>

  <p>“Teşekkür ederim, Berrakhanım Hashal,” dedi Kaladin katılık ve düşmanlığı sesinden uzak tutmaya çalışıp başarısız olarak. “Sorabilir miyim? Gaz birkaç gündür görünmedi. O iyi mi?”</p>

  <p>“Hayır.” Kaladin daha fazla bir açıklama bekledi ama Hashal cevap vermedi. “Kocam bir karar verdi. Senin adamların köprü turlarında o kadar iyiler ki, diğer ekipler için bir örneksiniz. Bu nedenle de, bugünden sonra her gün köprü görevinde olacaksınız.”</p>

  <p>Kaladin ürperdiğini hissetti. “Peki ya uçurum hizmeti?”</p>

  <p>“Oh, onun için yine zamanınız olacak. Zaten aşağı meşale götürmeniz gerekli ve köprü turları da asla geceleyin olmuyor. Yani adamların her zaman görev başında olarak gündüz uyuyacak ve geceleri de uçurumlarda çalışacak. Zamanınız çok daha iyi bir şekilde değerlendirilmiş olacak.”</p>

  <p>“Her köprü turu,” dedi Kaladin. “Bizi <i>her köprü turuna</i> çıkaracaksınız.”</p>

  <p>“Evet,” dedi Hashal taşıyıcılarının onu kaldırması için tahtırevana hafifçe vurarak. “Senin takımın fazla iyi. Kullanılması gerekiyor. Yarın tam zamanlı köprü görevine başlayacaksınız. Bunu bir... Şeref olarak kabul et.”</p>

  <p>Kaladin onun “şerefi” hakkında ne düşündüğünü dile getirmesine engel olmak için sertçe nefesini çekti. Hashal giderken kendini eğilmeye zorlamadı ama onun umurunda değilmiş gibi görünüyordu. Kaya ve adamlar mırıldanmaya başladılar.</p>

  <p>Her köprü turu. Az önce Hashal onların öldürülme hızlarını ikiye katlamıştı. Kaladin’in takımı birkaç hafta daha dayanamayacaktı. Zaten üye sayısı o kadar azdı ki, bir saldırı sırasında bir ya da iki adam kaybetmek bocalamalarına neden olurdu. Parshendiler de onlara odaklanır ve hepsini vururdu.</p>

  <p>“Kelek’in nefesi!” dedi Teft. “Bizi öldürtecek!”</p>

  <p>“Bu adil değil,” diye ekledi Lopen.</p>

  <p>“Bizler köprücüyüz,” dedi Kaladin onlara bakarak. “Size herhangi bir ‘adaletin’ bizim için işlediğini düşündürten şey ne?”</p>

  <p>“Bizi Sadeas için yeteri kadar hızlı öldüremedi,” dedi Moash. “Gelip yücefırtınadan sağ kurtulan adamı görmek için sana baktıkları için askerlerin dövüldüğünü biliyorsun. Seni unutmuş değil, Kaladin.”</p>

  <p>Teft hâlâ küfrediyordu. Kaladin’i bir kenara çekti ve Lopen de onları takip etti, ama diğerleri kendi aralarında konuşmaya devam ettiler. “Lanet olsun!” dedi Teft yumuşak bir şekilde. “Köprü ekiplerine eşit davranırmış gibi yapmayı severler. Onların adil görünmesine sebep olur. Görünüşe göre bundan vazgeçmişler. Piçler.”</p>

  <p>“Ne yapacağız, gancho?” diye sordu Lopen.</p>

  <p>“Uçurumlara gideceğiz,” dedi Kaladin. “Tıpkı programımızda olduğu gibi. Sonra bu gece biraz fazladan uykumuzu aldığımızdan emin olacağız çünkü görünüşe göre yarın bütün gece ayaktayız.”</p>

  <p>“Adamlar geceleri uçurumlara inmekten nefret edecek, evlat,” dedi Teft.</p>

  <p>“Biliyorum.”</p>

  <p>“Ama daha... Yapmak zorunda olduğumuz şey için hazır değiliz,” dedi Teft kimsenin duyamadığından emin olmak için etrafına bakınarak. Sadece o, Kaladin ve Lopen vardı. “Daha en azından birkaç hafta sürecek.”</p>

  <p>“Biliyorum.”</p>

  <p>“Birkaç hafta daha dayanamayız!” dedi Teft. “Sadeas ve Kholin birlikte çalıştığı için neredeyse her gün köprü turu oluyor. Sadece tek bir kötü tur, Parshendilerin bizi gözlerine kestirdikleri tek bir sefer ve her şey bitecek. Yok olacağız.”</p>

  <p>“Biliyorum!” dedi Kaladin öfkeyle derin bir nefes alıp, patlamasına engel olmak için ellerini yumruk yaparken.</p>

  <p>“Gancho!” dedi Lopen.</p>

  <p>“Ne?” diye patladı Kaladin.</p>

  <p>“Yine oluyor.”</p>

  <p>Kaladin dondu, sonra da başını eğip kollarına baktı. Gerçekten de, derisinden yükselen pırıldayan duman izleri vardı. Aşırı derecede solgundu; yakınında pek fazla mücevher yoktu ama oradaydı. Tutamlar çabucak soldu. Umuyordu ki diğer köprücüler görmemişti.</p>

  <p>“Hay Cehennem. Ne yaptım?”</p>

  <p>“Bilmiyorum,” dedi Teft. “Hashal’a kızgın olduğun için miydi?”</p>

  <p>“Önceden de kızgındım.”</p>

  <p>“Nefesinle içine çektin,” dedi Syl hevesli bir şekilde etrafındaki havada uçuşarak, ışıktan bir kurdele şeklindeydi.</p>

  <p>“Ne?”</p>

  <p>“Ben gördüm.” Kendi kendini düğümledi. “Çok kızmıştın, bir nefes aldın ve Işık... O da geldi.”</p>

  <p>Kaladin Teft’e bir göz attı ama elbette ki yaşlı köprücü Syl’i duymamıştı. “Adamları topla,” dedi Kaladin. “Uçurum hizmeti için aşağı iniyoruz.”</p>

  <p>“Peki ya az önce olan şey?” dedi Teft. “Kaladin, o kadar fazla köprü turuna çıkamayız. Ölüp gideceğiz.”</p>

  <p>“Bugün bununla ilgili bir şeyler yapacağım. Adamları topla. Syl, sana ihtiyacım olacak.”</p>

  <p>“Ne?” Önünde yere kondu ve genç bir kadın şekline girdi.</p>

  <p>“Gidip bize birkaç Parshendi cesedinin düşmüş olduğu bir yer bul.”</p>

  <p>“Ben bugün sizin mızrak antrenmanı yapacağınızı sanıyordum.”</p>

  <p>“Onu adamlar yapıyor olacak,” dedi Kaladin. “Ben ilk önce onları organize edeceğim. Ondan sonraysa benim başka bir işim var.”</p>

  <p style="text-align: center;">♦</p>

  <p style="text-align: center;">♦♦</p>

  <p>Kaladin ellerini çırparak hızlı bir sinyal verdi ve köprücüler de güzel bir ok başı dizilişine geçti. Taşlarla doldurulup, bir oyuğa tıkılarak güvence altında almış oldukları büyük bir çuvalın içinde uçurumlarda saklanmış olan mızraklarını tutuyorlardı. Tekrar ellerini çırptı ve adamlar çift sıra duvar dizilişine geçtiler. Bir kere daha ellerini çırptı ve her iki adamın arkasında bir tanesinin, hızla bir diğerinin yerine geçebilecek bir yedek olarak durduğu halka şeklindeki dizilişe geçtiler.</p>

  <p>Uçurumun duvarlarından su damlıyordu ve köprücüler su birikintilerine şapırtılarla basıyorlardı. İyiydiler. Olması gerektiğinden çok daha iyiydiler; eğitim düzeylerine bakıldığı zaman, Kaladin’in birlikte çalışmış olduğu tüm takımlardan daha iyiydiler.</p>

  <p>Ama Teft haklıydı. Yine de bir dövüşte uzun süre dayanmazlardı. Birkaç hafta daha ve Kaladin birbirlerini koruma ve mızrak kullanma konusunda onları tehlikeli olmaya başlayabilecekleri kadar eğitilmiş hale getirirdi. O zaman kadar, onlar sadece afili bir şekilde sıralar oluşturabilen köprücüler olacaktı. Daha fazla zamana ihtiyaçları vardı.</p>

  <p>Kaladin onlara daha çok zaman kazandırmak zorundaydı.</p>

  <p>“Teft,” dedi Kaladin. “Eğitimi devral.”</p>

  <p>Yaşlı köprücü o kolların çaprazlandığı selamdan verdi.</p>

  <p>“Syl, hadi gidip o cesetleri görelim,” dedi Kaladin sprene, “Yakındalar. Gel.” Işıldayan bir kurdele şeklinde uçurum boyunca fırladı. Kaladin de onun arkasından gitmeye başladı.</p>

  <p>“Komutanım,” diye seslendi Teft.</p>

  <p>Kaladin durakladı. Ne zaman Teft ona “komutamın” demeye başlamıştı? Bunun bu kadar doğru gelmesi garipti, “Evet?”</p>

  <p>“Bir refakatçi ister misiniz?” Teft deri yelekleri ve eğitimli bir şekilde tuttukları mızraklarıyla gittikçe daha da fazla askerlere benzemekte olan toplanmış köprücülerin başında duruyordu.</p>

  <p>Kaladin başını salladı. “Gerek yok,”</p>

  <p>“Uçurumşeytanları—”</p>

  <p><i>“Açıkgözler</i> bizim tarafımıza bu kadar yaklaşan tüm uçurumşeytanlarını öldürdü. Ayrıca, eğer karşıma bir tane çıkacak olsaydı bile, fazladan iki ya da üç adam ne fark yaratırdı?”</p>

  <p>Teft kısa, grileşmekte olan sakalının arkasında yüzünü buruşturdu ama daha fazla itiraz etmedi. Kaladin de Syl’i takip etmeye başladı. Kesesinde mal toplarken cesetlerin üstünde bulmuş oldukları kürelerin kalanını taşıyordu. Her küre bulduklarında bir kısmını köprülere saplayarak el koymayı adet edinmişlerdi ve Syl de toplamalarına yardım ettiği için artık eskiden bulduklarından daha fazlasını buluyorlardı. Kesesinin içinde küçük bir servet taşıyordu. Umuyordu ki, o Fırtınaışığı bugün ona iyi hizmet edecekti.</p>

  <p>Işık için bir safir marka çıkararak kemiklerle dolu su birikintilerinden kaçındı. Bir tanesinden dışarı çıkmakta olan bir kafatası vardı, bunun üstünde dalgalı yeşil yosunlar saçlar gibi büyümüştü; tepesinde hayatsprenleri dolaşıyordu. Belki de bu kararmış çukurlarda yalnız başına yürümenin ürkütücü gelmesi gerekirdi ama bunlar Kaladin’i rahatsız etmiyordu. Burası kutsal bir yerdi, garibanların mezarı, <i>açıkgöz</i> buyruğuyla kanlarını bu pürüzlü uçurum duvarlarından aşağı akıtarak ölmüş otan köprücü ve mızrakçıların gömütü. Bu yer ürkütücü değildi, kutsaldı.</p>

  <p>Aslında sessizlik ve ölmüş olanların kalıntılarıyla baş başa kalmış olduğu için memnundu. Bu adamlar kendilerinden daha <i>açıkgözlere</i> sahip bir şekilde doğmuş olanların didişmelerini umursamamıştı. Onlar aileleri ya da en azından, küre keselerini umursamışlardı. Kaç tanesi Alethkar’a geri kaçabilmek için yeterince küresi olmadığından bu yabancı diyarda, bu sonsuz platolarda kısılıp kalmıştı? Her hafta zaten zengin olan adamlar için mücevherler kazanarak, uzun zaman önce ölmüş olan bir kral için intikam almak amacıyla yüzlercesi ölüyordu.</p>

  <p>Kaladin alt çenesi olmayan bir diğer kafatasının daha yanından geçti; tepesi bir baltanın darbesiyle yarılmıştı. Kemikler merak içinde onu izliyormuş gibi görünüyordu; elindeki mavi Fırtınaışığı pürüzlü zemine ve duvarlara tekinsiz bir ışık düşürüyordu.</p>

  <p>Vakıflar insanlar öldüğü zaman aralarında en yiğit olanlarının, Çağrı’larını en iyi şekilde yerine getirenlerin, cenneti tekrar ele geçirmek için yardım etmek üzere yükseleceğini anlatıyordu. Her adam hayattayken yapmış olduğu gibi yapacaktı. Mızrakçılar savaşacak, çiftçiler ruhani çiftliklerde çalışacak, <i>açıkgözler</i> yönetecekti. Ardentler bütün Çağrılar’da mükemmelliğin güç getireceğini belirtmeye dikkat ediyorlardı. Bir çiftçi elini sallayarak büyük tarlalar dolusu ruhani ürün yaratabilecekti. Bir mızrakçı büyük bir savaşçı olacak, kalkanıyla fırtına, mızrağıyla da yıldırım yaratabilecekti.</p>

  <p>Ama ya köprücüler ne olacaktı? Yaradan bütün bu ölmüşlerin de kalkıp angaryalarına devam etmelerini talep eder miydi? Duuny ve diğerleri öbür dünyada da köprü mü taşıyacaklardı? Onların becerilerini test etmek ya da onlara Yükselmeler bahşetmek için hiçbir ardent gelmiyordu. Belki de Cennet Savaşı’nda köprücülere ihtiyaç yoktu. Zaten oraya sadece en yetenekli olanlar gidiyordu. Diğerleri sadece Asude Saraylar geri alınana kadar uyuyacaktı.</p>

  <p><i>Yani şimdi tekrar mı inanıyorum</i>? Uçurumun içine sıkışmış olan büyük bir kayanın üstünden tırmandı. <i>Böyle pat diye</i>? Emin değildi. Ama bunun bir önemi yoktu. O köprücüler için elinden gelenin en iyisini yapacaktı. Eğer burada bir Çağrı varsa, öyle olsundu.</p>

  <p>Elbette eğer takımıyla kaçmayı başarabilirse, Sadeas onların yerine ölecek olan başkalarını bulurdu.</p>

  <p><i>Ben ne yapabileceğim hakkında endişe etmeliyim,</i> dedi kendi kendine. O <i>diğer köprücüler benim sorumluluğumda değil.</i></p>

  <p>Teft Parlayanlar hakkında, idealler ve hikâyeler hakkında konuşuyordu. Neden insanlar gerçekte de öyle olamıyordu? Neden esinlenmek için rüyalara ve uydurmalara ihtiyaç duymak, zorundalardı?</p>

  <p><i>Eğer kaçarsan... Bütün diğer köprücüleri katledilmeleri için bırakmış olacaksın,</i> diye fısıldadı içinden bir ses. <i>Onlar için de yapabileceğin bir şey olmak zorunda.</i></p>

  <p><i>Hayır</i>! diye karşı çıktı. <i>Eğer bunun hakkında endişe edersem, Köprü Dört’ü kurtarmayı başaramam. Eğer bir çıkış yolu bulursam, gidiyoruz.</i></p>

  <p><i>Eğer sen gidersen,</i> dedi ses, <i>onlar için kim savaşacak? Kimsenin umurunda değil. Hiç kimsenin...</i></p>

  <p>Babasının bütün o yıllar önce söylediği şey neydi? O doğru olduğunu hissettiği şeyi yapıyordu çünkü birilerinin başlaması gerekti. Birilerinin ilk adımı atması gerekliydi.</p>

  <p>Kaladin’in eli bir ılıklık hissetti. Uçurumun içinde durarak gözlerini kapattı. Çoğu zaman bir küreden herhangi bir ısı hissetmezdin ama elinde olan ılıkmış gibi geliyordu. Ve sonra da, bunu tamamen doğal hissederek, Kaladin derince nefes aldı. Küre soğudu ve kolundan yukarı bir sıcaklık yükseldi.</p>

  <p>Gözlerini açtı. Elindeki küre sönmüştü ve parmakları da çiğle ıslanmıştı. Bir ateşten yükselen duman gibi, ışık ondan yükseliyordu. Beyaz, saf.</p>

  <p>Enerjiyle canlanmış hissediyordu. Nefes almaya ihtiyacı yoktu; hatta nefesini içerde tutarak Fırtınaışığını hapsediyordu. Syl koridordan fırlayarak ona doğru geldi. Etrafında büküldü, sonra da bir kadın şeklini alarak havada durdu. “Yaptın. Ne oldu?”</p>

  <p>Kaladin nefesini tutarak başını salladı. İçinde kabaran bir şeyler vardı, sanki...</p>

  <p>Sanki bir fırtına gibi. Damarlarının içinde kükrüyordu, göğüs boşluğunun içinde savrulan bir bora. Koşmak, zıplamak, bağırmak isteği yaratıyordu. Neredeyse onun patlamasını istiyordu. Sanki havanın üstünde yürüyebilirmiş gibi hissediyordu. Ya da duvarların.</p>

  <p><i>Evet</i>! diye düşündü. Koşmaya başladı ve uçurumun yan tarafına zıpladı. Ayaklarıyla duvara çarptı.</p>

  <p>Sonra da sekti ve tekrar yere yapıştı. O kadar afallamıştı ki haykırdı ve kaçan nefesiyle birlikte içindeki fırtınanın söndüğünü hissetti.</p>

  <p>Şimdi nefes alıyor olduğu için Fırtınaışığı ondan daha hızlı yükselirken sırtüstü yatıp kaldı. Son kalanları da yanıp biterken orada yattı.</p>

  <p>Syl göğsüne kondu. “Kaladin? O neydi?”</p>

  <p>“Salaklık,” diye cevap verdi doğrulup otururken, sırtında bir ağrı ve yere çarptığında üstüne düşmüş okluğu dirseğinde de keskin bir acı hissediyordu. “Teft, Parlayanlar’ın duvarlarda yürüyebildiğini söylemişti ve ben de kendimi çok canlı hissediyordum...”</p>

  <p>Syl sanki bir merdivendeki basamaklardan aşağı iner gibi havada yürüyerek alçaldı. “Daha onun için hazır olduğunu sanmıyorum. Bu kadar risk alma. Biliyorsun, eğer sen ölürsen, ben tekrar salak olacağım.”</p>

  <p>“Bunu aklımda tutmaya çalışırım,” dedi Kaladin ayaklarının üstünde doğrularak, “Belki de bu hafta yapılacak olan işler listemden ölmeyi çıkarmalıyım.”</p>

  <p>Syl homurdanarak havaya fırladı, tekrar bir kurdele haline gelmişti. “Hadi, çabuk ol,” Uçurumdan ileri doğru atıldı. Kaladin sönük küreyi aldı, sonra da ışık için başka bir tane arayarak keseyi karıştırdı. Hepsini mi tüketmişti? Hayır. Diğerleri hâlâ güçlü bir şekilde parlıyordu. Bir yakut marka seçti, sonra da aceleyle Syl’in arkasından gitti.</p>

  <p>Syl onu küçük bir grup yeni Parshendi cesedinin olduğu dar bir uçuruma getirdi, “Bu ürkütücü Kaladin,” dedi Syl cesetlerin üstünde ayakta dururken.</p>

  <p>“Biliyorum. Lopen nereye gitti biliyor musun?”</p>

  <p>“Onu istediğin şeyleri getirmesi için yakınlarda eşya toplamaya gönderdim.”</p>

  <p>“Onu getir lütfen.”</p>

  <p>Svl içini çekti ama fırlayıp gitti. Her zaman kendisinden başka birilerine de görünmesini istediği zaman huysuzlaşıyordu. Kaladin diz çöktü. Parshendilerin hepsi birbirlerine çok benziyordu. O aynı kare yüz, o tıknaz, neredeyse kayaya benzeyen yüz hatları. Bazılarının sakallarının içinde bağlanmış mücevher parçaları vardı. Onlar da ışıldıyordu ama parlak değillerdi. Kesilmiş mücevherler Fırtınaışığını daha iyi tutardı. Nedeni neydi acaba?</p>

  <p>Kampta Parshendilerin yaralı insanları alıp götürdüğü ve yediği yönünde söylentiler vardı. Söylentiler ayrıca kendi ölülerini bıraktıklarını, düşenleri umursamadıklarını, asla onlar için düzgün cenaze ateşleri yakmadıklarını da söylüyordu. Ama bu doğru değildi. Ölülerini gerçekten de umursuyorlardı. Hepsi Shen’deki aynı hassaslığa sahipmiş gibi görünüyorlardı; Shen bir köprücü bir Parshendi cesedine sadece dokunsa bile küplere biniyordu.</p>

  <p>Bu konuda haklı olsam iyi olur, diye düşündü Kaladin. Parshendi cesetlerinin birinden bir bıçak alırken. Güzel bir şekilde dövülmüş ve süslenmişti, çeliği Kaladin’in tanımadığı rünlerle örülüydü. Cesedin göğsünden büyümüş olan garip göğüs zırhını kesmeye başladı.</p>

  <p>Kaladin çabucak Parshendi fizyolojisinin insan fizyolojisinden çok farklı olduğunu anladı. Küçük mavi kirişler göğüs zırhını altındaki deriye tutturuyordu. Zırh bu şekilde tamamen yapışıktı. Çalışmaya devam etti. Fazla kan yoktu; cesedin sırtına birikmiş ya da akıp gitmişti. Bıçağı bir hekimin aleti değildi ama işini gayet iyi yapıyordu. Syl yanında Lopen’le geri dönene kadar, Kaladin göğüs zırhını kurtarmış ve kabuk miğfere geçmişti. Bunu ayırması daha zordu; bazı yerlerde kafatasının içine giriyor ve Kaladin de bıçağın tırtıklı kısmını testere gibi kullanarak kesmek zorunda kalıyordu.</p>

  <p>“Hop, gancho,” dedi Lopen, sırtına atılmış bir çuval vardı. “Onları hiç sevmiyorsun, değil mi?”</p>

  <p>Kaladin ellerini Parshendi adamın eteğine silerek ayağa kalktı. “İstediğim şeyleri buldun mu?”</p>

  <p>“Buldum tabii,” dedi Lopen çuvalı yere koyup içini karıştırarak. Çuvaldan mızrakçıların kullandığı türden zırhlı bir deri yelek ve şapka çıkardı. Daha sonra birkaç ince deri kayış ve orta büyüklükte tahta bir mızrakçı kalkanı aldı eline. En sonunda bir dizi koyu kırmızı kemik geldi. Parshendi kemikleri. Çuvalın en dibinde de Lopen’in satın alıp uçurumun içine atmış, sonra da aşağıda saklamış olduğu ip vardı.</p>

  <p>“Aklını kaybetmedin, değil mi?” diye sordu Lopen kemiklere dik dik bakarak. “Çünkü eğer kaybettiysen, akıllarını kaybetmiş olan insanlar için içki yapan bir kuzenim var ve seni daha iyi hissettirebilir, harbiden bak.”</p>

  <p>“Eğer aklımı kaybetmiş olsaydım, öyle olduğunu söyler miydim?” dedi Kaladin kabuk miğferi yıkamak için durgun bir su birikintisine doğru yürüyerek.</p>

  <p>“Bilmem,” dedi Lopen arkasına yaslanarak. “Belki. Sanırım deli olup olmadığının bir önemi yok.”</p>

  <p>“Deli bir adamı savaşta takip eder miydin?”</p>

  <p>“Tabii ki,” dedi Lopen. “Deliysen bile, sen iyi adamsın ve ben seni seviyorum. Adamı uyurken öldüren türden deli değilsin.” Gülümsedi. “Ayrıca, hepimiz her zaman delileri takip ediyoruz. Her gün <i>açıkgözlerin</i> peşindeyiz.”</p>

  <p>Kaladin güldü.</p>

  <p>“Peki, bütün bunlar ne için?”</p>

  <p>Kaladin cevap vermedi. Göğüs zırhım deri yeleğin yanına getirdi, sonra da deri kayışların birkaç tanesiyle ön tarafına bağladı. Şapka ve miğferle de aynısını yaptı; gerçi en sonunda durması için miğfere bıçağıyla birkaç oyuk açması gerekmişti.</p>

  <p>Bunu bitirdiği zaman, Kaladin son kayışları da kemikleri birbirlerine bağlayarak yuvarlak tahta kalkanın ön tarafına takmak için kullandı. Kalkanı kaldırırken kemikler tıkırdamıştı ama Kaladin bunun yeteri kadar iyi olduğuna karar verdi.</p>

  <p>Kalkanı, şapkayı ve göğüs zırhını aldı ve hepsini Lopen’in çuvalının içine koydu. Zar zor sığınışlardı. “Pekâlâ,” dedi ayağa kalkarak, “Syl, bizi alçak uçuruma götür.” Kalıcı köprülerin altına ok atmak için en iyi yeri bulmak üzere uçurumları araştırarak biraz zaman harcadılar. Köprülerden birisi Sadeas’ın kampına özellikle yakındı (bu nedenle bir köprü turuna çıktıkları zaman çoğu zaman oradan geçiyorlardı) ve özellikle sığ olan bir uçurumu aşıyorlardı. Çoğunluğu gibi yüz ya da daha fazla değil, sadece kırk ayak kadar derinlikteydi.</p>

  <p>Syl başını salladı, sonra da onlara yol göstererek fırladı. Kaladin ve Lopen de onu takip ettiler. Teft’in diğerlerini geri götürmek ve merdivenin dibinde Kaladin’le buluşmak üzere emirleri vardı ama Kaladin ve Lopen’in onlardan oldukça ileride olmaları gerekirdi. Kaladin yarım kulakla Lopen’in sülâlesi hakkında anlattıklarını dinleyerek yürüdü.</p>

  <p>Kaladin planladığı şey üstüne düşündükçe, bu ona daha da cüretkârca görünüyordu. Belki de Lopen onun akıl sağlığından şüphe etmekte haklıydı. Ama Kaladin mantıklı olmayı denemişti. Dikkatli olmayı denemişti, Ama başarısız olmuştu; artık mantık ya da dikkat için zaman kalmamıştı. Hashal belli ki Köprü Dört’ü yok etmeye niyetliydi.</p>

  <p>Mantıklı, titiz planlar başarısız olduğu zaman, çılgınca bir şeyler denemenin zamanı gelmiş demekti.</p>

  <p>Lopen bir anda sustu. Kaladin durakladı, Herdazlı adamın beti benzi atarak olduğu yerde donakalmıştı. Ne...</p>

  <p>Gıcırtılar. Kaladin de içinde yükselen bir panikle donakaldı. Yan koridorlardan birisi derin bir gıcırtı sesiyle yankılanıyordu. Kaladin yavaş yavaş dönerek iri, bayır <i>kocaman</i>, bir şeylerin uzaktaki uçurum boyunca hareket edişini göz ucuyla fark etti. Loş ışıkta gölgeler, kitinli bacakların kayalar üstündeki cızırtısı. Kaladin ter içinde kalarak, nefesini tuttu ama yaratık onlardan tarafa gelmedi.</p>

  <p>Gıcırtılar azaldı ve en sonunda kayboldu. Son sesin de kaybolmasının ardından uzun bir süre daha o ve Lopen hareketsiz bir şekilde durdular.</p>

  <p>Lopen konuştu. “Demek ki yakınlardakilerin hepsi ölü değilmiş, ha gancho?”</p>

  <p>“Evet,” dedi Kaladin. Syl onları bulmak için geri dönerek bir anda belirdiği zaman Kaladin sıçradı. Bunu yaparken bilinçsiz bir şekilde Fırtınaışığını da içine çekmişti ve Syl havada ışıldadığı zaman, onu mahcup bir şekilde parlarken bulmuştu.</p>

  <p>“Ne oluyor?” diye hesap sordu elleri belinde.</p>

  <p>“Uçurumşeytanı,” dedi Kaladin.</p>

  <p>“Öyle mi?” Sesi heyecanlanmış gibiydi. “Hadi kovalayalım!”</p>

  <p>“Ne?”</p>

  <p>“Tabii,” dedi Syl, “Bahse girerim onunla savaşabilirsin.”</p>

  <p>“Syl...”</p>

  <p>Gözleri eğlenceyle pırıldadı. Sadece bir şaka. “Gel.” Syl fırlayıp gitti.</p>

  <p>O ve Lopen şimdi daha sessiz bir şekilde hareket ediyorlardı. Sonunda Syl uçurumun yan tarafına kondu, sanki Kaladin’in duvarda yürüme denemesiyle alay edermiş gibi duvarda ayakta duruyordu.</p>

  <p>Kaladin kırk ayak yukarılarındaki tahta köprünün gölgesine baktı. Bu bulmayı başarabildikleri en sığ uçurumdu; doğuya doğru gittikçe daha da derinleşmeye meyilliydi. Doğuya doğru kaçmanın imkânsız olduğundan gittikçe daha da emin oluyordu. Çok uzaktı ve yücefırtına sellerinden sağ çıkmak çok zor aşılabilecek bir engeldi. Orijinal plan, muhafızlara rüşvet vererek ya da dövüşerek kaçmak en iyi plandı.</p>

  <p>Ama bunu denemek için yeteri kadar uzun süre yaşamaları gerekiyordu. Eğer Kaladin ona yetişebilirse yukarıdaki köprü buna bir fırsat sunacaktı. Küçük küre torbasını kaldırdı ve zırh ve kemiklerle dolu çuvalını omzunun üstüne attı. İlk başta Kaya’nın ip bağlanmış bir oku köprünün üstünden aşırarak uçurumun içine geri indirmesini planlamıştı. Birkaç adam, bir ucundan tutarken, bir başkası ipten yukarı tırmanarak çuvalı köprünün altına bağlayabilirdi.</p>

  <p>Ama bu gözcülerin görebileceği bir yerden bir okun uçurumdan yukarı fırlaması riskine girmek anlamına gelirdi. Gözcülerin çok keskin gözlü oldukları söyleniyordu ve ordular koza ören uçurumşeytanlarını tespit etmeleri konusunda onlara oldukça güveniyordu.</p>

  <p>Kaladin oktan daha iyi bir seçenek olduğunu düşünüyordu. Belki. “Bize taş lâzım,” dedi, “Yumruk büyüklüğünde olanlardan. Bir sürü.”</p>

  <p>Lopen omzunu silkti ve etrafı araştırmaya başladı. Kala din de ona katılarak su birikintilerinin ve kayalardaki oyukların içinden taş toplamaya başladı. Uçurumlarda taştan bol bir şey yoktu. Kısa bir süre sonra, bir torbanın içinde büyük bir taş yığını elde etmişlerdi.</p>

  <p>Küre kesesini eline aldı ve daha önce Fırtınaışığını içine çektiği zaman yapmış olduğu gibi düşünmeye çalıştı. <i>Bu bizim son şansımız.</i></p>

  <p>“Ölümden önce yaşam,” diye fısıldadı. “Zayıflıktan önce güç. Hedeften önce yolculuk.”</p>

  <p>Parlayan Şövalyelerin Birinci İdeali. Derin bir nefes aldı ve yoğun bir güç dalgası kolundan yukarı doğru yükseldi. Kasları enerjiyle, hareket etme arzusuyla yandı. İçindeki fırtına yayıldı ve kanının güçlü bir ritimle pompalanmasına neden olarak derisine içeriden baskı uyguladı. Gözlerini açtı. Etrafında parlayan dumanlar yükseliyordu . Nefesini tuttuğu zaman Işık’ın da büyük bir miktarını içinde tutabiliyordu.</p>

  <p><i>Sanki içimde bir fırtına varmış gibi.</i> Sanki onu parçalayacakmış gibi hissediyordu.</p>

  <p>İçinde zırh olan çuvalı yere koydu ama ipi kolunun etrafına doladı ve taş torbasını beline bağladı. Tek bir yumruk büyüklüğünde taş çıkardı ve fırtınaların cilalamış olduğu yüzeyini hissederek elinde tarttı. <i>Bu işe yarasa iyi olur...</i></p>

  <p>Taşı Fırtınaışığı ile doldurdu, kolunun üstünde buz kristalleri oluşmuştu. Bunu nasıl yaptığından emin değildi ama ona doğal bir şeymiş gibi geliyordu, bir kupaya su doldurmak gibi. Işık elinin derisinin altında toplanıyormuş gibi görünüyor, sonra da taşa geçiyordu. Sanki canlı, parlayan bir sıvıyla taşı boyuyormuş gibiydi.</p>

  <p>Taşı kaya duvara bastırdı. Taş Fırtınaışığı sızdırarak yerinde sabidendi, o kadar güçlü yapışmıştı ki, Kaladin çekip kurtaramıyordu. Üstüne ağırlığını vererek denedi ve taşa tutundu. Biraz daha aşağıya bir tane daha yerleştirdi, sonra da biraz daha yukarıya bir tane daha. Ondan sonra, birilerine kendisi için bir başarı duası yaktırmış olmayı dileyerek, tırmanmaya başladı.</p>

  <p>Ne yapmakta olduğunu düşünmemeye çalıştı. Kayalara... <i>Neyle</i> duvara tutturulmuş taşlar kullanarak tırmanıyordu? Işık mı? Spren mi? Devam etti. Tien’le birlikte Hearthstone yakınlarındaki kayalıklara tırmandıkları zamanlara çok benziyordu, ancak şimdi tam olarak istediği yerlerde tutacak yaratabiliyordu.</p>

  <p><i>Ellerime sürmek için biraz kaya tozu bulmuş olmam gerekirdi,</i> diye düşündü kendini yukarı çekip, sonra da torbasından bir diğer taş alarak yerine yapıştırırken.</p>

  <p>Syl de yanında yürüyerek geliyordu, sıradan yürüyüşü onun tırmanışının zorluğuyla alay eder gibi görünüyordu. Ağırlığını bir diğer taşa kaydırırken aşağılardan meşum bir tıkırtı geldi. Aşağı doğru bir bakış atma riskine girdi. Taşlarının birincisi kurtularak düşmüştü. Onun yakınlarındakiler şimdi sadece belli belirsiz Fırtınaışığı sızdırıyordu.</p>

  <p>Taşlar ona doğru yanan ayak izleri gibi yükseliyordu, içindeki fırtına sessizleşimişti ama hâlâ damarlarının içinde kükrüyor, aynı anda hem heyecan verip hem de dikkatini dağıtıyordu. Eğer yukarı ulaşmadan önce Işık’ı biterse ne olurdu?</p>

  <p>Sonraki taş da kurtularak düştü. Birkaç saniye sonra yanındaki de orıu takip etti. Lopen. uçurumun dibinin diğer yanında duvara yaslanmış dikiliyordu, ilgili ama rahattı.</p>

  <p><i>Hareket etmeye devam et</i>! diye düşündü Kaladin dikkati dağıldığı için kendi kendisine kızarak. İşine geri döndü.</p>

  <p>Tam kolları tırmanmaktan yanmaya başlarken, köprünün altına ulaştı. İki taş daha düşerken ileri uzandı. Artık taşlar çok daha yüksekten düşüyor olduğu için takırtıları da daha yüksekti.</p>

  <p>Ayakları hâlâ en yukarıdaki taşlara dayanmış olarak, bir eliyle köprünün altını tutarak kendini destekledi ve ipin ucunu tahta desteklerinden birinin etrafından geçirdi. Bunu etrafından dolaştırdı ve tekrar içinden geçirerek gevşek bir düğüm oluşturdu. Kısa ucunda fazladan epey bir ip bırakmıştı.</p>

  <p>İpin kalan kısmını omzundan kaydırdı ve aşağıdaki zemine düşmesini sağladı. “Lopen,” diye seslendi. Konuşurken ağzından Işık dökülmüştü. “Sıkıca çek.”</p>

  <p>Herdazlı öyle yaptı ve Kaladin de kendi ucunu tutarak düğümü sağlamlaştırdı. Sonra da ipin uzun parçasını tutarak kendini bıraktı ve köprünün altından iple sallandı. Düğüm dayandı.</p>

  <p>Kaladin rahatladı. Hâlâ ışık tüttürüyordu ve Lopen’e seslenmesinin dışında en azından bir çeyrek saattir nefesini tutmaktaydı. <i>Bu faydalı olabilir,</i> diye düşündü ama ciğerleri yanmaya başlamıştı, bu yüzden de normal olarak nefes almaya başladı. Işık onu tamamen terk etmedi ama daha hızlı kaçmaya başlamıştı.</p>

  <p>“Pekâlâ,” dedi Kaladin Lopen’e. “Diğer çuvalı ipe bağla.”</p>

  <p>İp kıpırdandı ve birkaç saniye sonra Lopen yukarı seslenerek bağladığını söyledi. Kaladin kendini sabit tutmak için ipi bacaklarıyla kavradı, sonra da ellerini kullanarak aşağısındaki uzun kısmı çekerek zırhla dolu çuvalı yukarı çekti. Düğümün kısa ucundaki ipi kullanarak, sönük küreler kesesini zırhla birlikte çuvalın içine soktu, sonra da Lopen ve Dabbid’in bunu yukarıdan alabileceklerini umarak köprünün altına bağladı.</p>

  <p>Aşağı baktı. Zemin yukarıdaki köprüden çok daha uzaktaymış gibi duruyordu. Bu birazcık farklı bakış açısından, her şey değişiyordu.</p>

  <p>Yükseklik yüzünden baş dönmesi hissetmedi. Bunun yerine, ufak bir heyecan dalgası hissediyordu. İçindeki bir şeyler her zaman yükseklerde olmayı sevmişti. Bu ona doğal geliyordu. İç karartıcı olan şey aşağıda olmak, deliklerin içinde kısılıp kalarak dünyayı görememekti.</p>

  <p>Bundan sonra ne yapacağını düşündü.</p>

  <p>”Ne?” diye sordu Syl havanın üstünde yürüyerek ona doğru gelip.</p>

  <p>“Eğer ipi burada bırakırsam, birileri köprüyü geçerken görebilir.”</p>

  <p>“O zaman kes.”</p>

  <p>Kaladin bir kaşını kaldırarak ona baktı. “Ucunda sallanırken mi?”</p>

  <p>“Bir şey olmaz.”</p>

  <p>“Bu kırk ayaklık bir düşüş! En azından kemiklerim kırılır.”</p>

  <p>“Hayır,” dedi Syl. “Bu konuda iyi hissediyorum, Kaladin. Sana bir şey olmayacak. Güven bana.”</p>

  <p>“Güveneyim mi? Syl, hafızanın kusurlu olduğunu sen kendin söyledin!”</p>

  <p>“Bana geçen hafta da hakaret ettin,” dedi Syl kollarını kavuşturarak. “Bana bir özür borçlu olduğunu düşünüyorum.”</p>

  <p>“Bir ipi keserek kırk ayak yükseklikten düşmekle mi özür dilemiş olacağını?”</p>

  <p>“Hayır, bana güvenerek özür dilemiş olacaksın. Sana söyledim. Bu konuda iyi hissediyorum.”</p>

  <p>Kaladin tekrar aşağı bakarak içini çekti. Fırtınaışığı tükeniyordu. Başka ne yapabilirdi ki? İpi bırakmak aptalca olurdu. Aşağıya indiği zaman ipi sallayarak kurtarabileceği şekilde başka bir düğüm atabilir miydi?</p>

  <p>Eğer o türden bir düğüm varsa bile, o bunun nasıl atılacağını bilmiyordu. Dişlerini sıktı. Sonra, taşların sonuncuları da kurtularak takırtıyla yere düşerken derin bir nefes aldı ve daha önceden almış olduğu Parshendi bıçağını çıkardı. Tekrar düşünmek için fırsat bulamadan önce hızla hareket etti ve ipi kesip kurtardı.</p>

  <p>Süratle düşmeye başladı, bir eli kesilmiş ipi kavramış halde, midesi düşmenin sarsıcı rahatsızlığıyla çalkalanıyordu. Köprü sanki yükseliyormuş gibi hızla ondan uzaklaştı ve Kaladin’in panik içindeki zihni anında gözlerini aşağı çevirdi. Bu güzel değildi. Bu dehşet vericiydi. Bu korkunçtu. Ölecekti! O...</p>

  <p><i>Bir şey olmayacak.</i></p>

  <p>Duyguları bir kalp atışı içinde sakinleşti. Bir şekilde, ne yapması gerektiğini biliyordu. Havada dönerek ipi bıraktı ve iki ayağını da aşağı çevirerek yere çarptı. Bir eli taşların üstünde, çömelerek inmişti, içinden bir soğukluk şoku geçti. İçinde kalan Fırtınaışığı tek bir patlamayla dışarı çıkarak, pırıldayan dumanlardan bir halka halinde vücudundan fırladı ve dağılarak kaybolmadan önce zemine çaptı.</p>

  <p>Doğrularak kalktı. Lopen’in ağzı açık kalmıştı. Kaladin çarpmanın etkisiyle bacaklarında bir ağrı hissediyordu ama bu dört ya da beş ayak zıplamış olmak kadardı.</p>

  <p>“Dağlardaki on gökgürültüsü adına, gancho!” diye haykırdı Lopen. “Bu inanılmazdı!”</p>

  <p>“Teşekkür ederim,” dedi Kaladin. Bir elini başına kaldırarak duvarın dibine dağılmış olan taşlara göz attı, sonra da başını kaldırıp yukarıda güvenli bir şekilde bağlanmış olan zırha baktı.</p>

  <p>“Sana söyledim,” dedi Syl omzunun üstüne konarak. Sesi muzaffer geliyordu.</p>

  <p>“Lopen,” dedi Kaladin. “Sonraki köprü turu sırasında o zırhları alabileceğini düşünüyor musun?”</p>

  <p>“Tabii,” dedi Lopen. “Kimse görmeyecek. Biz Herdazları görmezden geliyorlar, köprücüleri görmezden geliyorlar ve özellikle de sakatları görmezden geliyorlar. Onlar için, ben o kadar görünmezim ki duvarların içinden de geçsem olur.”</p>

  <p>Kaladin başını salladı. “Zırhı al. Sakla. Son plato saldırısından önce de bana ver.”</p>

  <p>“Bir köprü turuna zırhlı olarak çıkmandan hoşlanmayacaklar, gancho,” dedi Lopen. “Bunun daha önce denediğin şeyden pek farklı olacağını düşünmüyorum.”</p>

  <p>“Göreceğiz,” dedi Kaladin. “Sen dediğimi yap.”</p>
</body>
</html>
