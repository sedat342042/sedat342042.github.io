<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2 title="BÖLÜM-038"><img alt="" src="../Images/main-56.jpg" /></h2>

  <p><b><i>“Karanlıktan doğmuşlar, taşıyorlar lekesini hâlâ, tıpkı ateşin ruhlarını damgalıyor oluşu gibi vücutlarını damgalıyor.”</i></b></p>

  <div>
    <b><br /></b>
  </div>

  <p><b>— Gashashon-Navammis’i güvenilir bir kaynak olarak kabul ederim, ancak bu tercüme hakkında emin değilim. Belki de <i>Seld’</i>in on dördüncü kitabındaki orijinal alıntıyı bulup kendim tekrar tercüme etmeliyim?</b></p>

  <div>
    <br />
  </div>

  <p>Kaladin süzülüyordu.</p>

  <p><i>Soğuk terlemelerin ve halüsinasyonların eşlik ettiği sürekli ateş. Olası sebep iltihaplanmış yaralar, çürüksprenlerini kaçırmak için antiseptikle temizle. Hasta susuz kalmasın.</i></p>

  <p>Tekrar Hearthstone’a geri gelmişti, ailesiyle birlikteydi. Yalnız, yetişkin bir adamdı. Bir asker. Ve artık onlara uymuyordu. Babası ise olanları sorgulayıp durmakla meşguldü. ‘Bu nasıl oldu?’ diye soruyordu habire. Bir hekim olmak istediğini sen söylemiştin. ‘Bir hekim...’</p>

  <p><i>Kırık kaburgalar. Dayak nedeniyle oluşmuş yan taraflarındaki travma. Göğsü sar ve hastanın onu zorlayacak hareketlerde bulunmasını engelle.</i></p>

  <p>Arada bir gözlerini açıyor ve karanlık odayı görüyordu. Soğuktu, duvarları taştan yapılmıştı ve yüksek bir çatısı vardı. Diğer insanlar da battaniyelerle örtülmüş bir şekilde sıralanmış olarak yatıyorlardı. Cesetler. Onlar cesetti. Bu da onların satılmak için dizilmiş oldukları bir depoydu. Kim ceset satın alırdı ki?</p>

  <p>Yüceprens Sadeas. Cesetleri o satın alırdı. Onları satın aldıktan sonra hâlâ yürürlerdi ama <i>cesettiler.</i> Aptal olanları bunu kabul etmeyi reddediyor, hayattalarmış gibi yapıyorlardı.</p>

  <p><i>Yüzde, kollarda ve göğüste yırtılmalar. Birkaç parça halinde derinin dış katmanı sıyrılarak kaybolmuş. Yücefırtına rüzgârlarına uzun süreli maruz kalma nedeniyle ortaya çıkmış. Yaralı alanları bandajla, yeni derinin gelişimine yardımcı olmak için denocax merhemi uygula.</i></p>

  <p>Zaman geçiyordu. Çok uzun bir zaman. Ölmüş olması gerekirdi. Neden ölmemişti? Sırtüstü yatmak ve bunun olmasına izin vermek istiyordu.</p>

  <p>Ama hayır. Hayır, Tien’de başarısız olmuştu. Goshel’de başarısız olmuştu. Ebeveynlerini hayal kırıklığına uğratmıştı. Dallet’te başarısız olmuştu. Sevgili Dallet.</p>

  <p>Köprü Dört’te başarısız olmayacaktı. <i>Olmayacaktı</i>!</p>

  <p><i>Aşırı soğuk nedeniyle oluşmuş hipotermi. Hastayı ısıt ve onu oturur konumda kalmaya zorla. Uyumasına, izin verme. Eğer birkaç saat sağ kalırsa, büyük olasılıkla daha sonradan herhangi bir kalıcı etki ortaya çıkmayacaktır.</i></p>

  <p><i>Eğer birkaç saat sağ kalırsa...</i></p>

  <p>Köprücülerin sağ kalmaları beklenmiyordu.</p>

  <p>Lamaril neden bunu söylemişti? Nasıl bir ordu ölmeleri gereken adamlar kullanırdı?</p>

  <p>Onun bakış açısı fazla dar, fazla ileri görüşsüzdü. Ordunun hedeflerini anlaması gerekiyordu. Dehşet içinde savaşın gidişatını izledi. Ne yapmıştı?</p>

  <p>Geri gitmesi ve bunu değiştirmesi gerekiyordu. Ama hayır. O yaralanmıştı, değil mi? O yerde kan kaybediyordu. O düşmüş mızrakçılardan birisiydi. O Köprü İki’den bir köprücüydü, bütün okçuların hedeflerini şaşırtan o Köprü Dört’teki aptallar tarafından ihanete uğramıştı.</p>

  <p>Buna nasıl cüret ederler? Nasıl <i>cüret</i> ederler?</p>

  <p>Beni öldürerek sağ kalmaya nasıl cüret ederler!</p>

  <p><i>Zorlanmış kirişler, yırtılmış kaslar, ezilmiş ve çatlamış kemikler ile maruz kaldığı ağır deneyim nedeniyle ortaya çıkmış yaygın ağrı. Yatak istirahatı sağlamak için ne gerekiyorsa yap. İç kanamalar nedeniyle ortaya çıkmış büyük ve kalıcı bereleri ya da beniz solgunluklarını kontrol et. Bunun hayati tehlikesi olabilir. Ameliyat için hazırlıklı ol.</i></p>

  <p>Ölümsprenlerini gördü. Yumruk büyüklüğünde ve siyahtılar, pek çok bacakları ve arkalarında yanan, ışık izleri bırakan parlayan, koyu kırmızı gözleri vardı. Onun etrafında kümelenmişlerdi; bir o yana, bir bu yana kayarak gidiyorlardı. Sesleri fısıltı şeklindeydi, yırtılan kâğıt gibi cızırtılı sesler. Onu dehşete düşürüyorlardı ama onlardan kaçamıyordu. Zar zor hareket edebiliyordu.</p>

  <p>Sadece ölmekte olanlar ölümsprenlerini görebilirdi. Onları görürdün, sonra da ölürdün. Sadece çok, çok şanslı birkaç kişi ondan sonra sağ kalırdı. Ölümsprenleri sonun ne zaman yakın olduğunu bilirlerdi.</p>

  <p><i>Soğuk ısırması başlangıcı nedeniyle su toplamış el ve ayak parmakları. Patlayan tüm şişliklere antiseptik uyguladığından emin ol. Vücudun doğal olarak iyileşmesine destek ver. Kalıcı bir zarar olası değil.</i></p>

  <p>Ölümsprenlerinin önünde ayakta duran ışıktan, minik bir şekil vardı. Daha önce her zaman görünmüş olduğu gibi şeffaf değil ama saf beyaz ışıktandı. O yumuşak, dişil yüzde şimdi daha asil, daha köşeli bir biçim vardı, sanki unutulmuş bir zamandan kalan bir savaşçı gibi. Hiç de çocuksu değildi. Göğsünün üstünde, elinde ışıktan yapılmış bir kılıç ile nöbet tutuyordu.</p>

  <p>O parlaklık öyle saf, öyle tatlıydı ki. Sanki hayatın bizzat kendisinin parlaklığı gibiydi. Ne zaman ölümsprenlerinden biri yakına gelse, parlayan kılıcını kullanarak onun üstüne saldırıyordu.</p>

  <p>Işık onları savuşturuyordu.</p>

  <p>Ama bir sürü ölümspreni vardı. Bakacak kadar bilincinin yerine geldiği her seferde daha fazla oluyorlardı.</p>

  <p><i>Kafa travması nedeniyle ortaya çıkan ağır hezeyanlar. Hastayı gözlemeye devam et. Alkol almasına izin verme. Dinlenmeye zorla. Kafatasında şişmeye karşı fathom kabuğu uygula. Aşırı durumlarda ateşyosunu kullanılabilir ancak hastada bir bağımlılık oluşturmamasına dikkat et.</i></p>

  <p><i>Eğer ilaçlar başarısız olursa, basıncı azaltmak için kafatasına delik açılması gerekli olabilir.</i></p>

  <p><i>Çoğunlukla öldürücü.</i></p>

  <p style="text-align: center;">♦</p>

  <p style="text-align: center;">♦♦</p>

  <p>Teft öğle vakti kışlaya girdi. Gölgeli odaya girmek bir mağaraya girmek gibiydi. Diğer yaralıların çoğunlukla uyuduğu yer olan sol tarafa göz attı. Şu an için hepsi dışarıdaydı, biraz güneş alıyorlardı. Beşi de gayet iyiydi, Leyten bile.</p>

  <p>Teft odanın yanlarındaki dürülmüş battaniye sıralarının yanından geçerek Kaladin’in yatmakta olduğu odanın arka tarafına doğru yürüdü.</p>

  <p><i>Zavallı adam</i>, diye düşündü Teft. Hangisi daha kötü, ölecek kadar hasta olmak mı, yoksa ışıktan bu kadar uzakta, burada kalmak zorunda olmak mı? Bu gerekliydi. Köprü Dört şüpheli bir çizginin üstünde yürüyordu. Kaladin’i indirmelerine izin verilmişti ve şimdiye kadar da hiç kimse ona bakmalarına engel olmaya çalışmamıştı. Neredeyse bütün ordu Sadeas’ın yargılanması için Kaladin’i Fırtınababa’ya verdiğini duymuştu.</p>

  <p>Gaz, Kaladin’i görmeye gelmiş, sonra da kendi kendine eğlenerek homurdanmıştı. Büyük olasılıkla üstlerine Kaladin’in öleceğini söylemişti. Kimse bunlar gibi yaralarla uzun süre yaşamazdı.</p>

  <p>Ama Kaladin dayanıyordu. Askerler ona bir göz atmayı başarmak için bahaneler uyduruyorlardı. Sağ kalması inanılmazdı. Kampta insanlar konuşuyordu. Fırtınababa’ya yargılanması için verilmiş, sonra da bağışlanmıştı. Bir mucize. Sadeas bundan hoşlanmayacaktı. <i>Açıkgözlerden</i> birisinin berrakbeylerini bu sorundan kurtarmaya karar vermesinden önce ne kadar zaman vardı? Sadeas açıktan herhangi bir hareket yapamazdı, inandırıcılığını büyük bir miktarda kaybetmeden olmazdı ama sessiz bir zehirleme ya da boğma utancı ortadan kaldırırdı.</p>

  <p>Bu yüzden de Köprü Dört, Kaladin’i dış gözlerden olabildiği kadarıyla uzak tutmaya çalışıyordu. Ve her zaman onun yanında birisini bırakıyorlardı. Her zaman.</p>

  <p><i>Fırtına götüresi herif,</i> diye düşündü Teft karmakarışık olmuş battaniyesinin içindeki ateşli hastanın yanında diz çökerken; gözleri kapalı, yüzü terli, vücudu korkutucu sayıda bandajla sarılıydı. Pek çoğu kırmızı lekeliydi. Onları sık sık değiştirmek için paraları yoktu.</p>

  <p>Şu anda Skar nöbet tutuyordu. Kısa, güçlü yüzlü adam Kaladin’in ayakucunda oturmuştu.</p>

  <p>“Nasıl?” diye sordu Teft.</p>

  <p>Skar alçak sesle konuştu. “Kötüye gidiyormuş gibi görünüyor, Teft. Karanlık şekiller hakkında mırıldandığını duydum, onlara geri çekilmelerini söyleyerek debeleniyordu. Gözlerini açtı. Beni gördüğünü sanmıyorum ama <i>bir şeyler</i> gördü. Yemin ederim.”</p>

  <p><i>Ölümsprenleri,</i> diye düşündü Teft bir ürperme hissederek. <i>Kelek bizi korusun.</i></p>

  <p>“Ben bir tur oturacağım,” dedi Teft oturarak. “Sen git yiyecek bir şeyler bul.”</p>

  <p>Solgun görünümlü Skar ayağa kalktı. Eğer Kaladin yücefırtınadan sağ çıkar da sonra yaraları yüzünden ölürse, bu diğerlerinin ruhlarını öldürürdü. Skar ayaklarını sürükleyerek odadan çıktı, omuzları çökmüştü.</p>

  <p>Teft uzun bir süre düşüncelerini, duygularını toparlamaya çalışarak Kaladin’i izledi. “Neden şimdi?” diye fısıldadı, “Neden burada? O kadar çok kişi bekledikten ve gözledikten sonra, buraya mı geliyorsun?”</p>

  <p>Ama elbette, Teft fazla hızlı davranıyordu. <i>Kesin</i> olarak bilmiyordu. Sadece varsayımları ve umutları vardı. Hayır, umutlar değil, korkular. Tahayyülcüleri reddetmişti. Ancak öte yandan, işte buradaydı. Cebini karıştırdı ve üç küçük elmas küre çıkardı. Maaşından herhangi bir şeyi saklamasının üstünden uzun, çok uzun bir zaman geçmişti ama düşünerek, endişelenerek bunları elinde tutmuştu. Fırtınaışığı ile elinde parlıyorlardı.</p>

  <p>Gerçekten de bilmek istiyor muydu?</p>

  <p>Teft dişlerini sıkarak Kaladin’e daha da yaklaştı; bilinci kapalı adamın yüzüne yukarıdan bakıyordu. “Seni piç,” diye fısıldadı. “Seni fırtına götüresi piç. Bir grup asılmış adamı aldın ve azıcık nefes almalarına yetecek kadar yukarı kaldırdın. Şimdi de onları bırakacak mısın? Buna izin vermem, duydun mu? <i>Vermem.”</i></p>

  <p>Küreleri Kaladin’in elinin içine bastırdı, gevşek parmakları etraflarına sardı, sonra da eli Kaladin’in karnının üstüne koydu. Sonra Teft topuklarının üstüne geri oturdu. Ne olacaktı? Tahayyülcülerin elinde olan şeylerin tümü hikâyeler ve efsanelerdi. Aptalların masalları, diye adlandırmıştı Teft onları. Boş rüyalar.</p>

  <p>Bekledi. Elbette ki hiçbir şey olmadı. <i>Sen de onların hepsi kadar aptalsın</i>, <i>Teft,</i> dedi kendi kendisine. Kaladin’in eline doğru uzandı. O küreler birkaç içki ederdi.</p>

  <p>Kaladin aniden soluyarak kısa, hızlı ve güçlü bir nefes çekti.</p>

  <p>Elindeki parlaklık soldu.</p>

  <p>Teft gözleri kocaman açılarak donakaldı. Kaladin’in vücudundan ışık tutamları yükselmeye başlamıştı. Hafifti ama bedeninden yükselen o parlak beyaz Fırtınaışığını yanlış algılamanın bir yolu yoktu. Sanki Kaladin ısıyla yıkanmıştı ve derisi bile tütüyordu.</p>

  <p>Kaladin’in gözleri aniden açıldı, onlar da ışık tütüyordu. Tekrar yüksek sesle nefes aldı ve tüten ışık demetleri göğsünün üstündeki açık kesiklerin etrafında kıvrılmaya başladı. Birkaç tanesi birbirlerine yaklaştı ve kendi kendilerine kapandılar.</p>

  <p>Sonra ışık yok oldu; o minik çentiklerin Işık’ı harcanmıştı. Kaladin’in gözleri kapandı ve rahatladı. Yaraları hâlâ kötüydü, ateşi hâlâ çok fazlaydı ama derisine biraz renk gelmişti. Birkaç kesiğin etraflarındaki şişkin kızarıklıklar azalmıştı.</p>

  <p>“Tanrım,” dedi Teft titremekte olduğunun farkına vararak. “Cennetten sürülüp kalplerimize yerleşen Yaradan... Doğruymuş.” Başını taş zemine eğerek gözlerini sıkı sıkı kapattı, yanaklarından yaşlar akıyordu.</p>

  <p><i>Neden simdi?</i> diye düşündü yine. <i>Neden burada</i>?</p>

  <p><i>Ve cennetteki her şey adına, neden ben?</i></p>

  <p>Yüz kalp atışı boyunca dizlerinin üstünde kaldı, sayıyor, düşünüyor, endişeleniyordu. En sonunda ayağa kalkarak şimdi sönük olan küreleri Kaladin’in elinden geri aldı. Bunları içlerinde Işık olan kürelerle takas etmesi gerekiyordu. Sonra geri dönebilir ve Kaladin’in onları da emmesini sağlayabilirdi.</p>

  <p>Dikkatli olması gerekecekti. Her gün birkaç küre ama çok fazla değil. Eğer oğlan fazla hızlı iyileşirse bu çok fazla dikkat çekerdi.</p>

  <p><i>Ve Tahayyülcülere haber vermem gerekiyor,</i> diye düşündü. <i>Onlara da...</i></p>

  <p>Tahayyülcüler gitmişti. Ölmüşlerdi, onun yapmış olduğu şey yüzünden. Eğer başkaları da varsa, onları nasıl bulacağı hakkında Teft’in hiçbir fikri yoktu.</p>

  <p>Kime söyleyebilirdi? Ona kim inanırdı? Kaladin’in kendisi büyük ihtimalle ne yapmakta olduğunu anlamıyordu.</p>

  <p>En iyisi bunu gizli tutmaktı, en azından bu konuda ne yapacağını bulana kadar.</p>
</body>
</html>
