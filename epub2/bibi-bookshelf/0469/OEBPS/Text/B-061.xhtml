<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2 title="BÖLÜM-061"><img alt="" src="../Images/main-88.jpg" /></h2>

  <p><b><i>“Fırtınanın içinde uyanıyorum, düşerken, dönerken, ağlarken.”</i></b></p>

  <div>
    <b><br /></b>
  </div>

  <p><b>— Kakanev, 1173 tarihli, ölümden 13 saniye önce. Örnek bir şehir muhafızıydı.</b></p>

  <div>
    <br />
  </div>

  <p>Navani, “Nasıl bu kadar emin olabiliyorsun, Dalinar?” diye sordu yumuşak bir şekilde.</p>

  <p>Dalinar başını salladı, “Öyle işte. O Nohadon’du.”</p>

  <p>Görünün bitmesinin üstünden birkaç saat geçmişti. Navani yazı masasından kalkarak oturmak için Dalinar’ın yakınlarındaki daha rahat bir sandalyeye geçmişti. Renarin de Dalinar’ın karşısında oturmuş, geleneklere uygun bir şekilde onlara eşlik ediyordu. Adolin yücefırtına hasar raporlarını toplamak için gitmişti. Oğlan görülerin gerçek olduğu keşfiyle çok rahatsız olmuş gibi görünmüştü.</p>

  <p>“Ama gördüğün adam hiç adını söylemedi,” dedi Navani.</p>

  <p>“Oydu, Navani.” Dalinar Renarin’in başının yukarısındaki Ruhdökülmüş pürüzsüz kahverengi kaya duvara gözlerini dikerek baktı. “Onda bir hükümdar havası vardı, üstündeki büyük sorumlulukların ağırlığı. Bir asalet.”</p>

  <p>“Başka bir kral da olabilirdi,” dedi Navani. “Ne de olsa, bir kitap yazması yönündeki önerine burun kıvırdı.”</p>

  <p>“Bu sadece onun yazması için doğru zaman değildi, O kadar fazla ölüm... Büyük kayıpların altında ezilmişti. Fırtınababa! Bir savaşta on kişiden dokuzunun ölmesi. Böyle bir şeyi hayal edebiliyor musun?”</p>

  <p>“Issızlıklar,” dedi Navani.</p>

  <p><i>İnsanları birleştir... Gerçek Issızlık geliyor...</i></p>

  <p>“Issızlıklar’dan bahseden herhangi bir kaynak, biliyor musun?” diye sordu Dalinar, “Ardentlerin anlattığı hikâyeler değil. Tarihsel kaynaklar?”</p>

  <p>Navani’nin elinde kenarlarında yoğunlaşmış damlacıkların birikmiş olduğu bir kadeh ısıtılmış eflatun şarap vardı. “Evet, ama sorman gereken kişi ben değilim. Tarihçi olan Jasnah.”</p>

  <p>“Sanırım onlardan bir tanesinin sonrasını gördüm. Ben... Ben Yokelçılerin cesetlerini görmüş olabilirim. Bu bize daha fazla kanıt sağlar mı?”</p>

  <p>“Kesinlikle dilbilimsel kanıtlar kadar iyi bir şey olmaz,” Navara şarabından bir yudum aldı. “Issızlıklar antik çağlarla ilgili şeyler. Görmeyi bekliyor olduğun şeyi gördüğün iddia edilebilir. Ama o kelimeler; eğer onları tercüme edebilirsek, hiç kimsenin gerçek olmayan bir şeyleri görüyor olduğuna itiraz etmesi mümkün olmaz.” Navani’nin yazı tahtası aralarındaki alçak masanın üstünde yatıyordu, kalem ve mürekkep kâğıdın üstüne dikkatli bir şekilde yerleştirilmişti.</p>

  <p>“Başkalarına da bahsetmeyi mi planlıyorsun?” diye sordu Dalinar. “Görülerimden?”</p>

  <p>“Sana olanları başka nasıl açıklayabiliriz?”</p>

  <p>Dalinar tereddüt etti. Nasıl açıklayabilirdi? Bir taraftan, deli olmadığını bilmek bir ferahlıktı. Ama ya bir çeşit güç bu görülerle onu yanlış yönlendirmeye çalışıyor, Dalinar onları güvenilir bulacağı için Nohadon ve Parlayanların görüntülerini kullanıyorsa?</p>

  <p><i>Parlayan Şövalyeler düştü,</i> diye hatırlattı Dalinar kendi kendine. <i>Onlar bizi terk ettiler. Diğer tarikatların bazıları, efsanelerin de söylediği gibi, bize karşı dönmüş bile olabilirler.</i> Bunların hepsinde rahatsız edici bir taraf vardı. Kimliğini tekrar oluşturması için önemli olan bir diğer temel taşı daha elde etmişti ama en önemli konu hâlâ belirsizdi. Görülere güveniyor muydu, güvenmiyor muydu? Sorgusuz bir şekilde onlara inanmaya geri dönemezdi, şimdi Adolin’in itirazları aklında gerçekten de endişeler oluşturmuşken olmazdı.</p>

  <p>Kaynaklarını bilmediği sürece, görülerinin bilgisini yaymaması gerektiğini hissediyordu.</p>

  <p>“Dalinar,” dedi Navani öne doğru eğilerek. “Savaş kampları senin nöbetlerini konuşuyor. Subaylarının eşleri bile rahatsız. Fırtınalardan korktuğunu ya da bir çeşit zihinsel hastalığın olduğunu düşünüyorlar. Bu seni temize çıkaracak.”</p>

  <p>“Nasıl? Beni bir çeşit ermişe dönüştürerek mi? Pek çok kişi bu görülerin rüzgârının kehanete fazla yakın estiğini düşünecek.”</p>

  <p>“Sen geçmişi görüyorsun baba,” dedi Renarin. “Bu yasaklanmış değil. Ve eğer görüleri Yaradan gönderiyorsa, fâniler bunu nasıl sorgulayabilir?”</p>

  <p>“Adolin ve ben, ikimiz de ardentlerle konuştuk,” diye cevap verdi Dalinar. “Onlar bunun Yaradan’dan gelmesinin son derece olasılık dışı olduğunu söylüyor. Eğer gerçekten de görülere güvenilebileceğine karar verirsek, pek çok kişi benimle aynı fikirde olmayacak.”</p>

  <p>Navani arkasına yaslanarak, emineli kucağının üstünde şarabını yudumladı. “Dalinar, oğulların bana senin bir zamanlar Eski Büyü’yü aramış olduğunu söyledi. Neden? Gecegözcüsü’nden ne istedin ve karşılığında sana nasıl bir lanet verdi?”</p>

  <p>“Onlara da utancımın bana ait olduğunu söyledim,” dedi Dalinar. “Ve bunu paylaşmayacağım.”</p>

  <p>Oda sessizleşti. Yücefırtına yağmurlarının damlaları çatının üstüne artık düşmüyordu. “Bu önemli olabilir,” dedi Navani en sonunda.</p>

  <p>“Bu uzun zaman önceydi. Görülerin başlamasından çok uzun zaman önce. İlgili olduğunu düşünmüyorum.”</p>

  <p>“Ama olabilir.”</p>

  <p>“Evet,” diye itiraf etti. O gün asla onun yakasını bırakmayacak mıydı? Karısıyla ilgili olan bütün hatıralarını kaybetmiş olması yeterli değil miydi?</p>

  <p>Renarin ne düşünürdü? O babasını bu kadar korkunç bir günah yükünden suçlar mıydı? Dalinar başını kaldırarak kendini oğlunun gözlüklü gözlerinin içine bakmaya zorladı.</p>

  <p>İlginç bir şekilde, Renarin rahatsız olmuş gibi görünmüyordu. Sadece düşünceliydi.</p>

  <p>“Utancımı keşfetmek zorunda kaldığın için üzgünüm,” dedi Dalinar Navani’ye bakarak.</p>

  <p>Navani umursamaz bir şekilde elini salladı. “Eski Büyü’nün peşinden gitmek vakıflara göre günah olabilir ama bu davranış için verilen cezalar asla ağır değil. Senin de arınmak için çok fazla bir şey yapmak zorunda kalmış olmadığını varsayıyorum.”</p>

  <p>“Ardentler fakirlere vermek için küre istediler,” dedi Dalinar. “Ve bir dizi dua ısmarlamak zorunda kaldım. Bunların hiçbirisi etkileri ya da benim suçluluk hissimi ortadan kaldırmadı.”</p>

  <p>“Sanırım hayatların şu ya da bu noktasında Eski Büyü’ye dönen kaç dindar <i>açıkgöz</i> olduğunu duysan şaşarsın. Vadi’ye ulaşmayı başarabilenlerin sayısını en azından. Ama bunun ilgili olup olmadığını gerçekten de merak ediyorum.”</p>

  <p>“Yenge,” dedi Renarin ona doğru dönerek. “Son zamanlarda ben de Eski Büyü ile ilgili bir dizi kitap okuttum. Babamın değerlendirmesine katılıyorum. Bu Gecegözcüsü’nün işi gibi görünmüyor. O küçük arzuları yerine getirmenin karşılığında lanetler veriyor. Her zaman bir dilek ve bir lanet. Baba, ben senin bunların ikisinin de ne olduğunu bildiğini varsayıyorum?“</p>

  <p>“Evet,” dedi. “Lanetimin ne olduğunu tam olarak biliyorum ve o da bununla ilgili değil.”</p>

  <p>“O zaman suçlunun Eski Büyü olması hiç olası değil.”</p>

  <p>“Evet,” dedi Dalinar, “Ama yengen sorgulamakta haklı. İşin doğrusu, bunun Yaradan’dan geldiğini de işaret eden herhangi bir kanıtımız yok. Bir şeyler benim Issızlıklar’ı ve Parlayan Şövalyeler’i bilmemi istiyor. Belki kendimize bunun neden olduğunu sormaya başlamalıyız.”</p>

  <p>“Issızlık neydi, yenge?” diye sordu Renarin. “Ardentler Yokelçilerden bahsediyor. İnsanoğlundan, Parlayanlardan ve savaşlardan. Ama onlar gerçekte neydi? Gerçek anlamda bir şey biliyor muyuz?”</p>

  <p>“Babanın kâtipleri arasında sana bu konuda daha iyi yardımcı olabilecek olan araştırmacılar var.”</p>

  <p>“Belki ama onların hangisine güvenebileceğimden emin değilim,” diye ekledi Dalinar.</p>

  <p>Navani durakladı. “Pekâlâ. Eh, benim anladığım kadarıyla, bugüne kalmış olan birinci elden bir bilgi yok. Bu çok ama çok uzun zaman önceydi, Parasaphi ile Nadris efsanesinin Issızlıklardan bahsettiğini hatırlıyorum ama.”</p>

  <p>“Parasaphi,” dedi Renarin. “O tohumtaşlarını aramış olan kadındı.”</p>

  <p>“Evet,” diye cevap verdi Navani. “Yok olan halkını tekrar çoğaltmak için Elçiler’in kendileri tarafından dokunulmuş olan taşları aramak üzere Dara tepelerine çıktı; efsane değişken, gerçek Dara tepeleri olarak çeşitli, farklı güncel dağ sıralarını sayıyor. Bunları ölüm döşeğinde olan Nadris’e getirdi ve taşlara hayat vermek için onun tohumunu kullandı. Bunlardan Parasaphi’nin yeni bir millet yaratmak için kullandığı on çocuk doğdu. Onlara Marnah denildiğini biliyorum.”</p>

  <p>“Makabakilerin kökeni,” dedi Renarin. “Annem bir çocukken bana o hikâyeyi anlatmıştı.”</p>

  <p>Dalinar başını salladı. “Taşlardan mı doğmuşlar?” Her ne kadar vakıflar pek çoğunu gerçek ilan etmiş olsa da, eski hikâyeler ona nadiren mantıklı gelirdi.</p>

  <p>“Hikâye başlangıcında Issızlık’tan bahsediyor,” dedi Navani. “Parasaphi’nin halkını yok eden şeyin bu olduğunu söylüyor.”</p>

  <p>“Ama Issızlık <i>neydi?</i>”</p>

  <p>“Savaş.” Navani bir yudum şarap aldı. “Yokelçiler tekrar tekrar geldiler, insanoğlunu Roshar’ın üstünden de sürerek Cehennem’e atmaya çalıştılar. Tıpkı bir zamanlar insanoğlunu ve Elçiler’i Asude Saraylar’dan sürmüş oldukları gibi.”</p>

  <p>“Parlayan Şövalyeler ne zaman kuruldu?” diye sordu Dalinar.</p>

  <p>Navani omzunu silkti. “Bilmiyorum. Belki de belli bir krallığın bir tür askeri grubuydu ya da belki en başında bir paralı asker ordusuydular. Bu onların sonunda nasıl zorbalara dönüşmüş olduklarını da açıklamayı kolay hale getirir.”</p>

  <p>“Görülerim onların zorbalar olmadıklarını ima ediyor,” dedi Dalinar, “Belki de bu görülerin gerçek sebebi budur. Benim Parlayanlar hakkında yalanlara inanmamı sağlamaktır. Onlara güvenmemi sağlamak, belki beni de onların düşüşü ve ihanetini taklit etmeye doğru yönlendirmek.”</p>

  <p>“Bilmiyorum,” dedi Navani, şüpheci bir ses tonuyla. “Parlayanlar hakkında asılsız olan herhangi bir şey görmüş olduğunu düşünmüyorum. Efsaneler Parlayanlar’ın her zaman o kadar da kötü olmadığında hemfikir. En azından efsanelerin herhangi bir konuda hemfikir olabileceği kadar.”</p>

  <p>Dalinar ayağa kalktı ve neredeyse boşalmış olan kupasını aldı, sonra da servis masasına doğru giderek doldurdu. Deli olmadığını keşfetmiş olmasının durumu açıklığa kavuşturmuş olması gerekirdi ama bunun yerine onu daha da fazla rahatsız etmişti. Ya görülerin arkasında Yokelçiler varsa? Duyduğu bazı hikâyeler onların insanların vücutlarını ele geçirip, onları kötülük yapmaya zorlayabildiğini söylüyordu. Ya da, eğer görüler <i>gerçekten</i> de Yaradan’dan geliyorsa, amaçları neydi?</p>

  <p>“Bunların hepsi üstüne düşünmem gerekiyor,” dedi. “Bu uzun bir gün oldu. Lütfen, şimdi biraz kendi düşüncelerimle baş başa kalabilirsem mutlu olurum.”</p>

  <p>Renarin ayağa kalktı ve kapıya doğru gitmeden önce saygıyla başını eğdi. Navani daha yavaş ayağa kalktı, kupasını masanın üstüne koyarken gösterişli elbisesi hışırdıyordu, sonra da acı yutan fabrialını almak için öbür tarafa doğru gitti. Renarin çıktı, Dalinar da kapı ağzına doğru yürüdü ve Navani yaklaşırken bekledi. Navani’nin onu tekrar yalnız başına kıstırmasına izin vermeye niyeti yoktu. Kapıdan dışarı doğru baktı. Askerleri oradaydı ve o da onları görebiliyordu. İyi.</p>

  <p>“Hiç mi memnun olmadın?” diye sordu Navani bir eli kapı pervazında, onun yanında oyalanırken.</p>

  <p>“Memnun mu?”</p>

  <p>“Delirmiyorsun.”</p>

  <p>“Ve oyuna getirilip getirilmediğimi de bilmiyoruz,” diye cevap verdi. “Bir açıdan, şimdi elimizde daha önce olanlardan daha çok soru var.”</p>

  <p>“Görüler bir lütuf,” dedi Navani hürelini kolunun üstüne koyarak. “Bunu hissediyorum, Dalinar. Bunun ne kadar muhteşem olduğunu görmüyor musun?”</p>

  <p>Dalinar açık eflatun, güzel gözlerinin içine baktı. Ne kadar düşünceli, ne kadar akıllıydı. Dalinar ona tam olarak güvenebilmeyi ne kadar da istiyordu.</p>

  <p><i>Bana karşı şereften başka hiçbir şey göstermedi,</i> diye düşündü. <i>Tahttan feragat etme niyetim hakkında başka kimseye tek bir kelime etmedi</i>. <i>Görülerimi bana karşı kullanmaya çalışır gibi bile yapmadı.</i> Simdi bir zamanlar Navani’nin bunu yapabileceğini düşünmüş olduğu için kendinden utandığını hissediyordu.</p>

  <p>Navani Kholin, o harika bir kadındı. Harika, inanılmaz, <i>tehlikeli</i> bir kadın.</p>

  <p>“Ben daha çok endişe görüyorum,” dedi Dalinar. “Ve daha fazla tehlike.”</p>

  <p>“Ama Dalinar, sen âlimlerin, tarihçilerin ve halk bilimcilerinin ancak rüyalarında görebilecekleri tecrübeler yaşıyorsun! Her ne kadar dikkate değer herhangi bir fabrial görmemiş olduğunu iddia etsen de, seni kıskanıyorum.”</p>

  <p>“Eskilerin fabrialları yoktu, Navani. Bundan eminim.”</p>

  <p>“Ve bu da onlar hakkında anladığımızı düşündüğümüz her şeyi değiştiriyor.”</p>

  <p>“Sanırım öyledir.”</p>

  <p>“Düşen taşlar adına, Dalinar,” dedi Navani içini çekerek. “Artık hiçbir şey sende tutku yaratmıyor mu?”</p>

  <p>Dalinar derin bir nefes aldı. “Çok fazla şey, Navani. İçimde gökyılanlarından bir düğüm var sanki, duygularım birbirlerinin üstünden kayıp kıvranıyor. Bu görülerin gerçekliği rahatsız edici.”</p>

  <p>“Heyecan verici,” diye düzeltti. “Demin söylediğin şeyi kastediyor muydun? Bana güvendiğini?”</p>

  <p>“Ben öyle mi dedim?”</p>

  <p>“Kendi kâtiplerine güvenmediğini söyledin ve görüleri benim kaydetmemi istedin. Burada bir ima var.”</p>

  <p>Eli hâlâ Dalinar’ın kolunun üstündeydi. Emineliyle uzandı ve koridora açılan kapıyı kapattı. Dalinar neredeyse onu durduracaktı ama tereddüt etti. Neden?</p>

  <p>Kapı tıkırtıyla kapandı. Yalnızlardı. Ve o çok güzeldi. O akıllı, heyecanlı gözler tutkuyla tutuşmuştu.</p>

  <p>“Navani,” dedi Dalinar kendi arzusunu zorla bastırarak. “Bunu yine yapıyorsun.” Dalinar ona neden izin veriyordu?</p>

  <p>“Evet, yapıyorum,” dedi. “Ben inatçı bir kadınım, Dalinar.” Ses tonunda hiç de sahte gibi gelmiyordu.</p>

  <p>“Bu uygun değil. Kardeşim...” Tekrar açmak için kapıya doğru uzandı.</p>

  <p>“Kardeşin,” dedi Navani tükürür gibi, yüz ifadesi öfkeyle parlamıştı. “Neden herkes, her zaman onun üstüne odaklanmak zorunda? Herkes ölmüş bir adam için bu kadar endişe ediyor! O burada değil, Dalinar. O gitti. Onu özlüyorum. Ama görünüşe göre senin özlediğinin yarısı kadar bile değil.”</p>

  <p>“Onun hatırasına saygı gösteriyorum,“ dedi Dalinar katı bir şekilde eli kapının mandalındayken.</p>

  <p>“Bu iyi! Öyle yaptığın için mutluyum. Ama <i>altı yıl</i> oldu ve herkesin görebildiği tek şey ölü bir adamın karısı. Diğer kadınlar, onlar boş dedikodularını paylaşarak bana tahammül ediyorlar ama beni politik çevrelerine kabul etmiyorlar. Benim bir antika olduğumu düşünüyorlar. Neden bu kadar hızlı geri geldiğimi mi merak ediyorsun?”</p>

  <p>“Ben ...”</p>

  <p><i>“Geri geldim,</i> çünkü benim bir yuvam yok,” dedi. “Kocam öldü diye önemli olaylar olurken bir kenarda oturmanı bekleniyor! Boş boş gezinmem, pohpohlanmam ama görmezden gelinmem. Onlar benden rahatsız oluyor. Kraliçe, saraydaki diğer kadınlar.”</p>

  <p>“Üzgünüm,” dedi Dalinar. “Ama ben yine de ...”</p>

  <p>Navani hürelini kaldırarak onun göğsüne dayadı. “Sen bana bunu yapamazsın, Dalinar. Ben daha Gavilar’la <i>tanışmadan</i> önce biz seninle arkadaştık! Sen beni hâlâ ben olarak biliyorsun, yıllar önce çökmüş bir iktidarın gölgesi olarak değil. Değil mi?” Ona baktı, yalvarıyordu.</p>

  <p><i>Babalarımın kanı,</i> diye düşündü Dalinar şaşkınlık içinde. <i>Ağlıyor.</i> İki minik gözyaşı damlası.</p>

  <p>Onun bu kadar içten olduğunu nadiren görmüştü.</p>

  <p>Ve bu yüzden de onu öptü.</p>

  <p>Bu bir hataydı. Dalinar bunu biliyordu. Yine de onu kavradı, sert, sıkı bir kucaklamayla çekti ve kendine hâkim olamayarak dudaklarını onunkilere bastırdı. Navani eridi. Onun dudaklarına akarak oradan kendi dudaklarına süzülürken, gözyaşlarının tuzunu tattı.</p>

  <p>Uzun sürdü. Fazla uzun. Muhteşem bir şekilde uzun. Aklı bir hücreye zincirlenmiş ve korkunç bir şeyleri izlemeye zorlanmış bir tutsak gibi çığlık attı. Ama Dalinar’ın bir parçası bunu onlarca yıldır istemişti; kardeşinin genç Dalinar’ın hayatında istemiş olduğu tek kadına kur yapmasını, evlenmesini ve elinde tutmasını izleyerek harcanan onlarca yıl.</p>

  <p>Kendisine buna asla izin vermeyeceğini söylemişti. Gavilar onun elini kazandığı anda Navani’ye karşı olan duygularını kendisine yasaklamıştı. Dalinar kenara çekilmişti.</p>

  <p>Ama onun tadı, onun kokusu, göğsüne bastırılmış olan sıcaklığı, fazla tatlıydı. Havaya yayılan bir parfüm gibi suçluluk hissini süpürüp attı. Bir an için, bu dokunuş tüm endişelerini uzaklaştırdı. Görüler hakkındaki korkusunu, Sadeas hakkındaki endişesini, geçmişteki hatalar hakkındaki utancını hatırlayamıyordu.</p>

  <p>Sadece onu düşünebiliyordu. Güzel, anlayışlı, narin ancak aynı anda da güçlü. Onu sıkı sıkı kavradı, dünya etrafında çalkalanırken tutunabileceği bir şeydi.</p>

  <p>Neden sonra, Dalinar durdu. Navani ona baktı, sersemlemişti. Minik kar kristalleri gibi tutkusprenleri etraflarındaki havada süzülüyordu. Suçluluk hissi tekrar içine doldu. Nazikçe Navani’yi geri itmeye çalıştı ama o sıkı sıkı tutunarak onu kavramıştı.</p>

  <p>“Navani,” dedi Dalinar.</p>

  <p>“Sus.” Başını göğsüne dayadı.</p>

  <p>“Biz bunu...”</p>

  <p>“Sus,” dedi daha ısrarcı bir şekilde.</p>

  <p>Dalinar içini çekti ama ona sarılmaya devam etti.</p>

  <p>“Bu dünyada yanlış giden bir şeyler var, Dalinar,” dedi Navani yumuşak bir şekilde.</p>

  <p>“Jah Keved’in kralına suikast düzenlenmiş. Daha bugün duydum. Beyazlar giymiş olan Shin bir Paretaşıyan tarafından öldürülmüş.”</p>

  <p>“Fırtınababa!” dedi Dalinar.</p>

  <p>“Bir şeyler oluyor,” dedi, “Buradaki savaşımızdan daha büyük bir şeyler, Gavilar’dan daha büyük bir şeyler. Ölürlerken insanların söylediği sapkın şeyleri duydun mu? Çoğu kişi bunu görmezden geliyor ama hekimler konuşuyorlar. Ve fırtınabekçileri de yücefırtınaların gittikçe daha da kuvvetlendiğini fısıldıyor.”</p>

  <p>“Duydum,” dedi Dalinar, bu kadar sarhoş olmuşken kelimeleri seslendirmekte zorlanarak.</p>

  <p>“Kızım bir şeyleri arıyor,” dedi Navani. “Bazen o beni korkutuyor. O kadar kararlı ki. Gerçekten de onun hayatımda tanıdığım en zeki kişi olduğuna inanıyorum. Ve onun aradığı şeyler... Dalinar, o çok tehlikeli bir şeylerin yakında olduğuna inanıyor.”</p>

  <p><i>Güneş ufka yaklaşıyor. Dinmezfırtına geliyor. Gerçek Issızlık. Kederler Gecesi..</i></p>

  <p>“Sana ihtiyacım var,” dedi Navani. “Bunu yıllardır biliyordum ama bunun vicdan azabıyla seni yok edeceğinden korkuyordum, o yüzden de kaçtım. Ama uzakta kalamadım. Bana yaptıkları muameleyle değil. Dünyaya olanlar ortadayken değil. Dehşet içindeyim, Dalinar ve sana ihtiyacım var. Gavilar herkesin onun olduğunu düşündüğü adam değildi. Ona düşkündüm ama o ...”</p>

  <p>“Lütfen,” dedi Dalinar. “Onun hakkında kötü konuşma.”</p>

  <p>“Pekâlâ.”</p>

  <p><i>Babalarımın kanı</i>! Onun kokusunu aklından çıkaramıyordu. Fırtına rüzgârlarında bir kayaya yapışmış bir adam gibi ona sarılmışken felç olmuş gibiydi.</p>

  <p>Başını kaldırarak ona baktı, “Eh, o zaman diyelim ki Gavilar’a düşkündüm. Ama sana düşkünden daha fazlasıyım. Ve beklemekten de yoruldum.”</p>

  <p>Dalinar gözlerini kapattı. “Bu nasıl yürüyebilir?”</p>

  <p>“Bir yolunu buluruz.”</p>

  <p>“Kınanacağız.”</p>

  <p>“Savaş kampları beni zaten görmezden geliyor,” dedi Navani, “Ve senin hakkında da söylentiler ve yalanlar yayıyorlar. Bize daha fazla ne yapabilirler ki?”</p>

  <p>“Bir şeyler bulurlar. Şu an için, vakıflar beni ayıplamıyor.”</p>

  <p>“Gavilar öldü,” dedi Navani tekrar başını göğsüne yaslayarak. “O hayatta olduğu sürece asla sadakatsiz olmadım; gerçi Fırtınababa biliyor ki bol bol sebebim vardı. Vakıflar ne isterlerse diyebilirler ama <i>Tartışmalar</i> bizim birlikteliğimizi yasaklamıyor. Gelenek ile öğreti aynı şey değil ve ben de birilerini gücendirmekten korktuğum için kendime engel olmayacağım.”</p>

  <p>Dalinar derin bir nefes aldı, sonra da kendini kollarını açarak geri çekilmeye zorladı. “Eğer bugün endişelerimi yatıştırmayı umduysan, o zaman bunun bir faydası olmadı.”</p>

  <p>Navani kollarını kavuşturdu. Hâlâ eminelinin sırtında, ona dokunduğu yeri hissedebiliyordu. Bir aile üyesi için ayrılmış olan nazik bir dokunuş. “Burada seni yatıştırmak için bulunmuyorum, Dalinar. Bilakis, tam tersi.”</p>

  <p>“Lütfen. Düşünmek için zamana <i>gerçekten</i> de ihtiyacım var.”</p>

  <p>“Beni bir kenara koymana izin vermeyeceğim, Bunun yaşanmış olduğunu görmezden gelmeyeceğim. Bunu ...”</p>

  <p>“Navara,” diye nazik bir şekilde lafını kesti. “Seni terk etmeyeceğim. Söz veririm.”</p>

  <p>Navani ona dik dik baktı, sonra da çarpık bir gülümseme yüzüne yayıldı. “Pekâlâ. Ama bugün bir şeyi başlattın.”</p>

  <p><i>“Ben</i> mi başlattım?” diye sordu; aynı anda eğlenmiş, mutlu, şaşkın, endişeli ve utanmıştı.</p>

  <p>“Öpen sendin, Dalinar,” diye cevap verdi tembel tembel kapıyı çekip açarak antreye çıkarken.</p>

  <p>“Beni sen baştan çıkardın.”</p>

  <p>“Ne? Baştan mı çıkardım?” Ona bir bakış attı. “Dalinar, hayatım boyunca asla bundan daha açık ve dürüst olmadım.”</p>

  <p>“Biliyorum. Baştan çıkarıcı kısım da oydu,” dedi Daünar gülümseyerek. Yumuşak bir şekilde kapıyı kapattı, sonra da derince içini çekti.</p>

  <p><i>Babalarımın kanı, niye bu işler hiçbir zaman basit olamıyor</i>? diye düşündü.</p>

  <p>Ama yine de, düşüncelerine doğrudan zıt bir şekilde, sanki bütün dünya bir şekilde yanlış gittiği için daha doğru hale gelmiş gibi hissediyordu.</p>
</body>
</html>
