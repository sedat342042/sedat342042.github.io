<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2 title="BÖLÜM-043"><img alt="" src="../Images/main-62.jpg" /></h2>

  <p><b><i>“Vahşi yerlerde yaşarlardı her zaman Issızlık’ı bekleyerek ya da bazen gecenin karanlığına önem vermeyen aptal bir çocuğu.”</i></b></p>

  <div>
    <b><br /></b>
  </div>

  <p><b>— Bir çocuk masalı, evet, ama <i>Hatırlanan Gölgeler</i>’den gelen bu alıntı benim aradığım gerçeğe işaret ediyormuş gibi görünüyor. Bkz: sayfa 82, dördüncü masat.</b></p>

  <div>
    <br />
  </div>

  <p>Kaladin tanıdık bir dehşet hissiyle uyandı.</p>

  <p>Gecenin büyük bir kısmı boyunca sert zeminin üstünde, yukarıdaki karanlığın içine bakıp düşünerek uyanık olarak yatmıştı. <i>Neden deneyeyim? Neden umursayayım? Bu adamlar için hiç umut yok.</i></p>

  <p>Vahşi hayvanlardan kaçmak için çaresiz bir şekilde şehrin içine giden yolu arayan bir gezgin gibi hissediyordu. Ama şehir dik bir dağın tepesindeydi ve nasıl yaklaşırsa yaklaşsın, tırmanış her zaman aynıydı. İmkânsız. Yüz tane farklı yol. Aynı sonuç.</p>

  <p>Cezasından sağ çıkmış olması adamlarını kurtarmayacaktı. Onları daha hızlı koşmaları için eğitmek de onları kurtarmayacaktı. Onlar yemdi. Yemin etkili olması ne amacını ne de kaderini değiştirmezdi.</p>

  <p>Kaladin kendini zorla ayağa kaldırdı. Aşınmış gibi hissediyordu, fazlasıyla uzun süre kullanılmış bir bileği taşı gibi. Hâlâ nasıl sağ kalmış olduğunu anlamamıştı. <i>Beni sen mi kurtardın, Yaradan? Onların ölmelerini izleyeyim diye mi kurtardın</i>?</p>

  <p>Duaları, Elçileri’nin Asude Saraylar’ı tekrar ele geçirmesini bekleyen Yaradan’a göndermek için yakman gerekiyordu. Bu Kaladin’e asla mantıklı gelmemişti. Yaradan’ın her şeyi görebiliyor ve biliyor olması gerekliydi, o zaman herhangi bir şey yapmadan önce neden bir duanın yakılmasına ihtiyacı vardı? Onun da ötesinde, neden insanların onun adına savaşmasına ihtiyacı vardı ki?</p>

  <p>Kaladin ışığa çıkarak kışlayı terk etti. Sonra da donakaldı.</p>

  <p>Adamlar sıra olmuş bekliyordu. Kahverengi deri yelekler ve sadece dizlerine kadar inen kısa pantolonlar giymiş pejmürde bir köprücü grubu. Kolları dirseklerine kadar sıvanmış kirli gömlekleri önden bağcıklıydı. Tozlu deriler, paspas gibi perişan saçlar. Ancak şimdi, Kaya’nın hediyesi sayesinde, hepsinin düzgün bir şekilde tıraşlanmış ya da temiz tıraşlı yüzleri vardı. Diğer her şeyleri yıpranmıştı. Ama yüzleri temizdi.</p>

  <p>Kaladin tereddütle bir elini yüzüne kaldırıp bakımsız siyah sakalına dokundu. Adamlar bir şeyi bekliyormuş gibi görünüyorlardı. “Ne?” diye sordu.</p>

  <p>Adamlar kereste deposuna doğru göz atarak rahatsız bir şekilde kımıldandılar. Elbette ki antrenmanlarında onlara önderlik etmesini bekliyorlardı. Ama antrenman boşunaydı. Onlara bunu söylemek için ağzını açtı ama bir şeyin yaklaşmakta olduğunu fark ettiğinde tereddüt etti. Bir tahtırevan taşıyan dört adam. Eflatun bir <i>açıkgöz</i> pelerini giymiş olan uzun, ince bir adam da yanından yürüyordu.</p>

  <p>Adamlar bakmak için döndü. “Bu ne?” diye sordu Hobber kalın boynunu kaşıyarak.</p>

  <p>“Bu Lamaril’in yerine gelen olacak,” dedi Kaladin. Nazikçe iterek köprücü sırasının önüne geçti. Tahtırevan taşıyıcıları Kaladin’in önünde durup yan tarafa dönerek altın rünlerle süslenmiş gösterişli eflatun bir elbise giymiş olan koyu saçlı bir kadını ortaya çıkarırlarken, Syl aşağı süzülerek omzuna kondu. Yanlamasına uzanmış olarak yastıklı bir divanın üstünde duruyordu, gözleri açık maviydi.</p>

  <p>“Ben Berrakhanım Hashal,” dedi, sesinde hafifçe bir Kholinar şivesi vardı. “Kocam, Berrakbey Matal, sizin yeni yüzbaşınız.”</p>

  <p>Kaladin yapacağı bir yorumunu yutarak dilini tuttu. Bunun gibi konumlara “terfi ettirilen” <i>açıkgözlerle</i> birkaç tecrübesi olmuştu. Matal’ın kendisi hiçbir şey söylemedi, sadece eli kılıcının kabzası üstünde dikiliyordu. Neredeyse Kaladin kadar uzun ama cılızdı. Elleri zarifti. O kılıç pek kullanılmamıştı.</p>

  <p>“Bize bu ekibin sorun çıkarmakta olduğu bildirildi,” dedi Hashal. Gözleri Kaladin’in üstüne odaklanarak kısıldı. “Görünüşe göre Yaradan’ın hükmünden canlı kurtulmuşsun. Sana senden üstün olanlardan bir mesaj getiriyorum. Yaradan sana kendini bir köprücü olarak kanıtlaman için bir şans daha verdi. Hepsi bu kadar. Pek çok kişi olanları fazlasıyla yanlış yorumluyor, bu yüzden de Yüceprens Sadeas gelip sana bön bön bakılmasını yasakladı.</p>

  <p>“Kocamın köprü ekiplerini selefinin ihmalkârlığı ile yürütmeye niyeti yok. Kocam Yüceprens Sadeas’ın kendisinin çok saygı duyulan ve şerefli bir tanıdığıdır, Tamaril gibi neredeyse <i>koyugözlü</i> bir it değil.”</p>

  <p>“Öyle mi?” dedi Kaladin. “O zaman nasıl oldu da <i>böylesine</i> boktan bir iş onun üstüne kaldı?”</p>

  <p>Hashal bu yoruma bir sinirlenme belirtisi göstermedi. Parmaklarıyla yan tarafa doğru bir hareket yaptı ve askerlerden birisi öne çıkarak mızrağının sapını Kaladin’in midesine doğru savurdu.</p>

  <p>Kaladin mızrağı kaptı, eski refleksleri hâlâ fazlasıyla keskindi. Olasılıklar şimşek gibi aklından geçti; dövüşü daha başlamadan önce görebiliyordu.</p>

  <p>Mızrağa asılarak askerin dengesini boz.</p>

  <p>İleri adım at ve bir dirseği önkoluna indirerek silahını düşürt.</p>

  <p>Kontrolü al, mızrağı yukarı çevir ve askerin başının yan tarafına geçir.</p>

  <p>Arkadaşlarına yardım etmek için gelen ikisini devirmek üzere dönerek mızrağı savur.</p>

  <p>Mızrağı kaldırıp...</p>

  <p>Hayır. Bu sadece Kaladin’i öldürtürdü.</p>

  <p>Kaladin mızrağın sapını bıraktı. Asker adi bir köprücünün darbesini durdurabilmiş olması yüzünden şaşkınlıkla gözlerini kırpıştırdı. Kaşlarını çatarak sapı yukarı savurdu ve Kaladin’in başının yan tarafına indirdi.</p>

  <p>Kaladin ona vurmasına izin vererek, darbeyle birlikte yuvarlandı ve onu yere düşürmesine izin verdi. Başı darbeden çınlıyordu ama bir an sonra görüşü dönmeyi bıraktı. Bir baş ağrısı olacaktı ama büyük ihtimalle beyin sarsıntısı yoktu.</p>

  <p>Yerde yatarak, birkaç derin nefes aldı, ellerini yumruk yapmıştı. Parmakları mızrağa dokunduğu yerden yanıyormuş gibi geliyordu. Asker geri çekilerek tahtırevanın yanındaki yerine döndü.</p>

  <p>“İhmalkârlık yok,” dedi Hashal sakin bir şekilde. “Eğer çok merak ediyorsan, kocam bu görevi almayı rica etti. Köprü ekipleri Berrakbey Sadeas’ın ödeşme Savaşı’ndaki avantajı için hayati önem taşıyor. Lamaril’in komutası altındaki kötü yönetim utanç vericiydi.”</p>

  <p>Kaya eğilerek Kaladin’in kalkmasına yardım ederken <i>açıkgözlere</i> ve askerlerine kaşlarını çattı. Kaladin elini başının yan tarafına koyup tökezleyerek ayağa kalktı. Parmaklarını kaygan ve nemli hissediyordu ve boynundan omzuna doğru ılık bir kan sızıyordu.</p>

  <p>“Şu andan itibaren normal köprü görevinin yanında, her ekip sadece tek <i>bir</i> türdeki çalışma görevine atanacak,” dedi Has hal. “Gaz!”</p>

  <p>Kısa köprü çavuşu tahtırevanın arkasından başını uzattı. Kaladin taşıyıcıların ve askerlerin arkasında onu fark etmemişti. “Buyrun, Berrakhanım?” Gaz birkaç kere eğildi.</p>

  <p>“Kocam Köprü Dört’ün kalıcı olarak uçurum hizmetine atanmasını istiyor. Köprü görevi için gerekli olmadıkları her zaman onların o uçurumların içinde çalışıyor olmalarını istiyorum. Bu çok daha verimli olacak. Hangi kısımların yakın zamanda taranmış olduğunu bilecekler ve aynı yerlerde dolaşmayacaklar. Anladın mı? Verimlilik. Bu derhâl başlayacak.”</p>

  <p>Tahtırevanının yan tarafına hafifçe vurdu ve taşıyıcılar dönerek uzaklaştılar. Kocası bir kelime etmeden yanında yürümeye devam etti ve Gaz da onlara yetişmek için aceleyle gitti. Kaladin elini başında tutarak arkalarından bakakaldı. Dunny koştu ve ona bir bandaj getirdi.</p>

  <p>“Uçurum hizmeti,” diye homurdandı Moash. “Aferin beycik. Parshendi okları bizi almazsa bile, bir uçurumşeytanının öldürdüğünden emin olacak.”</p>

  <p>“Ne yapacağız?” diye sordu zayıf, kelleşmekte olan Peet. Sesinde endişenin izi vardı.</p>

  <p>”İşe başlayacağız,” dedi Kaladin Dunny’den bandajı alarak.</p>

  <p>Onları korkmuş bir yığın halinde bırakıp yürüyerek uzaklaştı.</p>

  <p style="text-align: center;">♦</p>

  <p style="text-align: center;">♦♦</p>

  <p>Kısa bir süre sonra, Kaladin uçurumun kenarında durmuş aşağı bakıyordu. Öğlen güneşinin sıcak ışığı ensesini yakıyor ve gölgesini yarığın içine düşürerek aşağıdaki diğer gölgelerin arasına katıyordu. <i>Uçabilirim,</i> diye düşündü. <i>Bir adım atar ve rüzgâr üstüme</i> <i>çarparken düşerim. Birkaç saniye için uçarım. Birkaç güzel saniye.</i></p>

  <p>Eğildi ve ip merdiveni kavradı, sonra da adım adım aşağıdaki karanlığa indi. Diğer köprücüler sessiz bir grup halinde onu takip ettiler. Ruh halini onlara da bulaştırmıştı.</p>

  <p>Kaladin kendine ne olduğunu biliyordu. Adım adım, eskiden olduğu sefile dönüşüyordu. Böyle bir tehlikenin olduğunun her zaman farkındaydı. Köprücülere bir can simidi gibi tutunmuştu. Ama şimdi bırakıyordu.</p>

  <p>O basamaklardan aşağı doğru inerken, mavi ve beyaz solgun şeffaf bir şekil de salıncağa benzeyen bir sandalyenin üstünde oturmuş halde, onun yanında aşağı doğru alçalıyordu. İpler Syl’in başının birkaç santimetre yukarısında kayboluyordu.</p>

  <p>“Senin derdin ne?” diye sordu yumuşak bir şekilde.</p>

  <p>Kaladin inmeye devam etti.</p>

  <p>“Mutlu olman gerekir. Fırtınadan sağ çıktın. Diğer köprücüler çok heyecanlıydı.”</p>

  <p>“O askerle dövüşmek için can atıyordum,” diye fısıldadı Kaladin.</p>

  <p>Syl başını yana eğdi.</p>

  <p>“Onu yenebilirdim,” diye devam etti Kaladin. “Büyük ihtimalle dördünü birden yenebilirdim. Her zaman mızrakta iyi olmuşumdur. Hayır, iyi değil. Durk bana inanılmaz derdi. Doğuştan bir asker, mızrak ile bir sanatçı.”</p>

  <p>“O zaman belki de onlarla dövüşmüş olmalıydın.”</p>

  <p>“Öldürmekten hoşlanmadığını zannediyordum.”</p>

  <p>“Nefret ediyorum,” dedi Syl daha da şeffaflaşarak. “Ama daha önce insanların öldürmelerine yardım ettim.”</p>

  <p>Kaladin merdivenin üstünde donakaldı. <i>“Ne?</i>”</p>

  <p>“Bu doğru,” dedi. “Hatırlayabiliyorum, sadece belirsiz bir şekilde.”</p>

  <p>“Nasıl?”</p>

  <p>“Bilmiyorum.” İyice soluklaştı. “Bundan bahsetmek istemiyorum. Ama o yapılması doğru olan şeydi. Bunu hissediyorum.”</p>

  <p>Kaladin bir an daha asılı kaldı. Teft aşağı seslenerek bir sorun olup olmadığını sordu. Kaladin tekrar inmeye başladı.</p>

  <p>“Bugün askerlerle dövüşmedim çünkü bu bir işe yaramazdı,” dedi Kaladin gözleri uçurum duvarına dönük olarak. “Babam bana öldürerek korumanın imkânsız olduğunu söylerdi. Eh, yanılıyordu.”</p>

  <p>“Ama...”</p>

  <p>“Yanılıyordu, çünkü insanları <i>başka</i> yollardan koruyabileceğini ima ediyordu,” dedi Kaladin. “Koruyamazsın. Bu dünya onların ölmesini istiyor ve onları kurtarmaya çalışmak anlamsız.” Uçurumun dibine ulaşarak karanlığın içine adım attı. Sonra Teft dibe ulaştı ve meşalesini yakarak yosunla kaplı taş duvarları titreşen turuncu ışıkla yıkadı.</p>

  <p>“O yüzden mi kabul etmemiştin?” diye fısıldadı Syl, uçarak gelip Kaladin’in omzuna konarak. “Şanı. Bütün o aylar önce.”</p>

  <p>Kaladin başını salladı. “Hayır. O başka bir şeydi.”</p>

  <p>“Ne dedin Kaladin?“ Teft meşaleyi kaldırdı. Yaşlı köprücünün yüzü, titreşen ışığın yarattığı gölgeler derisindeki kırışıklıkların altını çizerken her zaman olduğundan daha da yaşlı görünüyordu.</p>

  <p>“Bir şey yok, Teft,” dedi Kaladin. “Önemli bir şey değil.”</p>

  <p>Syl buna burnunu çekti. Kaladin onu görmezden gelerek diğer köprücüler de gelirken meşalesini Teft’inkinden tutuşturdu. Hepsi aşağı indiği zaman, Kaladin karanlık yarığın içine doğru onlara yol gösterdi. Soluk gökyüzü burada uzak görünüyordu, çok uzaklardaki bir çığlık gibi. Bu yer çürüyen tahtalar ve durgun su havuzlarıyla bir mezardı, sadece kremcik larvalarının yetişmesine olanak veriyordu.</p>

  <p>Köprücüler bu tekinsiz yerde her zaman yaptıkları gibi, farkına varmaksızın birbirlerine sokulmuşlardı. Kaladin önden yürüyordu ve Syl sessizleşmişti. Yönlerini işaretlemesi için tebeşiri Teft’e verdi ve enkazları toplamak için duraklamadı. Ama fazla hızlı da yürümüyordu. Diğer köprücüler arkasında sessizdi, arada bir yankılanmayacak kadar alçak sesle fisıldaşıyorlardı. Sanki kelimeleri kasvet tarafından boğulurmuş gibiydi.</p>

  <p>Kaya sonunda Kaladin’in yanında yürümek için ilerledi. “Zor iş bu bize verilmiş olan. Ama bizler köprücüyüz! Demek hayat zor, öyle mi... Yeni değil bu. Planımız olmalı. Bundan sonra nasıl savaşacağız?”</p>

  <p>“Sonraki savaş yok, Kaya.”</p>

  <p>“Ama büyük zafer kazandık! Bak, daha günler önce hezeyanlar içindeydin. Ölmüş olman gerekirdi. Bu şeyi biliyorum. Ama onun yerine, yürüyorsun herhangi bir başka adam kadar güçlü. Hal Daha da güçlü. Mucize bu. <i>Uli’tekanaki</i> sana yol gösteriyor,”</p>

  <p>“Bu bir mucize değil, Kaya,” dedi Kaladin. “Bu daha çok bir lanet.”</p>

  <p>“Bu nasıl bir lanet dostum?” diye sordu Kaya kıkırdayarak. Zıpladı ve bir havuzun içine inerek tam arkasından yürümekte olan Teft’e su sıçratırken daha da yüksek sesle güldü. İri Boynuzyiyenli bazen dikkate değecek kadar çocuksu olabiliyordu. “Yaşamak, bu şey bir lanet değil!”</p>

  <p>“Eğer beni hepinizin ölmesini izleyeyim diye geri getiriyorsa öyle,” dedi Kaladin. “O fırtınadan sağ çıkmamış olsam daha iyi olurdu. Sadece bir Parshendi oku ile öleceğim. Hepimiz öyle.”</p>

  <p>Kaya’nın canı sıkılmıştı. Kaladin daha fazla bir şey söylemeyince de geri çekildi. Duvarların uçurumşeytanlarının izlerini bıraktıkları paralanmış kısımlarını rahatsız bir şekilde geçerek devam ettiler. Sonunda yücefırtınalar tarafından yığılmış olan bir ceset yığınına denk geldiler. Kaladin durdu ve diğer köprücüler onun yanında etrafa göz atarlarken meşalesini kaldırdı. Kayaların arasındaki ufak bir çıkmaz koridorda, yaklaşık elli kişi taşlardaki bir oyuğun içine sürüklenmişti.</p>

  <p>Cesetler orada yığılmışlardı; ölülerden bir duvar, aralarında kamışlar ve enkazda sıkışmış kollar dışarı sarkıyordu. Kaladin bir bakışta cesetlerin şişmeye ve çürümeye başlayacak kadar eski olduklarını gördü. Arkasında adamlardan biri öğürdü, bu da birkaç diğerinin de öğürmesine neden oldu. Koku berbattı, cesetler pek çoğu ışıktan kaçarak uzaklaşan kremcikler ve daha büyük leş yiyiciler tarafından yırtılıp parçalanmıştı. Yakınlarda kopuk bir el yerde duruyordu ve bir kan izi de bundan uzaklaşmaktaydı. Ayrıca duvardaki likenlerde on beş ayak yüksekliğe kadar taze çizikler vardı. Bir uçurumşeytanı o vücutlardan birini yutmak için söküp çıkarmıştı. Diğerleri için geri gelebilirdi.</p>

  <p>Kaladin öğürmedi. Yarım yanmış meşalesini iki büyük taşın arasına sıkıştırdı, sonra da cesetleri yığından çekerek çalışmaya başladı. En azından parçalanacak kadar çürümemişlerdi. Köprücüler de yavaş yavaş etrafını sararak çalışmaya başladılar. Kaladin düşünmeyerek aklının uyuşmasına izin verdi.</p>

  <p>Cesetler aşağı indirildiğinde, köprücüler onları sıra halinde dizdiler. Sonra da zırhlarını üzerlerinden çıkarmaya, ceplerini aramaya ve kemerlerindeki bıçakları almaya başladılar. Kaladin mızrakların toplanmasını diğerlerine bırakarak yan tarafta kendi başına çalıştı.</p>

  <p>Teft Kaladin’in yanında diz çökerek kafası düşüş yüzünden ezilmiş olan bir cesedi çevirdi. Kısa köprücü ölü adamın göğüs zırhının kayışlarını çözmeye başladı. “Konuşmak istiyor musun?”</p>

  <p>Kaladin bir şey söylemedi. Çalışmaya devam etti. <i>Geleceği düşünme. Ne olacağını düşünme. Sadece hayatta kal.</i></p>

  <p><i>Umursama ama umutsuzluğa da kapılma. Sadece yaşa.</i></p>

  <p>“Kaladin.” Teft’in sesi Kaladin’in kabuğunun içine saplanan bir bıçak gibiydi, onu kıvrandırıyordu.</p>

  <p>“Eğer konuşmak isteseydim,” diye homurdandı Kaladin, “Burada kendi başıma çalışıyor olur muydum?“</p>

  <p>“Pekâlâ,” dedi Teft. En sonunda göğüs zırhının kayışını çözdü. “Diğer adamların kafası karışık, evlat. Bundan sonra ne yapacağımızı bilmek istiyorlar.”</p>

  <p>Kaladin içini çekti, sonra da ayağa kalkarak köprücülere bakmak için döndü. “Ne yapacağımızı bilmiyorum! Eğer kendimizi korumaya çalışırsak, Sadeas bizi cezalandıracak! Bizler yemiz ve öleceğiz. Bunun hakkında benim yapabileceğim hiçbir şey yok! Hiç umut yok.”</p>

  <p>Köprücüler şaşkınlık içinde ona bakakaldılar.</p>

  <p>Kaladin onlardan yüzünü çevirip Teft’in yanında diz çökerek çalışmaya geri döndü. “İşte,” dedi, “Onlara durumu açıkladım.”</p>

  <p>“Salak,” dedi Teft alçak sesle. “Bütün yaptıklarından sonra, şimdi bizi yüzüstü mü bırakıyorsun?”</p>

  <p>Yan tarafta, köprücüler çalışmaya geri döndüler. Kaladin birkaç tanesinin homurdanmalarını yakaladı. “Piç,“ dedi Moash, “Bunun olacağını söylemiştim.“</p>

  <p>“Sizi yüzüstü bırakmak mı?” diye tısladı Kaladin Teft’e. <i>Beni yalnız bırak. Bırak umursamazlığa geri döneyim. En azından o zaman acı olmaz.</i> “Teft, bir çıkış yolu bulmak için saatler ve saatler harcadım ama bir çıkış yok! Sadeas bizim ölmemizi istiyor. <i>Açıkgözler</i> istediklerini alır, dünya bu şekilde işliyor.”</p>

  <p>“Ee?”</p>

  <p>Kaladin onu umursamadan işine geri döndü ve kaval kemiği üç farklı yerden parçalanmış gibi görünen bir askerin botunu çekiştirdi. Bacağın bu hali fırtına götüresi botu çıkarmayı sıkıntılı bir hale getiriyordu.</p>

  <p>“Eh, belki öleceğiz,” dedi Teft. “Ama belki de bu, hayatta kalmakla ilgili değildir.”</p>

  <p>Neden herkes dururken <i>Teft</i> onu neşelendirmeye çalışıyordu? “Eğer konu hayatta kalmak değilse, Teft, o zaman ne?“ Kaladin en sonunda botu çıkardı. Sıradaki cesede döndü ve sonra dondu.</p>

  <p>Bu bir köprücüydü. Kaladin onu tanımıyordu ama o yelek ve o çarıklar şüpheye yer bırakmıyordu. Kolları yanlarında, ağzı hafifçe açık ve göz kapakları çökmüş olarak duvara yaslanmış bir şekilde yatıyordu. Ellerden birinin üstündeki deri kopmuş ve kazınıp gitmişti.</p>

  <p>“Konunun ne olduğunu bilmiyorum,” diye homurdandı Teft. “Ama vazgeçmek zavallıcaymış gibi görünüyor. Mücadele etmeye devam etmeliyiz. Ta ki o oklar bizi alana kadar. Var ya, hedeften önce yolculuk.”</p>

  <p>“O da ne demek?”</p>

  <p>“Bilmiyorum,“ dedi Teft hızla yere bakarak. “Sadece bir defasında duyduğum bir şeydi.“</p>

  <p>“O Kayıp Parlayanlar’ın söylediği bir şeydi,” dedi Sigzil yanlarından geçerken.</p>

  <p>Kaladin yan tarafa göz attı. Alçak sesli Azish adam bir yığının üstüne bir kalkan yerleştirdi. Kahverengi derisi meşale ışığında karanlıkta, başını kaldırdı. “Bu onların düsturuydu. En azından bir parçası. ‘Ölümden önce yaşam. Zayıflıktan önce güç. Hedeften önce yolculuk.’”</p>

  <p>“Kayıp Parlayanlar?” dedi Skar bir kucak dolusu bot taşıyarak. <i>“Onları</i> kim çıkardı şimdi?”</p>

  <p>“Teft yaptı.”</p>

  <p>“Ben yapmadım! Bu sadece bir keresinde duyduğum bir şeydi.”</p>

  <p>“Bu ne demek ki?” diye sordu Dunny.</p>

  <p>“Dedim ya, bilmiyorum!” dedi Teft.</p>

  <p>“Bunun onların ilkelerinden birisi olması gerekiyordu,” dedi Sigzil. “Yulay’da Parlayanlar’dan bahseden ve onların geri dönmelerini arzu eden insan toplulukları var.“</p>

  <p>“Onların geri dönmesini kim ister?” dedi Skar duvara sırtını yaslayarak kollarını kavuştururken. “Onlar bizi Yokelçilere sattı.”</p>

  <p>“Ha!” dedi Kaya. “Yokelçilermiş! Ovalı saçmalığı. Kamp ateşi hikâyesi çocukların anlattığı.”</p>

  <p>“Onlar gerçekti,” dedi Skar savunmacı bir şekilde, “Bunu herkes bilir.”</p>

  <p>“Kamp ateşi hikâyelerini dinleyen herkes!” dedi Kaya gülerek. “Çok fazla hava! Akıllarınızı yumuşak yapıyor. Sorun değil ama bu; siz hâlâ benim ailemdensiniz. Sadece aptal olanlarından!”</p>

  <p>Teft diğerleri Kayıp Parlayanlar hakkında konuşmaya devam ederken kaşlarını çattı.</p>

  <p>“Hedeften önce yolculuk,” diye fısıldadı Syl Kaladin’in omzunda. “Bunu beğendim.”</p>

  <p>“Neden?” diye sordu Kaladin ölü köprücünün çarıklarını çözmek için diz çökerken.</p>

  <p>“İşte,” diye cevap verdi, sanki bu yeterli bir açıklamaydı. “Teft haklı, Kaladin. Vazgeçmek istediğini biliyorum. Ama yapamazsın.”</p>

  <p>“Neden?”</p>

  <p>“Çünkü yapamazsın.”</p>

  <p>“Bundan sonra uçurum hizmetine atanmış olacağız,” dedi Kaladin. “Para kazanmak için daha fazla kamış toplayamayacağız. Bu da daha fazla bandaj, antiseptik ya da akşam yemekleri için yiyeceğin olmaması demek. Bütün bu cesetlerle, çürüksprenlerine bulaşmamız kesin ve adamlar hasta olacak; eğer uçurumşeytanlarının bizi yemediğini ya da sürpriz bir yücefırtınanın bizi boğmadığın varsayarsak, tabii. Ve adam üstüne adam kaybederek, Cehennem’in sonuna kadar o köprülerle koşmak zorunda kalacağız. Hiç umut yok.”</p>

  <p>Adamlar hâlâ konuşuyorlardı. “Kayıp Parlayanlar diğer tarafa yardım ettiler,” diye ısrar etti Skar. “En başından beri lekelilerdi.”</p>

  <p>Teft buna alındı. İnce adam dimdik doğrularak Skar’a parmağını doğrulttu. “Sen hiçbir şey bilmiyorsun! Bu çok uzun zaman önceydi. Hiç kimse gerçekten ne olduğunu bilmiyor.”</p>

  <p>“O zaman neden bütün hikâyeler aynı şeyi söylüyor?“ diye hesap sordu Skar. “Onlar bizi yüzüstü bıraktı. Tıpkı <i>açıkgözlerin</i> şu anda bizi yüzüstü bırakıyor olmaları gibi. Belki de Kaladin haklıdır. Belki hiç umut <i>yoktur.</i>”</p>

  <p>Kaladin başını eğdi. O sözler onun yakasını bırakmıyordu. <i>Belki de Kaladin haklıdır. .. Belki hiç umut yoktur...</i></p>

  <p>Bunu daha önce de yapmıştı. Son sahibinin elindeyken, Tvlakv’a satılıp bir köprücü yapılmadan önce. Goshel ve diğer kölelere ayaklanmada önderlik ettikten sonra sessiz bir gecede vazgeçmişti. Onların hepsi katledilmişti. Ama bir şekilde o sağ kalmıştı. Fırtına kapsın hepsini, neden her zaman <i>o</i> sağ kalmak zorundaydı? <i>Bunu tekrar yapamam,</i> diye düşündü gözlerini sıkı sıkı kapatarak. <i>Onlara yardım edemem.</i></p>

  <p>Tien. Tukks. Goshel. Dallet. Tvlakv’un köle arabalarında iyileştirmeye çalışmış olduğu isimsiz köle. Hepsinin sonu aynı olmuştu. Kaladin’de başarısızlığın dokunuşu vardı. Bazen onlara umut veriyordu ama umut başka bir başarısızlık fırsatı dışında neydi ki? Bir adam artık tekrar kalkmadan önce kaç kere düşebilirdi?</p>

  <p>“Ben sadece bizim cahil olduğumuzu düşünüyorum,” diye homurdandı Teft. “Geçmiş hakkında <i>açıkgözlerin</i> söylediği şeyleri dinlemeyi sevmiyorum. Biliyorsun, bütün tarihi onların kadınları yazıyor.”</p>

  <p>“Bunun hakkında tartıştığına inanamıyorum, Teft,” dedi Skar çileden çıkarak. “Sonra ne olacak? Yokelçilerin kalplerimizi çalmalarına izin mi verelim? Belki de onlar da sadece yanlış anlaşılmışlardır. Ya da Parshendiler. Belki de sadece onların ne zaman isterlerse kralımızı öldürmelerine <i>izin</i> vermeliyiz.”</p>

  <p>“Siz ikiniz bir fırtına olup gidecek, misiniz?” diye tersledi Moash. “Bir önemi yok. Kaladin’i duydunuz. O bile bizim ölmüş sayılacağımızı düşünüyor.”</p>

  <p>Kaladin seslere daha fazla dayanamıyordu. Meşale ışığından tökezleyerek uzaklaştı ve karanlığın içine doğru gitti. Diğer adamların hiçbiri onu takip etmedi. Karanlık gölgelerden oluşan bir yere girmişti; ışık olarak sadece yukarıdaki uzak gökyüzü kurdelesi vardı.</p>

  <p>Burada Kaladin gözlerden kaçmıştı. Karanlığın içinde büyük bir kayaya çarparak tökezleyip durdu. Yosun ve likenle kayganlaşmıştı. Ellerini buna dayayarak dikildi, sonra da inledi ve sırtını yaslamak için döndü. Syl önünde aydınlandı, karanlığa rağmen hâli görünüyordu. Havanın üstüne oturarak bacaklarının etrafındaki elbisesini düzeltti.</p>

  <p>“Onları kurtaramam Syl,” diye fısıldadı Kaladin ıstırapla.</p>

  <p>“Emin misin?”</p>

  <p>“Daha önce her defasında başarısız oldum.”</p>

  <p>“Ve o yüzden bu defa da mı başarısız olacaksın?”</p>

  <p>“Evet.”</p>

  <p>Sessizleşti. “Peki, o zaman,” dedi neden sonra. “Diyelim ki haklısın.”</p>

  <p>“O zaman neden mücadele edelim? Kendime son bir defa daha deneyeceğimi söylemiştim. Ama daha başlamadan başarısız oldum. Onları kurtarmanın bir yolu yok.”</p>

  <p>“Mücadelenin kendisinin bir anlamı yok mu?”</p>

  <p>“Eğer kaderin ölmekse yok.” Başını eğdi.</p>

  <p>Sigzil’in sözleri kafasının içinde yankılandı, <i>Ölümden önce yaşam. Zayıflıktan önce güç. Hedeften önce yolculuk.</i> Kaladin yukarıdaki gökyüzü parçasına baktı. Çok uzaklardaki saf, mavi sudan bir nehir gibiydi.</p>

  <p>Ölümden önce yaşam.</p>

  <p>Bu lafın anlamı neydi? İnsanın ölümü seçmeden önce yaşamı seçmesi mi gerekliydi? Bu ortadaydı. Ya da başka bir anlama mı geliyordu? Yaşamın ölümden önce geldiği mi? Bu da ortadaydı. Ama öte yandan, basit kelimeler onunla konuşuyorlardı. Ölüm geliyor, diye fısıldıyorlardı. Ölüm her şey için geliyor. Ama yaşam önce geliyor. Değerini bil.</p>

  <p>Hedef ölüm. Ama yolculuk, o hayat. Önemli olan oydu.</p>

  <p>Soğuk bir rüzgâr taze, yeni kokular getirerek ve çürüyen cesetlerin kokusunu uzaklaştırarak üstünden geçip taş koridor boyunca esti.</p>

  <p>Kimse köprücüleri umursamıyordu. Kimse en altta olanları, gözleri en koyu olanları umursamıyordu. Ama yine de, o rüzgâr ona tekrar tekrar fısıldıyormuş gibi geliyordu. <i>Ölümden önce yaşam. Ölümden önce yaşam. Ölmeden önce yaşa.</i></p>

  <p>Ayağı bir şeye çarptı. Eğildi ve bunu aldı. Ufak bir taş. Karanlıkta onu zar zor seçebiliyordu. Ona olan şeyi tanıdı, bu melankoliyi, bu umutsuzluk hissini. Daha gençken bu his sık sık onun üstüne çökerdi, en çok da bulutların gökyüzünü gizlediği Gözyaşları’nın haftaları sırasında. O zamanlarda, Tien her zaman onu neşelendirir, umutsuzluğundan kurtulmasına yardım ederdi. Tien bunu her defasında başarabiliyordu.</p>

  <p>Bir kere kardeşini kaybettikten sonra, bu üzüntü dönemleriyle daha beceriksiz bir şekilde baş edebilmişti. Sefile dönüşmüştü; umursamıyor ama umutsuzluğa da kapılmıyordu. Acı hissetmek yerine, hiçbir şey hissetmemek daha iyiymiş gibi görünmüştü.</p>

  <p><i>Onları kurtaramayacağım,</i> diye düşündü Kaladin gözlerini sıkı sıkı kapatarak. <i>Neden deneyeyim?</i></p>

  <p>Önceden yaptığı gibi uğraşmaya devam ettiği için bir aptal değil miydi? Eğer sadece bir kere kazanabilseydi. O yeterli olurdu. Birisine yardım edebileceğine inanabildiği sürece, bazı yolların karanlıktan başka bir yere çıktığına inanabildiği sürece, umut edebilirdi.</p>

  <p><i>Kendine son bir kez daha deneyeceğine dair söz verdin,</i> diye düşündü. <i>Onlar daha ölmedi.</i></p>

  <p><i>Hâlâ hayattalar. Şimdilik.</i></p>

  <p>Denemiş olmadığı tek bir şey vardı. Fazlasıyla korkuyor olduğu bir şey. Geçmişte bunu her denediğinde, her şeyi kaybetmişti.</p>

  <p>Sefil karşısında duruyormuş gibi geliyordu. O kaçış anlamına geliyordu. Umursamazlık. Kaladin gerçekten de ona geri dönmeyi istiyor muydu? Bu sahte bir sığınaktı. O adam olmak onu korumamıştı. Sadece onu gittikçe daha da derinlere sürüklemiş, en sonunda kendi hayatını almanın daha iyi olan yol gibi görüneceği kadar düşürmüştü.</p>

  <p><i>Ölümden önce yaşam.</i></p>

  <p>Kaladin ayağa kalkarak gözlerini açıp, küçük taşı bıraktı. Yavaş yavaş meşale ışığına doğru geri yürüdü. Köprücüler işlerinden başlarını kaldırıp ona baktılar. Ne çok sorgulayan göz vardı. Bazıları şüpheli, bazıları sert, diğerleri cesaret verici. Kaya, Dunny, Hobber, Leyten. Onlar ona inanıyordu. O Fırtına’dan sağ çıkmıştı. Bir mucize gerçek olmuştu.</p>

  <p>“Deneyebileceğimiz bir şey var,” dedi Kaladin. “Ama büyük olasılıkla bu hepimizin kendi ordumuzun ellerinde ölmemizle sonuçlanacak.”</p>

  <p>“Zaten sonunda nasılsa öleceğiz,” diye söylendi Harita. “Sen kendin söyledin.” Diğerlerinden birkaç tanesi de başlarıyla onayladı.</p>

  <p>Kaladin derin bir nefes aldı. “Kaçmaya çalışmak zorundayız.”</p>

  <p>”Ama savaş kampı korunuyor!” dedi Kulaksız Jaks. “Köprücülerin başlarında birileri olmadan dışarı çıkmalarına izin verilmiyor. Kaçacağımızı biliyorlar.”</p>

  <p>“Ölürüz,” dedi Moash, yüzü sertti. “Uygarlıktan miller ve millerce uzaktayız. Dışarıda koca kabuklardan başka hiçbir şey yok ve yücefırtınalara karşı sığınak da yok.”</p>

  <p>“Biliyorum,” dedi Kaladin. “Ama ya bu ya da Parshendi okları.”</p>

  <p>Adamlar sessizleşti.</p>

  <p>“Bizi her gün buraya cesetleri soymaya gönderecekler,” dedi Kaladin. “Ve uçurumşeytanlarından korktukları için bizi buraya başımızda kimse olmadan gönderiyorlar. Köprücü hizmetlerinin çoğu bizi kaderimiz üstüne düşünmekten alıkoymak için angarya, o yüzden de sadece ufak bir miktarda malzeme çıkarmamız gerekli.”</p>

  <p>“Bu uçurumlardan birini seçip uçurum boyunca kaçmamız gerektiğini mi düşünüyorsun?” diye sordu Skar. “Hepsinin haritasını çıkarmayı denediler. Ekipler asla Ovalar’ın diğer tarafına ulaşmadı, uçurumşeytanları ya da yücefırtınalar tarafından öldürüldüler.”</p>

  <p>Kaladin başını salladı. “Yapacağımız şey bu değil.” Önünde yerde duran bir şeye tekme attı: düşmüş bir mızrak. Tekmesi bunu havaya fırlatıp, şaşırarak yakalayan Moash’a doğru gönderdi.</p>

  <p>“Sizi bunları kullanmada eğitebilirim,” dedi Kaladin yumuşak bir şekilde.</p>

  <p>Adamlar silaha bakarak sessizleştiler.</p>

  <p>“Bu şeyin ne faydası olacak?” diye sordu Kaya mızrağı Moash’ın elinden alıp inceleyerek. “Bir orduyla savaşamayız.”</p>

  <p>“Hayır,” dedi Kaladin. “Ama eğer sizi eğitirsem, o zaman geceleyin bir karakola saldırabiliriz. Uzaklaşmamız mümkün olabilir.” Kaladin sırayla her adamın gözlerinin içine bakarak onları izledi. “Bir kere özgür kaldığımız zaman, arkamızdan askerler gönderecekler. Sadeas köprücülerin askerlerini öldürüp de kaçmalarına izin vermeyecek. Bizi hafife alacağını ve ilk önce küçük bir grup göndereceğini umut etmek zorundayız. Eğer onları öldürürsek, o zaman saklanabilecek kadar uzağa gitmemiz mümkün olabilir. Tehlikeli olacak. Sadeas bizi tekrar yakalamak için elinden geleni yapacak ve büyük olasılıkla sonunda bizi kovalayan bütün bir bölük olacak. Fırtına kapsın onu, büyük olasılıkla ilk başta kamptan bile asla kaçamayacağız. Ama bu bir şey.”</p>

  <p>Sessizleşerek, adamlar kararsızlıkla birbirleriyle bakışırlarken bekledi.</p>

  <p>”Ben varım,” dedi Teft doğrularak.</p>

  <p>“Ben de,” dedi Moash ileri çıkarak. Hevesli gibi görünüyordu.</p>

  <p>“Ve ben,” dedi Sigzil. “Bir köle olarak kalacağıma, onların Alethi suratlarına tükürerek kılıçlarının ucunda ölürüm.”</p>

  <p>“Ha!” dedi Kaya. “Ve ben de bol bol yemek pişireceğim sizin hepinize öldürürken karnınız tok olsun diye.”</p>

  <p>“Sen bizimle birlikte dövüşmeyecek misin?” diye sordu Dunny şaşırarak.</p>

  <p>“Bana yakışmaz bu,” dedi Kaya çenesini kaldırarak.</p>

  <p>“Eh, ben yaparım,” dedi Dunny. “Emrindeyim Yüzbaşı.”</p>

  <p>Diğerleri de konuşmaya başladılar, adamların tümü ayağa kalktı, birkaç tanesi ıslak zeminden mızraklar kaptı. Kaladin’in önderlik etmiş olduğu diğer askerler gibi heyecanla bağırmadılar ya da kükremediler. Dövüşme fikrinden korkuyorlardı, çoğu sıradan köleler ya da mütevazi işçilerdi. Ama istekliydiler.</p>

  <p>Kaladin ileri çıktı ve planın ana hatlarını çizmeye başladı.</p>
</body>
</html>
