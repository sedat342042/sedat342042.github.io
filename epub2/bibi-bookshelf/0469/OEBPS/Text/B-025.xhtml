<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2 title="BÖLÜM-025"><img alt="" src="../Images/main-37.jpg" /></h2>

  <p class="baslik5">YEDİ YIL ÖNCE</p>

  <p>Kadın. “Bu yaptıkları doğru bişiy değil,” dedi. “Milleti kesip, Yaradan’ın iyi sebeplerden gizlediği şeyleri görmek için içeri bakmamak lâzım.”</p>

  <p>Kal dondu; Hearthstone’daki iki evin arasındaki ara sokakta duruyordu. Yukarıda gökyüzü solgundu; bir süre için kış gelmişti. Gözyaşları yakındı ve yücefırtınalar nadirdi. Şimdilik hava bitkilerin bu fırsattan faydalanmaları için fazlasıyla soğuktu; kayafilizleri kış haftalarını kabuklarının içinde kıvrılarak geçirirdi. Canlıların çoğu sıcakların geri dönmesini bekleyerek kış uykusuna yatardı. Neyse ki mevsimler sadece birkaç hafta sürerdi. Öngörülemezlik. Dünyanın kuralı buydu. Sadece ölümden sonra istikrar vardı. Ya da en azından ardentler böyle anlatıyordu.</p>

  <p>Kal yarıkağacı pamuğundan kalın, kabarık bir parka giyiyordu. Kumaşı kaşındırıyor ama sıcak tutuyordu ve koyu bir kahverengiye boyanmıştı. Kapüşonunu kapalı tutuyordu, elleri ceplerindeydi. Sağ tarafında fırıncının yeri vardı, ön taraf dükkânlarıydı ve aile de arka taraftaki üçgen şeklindeki dar boşlukta uyurdu. Kal’ın sol tarafında ise kış haftaları sırasında bol bol lavis alesi ve çamurbirası servis edilen Hearthstone meyhanelerinden biri vardı.</p>

  <p>Kısa bir mesafe ilerideki, görünmeyen ama çene çalmakta olan iki kadını duyabiliyordu.</p>

  <p>“Eski şehirbeyini soyduğunu biliyorsun,” dedi bîr kadının sesi, alçak sesle konuşmaya çalışıyordu. “Bütün bir kadeh dolusu küre. Hekim bunun bir hediye olduğunu söylüyor ama sehirbeyi öldüğü zaman orada olan tek kişi kendisiydi.”</p>

  <p>“Bir belge <i>varmış</i> diye duydum,” dedi ilk ses.</p>

  <p>“Birkaç rün. Gerçek bir vasiyetname değil. Ve o rünler de kimin elinden çıktı? Hekimin kendisinin. Şehirbeyinin kâtibi olmak için orada bir kadın olmaması, bu doğru bişiy değil. Diyom sana. Bu yaptıkları doğru bişiy değil.”</p>

  <p>Kal dişlerini sıktı, ortaya çıkıp da kadınlara onları duymuş olduğunu göstermek cezbediciydi. Gerçi babası bunu onaylamazdı. Lirin anlaşmazlık ya da rahatsızlık yaratmak istemezdi.</p>

  <p>Ama o babasıydı. Bu yüzden de Kal dümdüz yürüyerek ara sokaktan çıktı ve fırının önünde durmuş dedikodu yapmakta olan Nanha Terith ve Nanha Relina’nın yanlarından geçti. Terith fırıncının karısıydı; kıvırcık koyu saçları olan şişman bir kadındı. Başka bir iftiranın ortasındaydı. Kal ona sert bir şekilde baktı ve bir an kahverengi gözlerinde memnun edici bir rahatsızlık gördü.</p>

  <p>Kal buzlara dikkat ederek meydanı dikkatle geçti, Fırının kapısı arkasında çarpılarak kapandı; iki kadın içeri kaçmıştı.</p>

  <p>Memnuniyeti uzun sürmedi. Neden insanlar her zaman babası hakkında böyle şeyler söylüyorlardı? Ona hasta ve sapkın diyorlardı ama yoldan geçen bir eczacı ya da şans tüccarından ründuaları ve muskalar almak için koşa koşa gidiyorlardı. Yardımcı olmak için işe <i>yarar bir</i> şeyler yapan adama ise Yaradan merhamet etsin!</p>

  <p>Hâlâ siniri tepesinde, Kal birkaç köşeyi dönerek annesinin bir el merdiveninin üstünde belediye binasının yan tarafında durmuş, dikkatlice binanın saçaklarıyla uğraşmakta olduğu yere ulaştı. Hesina uzun bir kadındı ve çoğunlukla saçlarını bir kuyruk şeklinde arkada toplar, sonra da başının etrafına bir mendil sarardı. Bugün ise onun üstüne örgü bir şapka takmıştı. Kal’ınkine benzer uzun kahverengi bir pardesüsü vardı ve eteğinin mavi ucu altından birazcık dışarı sarkmıştı.</p>

  <p>Dikkatinin odağındaki şey, çatının kenarları boyunca oluşmuş olan buz saçaklarına benzer bir grup kaya çıkıntısıydı. Yücefırtınalarda fırtınasuyu yağardı ve fırtınasuyu da krem taşırdı. Eğer kendi hâline bırakılırsa, krem sonunda sertleşerek taşlaşırdı. Binalarda saçaklardan yavaşça damlayan fırtınasuyu tarafından oluşturulan sarkıtlar büyürdü. Bunları düzenli olarak temizlemek gerekirdi, yoksa çatıyı çökme riskine sokacak kadar ağırlık birikebilirdi.</p>

  <p>Kal’ı fark etti ve gülümsedi, yanakları soğuktan kızarmıştı. İnce bir yüz, dik bir çene ve dolgun dudaklarıyla güzel bir kadındı. En azından Kal öyle düşünüyordu. Kesinlikle fırıncının karısından daha güzeldi.</p>

  <p>“Baban senin dersleri şimdiden bırakmana izin verdi mi?” diye sordu.</p>

  <p>“Herkes babamdan nefret ediyor,” diye pat diye söyleyiverdi Kal.</p>

  <p>Annesi işine geri döndü. “Kaladin, sen on üç yaşındasın. Böyle aptalca şeyler söylememen gerektiğini bilecek kadar büyüksün.”</p>

  <p>“Doğru ama,” dedi Kal inatla. “Daha demin birkaç kadını konuşurken duydum. Babamın Berrakbey Wistiow’dan küreleri çaldığını söylüyorlar. Diyorlar ki babam insanları kesmek ve doğal olmayan bişiyler yapmaktan hoşlanıyormuş.”</p>

  <p><i>“Bir şeyler.</i>”</p>

  <p>“Neden ben de diğer herkes gibi konuşamıyorum?”</p>

  <p>“Çünkü bu uygun değil.”</p>

  <p>“Bu Nanha Terith için yeterince uygun.”</p>

  <p>“Ve sen onun hakkında ne düşünüyorsun?”</p>

  <p>Kal tereddüt etti. “O cahilin biri. Bilmediği şeyler hakkında atıp tutmayı seviyor.”</p>

  <p>“Peki, o zaman. Eğer sen onu taklit etmek istiyorsan, belli ki bunu yapmanda itiraz edecek bir şey bulamam.”</p>

  <p>Kal yüzünü buruşturdu. Hesina’yla konuşurken dikkatli olman gerekirdi; kelimeleri çevirmeyi severdi. Belki de daha farklı bir taktik işe yarardı. “Anne, <i>neden</i> insanlar babamdan nefret ediyor?”</p>

  <p>“Ondan nefret etmiyorlar,” dedi. Ama Kal’ın sakince sorulmuş sorusu onun devam etmesini sağladı. “Ama ondan rahatsız <i>oluyorlar.</i>”</p>

  <p>“Niye?”</p>

  <p>“Çünkü bazı insanlar bilgiden korkar. Baban eğitimli bir adam, o diğerlerinin anlayamayacağı şeyler biliyor. O yüzden de o şeyler karanlık ve gizemli şeyler olmak zorunda.”</p>

  <p>“Şans tüccarları ve ründualarından korkmuyorlar.”</p>

  <p>“Onları anlayabilirler,” dedi annesi sakince. “Evinin önünde bir ründuası yakarsın ve bu kötülüğü def eder. Bu kolay. Baban kimseye iyileştirmek için bir muska vermez. Onların yatakta kalmaları, su içmeleri, acı bir ilacı almaları ve her gün yaralarını yıkamalarında ısrar eder. Bu zor. Her şeyi kadere terk etmeyi tercih ederlerdi.”</p>

  <p>Kal bunun üstünde düşündü. “Sanırım fazlasıyla sık başarısız olduğu için ondan nefret ediyorlar.”</p>

  <p>“O da var. Eğer bir ründuası başarısız olursa buna Yaradan’ın hikmeti deyip geçebilirsin, Eğer baban başarısız olursa bu onun suçu. Ya da genel görüş bu şekilde.” Annesi taş parçacıkları etrafında yere yığarken çalışmaya devam etti. “Asla babandan gerçekten de <i>nefret</i> etmeyecekler, o fazlasıyla faydalı. Ama baban asla onlardan biri olmayacak. Bir hekim olmanın bedeli bu. İnsanların hayatları üzerinde güç sahibi olmak rahatsız edici bir sorumluluk.”</p>

  <p>“Peki ya ben bu sorumluluğu istemiyorsam? Ya ben de sadece bir fırıncı ya da bir çiftçi gibi normal bir şeyler olmak istiyorsam?“ <i>Ya da bir asker,</i> diye ekledi içinden. Gizlice birkaç kere daha sopayı eline almıştı ve her ne kadar Jost’la dövüşürken ki o anı tekrar yakalamayı başaramamış olsa da bir silah tutmakta canlandırıcı olan bir şeyler <i>varolduğunu</i> fark etmişti. Onu çeken ve heyecanlandıran bir şeyler.</p>

  <p>“Sanıyorum ki fırıncıların ve çiftçilerin hayatlarının o kadar da imrenilesi olmadığını göreceksin,” dedi annesi.</p>

  <p>“En azından onların arkadaşları var.”</p>

  <p>“Senin de var. Tien ne olacak?”</p>

  <p>“Tien benim arkadaşım değil anne. Kardeşim.”</p>

  <p>“Ah, aynı anda ikisi birden de olamaz mı?”</p>

  <p>Kal gözlerini devirdi. “Ne demek istediğimi biliyorsun.”</p>

  <p>Annesi merdivenden aşağı inerek Kal’ın omzunu sıvazladı. “Evet, biliyorum ve hafife aldığım için de üzgünüm. Ama kendini zor bir konuma sokuyorsun. Arkadaş istiyorsun ama gerçekten de diğer oğlanlar gibi <i>davranmak</i> istiyor musun? Tarlalarda köle gibi çalışmak için derslerinden vazgeçmek? Güneşin altında yıpranıp kırışarak genç yaşta yaşlanmak?”</p>

  <p>Kal cevap vermedi.</p>

  <p>“Başkalarının sahip olduğu şeyler her zaman senin sahip olduklarından daha iyiymiş gibi görünür,” dedi annesi. “Merdiveni getir.”</p>

  <p>Kal görev bilinciyle onu takip ederek belediye binasının diğer tarafına dolandı, sonra da annesinin tırmanarak tekrar işe başlayabilmesi için merdiveni yere koydu.</p>

  <p>“Diğerleri babamın o küreleri çaldığını düşünüyor.” Kal ellerini ceplerine soktu. “Berrakbey Wistiow’un o emrini kendisinin yazdığını ve yaşlı adam ne yaptığını bilmez durumdayken de ona imzalattığını düşünüyorlar.”</p>

  <p>Annesi sessizdi.</p>

  <p>“Yalandan ve dedikoduculardan nefret ediyorum,” dedi Kal. “Bizim hakkımızda bunları uydurdukları için onlardan da nefret ediyorum.”</p>

  <p>“Onlardan nefret etme, Kal. Onlar iyi insanlar. Şu durumda, onlar sadece duydukları şeyleri tekrar ediyorlar.” Şehrin yukarısındaki uzak bir tepenin üstünde olan şehirbeyinin malikanesinden tarafa baktı. Kal mâlikaneyi her gördüğünde gidip Laral’la konuşması gerektiğini hissediyordu. Ama denediği son birkaç seferde onu görmesine izin verilmemişti. Şimdi babası ölmüş olduğuna göre, Laral’ın hayatını dadısı denetlemekteydi ve kadın kasabadan oğlanlarla muhattap olmanın uygun olmadığını düşünüyordu.</p>

  <p>Dadının kocası Miliv, Berrakbey Wistiow’un başkâhyasıydı. Eğer Kal’ın ailesi hakkındaki kötü söylentilerin bir çıkış noktası varsa, bu büyük olasılıkla ondan kaynaklanıyordu. O Kal’ın babasını <i>asla</i> sevmemişti. Eh, kısa süre sonra Miliv’in bir önemi olmayacaktı. Yeni bir şehirbeyinin her an gelmesi bekleniyordu.</p>

  <p>“Anne, o küreler oturup parlamaktan başka hiçbir şey yapmıyor,” dedi Kal. “Senin böyle gelip de çalışmak zorunda kalmaman için bir kısmını harcayamaz mıyız?”</p>

  <p>“Ben çalışmayı seviyorum,” dedi annesi kazımayı sürdürerek. “Kafayı açıyor.”</p>

  <p>“Daha demin bana çalışmak zorunda kalmayı istemeyeceğimi söylemedin mi? Yüzüm zamanından önce kırışır ya da onun gibi şiirsel bir şeyler?”</p>

  <p>Hesina tereddüt etti, sonra da güldü. “Akıllı çocuk.”</p>

  <p>“Üşümüş çocuk,” diye homurdandı Kal titreyerek.</p>

  <p>“Çalışıyorum çünkü çalışmak istiyorum. O küreleri harcayamayız, onlar senin eğitimin için ve benim çalışmam da babanı tedavileri için ücret almaya zorlamaktan daha iyi.”</p>

  <p>“Belki de eğer ücret alsaydık bize daha çok saygı duyarlardı.”</p>

  <p>“Ah, bize saygı duyuyorlar. Hayır, sorunun bu olduğunu düşünmüyorum.” Aşağıdaki Kal’a baktı. “Bizim ikinci Nan’dan olduğumuzu biliyorsun.”</p>

  <p>“Tabii,” dedi Kal omzunu silkerek.</p>

  <p>“Doğru mevkiden başarılı genç bir hekim, para ve ün arzu eden daha fakir asil ailelerden birinin dikkatini çekebilir. Bu daha büyük şehirlerde olan bir şey.”</p>

  <p>Kal tekrar malikaneye doğru göz attı. “Beni Laral’la oynamaya o kadar çok teşvik etmenin sebebi buydu. Beni onunla evlendirmek istiyordun, değil mi?”</p>

  <p>“Bu bir olasılıktı,” dedi annesi işine geri dönerek.</p>

  <p>Kal bu konuda nasıl hissettiği hakkında gerçekten de emin değildi. Son birkaç ay Kal için garip geçmişti. Babası onu derslerine yoğunlaşmaya zorlamıştı ama o gizli gizli zamanını sopayla uğraşarak geçiriyordu. İki olası yol. İkisi de cazip. Kal öğrenmeyi seviyordu ve insanlara yardım edebilme, yaralarını sarma, onları iyi edebilme becerisine sahip olmayı arzu ediyordu. Babasının işindeki gerçek asaleti görüyordu.</p>

  <p>Ama Kal’a, eğer savaşabilseydi daha bile asil olan bir şey yapabilecekmiş gibi geliyordu. Hikâyelerdeki büyük <i>açıkgözlü</i> kahramanlar gibi ülkelerini korumak. Ve elinde bir silah tutarken hissettiği o şey vardı.</p>

  <p>İki yol, pek çok açıdan zıt. Sadece bir tanesini seçebilirdi.</p>

  <p>Annesi saçakları kazımaya devam etti ve Kal, iç çekerek işçi odasından ikinci bir el merdiveni ve alet takımı getirdi ve ona katıldı. Yaşı için uzundu ama yine de merdivenin daha üst basamaklarına çıkması gerekiyordu. Çalışırken annesinin gülümsediğini fark etti; şüphesiz ki böylesine yardımsever bir genç adam yetiştirmiş olduğu için memnundu. Gerçekte ise Kal sadece bir şeylere vurmak için fırsatı değerlendirmişti.</p>

  <p>Laral gibi birisiyle evlenirse nasıl hissederdi? Asla onunla eşit olamazdı. Çocuklarının <i>açıkgöz</i> ya da <i>koyugöz</i> olma şansı olurdu, bu nedenle çocuklarının bile ondan daha üstün olması mümkündü. Korkunç derecede yersiz hissedeceğini biliyordu. Bu hekim olmanın bir başka yönüydü. Eğer bu yolu seçerse babasının hayatını seçmiş olurdu. Kendini diğerlerinden ayırmayı, izole olmayı seçmek.</p>

  <p>Ama eğer savaşa giderse, o zaman bir yeri olurdu. Belki de neredeyse düşünülemez olanı yaparak bir Parekılıcı kazanıp gerçek bir <i>açıkgöze</i> dönüşebilirdi. O zaman Laral ile evlenebilir ve onun astı olmazdı. Onun Kal’a her zaman bir asker olması için cesaret vermiş olmasının sebebi bu muydu? O zamanlar bile böyle şeyler hakkında mı düşünüyordu? O zamanlar bu türden kararlar, evlilik, geleceği, Kal’a imkânsız derecede uzak görünmüştü.</p>

  <p>Öyle genç hissediyordu ki. Gerçekten de bu soruları düşünmek zorunda mıydı? Kharbranth’ın hekimlerinin onun sınavlarına girmesine izin vermelerine hâlâ birkaç yıl daha vardı. Ama eğer bunun yerine bir asker <i>olacaksa,</i> bu olmadan önce orduya katılması gerekirdi. Eğer Kal kalkıp da asker toplayıcılarıyla birlikte gidiverirse babası bunu nasıl karşılardı? Kal Lirin’in hayal kırıklığına uğramış gözleriyle yüzleşebileceğinden emin değildi.</p>

  <p>Sanki düşüncelerine cevap verirmiş gibi Lirin’in sesi yakınlardan geldi. “Hesina!”</p>

  <p>Kal’ın annesi gülümseyerek döndü ve bir tutam başıboş koyu saç buklesini mendilinin altına itti. Kal’ın babası sokaktan aşağı doğru aceleyle geliyordu, yüzü kaygılıydı. Kal ani bir endişe dürtüsü hissetti. Kim yaralanmıştı? Neden Lirin ona haber göndermemişti?</p>

  <p>“Ne oldu?” diye sordu Kal’ın annesi aşağı inerek.</p>

  <p>“Geldi, Hesina,” dedi Kal’ın babası.</p>

  <p>“En sonunda.”</p>

  <p>“Kim?” diye sordu Kal merdivenden aşağı atlayarak. “Kim geldi?”</p>

  <p>“Yeni şehirbeyi, oğlum,” dedi Lirin nefesi soğuk havada buharlar çıkararak. “Adı Berrakbey Roshone. Korkarım üstümüzü değiştirmeye vakit yok. Eğer ilk konuşmasını yakalamak istiyorsak olmaz. Hadi!”</p>

  <p>Üçü aceleyle gittiler; Kal’ın düşünceleri ve endişeleri yeni bir <i>açıkgözle</i> karşılaşma şansı karşısında uçup gitmişti.</p>

  <p>“Önceden haber göndermedi,” dedi Lirin alçak bir sesle.</p>

  <p>“Bu iyiye bir işaret olabilir,” diye cevap verdi Hesina. “Belki herkesin onun üstüne titremesine ihtiyacının olmadığını düşünüyordur.”</p>

  <p>“Öyle ya da belki düşüncesizdir. Fırtınababa, yeni bir Arazi Sahibi’nin gelmesinden nefret ederim. Her zaman bir breakneck<a href="../Text/DiPNOTLAR.xhtml#a17" id="k17"><sup>[17]</sup></a> oyununa bir avuç taş atarak girermiş gibi hissediyorum. Kraliçe mi atacağız yoksa kule mi?”</p>

  <p>“Kısa süre sonra göreceğiz,” dedi Hesina Kal’a göz atarak. “Babanın sözlerinin senin cesaretini kırmasına izin verme. Böyle zamanlarda hep karamsar oluyor.”</p>

  <p>“Olmuyorum,” dedi Lirin.</p>

  <p>Hesina ona bir bakış attı.</p>

  <p>“Bir diğer seferi söyle.”</p>

  <p>“Ailemle tanışman.”</p>

  <p>Kal’ın babası aniden durarak gözlerini kırpıştırdı. “Fırtına rüzgârları, umalım ki bu onun <i>yarısı</i> kadar kötü gitmesin,” diye mırıldandı.</p>

  <p>Kal merakla dinliyordu. Annesinin ailesiyle hiç karşılaşmamıştı, onların pek sık adı geçmezdi. Kısa süre sonra, üçü kasabanın güney tarafına ulaşmıştı. Kalabalık toplanmıştı ve Tien de çoktan oradaydı, bekliyordu. Her zamanki heyecanlı hâliyle zıp zıp zıplayarak el salladı.</p>

  <p>“Keşke bende de o oğlandaki enerjinin yarısı olsaydı,” dedi Lirin.</p>

  <p>“Bizim için bir yer buldum!” diye seslendi Tien hevesli bir şekilde işaret ederek. “Yağmur fıçılarının orada! Gelin hadi! Kaçıracağız!”</p>

  <p>Tien seyirterek fıçıların üstüne tırmandı. Kasabanın diğer oğlanlarından bazıları onu fark etti ve birbirlerini dürtüklediler; bir tanesi Kal’ın duyamadığı bir yorum yaptı. Bu öbürlerinin Tien’e gülmeye başlamasına sebep oldu ve bu durum anında Kal’ı küplere bindirdi. Tien sadece yaşına göre biraz ufak tefek diye alay edilmeyi bak etmiyordu.</p>

  <p>Ama bu diğer oğlanlarla yüzleşmek için iyi bir zaman değildi, bu yüzden de Kal asık yüzlü bir şekilde fıçıların yanındaki anne babasına katıldı. Tien ona gülümsedi; fıçısının üstünde ayakta durmuştu. Farklı renk ve şekillerdeki favori taşlarından birkaçını yakınlarda bir yığın hâlinde dizmişti. Her taraflarında taşlar vardı ve fakat Tien taşları hayret verici bulan Kal’ın tanıdığı tek kişiydi. Bir an düşündükten sonra, Kal da Tien’in taşlarından birini devirmemeye özen göstererek şehirbeyinin kafilesini daha iyi görebilmek için bir fıçının üstüne çıktı.</p>

  <p>Devasaydı. O sırada dört şık siyah at tarafından çekilen güzel bir at arabasını takip eden düzinelerce yük arabası olmalıydı. Kal şaşkınlık içinde bakakalmıştı. Wistiow’un sadece tek bir atı vardı ve o da kendisi kadar yaşlı görünürdü.</p>

  <p>Bir adamın, bir <i>açıkgöz</i> bile olsa, bu kadar çok eşyaya sahip olması mümkün müydü? Bunların hepsini nereye koyacaktı ki? Ve insanlar da vardı. Düzinelercesi, yük arabalarına binmişler ya da gruplar hâlinde yürüyorlardı. Ayrıca deri etekler ve parlayan göğüs zırhları içinde bir düzine asker de vardı. Bu <i>açıkgözün</i> kendi şeref muhafızları bile vardı.</p>

  <p>En sonunda kafile Hearthstone’un tâli yoluna ulaştı. Ata binmiş olan bir adam at arabası ve askerlerine kasabaya doğru yol gösterirken yük arabalarının büyük kısım mâlikaneye doğru devam etti. Kal at arabası yavaş yavaş ilerleyerek yaklaşırken gittikçe daha da heyecanlanıyordu. En sonunda gerçek bir <i>açıkgözlü</i> kahraman görecek miydi? Kasabada yeni şehirbeyinin büyük olasılıkla Alethkarı birleştirmek için yapılan savaşlarda kendini kanıtladığı için Kral Gavilar ya da Yüceprens Sadeas tarafından terfi ettirmiş biri olduğu yönünde söylentiler dolaşıyordu.</p>

  <p>Araba kapısının kalabalığın tam karşısına gelmesi için yan döndü. Atlar burunlarından soludu ve ayaklarını yere vurdular, araba sürücüsü de aşağı atladı ve hızla kapıyı açtı. Kısa, gri çizgilerle dolu sakalı olan orta yaşlı bir adam dışarı çıktı. Ön taraftan sadece beline kadar ulaşacak kadar kısa ama arkası uzun olacak şekilde dikilmiş fırfırlı eflatun bir ceket giymişti. Bunun altında ise uzun, uyluklarına kadar inen düz bir etek olan altın bir takama giyiyordu.</p>

  <p>Bir takama. Bunları artık çok az kişi giyiyordu ama kasabadaki yaşlı askerler takamanın popüler bir savaşçı giysisi olduğu zamanlardan bahsederlerdi. Kal, takamanın bu kadar çok bir kadın eteğine benzemesini beklemiyordu ama yine de bu iyi bir işaretti. Roshone’un kendisi gerçek bir asker olabilmek biraz fazla yaşlı, biraz fazla sarkık gibi görünüyordu. Ama bir kılıç taşıyordu.</p>

  <p><i>Açıkgözlü</i> adam kalabalığı tararken yüzünde tatsız bir bakış vardı; sanki acı bir şeyler yutmuş gibiydi. Adamın arkasından iki kişi dışarı göz atıyordu. İnce yüzlü daha genç, bir adam ve örgülü saçlı daha yaşlı bir kadın. Roshone kalabalığı inceledi, sonra başını salladı ve tekrar arabaya binmek için arkasını döndü.</p>

  <p>Kal kaşlarını çattı. Hiçbir şey söylemeyecek miydi? Kalabalık da Kal’ın şaşkınlığını paylaşıyormuş gibi görünüyordu; birkaçı endişeli bir şekilde fısıldaşmaya başladı.</p>

  <p>“Berrakbey Roshone!“ diye seslendi Kal’ın babası.</p>

  <p>Kalabalık sustu. <i>Açıkgözlü</i> adam arkasına göz attı. İnsanlar ürktü ve Kal kendini bu sert bakışın altında küçülür gibi hissetti. “Kim konuştu?” diye hesap sordu Roshone, sesi alçak baritondu.</p>

  <p>Lirin bir elini kaldırarak öne çıktı. “Berrakbey. Yolculuğunuz iyi geçti mi? Lütfen, size kasabayı gösterebilir miyiz?”</p>

  <p>“Senin adın ne?”</p>

  <p>“Lirin, Berrakbey. Hearthstone’un hekimi.”</p>

  <p>“Ah,” dedi Roshone. “Yaşlı Wistiow’un ölmesine izin veren sensin demek.” Berrakbeyin yüz ifadesi karardı. “Bir açıdan, benim şu anda krallığın bu acınası, zavallı kesiminde olmana senin suçun.” Homurdandı, sonra da arabaya geri binerek kapıyı çarpıp kapattı. Saniyeler içinde araba sürücüsü merdivenleri geri çekmiş, yerine tırmanmış ve aracı çevirmeye başlamıştı bile.</p>

  <p>Kal’ın babası elini yavaş yavaş geri indirdi. Kasaba halkı anında çene çalmaya başladı. Askerler, at arabası, atlar hakkında dedikodu yapıyorlardı.</p>

  <p>Kal fıçısının üstünde oturdu. <i>Eh, sanırım bir savaşçının ters olmasını bekleyebiliriz, değil mi?</i> diye düşündü. Efsanelerdeki kahramanlar ille de kibar tipler değillerdi. İnsanları öldürmekle süslü laflar etmek her zaman bir arada olmuyor, demişti yaşlı Jarel ona bir keresinde.</p>

  <p>lirin sıkıntılı bir yüz ifadesiyle yürüyordu.</p>

  <p>“Ee?” dedi Hesine sesinin neşeli çıkmasına gayret ederek. “Ne düşünüyorsun? Kraliçe mi attık yoksa kule mi?”</p>

  <p>“İkisi de değil.”</p>

  <p>“Ya? Peki, o zaman ne attık?”</p>

  <p>“Emin değilim,” dedi omzunun üstünden geriye göz atarak. “Belki bir ikili ve bir üçlü. Haydi, eve geri dönelim,”</p>

  <p>Tien şaşkınlık içinde başını kaşıdı ama sözler Kal’ın içine dert olmuştu. Bir breakneck oyununda kule üç tane ikiliydi. Kraliçe ise iki tane üçlü. İlki doğrudan kaybetmek demekti, İkincisi ise doğrudan kazanmak.</p>

  <p>Ama bir ikili ve bir üçlü; buna kasap denirdi. Kazanıp kazanmadığın attığın diğer taşlara bağlı olurdu.</p>

  <p>Ve daha önemlisi, diğer oyuncuların attıklarına da.</p>
</body>
</html>
