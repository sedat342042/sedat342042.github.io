<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2 title="BÖLÜM-040"><img alt="" src="../Images/main-58.jpg" /></h2>

  <p><b><i>“Dudaklarda ölüm. Havada ses. Tende yanık.”</i></b></p>

  <div>
    <b><br /></b>
  </div>

  <p><b>—- Ambrian’ın “Son Issızlık’ından, 335. mısra.</b></p>

  <div>
    <br />
  </div>

  <p>Kaladin gözlerini alev alev güneşe karşı gölgelemiş olarak tökezleyerek ışığa çıktı. Çıplak ayaklarıyla, içerideki soğuk taşlardan dışarıdaki güneşin ısıtmış olduğu taşlara çıktığını hissediyordu. Hava hafif nemliydi; önceki haftalarda olduğu gibi boğucu değildi.</p>

  <p>Bacakları isyankâr bir şekilde titrerken elini tahta kapı çerçevesine dayadı, kolları sanki üç gün boyunca durmadan bir köprü taşımış gibi ağrıyordu. Derince nefes aldı. Yan taraflarının acı ile tutuşuyor olması gerekirdi ama sadece bir ağrı kalıntısı hissediyordu. Daha derin olan kesiklerinden bazıları kabuk bağlamıştı ama daha küçük olanları tamamen kaybolmuştu. Kafası şaşırtıcı derecede açıktı. Baş ağrısı bile yoktu.</p>

  <p>Her adımda daha da güçlü hissederek kışlanın köşesini döndü; gerçi elini duvarın üstünde tutuyordu. Lopen de arkasından onu takip ediyordu; uyandığı zaman Kaladin’in başında nöbet tutmakta olan oydu.</p>

  <p><i>Ölmüş olmam gerekiyor,</i> diye düşündü Kaladin, <i>Neler oluyor</i>?</p>

  <p>Kışlanın diğer tarafında adamların günlük antrenmanlarında köprüyü taşıyor olduklarını görünce şaşırdı. Grubun önünde Kaya koşuyor, Kaladin’in bir zamanlar yapıyor olduğu gibi ilerleme temposunu belirliyordu. Kereste deposunun diğer ucuna ulaştılar ve geri dönüp koşarak geldiler. Ancak neredeyse kışlayı geçmişlerken öndeki adamlardan birisi, Moasb, Kaladin’i fark etti. Dondu ve neredeyse bütün köprü ekibinin devrilmesine neden oluyordu.</p>

  <p>“Derdin ne senin?” diye bağırdı arkasından Torfin, kafası köprünün tahtaları tarafından çepeçevre sarılıydı.</p>

  <p>Moash onu dinlemiyordu. Eğilerek köprünün altından çıktı, kocaman gözlerle Kaladin’e bakıyordu. Kaya aceleyle adamlara köprüyü indirmeleri için bağırdı. Çoğu onu gördü; yüzlerine Moash’ınkiyle aynı hürmetkar bakış yerleşiyordu. Hobber ve Peet de yaraları yeteri kadar iyileşmiş olarak diğerleriyle birlikte antrenman yapmaya başlamıştı. Bu iyiydi. Yine maaş alacaklardı.</p>

  <p>Adamlar Kaladin’in yanına geldiler. Deri yelekleri içinde sessizdiler. Sanki o kırılgan bir şeymiş gibi tereddüt içinde mesafelerini korudular. Ya da kutsal. Kaladin’in göğsü çıplaktı ve sadece diz boyundaki köprücü pantolonunu giyiyordu, neredeyse iyileşmiş olan yaraları gözler önündeydi.</p>

  <p>“Gerçekten de birinizin ayağı takılır ya da tökezlerse ne yapacağınızı çalışmanız gerekiyor, ekip,” dedi Kaladin. “Moash aniden durduğu zaman neredeyse hepiniz devrilecektiniz. Bu Ovalar’da bir felâket olabilir.”</p>

  <p>İnanamayarak ona bakakaldılar ve o da gülümsemeden edemedi. Bir an içinde etrafına toplandılar, gülüyor ve sırtına vuruyorlardı. Bu hasta bir adam için tam olarak uygun bir karşılama değildi, özellikle de Kaya bunu yaptığı zaman ama Kaladin coşkularından dolayı minnettardı.</p>

  <p>Sadece Teft katılmadı. Yaşlı köprücü kollarını bağlamış olarak bir kenarda duruyordu. Endişeli gibi görünüyordu. “Teft?” diye sordu Kaladin. “Sen iyi misin?”</p>

  <p>Teft homurdandı ama yüzünde bir sırıtmanın da izi görünüyordu. “Ben sadece bu oğlanların benim kucaklaşmayı istememe yetecek kadar sık banyo yaptıklarını düşünmüyorum. Kusura bakma.”</p>

  <p>Kaladin güldü. “Anlıyorum.” Onun son “banyosu” yücefırtına olmuştu.</p>

  <p>Yücefırtına.</p>

  <p>Diğer köprücüler gülmeye devam ettiler; nasıl hissettiğini soruyorlar, Kaya’nın o gece ateş başındaki yemekleri için <i>fazladan</i> özel bir şeyler yapmak zorunda olduğunu ilan ediyorlardı. Kaladin iyi hissettiğine dair onları temin ederek gülümseyip başını salladı ama fırtınayı düşünüyordu.</p>

  <p>Net bir şekilde hatırlıyordu. Binanın üstündeki halkaya tutunmuş, şiddetli sele karşı başını eğip gözlerini kapatmıştı. Sanki fırtınanın kendisini geri çevirebilecekmiş gibi koruyucu bir şekilde önünde duran Syl’i hatırlıyordu. Şimdi ise onu etrafta göremiyordu. O neredeydi?</p>

  <p>Bunun yanında yüzü de hatırlıyordu. Fırtınahaba’nın kendisi miydi? Tabii ki değildi. Bir sanrıydı. Evet... Evet kesinlikle sanrı görmüş olmalıydı. Ölümsprenlerinin hatıraları, hayatının tekrar yaşanan kısımlarıyla birbirlerine dolanmıştı ve de hepsine karışan garip, ani güç <i>şokları</i> vardı; buz gibi ama tazeleyici. Havasız odadaki uzun bir geceden sonraki taze bir sabahın soğuk havası gibi ya da acıyan kasların üstüne sürülen gulket yaprağı özsuyunun aynı anda hem sıcak hem de soğuk hissettirmesi gibilerdi.</p>

  <p>O anları o kadar net bir şekilde hatırlayabiliyordu ki. Bunlara ne sebep olmuştu? Ateş mi?</p>

  <p>“Ne kadar oldu?” dedi köprücüleri gözden geçirip onları sayarken. Lopen ve sessiz Dabbid de sayıldığında otuz üç. Neredeyse hepsi buradaydı. İmkânsız. Eğer kaburgaları iyileştiyse, o zaman en azından dört haftadır bilinçsiz olması gerekirdi. Kaç köprü turu ederdi?</p>

  <p>“On gün,” dedi Moash.</p>

  <p>“İmkânsız,” dedi Kaladin. “Yaralarım...”</p>

  <p>“Bu yüzden bu kadar şaşkınız seni ayakta ve yürürken gördüğümüze,” dedi Kaya gülerek. “Granit gibi kemiklerin olması gerekir.”</p>

  <p>Kaladin duvara sırtını yasladı. Kimse Moash’ın hatasını düzeltmedi. Ekipteki tüm adamların haftaların ucunu o şekilde kaçırmış olması beklenemezdi. “Ya Idolir ve Treff?” diye sordu.</p>

  <p>“Onları kaybettik,” dedi Moash ciddileşerek. “Senin bilincin kapalıyken iki köprü turuna çıktık. Kimse kötü yaralanmadı ama iki kişi öldü. Biz... Biz onlara nasıl yardım edeceğimizi bilmiyorduk.”</p>

  <p>Bu sözler adamların daha da sessizleşmesine neden oldu. Ama ölüm köprücülerin hayat tarzıydı ve kaybettikleri için uzun süre yas tutmaya zamanları olmazdı. Ama Kaladin diğerlerinden birkaç, tanesini de tıp konusunda eğitmeye karar verdi.</p>

  <p>Ama o nasıl kalkmış dolaşıyordu? Varsaymış olduğundan daha az mı yaralanmıştı? Tereddütlü bir şekilde kırık kaburgaları arayarak yan taraflarını dürtükledi. Sadece biraz acıyordu. Zayıflık dışında, her zaman olduğu kadar sağlıklı hissediyordu. Belki de annesinin öğrettiği dini konulara biraz daha fazla dikkat etmiş olması gerekirdi.</p>

  <p>Adamlar tekrar konuşmaya ve kutlamaya geri dönerlerken, ona attıkları bakışları fark etti. Saygılı, hürmetkar. Yücefırtınadan önce ne dediğini hatırlıyorlardı. Geri dönüp baktığı zaman, Kaladin orada hafifçe hezeyan geçirmekte olduğunu fark etti. Şimdi bu inanılmayacak kadar kibirli bir iddiaymış gibi görünüyordu; üstüne kehanet kokusunun sinmiş olduğundan ise bahsetmeye bile gerek yoktu. Eğer ardentler bunu duyarlarsa...</p>

  <p>Eh, yapmış olduğu şeyi geri alamazdı. Sadece devam etmek zorundaydı. <i>Zaten bir uçurumun eşiğinde duruyordun,</i> diye düşündü Kaladin kendi kendine. Daha da yüksek <i>bir dağa tırmanmak zorunda miydin?</i></p>

  <p>Ani, kederli bir boru sesi kamp boyunca yankılandı. Köprücüler sessizleşti. Boru iki kere daha öttü.</p>

  <p>“Tabii ki,” dedi Natam.</p>

  <p>“Biz mi görev başındayız?” diye sordu Kaladin.</p>

  <p>“Evet,” dedi Moash.</p>

  <p>“Sıraya girin!” diye seslendi Kaya. “Ne yapacağınızı biliyorsunuz! Hadi Yüzbaşı Kaladin’e bunu nasıl yapacağımızı unutmadığımızı gösterelim.”</p>

  <p>“Yüzbaşı Kaladin mi?” diye sordu Kaladin adamlar sıraya girerlerken.</p>

  <p>“Tabii, gancho,” dedi Lopen yanından, kayıtsız havasıyla o kadar ters düşüyormuş gibi görünen hızlı şivesiyle. “Kaya’yı köprücübaşı yapmaya çalıştılar, harbiden bak ama biz de sana ‘yüzbaşı’ ve ona da ‘manga komutanı’ demeye başladık. Bu Gaz’ı kızdırdı.” Lopen sırıttı.</p>

  <p>Kaladin başını salladı. Diğer adamlar çok sevinçliydiler ama o onların hevesini paylaşmakta zorlanıyordu.</p>

  <p>Onlar köprülerinin etrafında yerlerini alırlarken, melankolisinin kaynağının ne olduğunu anlamaya başladı. Adamları tam olarak başladıkları yere geri dönmüştü. Ya da daha kötüsü. O zayıflamış ve yaralıydı ve yüceprensi de kızdırmıştı. Sadeas Kaladin’in hastalıktan sağ çıktığını öğrendiği zaman memnun olmayacaktı.</p>

  <p>Köprücüler hâlâ birer birer ölmeye mahkûmdu. Yan taşıma bir başarısızlık olmuştu. Adamlarını kurtarmamıştı, sadece idamlarını biraz ertelemişti.</p>

  <p><i>Köprücülerin sağ kalmaları beklenmiyor...</i></p>

  <p>Bunun neden olduğuna dair şüpheleri vardı. Dişlerini sıkarak kışlanın duvarını bıraktı ve köprücülerin bir sıra halinde dizilmiş olduğu yere doğru yürüdü, altmangaların liderleri hızlıca adamlarının yeleklerini ve çarıklarını kontrol ediyorlardı.</p>

  <p>Kaya Kaladin’e dik dik haklı. “Ve nedir bu yaptığını sandığın şey?”</p>

  <p>“Size katılıyorum,” dedi Kaladin.</p>

  <p>“Ve adamlardan birine eğer bir hafta boyunca yattığı hastalıktan yeni kalkmış olan o olsa ne derdin?”</p>

  <p>Kaladin durakladı. <i>Ben diğer adamlar gibi değilim,</i> diye düşündü, sonra da bundan pişmanlık duydu. Kendisinin ölümsüz olduğuna inanmaya başlayamazdı. Bu kadar zayıf olduğu hâlde şimdi ekiple birlikte koşması salaklığın daniskası olurdu. “Haklısın.”</p>

  <p>“Bana ve Moolie’ye suyu taşımamızda yardım edebilirsin, gancho,” dedi Lopen. “Biz artık bir takımız. Her tura çıkıyoruz.”</p>

  <p>Kaladin başıyla onayladı, “Tamam.”</p>

  <p>Kaya ona dik dik baktı.</p>

  <p>“Eğer kalıcı köprülerin sonuna geldiğimizde fazla zayıf hissediyorsam geri gideceğim. Söz.”</p>

  <p>Kaya gönülsüz bir şekilde başını salladı. Adamlar köprüyü taşıyarak uygun adım toplanma alanına gittiler ve Kaladin de Lopen ve Dabbid’e katılarak su tulumlarını doldurdu.</p>

  <p style="text-align: center;">♦</p>

  <p style="text-align: center;">♦♦</p>

  <p>Kaladin elleri arkasında kavuşturulmuş, çarıklı parmakları uçurumun tam kıyısında ayakta duruyordu. Uçurum ona bakıyordu ama Kaladin onun bakışına karşılık vermiyordu. O sonraki platonun üstünde sürmekte olan savaşa odaklanmıştı.</p>

  <p>Bu seferki tur kolay olmuştu; Parshendilerle aynı anda varmışlardı. Parshendiler köprücüleri öldürmekle uğraşmak yerine platonun ortasında, kozanın etrafında bir savunma konumu almışlardı. Şimdi de Sadeas’ın adamları onlarla savaşıyordu.</p>

  <p>Kaladin’in alnı günün sıcağı yüzünden terle kayganlaşmıştı ve hâlâ hastalığından kalma bir tükenmişlik hissediyordu. Ama hiç de olması gerektiği kadar kötü değildi. Hekimin oğlu şaşkınlık içindeydi.</p>

  <p>Şu an için ise asker, hekimi gölgede bırakmıştı. Kaladin savaşa dalıp gitmişti. Deriler ve göğüs zırhları içindeki Alethi mızrakçıları, Parshendi savaşçılarına karşı kıvrımlı bir hat halinde dövüşmekteydi. Çoğu Parshendi savaş baltaları ya da çekiçler kuşanmışlardı ama birkaç tane kılıç ya da lobut kullanan da vardı. Hepsinin derilerinden çıkan kırmızı-turuncu zırhları vardı ve sürekli olarak şarkı söyleyerek çiftler halinde savaşıyorlardı.</p>

  <p>Bu en kötü türdeki savaştı: yakın olanı. Çoğu zaman, düşmanların hızla üstünlüğü sağladığı çatışmalarda çok daha az adam kaybederdin. Böyle olduğu zaman komutanın kayıplarını azaltmak için geri çekilme emri verirdi. Ama yakın savaşlar... Onlar vahşi, kana bulanmış şeylerdi. Kayalara düşen cesetler, parlayan silahlar, platodan itilip düşürülen adamlar ile savaşı izlemek, ona bir mızrakçı olarak ilk girdiği çatışmaları hatırlatmıştı. Komutanı Kaladin’in kan görmekle ne kadar kolay başa çıktığını gördüğünde şok olmuştu. Kaladin’in babası ise Kaladin’in kanı ne kadar kolay döktüğünü görse şok olurdu.</p>

  <p>Alethkar’da onun gördüğü savaşlarla Harap Ovalar üstündeki çatışmalar arasında büyük bir fark vardı. Orada etrafı Alethkar’daki en kötü ya da en azından en kötü eğitimli askerlerle çevriliydi. Hatlarını korumayan adamlar. Ama yine de, tüm düzensizliklerine rağmen, o savaşlar ona mantıklı görünmüşlerdi. Bu Harap Ovalar üstünde olanlar ise öyle değildi.</p>

  <p>Onun yanlış hesabı bu olmuştu. Savaş meydanı taktiklerini onları anlamadan önce değiştirmişti. Aynı hatayı bir kere daha yapmayacaktı.</p>

  <p>Kaya yanında Sigzil ile Kaladin’in yanına geldi. Kalın kollu Boynuzyiyenli kısa, sessiz Azish adamla oldukça büyük bir tezat oluşturuyordu. Sigzil’in derisi koyu kahverengiydi ama bazı parshmanlarınki gibi gerçekten siyah değildi. İçine kapanık olmaya meyilli bir adamdı.</p>

  <p>“Kötü savaş bu,” dedi Kaya kollarını kavuşturarak. “Askerler mutlu olmayacaklar, kazansalar da kazanmasalar da.”</p>

  <p>Kaladin aklı başka yerde başını sallayarak onayladı; bağırışları, çığlıkları ve küfürleri dinliyordu. “Neden savaşıyorlar Kaya?”</p>

  <p>“Para için,” dedi Kaya. “Ve intikam için. Senin bu şeyi bilmen gerekir. Parshendilerin öldürdüğü senin kralın değil miydi?”</p>

  <p>“Ha, <i>bizim</i> niye savaştığımızı biliyorum,” dedi Kaladin. “Ama Parshendiler. Onlar neden savaşıyor?”</p>

  <p>Kaya sırıttı. “Kellelerinin kesilmesi fikrini pek beğenmiyorlardır kralınızı öldürdükleri için diye düşünüyorum ben. Hiç de anlayışlı değiller.”</p>

  <p>Kaladin gülümsedi ama insanların ölmelerini izlerken neşeli olmayı anormal buluyordu. Herhangi bir ölümün onu etkilememesi için babası tarafından epey uzun bir eğitimden geçirilmiştir. “Belki. Ama öyleyse, neden mücevherkalpler için savaşıyorlar? Bunlar gibi çatışmalar yüzünden sayıları azalıyor.”</p>

  <p>“Bu şeyden emin misin?”</p>

  <p>“Eskiden yaptıklarından daha az akın yapıyorlar,” dedi Kaladin. “İnsanlar kampta bundan bahsediyor. Ve Alethi tarafına bir zamanlar yaptıkları kadar fazla yaklaşmıyorlar.”</p>

  <p>Kaya düşünceli bir şekilde başını salladı. ”Mantıklı görünüyor. Hah! Belki de kısa süre sonra bu dövüşü kazanmış ve eve gidiyor oluruz.”</p>

  <p>“Hayır,” dedi Sigzil yumuşakça. Çok resmi bir konuşma şekli vardı; telaffuzunda bir şivenin ancak ufacık bir izi hissediliyordu. Azishler hangi dili konuşuyorlardı ki? Krallıkları o kadar uzaktaydı ki Kaladin daha önce sadece bir tane Azishle karşılaşmıştı. “Bundan şüpheliyim. Ve sana neden savaştıklarını söyleyebilirim Kaladin.”</p>

  <p>“Öyle mi?”</p>

  <p>“Ruhdökümcüleri olmalı. Onların da mücevherkalplere bizimle aynı nedenle ihtiyaçları var. Yiyecek yaratmak için.”</p>

  <p>“Kulağa mantıklı geliyor,” dedi Kaladin elleri hâlâ arkasında kavuşturulmuş, ayakları geniş bir duruşla açık olarak. Tören rahat duruşu ona hâlâ çok doğal geliyordu. “Sadece varsayım ama mantıklı bir varsayım. O zaman sana başka bir şey daha sorayım. Neden köprücülerin kalkanı yok?”</p>

  <p>“Çünkü bu şey bizi çok yavaş yapar,” dedi Kaya.</p>

  <p>“Hayır,” dedi Sigzil. “Bizim önümüzde koşarak köprülerin önünden giden kalkanlı köprücüler gönderebilirlerdi. Bu kimseyi yavaşlatmazdı. Evet, meydana daha fazla köprücü çıkarmak zorunda kalırdın ama o kalkanlarla daha geniş personeli telafi etmeye yetecek kadar fazla hayat kurtarırdın.”</p>

  <p>Kaladin başını sallayarak onayladı. “Sadeas zâten ihtiyacı olandan daha fazlamızı meydana çıkarıyor. Çoğu durumda, onun ihtiyacı olandan daha fazla sayıda köprü yerine yerleşiyor.”</p>

  <p>“Ama neden?” diye sordu Sigzil.</p>

  <p>“Çünkü bizden iyi hedef oluyor,” dedi Kaladin yumuşak bir şekilde. “Parshendilerin dikkatini çekmek için en öne koyuluyoruz.”</p>

  <p>“Elbette öyleyiz,” dedi Kaya omzunu silkerek. “Ordular her zaman bu şeyleri yapıyor. En garibanlar ve en az eğitimliler ilk önce gidiyor.”</p>

  <p>“Biliyorum ama onlara en azından bir miktarda korunma hakkı veriliyor,” dedi Kaladin, “Görmüyor musun? Biz sadece harcanabilir bir öncü dalga değiliz. Biz <i>yemiz.</i> Biz Parshendiler bize ateş etmeden harekete geçemesinler diye açıkta bırakılıyoruz. Bu sıradan askerlerin zarar görmeden yaklaşmasını sağlıyor. Parshendi okçuları köprücülere nişan alıyor.”</p>

  <p>Kaya kaşlarını çattı.</p>

  <p>“Kalkanlar bizi daha az çekici yapardı,” dedi Kaladin. “O yüzden bize kalkanı yasaklıyor.”</p>

  <p>“Belki de,” dedi Sigzil yan taraftan düşünceli bir şekilde. “Ama adamlarını boşa harcamak aptalca görünüyor.”</p>

  <p>“Aslında, aptalca <i>değil,”</i> dedi Kaladin. “Eğer tekrar tekrar kuvvetlendirilmiş, sağlam konumlara saldırmak zorundaysan, eğitimli askerlerini kaybetmeyi göze alamazsın. Görmüyor musun? Sadeas’ın sadece sınırlı bir sayıda eğitimli adamı var. Ama eğitimsiz olanları bulmak kolay. Bir köprücüyü vuran her ok, donatıp eğitmek için büyük bir miktarda para harcadığın bir askeri <i>vurmayan</i> bir ok. Daha <i>az</i> sayıda ama korunan köprücüler yerine, büyük bir miktarda köprücüyü meydana çıkarması bu yüzden Sadeas için daha iyi.”</p>

  <p>Bunu daha önceden fark etmiş olması gerekirdi. Köprücülerin savaşlar için o kadar önemli olması, Kaladin’in dikkatini dağıtmıştı. Eğer köprüler uçurumlara ulaşamazsa, o zaman ordu karşıya geçemezdi. Ama her köprü ekibi adamlarla iyice genişletiliyor ve bir saldırıya gerekli olandan iki kat daha fazla sayıda köprü ekibi gönderiliyordu.</p>

  <p>Bir köprünün düştüğünü görmek Parshendilere büyük bir tatmin hissi veriyor olmalıydı ve kötü geçen her uçurum koşusunda iki ya da üç tanesini düşürebiliyorlardı. Bazen daha da fazla. Köprücüler öldüğü ve Parshendiler de zamanlarını askerlere ateş ederek geçirmedikleri sürece, Sadeas’ın koprücüleri savunmasız tutmak için sebebi vardı. Parshendilerin bu numarayı fark etmiş olmaları gerekirdi ama oklarını kuşatma ekipmanlarını taşıyan zırhsız adamlardan başka tarafa çevirmek çok zordu. Parshendilerin gelişmiş savaşçılar olmadıkları söylenirdi. Gerçekten de, diğer platonun üstündeki savaşı inceleyerek ve odaklanarak izlerken bunun doğru olduğunu görmüştü.</p>

  <p>Alethiler her adam yanındakileri koruyarak düz, disiplinli bir hattı tutarlarken, Parshendiler bağımsız çiftler halinde saldırıyorlardı. Alethilerin teknikleri ve taktikleri daha üstündü. Evet, Parshendi savaçılarının her biri güçte daha üstündü ve o baltalardaki yetenekleri dikkate değerdi. Ama Sadeas’ın Alethi askerleri modern savaş düzenlerinde çok iyi eğitimlilerdi. Bir kere iyi bir tutunma noktası bulduklarında ve eğer savaşı da uzatabilirlerse, disiplinleri sayesinde çoğu zaman zafere ulaşıyorlardı.</p>

  <p><i>Parshendiler bu savaştan önce hiç büyük ölçekli savaşlarda dövüşmemişler,</i> diye karar verdi Kaladin, <i>Daha küçük çatışmalara alışkınlar, belki diğer köyler ya da kabilelere karşı olanlara.</i></p>

  <p>Diğer köprücülerden birkaçı Kaladin, Kaya ve Sigzil’e katıldılar. Uzun süre geçmeden, büyük çoğunluğu oradaydı, bazıları Kaladin’in duruşunu taklit ediyordu. Savaşın kazanılması bir saat daha sürdü. Sadeas sonunda zaferi kazandı ama Kaya haklıydı. Askerler tatsızdı; bugün pek çok arkadaşlarını kaybetmişlerdi.</p>

  <p>Kaladin ve diğerlerinin kampa geri götürdüğü yorgun, hırpalanmış bir mızrakçı grubuydu.</p>

  <p style="text-align: center;">♦</p>

  <p style="text-align: center;">♦♦</p>

  <p>Birkaç saat sonra, Kaladin Köprü Dört’ün her geceki akşam yemeği ateşinin yanında bir tahta parçasının üstünde oturuyordu. Ufak, şeffaf ve mavi beyaz bir alev şeklini almış olan Syl de dizinin üstünde oturmuştu. Geri dönüş yürüyüşleri sırasında Kaladin’e gelmişti, onu ayakta ve iyi gördüğü için neşe içinde etrafında dönmüş ancak yokluğu konusunda herhangi bir açıklama yapmamıştı.</p>

  <p>Harlı ateş cızırdıyor ve çıtırdıyor, Kaya’nın büyük tenceresi üstünde kaynıyor, birkaç alevspreni de odunların üstünde dans ediyordu. Her iki saniyede bir, birileri Kaya’ya güvecin pişip pişmediğini soruyor, çoğu zaman da tasına kaşıkla hafifçe bir darbe indiriyordu. Kaya ise hiçbir şey söylemeyerek karıştırmaya devam ediyordu. Hepsi de, o güvecin hazır olduğunu ilan edene kadar kimsenin bir şey yiyemeyeceğini biliyordu; “kaliteli” yemek konusunda çok titizdi.</p>

  <p>Havada kaynayan hamurun kokusu vardı. Adamlar gülüyordu. Köprücübaşları idamdan sağ kurtulmuştu ve bugünün köprü turu tek bir kayba dahi neden olmamıştı. Moraller yüksekti.</p>

  <p>Kaladin’inki hariç.</p>

  <p>O şimdi anlıyordu. Çabalarının tam olarak ne kadar boşa olduğunu anlıyordu. Sadeas’ın Kaladin’in sağ kalmasına dikkat etme zahmetine girmemesinin neden olduğunu anlıyordu. O zaten bir köprücüydü ve bir köprücü olmak da idama mahkûm olmak demekti.</p>

  <p>Kaladin Sadeas’a kendi köprü ekibinin etkili ve işe yarar olabileceğini göstermeyi ummuştu. Onların da korunmayı, kalkanları, zırhları ve eğitimi hak ettiğini kanıtlamayı ummuştu. Kaladin eğer askerler gibi davranırlarsa, belki de asker gibi <i>görülebileceklerini</i> düşünmüştü.</p>

  <p>Bunların hiçbirisi işe yaramazdı. Sağ kalan bir köprücü, tanımı gereği başarısız olmuş bir köprücüydü.</p>

  <p>Adamları gülüyor ve ateşin tadını çıkarıyordu. Ona güveniyorlardı. İmkânsızı başarmıştı; yaralı ve bir duvara bağlı olarak yücefırtınadan sağ kurtulmuştu. Muhakkak ki bir mucizeyi daha gerçekleştirirdi, bu defa onlar için. İyi adamlardı ama sıradan askerler gibi düşünüyorlardı. Uzun dönem hakkında subaylar ve <i>açıkgözler</i> endişelenirdi. Adamların karnı tok ve mutlulardı; bu da şu an için yeterliydi.</p>

  <p>Kaladin için değil.</p>

  <p>Kendisini arkada bırakmış olduğu adamla yüz yüze buldu. Kendini uçuruma atmama kararını verdiği gece terk etmiş olduğu o adam. Gözleri rahatsız bir adam, umursamayı ya da umut etmeyi bırakmış olan bir adam.. Yürüyen bir ceset.</p>

  <p><i>Onlarda da başarısız olacağım,</i> diye düşündü.</p>

  <p>Onların birer birer ölerek köprü turlarına çıkmaya devam etmelerine izin veremezdi. Ama bir alternatif de düşünemiyordu. Ve bu yüzden de kahkahaları onu hırpalıyordu.</p>

  <p>Adamlardan biri, Harita, ayağa kalktı ve kollarını kaldırarak diğerlerini susturdu. Ayların arasındaki vakitteydiler ve bu nedenle de büyük oranda ateşin ışığı tarafından aydınlatılıyorlardı; yukarıdaki gökyüzünde bir avuç yıldız vardı. Onlardan birkaçı hareket ediyor, minik ışıklar birbirlerini kovalayarak uzakta, minik böcekler gibi uçuşuyordu. Yıldızsprenleri. Bunlar ender görünürdü.</p>

  <p>Harita düz yüzlü bir adamdı, sakalı gür, kaşları kalındı. Herkes ona Alethkar’ın haritasının aynısı olduğuna yemin ettiği göğsündeki doğum lekesi yüzünden Harita diyordu, gerçi Kaladin pek benzetememişti.</p>

  <p>Harita boğazını temizledi. “Bu güzel bi gece, özel bi gece filan. Köprücübaşımız geri döndü.”</p>

  <p>Adamlardan birkaç tanesi alkışladı. Kaladin içten içe ne kadar berbat hissettiğini göstermemeye çalıştı.</p>

  <p>“Güzel yemek de geliyo,” dedi Harita. Kaya’ya göz attı, <i>“Geliyo,</i> di mi Kaya?”</p>

  <p>“Geliyor,” dedi Kaya karıştırarak.</p>

  <p>“Ondan emin misin? Bir diğer köprü turuna daha çıkabiliriz. Sana biraz daha fazladan zaman veririz, şöyle beş altı saat filan...”</p>

  <p>Kaya ona kızgın bir bakış fırlattı. Adamlar güldü ve birkaçı kaşıklarıyla taslarına vurdular. Harita kıkırdadı, sonra da bir sandalye olarak kullanmakta olduğu taşın arkasındaki yere uzandı. Kâğıda sarılı bir paket çıkardı ve bunu Kaya’ya fırlattı.</p>

  <p>Uzun Boynuzyiyenli şaşırarak zar zor yakaladı; neredeyse güvecin içine düşürecekti.</p>

  <p>“Hepimizden,” dedi Harita beceriksizce, “Her gece bize güveç yaptığın için. Bunun için ne kadar çok uğraştığını fark etmedik sanma. Sen pişirirken biz oturuyoz. Ve sen de hep önce diğer herkese servis yapıyosun. O yüzden de sana teşekkür etmek için bi şey aldık.” Anı biraz bozarak burnunu koluna sildi ve geri oturdu. Diğer köprücülerden birkaçı konuşması için ona övgüde bulunarak sırtına vurdular.</p>

  <p>Kaya paketi açtı ve uzun bir süre boyunca içine baktı. Kaladin içeriğine bir göz atmaya çalışarak öne doğru eğildi. Kaya içindekini aldı ve kaldırdı. Bu gümüş gibi pırıldayan düz bir usturaydı; keskin tarafını örten bir parça tahta vardı. Kaya bunu çıkararak bıçağını inceledi. “Sizi hava hastası sersemler,” dedi yumuşak bir şekilde. “Güzel bu çok.”</p>

  <p>“Bir parça cilalı çelik de var,” dedi Peet. “Bir ayna olarak. Ve biraz tıraş sabunu ve bilemek için de bir deri kayış.”</p>

  <p>Şaşırtıcı bir şekilde, Kaya’nın gözleri doldu. Hediyelerini alarak tencereye sırtını döndü. “Güveç hazır,” dedi. Sonra da koşarak kışla binasına girdi.</p>

  <p>Adamlar sessiz bir şekilde oturuyordu. “Fırtınababa,” dedi genç Dunny en sonunda. “Sizce doğru şeyi mi yaptık? Yani, hep şikâyet edip duruyordu filan...”</p>

  <p>“Bence mükemmeldi,” dedi Teft. “Sadece koca hıyara kendini toplaması için biraz zaman verin.”</p>

  <p>“Size bi şey almadığımız için affedersiniz, komutanım,” dedi Harita Kaladin’e. “Uyanık olacağınızı filan bilmiyoduk.”</p>

  <p>“Önemli değil,” dedi Kaladin.</p>

  <p>”Ee,” dedi Skar. “Birileri o güveci servis edecek mi, yoksa yanana kadar hepimiz burada aç aç oturacak mıyız?”</p>

  <p>Durmy sıçrayarak kalkıp kepçeyi kavradı. Adamlar Dunny servis yaparken birbirlerini itip kakarak tencerenin etrafında toplandılar. Onlara fırça atıp hizaya getirecek Kaya olmadan, biraz arbede yaşanıyor gibiydi. Sadece Sigzil buna katılmadı. Sessiz, koyu derili adam yan tarafta oturmuştu, gözleri alevleri yansıtıyordu.</p>

  <p>Kaladin ayağa kalktı. Tekrar o sefile dönüşebileceğinden endişe ediyor, daha doğrusu bundan ödü kopuyordu. Herhangi bir alternatif göremediği için umursamayı bırakan adam. Bu yüzden de birileriyle konuşmayı arzulayarak Sigzil’in yanına doğru yürüdü. Hareketi burnunu çekip omzunun üstüne fırlayan Syl’i rahatsız etti. Hâlâ titreyen bir alev şeklini koruyordu, bunun omzunun üstünde olması <i>daha</i> da dikkat dağıtıcıydı. Herhangi bir şey söylemedi; eğer Syl bunun onu rahatsız ettiğini bilse büyük olasılıkla daha da çok yapardı. Ne de olsa o <i>hâlâ</i> bir rüzgârspreniydi.</p>

  <p>Kaladin Sigzil’in yanına oturdu. “Aç değil misin?”</p>

  <p>“Onlar benden daha hevesliler,” dedi Sigzil. “Eğer önceki akşamlar güvenilir bir kılavuzsa, onlar taslarını doldurduktan sonra hâlâ bana yetecek kadar olacak.”</p>

  <p>Kaladin başını salladı. “Bugün platoda yaptığın analizi takdir ediyorum.”</p>

  <p>“Ben bunda iyiyimdir, bazı zamanlar.”</p>

  <p>“Eğitimlisin. Eğitimli gibi konuşuyor ve eğitimli gibi davranıyorsun.”</p>

  <p>Sigzil tereddüt etti. “Evet,” dedi en sonunda. “Benim halkımın arasında, bir erkeğin aklının keskin olması bir günah değil.”</p>

  <p>“Alethiler için de bir günah değil.”</p>

  <p>“Benim tecrübem sizlerin sadece savaşları ve öldürme sanatını umursadığınız şeklinde.”</p>

  <p>“Ve ordunun dışında bizi ne kadar gördün?”</p>

  <p>“Pek fazla değil,” diye itiraf etti Sigzil.</p>

  <p>“Öyleyse, eğitimli bir adam,” dedi Kaladin düşünceli bir şekilde. “Bir köprü ekibinde.”</p>

  <p>“Benim eğitimim hiç tamamlanmadı.”</p>

  <p>“Benimki de.”</p>

  <p>Sigzil merakla ona baktı.</p>

  <p>“Bir hekim çırağıydım,” dedi Kaladin.</p>

  <p>Sigzil başını sallayarak onayladı; koyu saçları omzuna düşüyordu. Tıraş olma zahmetine giren çok az köprücüden biri de oydu. Şimdi Kaya’nın bir usturası olduğuna göre, belki bu değişirdi. “Bir hekim,” dedi. “Yaralılarla nasıl ilgilendiğine bakıldığı zaman bunun şaşırtıcı olduğunu söyleyemem. Adamlar senin gizli gizli, çok yüksek mertebede bir <i>açıkgöz</i> olduğunu söylüyor.”</p>

  <p><i>“Ne?</i> Ama benim gözlerim koyu kahverengi!”</p>

  <p>“Affedersin,” dedi Sigzil. “Doğru kelimeyi söylemedim; doğru, kelime sizin dilinizde <i>yok.</i> Size göre, bir <i>açıkgöz</i> ile bir lider aynı şey. Ancak diğer krallıklarda, başka şeyler bir adamı şey yapar... Bir... Lanet olsun şu Alethi diline. Yüksek doğumlu bir adam. Bir berrakbey ama gözler olmadan. Her neyse, adamlar senin Alethkar’ın dışında yetiştirilmiş olman gerektiğini düşünüyor. Bir lider olarak.”</p>

  <p>Sigzil tekrar diğerlerine baktı. Güveçlerine şevkle girişerek geri oturmaya başlamışlardı. “Bu senin o kadar doğal olarak önderlik etme şeklinden, diğerlerine seni dinlemeyi kabullendirme şeklinden. Bunlar onların <i>açıkgözlerle</i> ilişkilendirdikleri şeyler. Ve bu yüzden de senin için bir geçmiş icat ettiler. Şimdi onları bunun doğru olmadığına ikna etmekte zorlanacaksın.” Sigzil ona dik dik baktı. “Bunun uydurma olduğunu varsayarsak tabii. O mızrağı kullandığın gün ben de uçurumlardaydım.”</p>

  <p>“Bir mızrak,” dedi Kaladin. <i>“Koyugözlü</i> bir askerin silahı, bir <i>açıkgözün</i> kılıcı değil.”</p>

  <p>“Köprücülerin pek çoğu için fark çok ufak. Hepsi bizlerin çok çok üstünde.”</p>

  <p>“O zaman senin hikâyen ne?”</p>

  <p>Sigzil sırıttı. “Sorup sormayacağını merak ediyordum. Diğerleri geçmişlerine burnunu soktuğundan bahsetmişlerdi. ”</p>

  <p>“Önderlik ettiğim adamları tanımayı severim.”</p>

  <p>“Peki ya bir kısmımız katilsek?” diye sordu Sigzil sessiz bir şekilde.</p>

  <p>“O zaman iyi bir çevrem var demektir,” dedi Kaladin. “Eğer öldürdüğün bir <i>açıkgöz</i> ise, o zaman sana bir içki de ısmarlayabilirim.”</p>

  <p>“Bir <i>açıkgöz</i> değil,” dedi Sigzil, “Ve ölü de değil.”</p>

  <p>“O zaman sen de bir katil değilsin,” dedi Kaladin.</p>

  <p>“Denemediğimden değil,” dedi Sigzil gözleri uzaklara dalarak. “Başarılı olduğumdan çok emindim. Yaptığım en bilgece seçim değildi. Ustam...” Sesi solarak kesildi.</p>

  <p>“Öldürmeye çalıştığın o muydu?”</p>

  <p>“Hayır.”</p>

  <p>Kaladin bekledi ama daha fazla bir bilgi gelmiyordu. <i>Bir âlim</i>, diye düşündü. <i>Ya da en azından eğitimli bir adam. Bunu kullanmanın bir yolu olmalı.</i></p>

  <p><i>Bu ölüm tuzağından dışarı çıkan bir yol bul. Elinde olan şeyleri kullan. Bir yolu olmak</i> zorunda.</p>

  <p>“Köprücüler hakkında haklıydın,” dedi Sigzil. “Biz ölmek için gönderiliyoruz. Tek makul açıklama bu. Dünyada bir yer var. Marabethia. Hiç duydun mu?”</p>

  <p>“Hayır,” dedi Kaladin.</p>

  <p>“Kuzeyde, denizin yanında, Selay diyarlarında. Halkı tartışmaya karşı olan büyük düşkünlükleriyle bilinir. Şehirdeki her kavşakta bir adamın üstüne çıkıp argümanlarını ilan edebileceği küçük kürsüler vardır. Derler ki Marabethia’daki herkes, olur da onaylamadıkları bir konuşmacının yanından geçerlerse diye, bir kese içinde fazla olgunlaşmış bir meyve taşırmış.”</p>

  <p>Kaladin kaşlarını çattı. Birlikte köprücü oldukları bütün zaman boyunca, Sigzil’den bu kadar fazla sayıda kelime duymamıştı.</p>

  <p>“Bugün platoda dediğin şey, bu bana Marabethianları hatırlattı,” diye devam etti Sigzil ileriye bakarak. “Onların mahkûm edilmiş suçlulara ilginç bir muamele şekli var, anlıyor musun? Onları iki yanaklarına da birer kesik atarak şehrin yakınında, deniz kenarındaki bir uçurumdan deniz yükselmişken suya yakın olacakları şekilde aşağı sallandırırlar. Oradaki derinliklerde yaşayan bir çeşit kocakabuk var. Yaratıklar lezzetli etleriyle biliniyor ve elbette mücevherkalpleri de var. Hiç de bu uçurumşeytanlarınınki kadar büyük değil ama yine de iyiler. Neyse suçlular, onlar yem oluyor. Bir suçlu bunun yerine idam edilmeyi talep edebilir ama diyorlar ki eğer bir hafta boyunca orada asılı kalır ve yenilmezsen, o zaman hür olarak gidebilirsin.”</p>

  <p>“Ve bu sık sık oluyor mu?” diye sordu Kaladin.</p>

  <p>Sigzil başını salladı. “Asla. Ama mahkûmlar neredeyse her zaman şanslarını deniyor. Marabethianların bir durumun gerçeğini görmeyi reddeden kişiler için bir deyimleri var. ‘Kırmızı mavi gözlerin <i>var,’</i> derler. Damlayan kan için kırmızı. Su için mavi. Denilir ki mahkûmların gördüğü tek şeyler bu ikisi. Çoğu zaman kocakabuklar ilk günün içinde saldırıyor. Ama yine de, pek çoğu hâlâ o şansı denemek istiyorlar. Sahte umudu tercih ediyorlar.”</p>

  <p><i>Kırmızı mavi gözler,</i> diye düşündü Kaladin ürkütücü resmi gözlerinin önünde canlandırarak.</p>

  <p>“İyi iş yapıyorsun,” dedi Sigzil tasım alıp ayağa kalkarak. “İlk başta, adamlara yalan söylediğin için senden nefret etmiştim. Ama sahte bir umudun onları mutlu ettiğini görmeye başladım. Yaptığın şey hasta bir adama acısını hafifletmek için ölene kadar ilaç vermek gibi. Şimdi ise bu adamlar son günlerini gülerek geçirebiliyor. Sen gerçekten de bir şifacısın, Kaladin Stormblessed.”</p>

  <p>Kaladin itiraz etmek, bunun sahte bir umut olmadığını söylemek istedi, ama yapamadı. Sadece içine doğan bir his yüzünden, bu konuda bir bildiği olduğundan değil.</p>

  <p>Bir süre sonra Kaya kışladan dışarı fırladı. “Tekrar gerçek bir <i>alil’tiki’i</i> gibi hissediyorum!” diye ilan etti usturasını yukarı kaldırarak. “Dostlarım, ne yapmış olduğunuzu bilemezsiniz! Bir gün, sizileri Tepeler’e götürecek ve size kralların misafirperverliğini göstereceğim!”</p>

  <p>Tüm şikâyetlerine rağmen, sakalını tamamen tıraş etmemişti. Uzun, çenesine doğru kıvrılan kızıl-sarışın favorilerini bırakmıştı. Çenesinin ucu ise dudaklarının üstü gibi tamamen tıraşlanmıştı. Uzun, oval yüzlü adamda bu görünüş oldukça dikkat çekiciydi. “Ha!” dedi Kaya ateşin yanına gelerek. Orada en yakındaki adamları yakaladı ve ikisini de kucaklayarak Bisig’in neredeyse güvecini dökmesine neden oldu. “Bunun için hepinizi aileden savacağım. Bir tepelinin <i>humaka’aban</i>’ı gururudur! Tekrar gerçek bir adam gibi hissediyorum. İşte. Bu ustura bana değil, hepimize ait. Kullanmayı isteyen herkes kullanmalıdır. Benim için bir şereftir bunu paylaşmak sizinle!”</p>

  <p>Adamlar güldüler ve birkaçı da teklifini kabul etti. Kaladin onlardan biri değildi. Bu sadece... Onun için önemli değilmiş gibi görünüyordu. Dunny’nin ona getirdiği kaptaki güveci kabul etti ama yemedi. Sigzil onun yanına geri oturmamayı seçerek, kamp ateşinin diğer tarafına çekildi.</p>

  <p><i>Kırmızı mavi gözler,</i> diye düşündü. <i>Bunun bize uyup uymadığını bilmiyorum.</i> Onun kırmızı mavi gözlerinin olması için, Kaladin’in köprü ekibinin sağ kalabileceğine dair en azından küçük bir şans olduğuna inanması gerekirdi. O gece, Kaladin kendini ikna etmekte güçlük çekiyordu.</p>

  <p>O asla iyimser biri olmamıştı. Dünyayı olduğu şekilde görür ya da en azından görmeye çalışırdı. Ancak gördüğü gerçek bu kadar korkunç olduğu zaman, bu bir sorun oluyordu.</p>

  <p><i>Ah, Fırtınababa,</i> diye düşündü başını eğip umutsuzluğun ezici ağırlığını hissederek tasma bakarken. <i>Yine eskiden olduğum sefile dönüşüyorum. Durum üstündeki kontrolümü, kendi üstümdeki kontrolümü kaybediyorum.</i></p>

  <p>Bütün köprücülerin umutlarını taşıyamazdı.</p>

  <p>Bunun için yeteri kadar güçlü değildi..</p>
</body>
</html>
