<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2 title="BÖLÜM-031"><img alt="" src="../Images/main-47.jpg" /></h2>

  <p class="baslik5">ALTI YIL ÖNCE</p>

  <p>Kal’ın babası, “Benim yaptığım hatanın aynısını yapma, oğlum,” deyince Kal sayfasından başını kaldırıp baktı. Babası ameliyat odasının diğer tarafında oturuyordu, bir eli başındaydı, diğerinde de yarısı boşalmış şarap kupası vardı. Eflatun şarap, içkilerin en güçlüleri arasındaydı.</p>

  <p>Lirin kupayı tezgâha koydu ve koyu mor, kremcik kanı renkli sıvı titredi ve ürperdi. Tezgâhın üstünde oturmakta olan bir çift küreden gelen Fırtınaışığını yansıtıyordu.</p>

  <p>“Baba?”</p>

  <p>“Kharbranth’a gittiğin zaman, orada kal.” Kelimelerini ağzında yuvarlıyordu. “Bu minik, kafasız, <i>aptal</i> kasabaya geri sürüklenme. Güzel karını tanıdığı ya da sevdiği diğer herkesten uzakta yaşamaya mecbur bırakma.”</p>

  <p>Kal’ın babası sık sık sarhoş olmazdı; bu kendine izin verdiği ender gecelerden biriydi. Belki de annesi işi yüzden tükenmiş olarak erken yatmış olduğu içindi.</p>

  <p>“Her zaman geri gelmem gerektiğini söylerdin,” dedi Kal yumuşakça.</p>

  <p>“Ben bir salağım.” Sırtı Kal’a dönük, duvardaki kürelerden dökülmekte olan beyaz ışığa gözlerini dikmişti. “Beni burada istemiyorlar. Beni hiçbir zaman burada istemediler.”</p>

  <p>Kal gözlerini indirerek sayfasına baktı. Kasları açılmış ve dışarı çekilmiş olarak teşhir edilmiş vücutların resimlerini içeriyordu. Resimler öyle detaylıydı ki. Her birinde her parçayı betimlemek için rünçiftleri vardı ve Kal da onları hafızasına kazımıştı. Şimdi ise prosedürleri çalışıyor, uzun zaman önce ölmüş adamların vücutlarının içlerini araştırıyordu.</p>

  <p>Bir defasında, Laral ona insanların derinin altını görmesinin doğru olmadığını söylemişti. Bu sayfalar ve resimler, herkesin Lirin’e bu kadar çok güvensizlik duymasının sebebinin bir parçasıydı. Derinin altını görmek giysilerin altını görmek gibiydi ama daha kötüydü.</p>

  <p>Lirin kendine biraz daha şarap koydu. Dünya kısa bir süre içinde ne kadar çok değişebiliyordu. Kal soğuğa karşı ceketini iyice kapattı. Kış mevsimi gelmişti ama maltız için kömür alacak paraları yoktu çünkü artık hastalar bağışta bulunmuyordu. Lirin muayene ya da ameliyat etmeyi sürdürüyordu. Sadece kasaba halkı hediyelerini kesmişti, hem de Roshone’dan gelen tek bir sözle.</p>

  <p>“Bunu yapabiliyor olmaması gerekir,” diye fısıldadı Kal.</p>

  <p>“Ama yapabilir,” dedi Lirin. Bronz renkli bir pantolon üstüne beyaz bir gömlek ve siyah yelek giyiyordu. Yeleğin düğmeleri iliklenmemişti, ön kanatları Kal’ın resimlerindeki adamların göğüslerinden çekilmiş derileri gibi yanlardan aşağı sarkıyordu.</p>

  <p>“Küreleri harcayabiliriz,” dedi Kal tereddüt ederek.</p>

  <p>“Onlar senin eğitimin için,” diye tersledi Lirin. “Eğer seni şimdi gönderebilsem gönderirdim.”</p>

  <p>Kal’ın anne ve babası Kharbranth’taki hekimlere bir mektup göndererek, Kal’ın giriş sınavlarına erken girmesine izin vermelerini istemişlerdi. Gelen cevap olumsuzdu.</p>

  <p>“O bizim küreleri harcamamızı istiyor,” dedi Lirin kelimeleri birbirine dolanarak. “O yüzden öyle dedi. Bizi o kürelere ihtiyaç duymaya zorlamaya çalışıyor.”</p>

  <p>Roshone’un kasaba halkına söyledikleri <i>tam olarak</i> bir emir değildi. Sadece eğer Kal’ın babası ücret istemek için fazla aptalsa o zaman ücret almaması gerektiğini ima etmişti. Sonraki gün, kasabalı bağış yapmayı kesmişti.</p>

  <p>Kasaba halkı Roshoue’a kafa karıştırıcı bir hayranlık ve korku karışımı ile bakıyorlardı. Kal’ın görüşüne göre, o ikisini de hak etmiyordu. Belli ki herifi bu kadar ters ve kusurlu olduğu için Heartbstone’a sürgün etmişlerdi. Harap Ovalar’da intikam için savaşmakta olan <i>gerçek açıkgözlerin</i> arasında olmayı hak etmediği açıktı.</p>

  <p>“Neden insanlar onu memnun etmek için bu kadar çok uğraşıyor?” diye sordu Kal babasının sırtına. “Berrakbey Wistiow’un etrafında asla bu şekilde tepki vermezlerdi.”</p>

  <p>“Böyle yapıyorlar çünkü Roshone memnun edilemiyor.”</p>

  <p>Kal kaşlarını çattı. Bu konuşan şarap mıydı?</p>

  <p>Kal’ın babası döndü, gözleri saf Fırtınaışığı’nı yansıtıyordu. O gözlerde Kal şaşırtıcı bir berraklık gördü. Demek ki aslında o kadar da sarhoş değildi. “Berrakbey Wistiow insanların ne isterlerse onu yapmalarına izin verirdi, Ve böylece de onu görmezden geldiler. Roshone ise onları daha aşağı gördüğünü bilmelerine izin veriyor. Ve bu yüzden onlar da onu memnun etmek için çırpınıyorlar.”</p>

  <p>“Bu hiç mantıklı değil,” dedi Kal.</p>

  <p>“Eşyanın tabiatı bu,” dedi Lirin masanın üstündeki kürelerden birini parmağının altında döndürerek oynarken, “Bunu öğrenmen gerekecek, Kal. İnsanlar dünyanın doğru olduğunu düşündükleri zaman hâllerinden memnun olurlar. Ama eğer bir delik, bir kusur görürsek, bunu doldurmak için çırpınırız.”</p>

  <p>“Bu yaptıkları asil bir şeymiş gibi konuşuyorsun.”</p>

  <p>“Bir açıdan öyle,” dedi Lirin. İçini çekti. “Komşularımıza karşı bu kadar sert olmamalıyım. Küçükler, evet, ama bu cehaletin küçüklüğü. Onlardan iğreniyor değilim. Onları yönlendirenden iğreniyorum. Roshone gibi bir adam insanların içindeki dürüst ve doğru olan şeyleri alıp, bunları ayağının altında ezeceği bir çamur birikintisine çevirebilir.” Bir yudum alarak şarabını bitirdi.</p>

  <p>“Sadece küreleri harcamamız gerek,” dedi Kal. “Ya da bir yerlere göndermemiz, bir tefeciye filan. Eğer onlar olmazsa bizi rahat bırakır.”</p>

  <p>“Hayır,” dedi Lirin yumuşakça. “Roshone yenildikten sonra adamın yakasını bırakacak türden değil. O tekme atmaya devam eden türden. Onu bu yere getirenin hangi politik hata olduğunu bilmiyorum ama belli ki rakiplerinden intikam alamıyor. O yüzden elinde olan tek şey biziz.” Lirin durakladı. “Zavallı aptal.”</p>

  <p><i>Zavallı aptal mı?</i> diye düşündü Kal. O <i>bizim hayatımızı yok etmeye çalışıyor ve babamın bütün diyebildiği de bu mu?</i></p>

  <p>Peki ya milletin ateş başında anlattığı hikâyeler? Kurnaz çobanın aptal bir <i>açıkgözlü</i> adamı oyuna getirip alaşağı etmesinin hikâyeleri? Düzinelerce çeşitlemeleri vardı ve Kal da hepsini duymuştu. Lirin’in bir şekilde karşılık vermesi gerekmez miydi? Oturup beklemek dışında bir şeyler yapması?</p>

  <p>Ama Kal bir şey demedi; Lirin’in tam olarak ne söyleyeceğini biliyordu. <i>Bırak orasını ben düşüneyim. Sen çalışmalarına geri dön.</i></p>

  <p>Kal içini çekerek sandalyesine geri yerleşti ve tekrar sayfasını açtı. Ameliyat odası boştu, masanın üstündeki dört küre ile Kal’ın okumak için kullanmakta olduğu tek bir tanesi tarafından aydınlanmaktaydı. Lirin kürelerin çoğunu dolabında gizlemiş olarak tutuyordu. Kal küresini kaldırarak sayfayı aydınlattı. Arkada annesinin ona okuyabileceği prosedürlerin daha uzun açıklamaları vardı. Kasabada okumayı bilen tek kadın oydu ancak Lirin şehirlerdeki yüksek düzeyli ailelerden olan <i>koyugözlü</i> kadınlar arasında bunun ender olmadığını söylüyordu.</p>

  <p>Çalışırken Kal öylesine cebinden bir şeyi çıkardı. Çalışmak için içeri girdiği zaman sandalyesinde oturmuş onu beklemekte olan bir kaya parçası vardı. Kal bunun Tien’in son zamanlarda etrafta gezdirmekte olduğu favori bir taşı olduğunu anlamıştı. Şimdi ise bunu Kaladin için bırakmıştı; büyük kardeşinin de içlerindeki güzelliği görebileceğini umarak bunu sık sık yapardı, her ne kadar hepsi sıradan taşlar gibi görünse de. Bu taşta neyin özellikle bu kadar önemli olduğunu Tien’e sorması gerekecekti. Her zaman bir şey vardı.</p>

  <p>Tien şimdi günlerini kasabadaki adamlardan biri olan Ral’dan marangozluk öğrenerek geçiriyordu. Lirin onu bu işe gönülsüz olarak göndermişti; bir diğer ameliyat asistanı daha olmasını ummuştu ama Tien kan görmeye dayanamıyordu. Her defasına donakalıyordu ve alışamamıştı. Bu rahatsız ediciydi. Kal o gittiği zaman babasının asistan olarak Tien’e sahip olacağını ummuştu. Ve Kal <i>gidiyordu</i> da, öyle ya da böyle. Ordu ile Kharhranth arasında kararını vermemişti ama son aylarda bir mızrakçı olmaya doğru meyillenmeye başlamıştı.</p>

  <p>Eğer bu yolu seçerse, bunu gizlice yapması gerekecekti; asker toplayıcıların ebeveynlerinin itirazlarına rağmen onu almalarına yetecek kadar büyüdüğü zaman. On beş yaş büyük olasılıkla yeterli olurdu. Beş ay daha. Şimdilik ise, kasları ve vücudun hayati parçalarını bilmenin hem bir hekim hem de bir mızrakçı için epey faydalı olacağını fark etmişti.</p>

  <p>Kapıdan bir gündeme geldi. Kal sıçradı. Bu bir tıklatma değildi, bir <i>gümlemeydi.</i> Tekrar geldi. Ses sanki ağır bir şeyler tahtaya vuruyor ya da ittiriyormuş gibiydi.</p>

  <p>“Fırtına rüzgârları adına, bu da ne?” dedi Lirin taburesinden kalkarak. Küçük odayı geçti, iliklenmemiş yeleğin düğmesi tahtanın üstünde tıkırdayarak ameliyat masasına sürtündü.</p>

  <p>Bir gümleme daha. Kal sayfayı kapatarak sandalyesinden fırladı. On dört buçuk yaşında, artık neredeyse babası kadar uzundu. Kapıdan sanki tırnaklar ya da pençelerden gelen bir kazınma sesi geldi. Kal bir anda dehşete kapılarak babasına doğru bir elini kaldırdı. Gece saat geçti, oda karanlık ve kasaba da sessizdi.</p>

  <p>Dışarıda <i>bir şey</i> vardı. Sesi bir hayvana benziyordu, insanca değildi. Yakınlarda yoldan geçen gezginlere saldıran bir aksırt sürüsünün sorun çıkardığı söyleniyordu. Kal’ın aklında sürüngen yaratıkların görüntüsü belirdi; atlar kadar büyüklerdi ama sırtları boyunca kabukları vardı. Onlardan birisi mi kapıyı zorluyordu? Sürtünerek zorla içeri girmeye mi çalışıyordu?</p>

  <p>“Baba!” diye haykırdı Kal.</p>

  <p>Lirin kapıyı çekip açtı. Kürelerin loş ışığı bir canavarı değil de siyah giysiler içindeki bir adamı açığa çıkarmıştı. Ellerinde uzun metal bir çubuk vardı ve gözler için delikler açılmış olan siyah yün bir maske takıyordu. Kal müstakbel işgalci sıçrayarak geri çekilirken kalbinin panikle küt küt attığını hissetti.</p>

  <p>“İçeride birilerini bulmayı beklemiyordunuz, öyle mi?” dedi Kal’ın babası, “Kasabada bir hırsızlık, olayından bu yana yıllar geçti. Sizden utanıyorum.”</p>

  <p>“Bize küreleri ver!” diye seslendi bir ses karanlığın içinden. Gölgelerin içinde bir şekil hareket etti ve sonra bir tane daha.</p>

  <p><i>Fırtınababa</i>! Kal titreyen ellerle sayfayı göğsüne bastırdı. <i>Kaç tane var</i>? Haydutlar, kasabayı soymaya gelmişlerdi! Böyle şeyler oluyordu. Bu günlerde gittikçe daha da sık olarak diyordu Kal’ın babası.</p>

  <p>Lirin nasıl bu kadar sakin olabiliyordu?</p>

  <p>“O küreler senin diil,” diye seslendi başka bir tanesi.</p>

  <p>“Öyle mi?” dedi Kal’ın babası. “Bu da onları sizin mi yapıyor? Sizde kalmasına izin vereceğini mi zannediyorsunuz?” Kal’ın babası sanki bunlar kasabaya dışarıdan gelmiş haydutlar değilmiş gibi konuşuyordu. Kal yavaş yavaş ilerleyerek babasının hemen arkasında durdu, korkuyor ama aynı zamanda bu korku yüzünden utanç da duyuyordu. Karanlığın içindeki adamlar gölgeli, kâbus gibi şeylerdi, siyah maskelerle ileri geri hareket ediyorlardı.</p>

  <p>“Ona vereceğiz,” dedi bir ses.</p>

  <p>“Bunu şiddete dökmenin gereği yok, Lirin,” diye ekledi bir diğeri. “Zaten onları harcıycak diilsin.”</p>

  <p>Kal’ın babası homurdandı. Odanın içine geri daldı. Kal çığlık atarak geri çekilirken, Lirin kürelerin durduğu dolabın kapağını savurarak açtı. Küreleri içine koyduğu büyük cam kadehi kaptı; siyah bir kumaşla sarmalanmıştı.</p>

  <p>“Bunları mı istiyorsunuz?” diye seslendi Lirin. Kapı ağzına doğru yürüyerek Kal’ın yanından geçti.</p>

  <p>“Baba?” dedi Kal paniklemiş bir şekilde.</p>

  <p>“Işığı kendiniz için mi istiyorsunuz?” Lirin’in sesi daha da yükseliyordu. “İşte!”</p>

  <p>Kumaşı çekip kurtardı. Kadeh görkemli bir aydınlıkla patladı; parlaklık neredeyse kör ediciydi. Kal kolunu kaldırdı. Babası sanki parmaklarının arasında güneşin kendisini tutarmış gibi görünen gölgelenmiş bir siluete dönüştü.</p>

  <p>Büyük kadeh sakin bir ışıkla ışıyordu. Neredeyse <i>soğuk</i> bir ışık. Kal gözleri ışığa uyum sağlarlarken onları kırpıştırarak gözyaşlarını dağıttı. Şimdi dışarıdaki adamları açık bir şekilde görebiliyordu. Bir zamanlar tehlikeli gölgelerin yükseldiği yerde, şimdi sinmiş adamlar ellerini kaldırıyorlardı, O kadar da tehdit edici görünmüyorlardı, hatta doğrusu yüzlerinin üstündeki kumaşlar gülünç duruyordu.</p>

  <p>Kal az önce korkmuşken, şimdi garip bir şekilde kendinden emin hissediyordu. Bir an için, babasının ellerinde tuttuğu şey ışık değil, anlayışın ta kendisiydi. <i>Bu Luten,</i> diye düşündü Kal topallayan bir adamı fark ederek . Maskeye rağmen onu tanımak zor değildi. O bacağı Kal’ın babası ameliyat etmişti; Luten’in hâlâ yürüyebiliyor olması Lirin’in sayesindeydi. Kal diğerlerini de tanıdı. Geniş omuzları olan Harl’dı, güzel yeni ceketi giyen adam da Balsas.</p>

  <p>Lirin ilk başta onlara hiçbir şey söylemedi. O ışık alev alev yanarak dışarıdaki taş meydanın tamamını aydınlatırken dikildi. Adamlar küçülüyormuş gibi göründüler, sanki Lirin’in kendilerini tanıdığını anlamışlardı.</p>

  <p>“Ee?” dedi Lirin. “Beni şiddetle tehdit ettiniz. Gelin. Bana vurun. Beni soyun. Bütün hayatım boyunca aranızda yaşadığımı bilerek yapın bunu. Çocuklarınızı iyileştirdiğimi bilerek yapın bunu. İçeri girin. İçinizden birinin kanını dökün!”</p>

  <p>Adamlar bir kelime etmeden gecenin içinde solup gittiler.</p>
</body>
</html>
