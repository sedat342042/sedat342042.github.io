<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2 title="BÖLÜM-028"><img alt="" src="../Images/main-40.jpg" /></h2>

  <p><b><i>Çünkü asla bundan daha önemli bir amaca kendimi adamadım ve buradaki savaşımızın sonuçları ile bizzat gökyüzünün sütunları bile sallanacak. Tekrar rica ediyorum. Beni destekle. Bir kenarda durup da felaketin daha fazla hayatı yutmasına izin verme. Daha önce asla sana bir şey için yalvarmadım, eski dost. Şimdi yalvarıyorum.</i></b></p>

  <div>
    <br />
  </div>

  <p>Adolin korkuyordu.</p>

  <p>Toplanma bölgesinde babasının yanında ayakta durmuştu. Dalinar... Yıpranmış gibi görünüyordu. Gözlerinden geriye doğru giden kırışıklıklar, derisinde buruşukluklar vardı. Siyah saçı yanlarda güneşle ağarmış kayalar gibi beyaza dönüyordu. Bütün bir Parezırhı giymiş olan bir adam, yaşına rağmen hâlâ bir savaşçının yapısına sahip olan bir adam, nasıl kırılgan görünebilirdi?</p>

  <p>Önlerindeki iki chul, terbiyecilerini takip ederek köprünün üstüne ayak bastılar. Tahta köprü kesilmiş iki taş yığınını birbirine bağlıyordu, sadece birkaç ayak derinliğindeki taklit bir uçurum. Chulların kamçıya benzer antenleri titriyor, mandibulaları takırdıyor, yumruk büyüklüğündeki siyah gözleri etrafa bakınıyordu. Gıcırdayan tahta tekerlekleri üzerinde ilerleyen devasa bir kuşatma köprüsünü çekiyorlardı.</p>

  <p>“Bu Sadeas’ın kullandığı köprülerden çok daha geniş,” dedi Dalinar yanlarında durmakta olan Teleb’e.</p>

  <p>“Bu kuşatma köprüsünü geçirebilmek için gerekli, Berrakbey.”</p>

  <p>Dalinar dalgın bir şekilde başıyla onayladı. Adolin babasının sıkıntılı olduğunu görebilen tek kişi olduğundan şüphe ediyordu. Dalinar her zamanki kendine güvenli görüntüsünü koruyordu, başı dik, konuştuğu zaman sesi kendinden emindi.</p>

  <p>Ancak gözleri. Fazla kırmızı, fazla gergindi. Ve Adolin’in babası kendini gergin hissettiği zamanlar soğuk ve ciddi bir görünüme bürünürdü. Teleb’le konuştuğu zamanlar ses tonu fazlasıyla kontrollüydü.</p>

  <p>Dalinar Kholin bir anda çok büyük bir yükün altında ter döken bir adam hâline gelmişti. Ve onun bu duruma düşmesinde Adolin’in de katkısı olmuştu.</p>

  <p>Chullar ilerledi. Büyük kayalara benzeyen kabukları mavi ve sarıya boyanmıştı.</p>

  <p>Reshi terbiyecilerinin adalarına işaret eden şekil ve renkler. Altlarındaki köprü, daha büyük olan kuşatma köprüsünün üzerine binerken meşum bir şekilde inledi. Toplanma bölgesinin etrafındaki bütün askerler bakmak için döndü. Doğu tarafındaki kayalık zemini keserek bir tuvalet hendeği açmakta olan işçiler bile izlemek için durdular.</p>

  <p>Köprüden iniltiler yükseldi. Sonra keskin çatlamalar duyulur hâle geldi. Terbiyeciler chulları durdurarak Teleb’den tarafa baktılar.</p>

  <p>“Kaldırmayacak, değil mi?” diye sordu Adolin.</p>

  <p>Teleb içini çekti. “Fırtına götüresice. Umuyordum ki... Of, küçük köprüyü genişlettiğimiz zaman fazla ince yapmışız. Ama daha kalın yaparsak o zaman da taşımak için fazlasıyla ağır hâle gelir.” Dalinar’a bir göz attı. “Zamanınızı boşa harcadığım için özür dilerim, Berrakbey. Siz haklısınız, bu iş on aptallar gibi.”</p>

  <p>“Adolin, sen ne düşünüyorsun?” diye sordu Dalinar.</p>

  <p>Adolin yüzünü astı. “Ee... Düşünüyorum ki belki de bunun üstünde çalışmaya devam etmeliyiz. Bu sadece ilk deneme, Teleb. Belki hâlâ bir yol vardır. Kuşatma köprülerini daha dar olacak şekilde tasarlasak, belki?”</p>

  <p>“O çok masraflı olabilir, Berrakbey,” dedi Teleb.</p>

  <p>“Eğer fazladan bir mücevherkalp ele geçirmemize yardımcı olabilirse, masrafının kat kat fazlasını kazandırır.”</p>

  <p>“Evet,” dedi Teleb, başını sallayarak onayladı. “Leydi Kalana ile konuşacağım. Belki o yeni bir tasarım ortaya çıkarabilir.”</p>

  <p>“İyi,” dedi Dalinar. Uzun bir an için köprüye gözlerini dikti. Sonra, garip bir şekilde işçilerin tuvalet hendeğini kazmakta olduğu toplanma bölgesinin diğer tarafına bakmak için döndü.</p>

  <p>“Baba?” diye sordu Adolin.</p>

  <p>“Sence neden işçiler için Parezırhı’na benzer kıyafetler yok?” dedi Dalinar.</p>

  <p>“Ne?”</p>

  <p>“Parezırhı insana korkunç bir güç veriyor ama bunu nadiren savaş ve katliam dışında bir şey için kullanıyoruz. Parlayanlar neden sadece silahlar yarattı? Neden sıradan insanlar tarafından kullanılmaları için verim artırıcı aletler yapmadılar?”</p>

  <p>“Bilmiyorum,” dedi Adolin. “Belki de savaş etraftaki en önemli şey olduğu içindir.”</p>

  <p>“Belki,” dedi Dalinar sesi yumuşayarak. “Ve belki de bu onları ve onların ideallerini haksız çıkaran son kanıttır. Tüm ulvi iddialarına rağmen, asla Zırhları’nı ya da Zırhlar’ın sırlarını sıradan insanlara vermediler.”</p>

  <p>“Ben... Ben bunun neden önemli olduğunu anlamıyorum, baba.”</p>

  <p>Dalinar hafifçe silkelendi. “Teftişlerimize devam etmeliyiz. Ladent nerede?”</p>

  <p>“Buradayım, Berrakbey.” Kısa bir adam Dalinar’ın yanına geldi. Kel ve sakallı ardent kalın, ellerinin dışına zar zor çıktığı icat kat mavigri cübbeler giyiyordu. Görüntüsü kabuğu için fazla küçük, bir yengeç gibiydi. Korkunç derecede bunaltıcı görünüyordu ama onun umurunda değilmiş gibiydi.</p>

  <p>“Beşinci Tabur’a bir haberci gönder,” dedi Dalinar ona. “Bundan sonra onları ziyaret edeceğiz.”</p>

  <p>“Evet, Berrakbey.”</p>

  <p>Adolin ve Dalinar yürümeye başladılar. O günkü teftiş için Parezırhları’nı giymeyi seçmişlerdi. Bu ender bir şey değildi, pek çok Pare taşıyan, Zırh giyebilmek için ber türlü fırsatı değerlendirirdi. Üstelik, yüceprenslerini ve onun varisini güçlü bir şekilde görmeleri adamlar için iyiydi.</p>

  <p>Toplanma bölgesini terk ederek savaş kampına girerlerken dikkatleri üzerlerine çektiler. Adolin gibi, Dalinar da miğferi olmadan geziyordu. Gerçi onun zırhının yakalığı yüksek ve kalındı; metal bir yaka gibi çenesine kadar çıkıyordu. Selam veren askerlere başını salladı.</p>

  <p>“Adolin,” dedi Dalinar. “Savaş sırasında Heyecan’ı hissediyor musun?”</p>

  <p>Adolin irkildi. Babasının ne demek istediğini anında anlamıştı ama sözleri duyduğu için şok olmuştu. Bu sık sık tartışılan bir şey değildi. “Ben... Şey, elbette. Kim etmiyor ki?”</p>

  <p>Dalinar cevap vermedi. Son zamanlarda o kadar içine kapanmıştı ki. O gözlerindeki acı mıydı? <i>Önceden olduğu gibi olsa,</i> diye düşündü Adolin, <i>yanlış yolda ama kendine güvenli. Öylesi gerçekten de daha iyiydi.</i></p>

  <p>Dalinar daha fazla hiçbir şey söylemedi ve ikisi kamp boyunca ilerlemeye devam ettiler. Altı yıl askerlerin iyice yerleşmesine yetmişti. Kışlalar bölük ve manga sembolleriyle boyanmıştı ve aralarındaki boşluklar ateş çukurları, tabureler ve brandayla kapatılmış yemek alanlarıyla donatılmıştı. Adolin’in babası bunların hiçbirini yasaklamamıştı ama özensizliği engelleyecek şekilde talimatnameler çıkarmıştı.</p>

  <p>Dalinar ayrıca ailelerin Harap Ovalar’a getirilmesi için olan ricaların çoğunu da onaylamıştı. Subayların elbette ki karıları yanlarındaydı, iyi bir <i>açıkgöz</i> subay gerçekte bir takımdı. Komuta etmek ve savaşmak için adam; okumak, yazmak, mühendislik ve kampı düzenlemek için kadın. Adolin Malasha’yı düşünerek gülümsedi. Onun için doğru olan kadın o mu çıkacaktı acaba? Son zamanlarda ona karşı biraz soğuk davranıyordu. Elbette, Danlan da vardı. Adolin onunla daha yeni tanışmıştı ama ilgisini çekmişti.</p>

  <p>Her neyse, Dalinar <i>koyugozlü</i> sıradan askerlerin de ailelerini getirmek için olan ricalarını kabul etmişti. Hatta masrafların yarısını da o karşılamıştı. Adolin nedenini sorduğu zaman, Dalinar onlara bunu yasaklamanın kendisine doğru gelmediğini söyleyerek cevap vermişti. Artık savaş kampları hiç saldırıya uğramıyordu, bu yüzden de tehlike yoktu. Adolin babasının kendisi neredeyse saray sayılacak lüks bir yerde yaşarken, adamlarının da en azından ailelerinin rahatlığına sahip olmalarına izin vermesi gerektiğini hissettiğinden şüpheleniyordu.</p>

  <p>Ve böylece kamp boyunca çocuklar koşuyor ve oynuyordu. Erkekler mızraklarını biler ve göğüs zırhlarını parlatırken, kadınlar da çamaşır asıyor ve ründuaları çiziyorlardı. Kışlaların içleri odalar oluşturacak şekilde bölümlendirilmişti.</p>

  <p>“Sanırım haklıydın,” dedi Adolin yürürlerken, babasını derin düşüncelerinden çıkarmaya çalışarak. “Yani bu kadar çoğunun ailelerini buraya getirmelerine izin vermekte.”</p>

  <p>“Evet, ama bu iş bittiği zaman kaç tanesi geri dönecek?”</p>

  <p>“Bir önemi var mı?”</p>

  <p>“Emin değilim. Artık Harap Ovalar bilfiil bir Alethi eyaleti. Bu yer yüz yıl sonra nasıl görünüyor olacak? Bu halka şeklinde dizili kışlalar mahalleler hâline mi gelecek? Dış taraflardaki dükkânlar pazarlar hâline mi gelecek? Batıdaki tepeler ekim yapılan tarlalar hâline mi gelecek?” Başını salladı. “Görünüşe göre mücevherkalpler her zaman burada olacak. Ve onlar burada olduğu sürece, insanlar da burada olacak.”</p>

  <p>“Bu iyi bir şey, değil mi? O insanlar Alethi olduğu sürece elbette.” Adolin kıs kıs güldü.</p>

  <p>“Belki. Ve mücevherkalpleri şimdiye kadarki hızımızla de geçirmeye devam edersek mücevherlerin değerine ne olacak?”</p>

  <p>”Ben...” Bu iyi bir soruydu.</p>

  <p>“Merak ediyorum, eğer memleketteki en nadir bulunan ancak en çok arzulanan madde bir anda sık bulunur hâle gelirse ne olur? Burada olup biten çok şey var, oğlum. Dikkate almış olmadığımız çok şey var. Mücevherkalpler, Parshendiler, Gavilar’ın ölümü. Bu şeyleri dikkate almak için hazır olmalısın.”</p>

  <p>“Ben mi?” dedi Adolin. “Bu da ne demek?”</p>

  <p>Dalinar cevap vermedi, bunun yerine aceleyle onlara doğru gelip sonra da selam veren Beşinci Tabur’un komutanına başını salladı. Adolin içini çekti ve selamına karşılık verdi. Yirmi Bir ve Yirmi İkinci Bölükler burada yakın düzen eğitimi yapıyorlardı. Bu, ordunun dışında olan çok az kişinin gerçek değerini takdir edebildiği hayati bir eğitimdi. Yirmi Uç ve Yirmi Dördüncü Bölükler ise dağınık düzen (ya da savaş) eğitimi yapıyor, savaş meydanında kullanılan hareket ve yerleşim düzenini çalışıyorlardı.</p>

  <p>Harap Ovalar üzerinde savaşmak, Alethilerin bazı utanç verici erken kayıplardan öğrenmiş oldukları gibi, alışılmış savaş durumundan çok farklıydı. Parshendiler bodur ve kaslıydı ve o garip, derilerinden çıkan zırhları da vardı. Vücutlarını bir takım zırhı kadar örtmüyordu ama çoğu piyadenin sahip olduğu zırhtan çok daha etkiliydi. Her Parshendi aslında hareket kabiliyeti aşırı derecede yüksek bir ağır piyadeydi.</p>

  <p>Parshendiler sıradan savaş hatlarından kaçınarak her zaman çiftler hâlinde saldırıyordu. Bunun disiplinli bir hat için onları yenmeyi kolay hâle getirmiş olması gerekirdi. Ama her Parshendi çiftinin o kadar yüksek momentumu vardı ve o kadar iyi zırhlanmışlardı ki bir kalkan duvarını rahatça kırıp geçebiliyorlardı. Bunun yanında, sıçrama becerileri bir anda bütün bir Parshendi sırasını Alethi hatlarının arkasına geçirebiliyordu.</p>

  <p>Tüm bunların ötesinde, savaş sırasında onlara özgü olan bir grup hâlinde hareket ediş şekilleri vardı. Açıklanamaz bir koordinasyonla manevra yapıyorlardı. İlk bakışta alt tarafı barbar vahşiliği gibi görünen şeyin, daha incelikli ve tehlikeli bir şeyi gizliyor olduğu ortaya çıkmıştı.</p>

  <p>Parshendileri yenmenin sadece iki güvenilir yolunu bulabilmişlerdi. Birincisi bir Parekılıcı kullanmaktı. Etkiliydi ama uygulama alanı sınırlıydı. Kholin ordusunun sadece iki Kılıç’ı vardı ve her ne kadar Pareler inanılmaz derece güçlü olsalar da uygun desteğe ihtiyaçları vardı. İzole edilmiş, sayı üstünlüğüyle karşı karşıya kalmış bir Paretaşıyan düşmanlar tarafından çelme takılarak devrilebilirdi. Hatta Adolin’in tam bir Paretaşıyan’ın sıradan bir askere yenildiğini gördüğü tek zaman, mızrakçıların üstüne üşüşerek göğüs zırhını kırmaları sayesinde gerçekleşmişti. Sonra ise <i>açıkgözlü</i> bir okçu elli arşın öteden onu öldürerek Pareleri kendine almıştı. Tam olarak kahramanca bir son değildi.</p>

  <p>Parshendilerle savaşmanın diğer güvenilir yolu hızlı hareket eden bir yerleşim düzenine dayanıyordu. Disiplinle karışık esneklik: Parshendilerin tekinsiz savaşma yöntemine cevap vermek için esneklik, hatları korumak ve bireysel Parshendi gücünü karşılayabilmek için de disiplin.</p>

  <p>Beşinci Taburbeyi Havrom, bölükbaşlarıyla birlikte bir sıra hâlinde Adolin ve Dalinar’ı bekliyordu. Sağ yumruklarını parmaklar dışarı dönük sağ omuzlarına götürerek selam verdiler.</p>

  <p>Dalinar onlara başını salladı. “Emirlerim yerine getirildi mi, Berrakbey Havrom?”</p>

  <p>“Evet, Yüce prens.” Havrom bir kule gibi yapılıydı ve Boynuzyiyenli tarzında yanları uzun, çenesi ise temiz traşlı bir sakalı vardı. Tepe halkı arasında akrabaları vardı. “İstediğiniz adamlar görüşme çadırında bekliyorlar.”</p>

  <p>”Bu ne?” diye sordu Adolin.</p>

  <p>“Biraz sonra sana göstereceğim,” dedi Dalinar. “Önce askerleri denetle.”</p>

  <p>Adolin yüzünü astı ama askerler bekliyordu. Havrom bölükleri birer birer getirerek adamlarını sıraya dizdi. Adolin sıralarını ve üniformalarını inceleyerek önlerinden yürüdü. Düzenli ve derli topluydular ama Adolin ordularındaki askerlerden bazısının onlardan talep edilen cila düzeyi yüzünden homurdandığını biliyordu. Bu konuda o da onlarla aynı fikirdeydi.</p>

  <p>İncelemenin sonunda rütbelerini ve özel olarak herhangi bir sorunlarının olup olmadığını sorarak birkaç rasgele adamı sorguladı. Hiçbirinin yoktu. Memnunlar mıydı, yoksa sadece gözleri mi korkmuştu?</p>

  <p>İşi bittiği zaman Adolin babasına geri döndü.</p>

  <p>“Bunu iyi yaptın,” dedi Dalinar.</p>

  <p>”Tek yaptığım bir sıra boyunca yürümekti.”</p>

  <p>”Evet, ama sunum iyiydi. Adamlar onların ihtiyaçlarına önem verdiğini biliyor ve sana saygı duyuyorlar.” Sanki kendi kendine yaparmış gibi başını salladı. “İyi öğrenmişsin.”</p>

  <p>“Sanırım basit bir incelemeyi biraz fazla abartıyorsun baba.”</p>

  <p>Dalinar Havrom’a başını salladı ve taburbeyi ikisine antrenman alanının yan tarafına yakın olan bir görüşme çadırına doğru yol gösterdi. Kafası karışmış olan Adolin babasına göz attı.</p>

  <p>“Havrom’a geçen gün Sadeas’ın konuştuğu askerleri toplamasını söyledim,” dedi Dalinar. “Biz plato saldırısına giderken görüştüğü adamları.”</p>

  <p>”Ah,” dedi Adolin. “Onlara ne sorduğunu öğrenmek istiyoruz.”</p>

  <p>“Evet,” dedi Dalinar. Adolin’e ondan önce girmesi için işaret etti ve Dalinar’ın ardentlerinden birkaçı tarafından takip edilerek içeri girdiler. İçeride on askerden oluşan bir grup banklar üstünde bekliyorlardı. Ayağa kalktılar ve selam verdiler.</p>

  <p>“Rahat,” dedi Dalinar zırhlı ellerini arkasında kavuşturarak. “Adolin?” Dalinar başını adamlara doğru sallayarak sorgulamada önderliği Adolin’in yapması gerektiğini işaret etti.</p>

  <p>Adolin iç çekişini bastırdı. Yine mi? “Askerler, Sadeas’ın size ne sorduğunu ve sizin de nasıl cevap verdiğinizi bilmemiz gerekiyor.”</p>

  <p>“Merak etmeyin, Berrakbey,” dedi adamlardan biri kırsal bir kuzey Alethi lehçesiyle. “Ona hiçbir şey söylemedik.”</p>

  <p>Diğerleri de kuvvetli bir şekilde başlarını salladılar.</p>

  <p>“O bir yılan ve biz de bunu biliyoruz,” diye ekledi bir diğeri.</p>

  <p>“O bir yüceprens,” dedi Dalinar sert bir şekilde. “Ondan saygı ile bahsedeceksiniz.”</p>

  <p>Askerin benzi attı, sonra da başını sallayarak onayladı.</p>

  <p><i>“Tam olarak</i> sizlere ne sordu?” diye sordu Adolin.</p>

  <p>“Kamptaki görevlerimizi öğrenmek istedi, Berrakbey,” dedi adam. “Görüyorsunuz, bizler seyisiz.”</p>

  <p>Her asker savaş dışında bir ya da iki farklı konuda da eğitim almıştı. Atlarla ilgilenebilecek bir grup askerin olması, sivilleri plato saldırılarından uzak tuttuğu için faydalıydı.</p>

  <p>“Soruşturdu,” dedi adamlardan biri. “Ya da, eh, adamları sordu. Uçurumşeytanı avı sırasında kralın atıyla ilgilenenlerin biz olduğumuzu buldu.”</p>

  <p>“Ama hiçbir şey söylemedik,” diye tekrar etti ilk asker. “Sizin başınıza dert olabilecek hiçbir şey, efendim. O yıla... Şey... O yüceprense, Berrakbey efendim, sizi asması için ip verecek değiliz, efendim.”</p>

  <p>Adolin gözlerini kapattı. Eğer Sadeas’ın yanında da bu şekilde davrandılarsa bu kayışın kesilmesi kadar büyük bir suç olurdu. Sadakatlerinde kusur bulamazdı ama onlar sanki Dalinar yanlış bir şey <i>yapmış</i> ve kendileri de onu savunmak zorunda olduklarını hissediyormuş gibi davranıyorlardı.</p>

  <p>Gözlerini açtı. “Daha önce birkaçınızla konuştuğumu hatırlıyorum. Ama tekrar soracağım. Herhangi biriniz kralın eyerinde kesilmiş bir kayış gördünüz mü?”</p>

  <p>Adamlar başlarını sallayarak birbirlerine baktılar. “Hayır, Berrakbey,” diye cevap verdi adamlardan biri. “Eğer görmüş olsak tabii ki de değiştirirdik.”</p>

  <p>“Ama Berrakbey, o gün ortalık çok karışıktı ve bir sürü de insan vardı,” diye ekledi adamlardan bir tanesi. “Düzgün bir plato saldırısı ya da onun gibi bişey filan değildi. Ve... şey... Dürüst olmak gerekirse, efendim, Saraylar’ın altındaki her şeyin arasında kralın eyerini korumamız gerekeceğini kim düşünebilirdi ki?”</p>

  <p>Dalinar Adolin’e başını salladı ve çadırın dışına çıktılar. “Ee?”</p>

  <p>“Büyük ihtimalle bize faydası olacak pek bir şey yapmadılar,” dedi Adolin yüzünü buruşturarak- “Hem de gayretlerine rağmen ya da daha doğrusu gayretleri yüzünden.”</p>

  <p>“Maalesef katılıyorum.” Dalinar içini çekti. Dalinar Tadet’e elini salladı, kısa boylu ardent çadırın yan tarafında ayakta bekliyordu. “Onlarla ayrı ayrı görüş,” dedi Dalinar ona yumuşakça. “Onlardan detayları öğrenip öğrenemeyeceğine bak, Sadeas’ın tam olarak kullandığı kelimeleri ve onların cevaplarının da tam olarak ne olduğunu öğrenmeye çalış.”</p>

  <p>“Evet, Berrakbey.”</p>

  <p>“Gel, Adolin,” dedi Dalinar. “Hâlâ yapmamız gereken birkaç teftiş daha var.”</p>

  <p>“Baba,” dedi Adolin Dalinar’ın kolunu tutarak. Zırhları hafifçe tıngırdadı.</p>

  <p>Dalinar kaşlarını çatarak ona döndü ve Adolin Kobalt Muhafızlar’a doğru hızlı bir hareket yaptı. Konuşacak yer bırakmaları için bir rica. Muhafızlar hızlı ve etkili bir şekilde hareket ederek iki adamın etrafında bir boşluk oluşturdular.</p>

  <p>“Burada neler oluyor baba?” diye hesap sordu Adolin yumuşak bir şekilde.</p>

  <p>“Ne? Teftiş yapıyor ve kamp işlerini hallediyoruz.”</p>

  <p>“Ve her durumda da beni öne itiyorsun,” dedi Adolin. “Birkaç seferinde de münasebetsiz bir şekilde diye eklemeliyim. Sorun ne? O kafanın içinde neler oluyor?”</p>

  <p>“Ben senin kafamın içinde olup bitenlerle ilgili belirgin bir sorunun olduğunu düşünüyordum.”</p>

  <p>Adolin irkildi. “Baba ben...”</p>

  <p>“Hayır, sorun yok, Adolin. Ben sadece zor bir karar vermeye çalışıyorum. Bunu yaparken hareket hâlinde olmak bana yardım ediyor.“ Dalinar yüzünü buruşturdu. “Başka bir adam oturup surat asacak bir yer bulabilir ama onun bana asla faydası oluyormuş gibi görünmüyor. Benim yapacak çok fazla işim var.”</p>

  <p>“Karar vermeye çalıştığın şey ne?” diye sordu Adolin. “Belki ben yardım edebilirim.”</p>

  <p>“Ettin bile. Ben..” Dalinar kaşlarını çatarak durdu. Ufak bir asker kuvveti. Beşinci Tabur’un antrenman bölgesinden yürüyerek geliyordu. Kırmızı ve kahverengi giysiler içindeki bir atlama eşlik ediyorlardı. Bunlar Thanadal’ın renkleriydi.</p>

  <p>“Bu akşam onunla bir görüşmen yok mu?“ diye sordu Adolin.</p>

  <p>“Evet,” dedi Dalinar.</p>

  <p>Kobalt Muhafızlar’ın başı Niter yeni gelenlerin yolunu kesmek için koşarak ilerledi. Bazen aşırı derecede şüpheci olabiliyordu ama bu bir koruma için sahip olması kötü bir özellik değildi. Kısa süre içinde Dalinar ve Adolin’e geri döndü. Yanık yüzlü Niter’in kısa kesilmiş siyah bir sakalı vardı. Çok düşük mertebeli bir <i>açıkgözdü</i> ve yıllardır muhafızlardaydı. “Diyor ki Yüceprens Thanadal bugün planlanmış olduğu gibi sizinle buluşamayacakmış.”</p>

  <p>Dalinar’ın yüz ifadesi karardı. “Haberciyle kendim konuşacağım.”</p>

  <p>Gönülsüz bir şekilde Niter cılız adama ileri çıkmasını işaret etti. Adam yaklaştı ve Dalinar’ın önünde bir dizi üstüne çöktü. “Berrakbey.”</p>

  <p>Bu sefer Dalinar Adolin’den öne çıkmasını istemedi. “Mesajını ilet.”</p>

  <p>“Berrakbey Thanadal bugün de size katılamaycak olduğu için pişmanlık duyuyor.”</p>

  <p>“Ve buluşmak için başka bir zaman önerdi mi?”</p>

  <p>“Fazlasıyla meşgul hâle gelmiş olduğu için pişmanlık duyduğunu söylüyor. Ancak bir akşam kralın ziyafetinde sizinle konuşmaktan mutluluk duyacak.”</p>

  <p><i>Toplum önünde, yakınlardaki adamların yarısı kulak misafiri olurken Thanadal’ın da içinde bulunacağı diğer yarısının ise büyük olasılıkla sarhoş olacağı bir durumda,</i> diye düşündü Adolin.</p>

  <p>“Anlıyorum,” dedi Dalinar. “Ve ne zaman bu kadar meşgul olmayacağına dair herhangi bir ipucu vermedi mi?”</p>

  <p>“Berrakbey,“ dedi haberci rahatsız bir şekilde. “Dedi ki, eğer ısrar ederseniz diğer yüceprenslerden birkaçıyla da konuşmuş olduğunu ve sizin teklifinizin özünü biliyor olduğunu hissettiğini açıklamam gerekiyor. Dedi ki ne herhangi bir ittifak kurmak istediğini ne de sizinle birlikte ortak bir plato saldırısına çıkma niyetinin olduğunu size söylemeliyim.”</p>

  <p>Dalinar’ın yüz ifadesi daha da karardı. Elini sallayarak haberciyi gönderdi, sonra da Adolin’e döndü. Kobalt Muhafızları konuşabilmeleri için etraflarında bıraktıkları açık alanı hâlâ koruyorlardı.</p>

  <p>“Thanadal en sonuncularıydı,” dedi Dalinar. Her yüceprens kendi adabıyla onu geri çevirmişti. Hatham aşırı kibarlıkla, Bethab açıklamayı karısının yapmasına izin vererek, Thanadal da düşmanca bir nezaketle. “En azından Sadeas dışında hepsi.”</p>

  <p>“Bununla ona gitmenin akıllıca olacağından şüphe ediyorum baba.”</p>

  <p>“Büyük olasılıkla haklısın.” Dalinar’ın sesi soğuktu. Kızmıştı. Hatta küplere binmişti. “Bana bir mesaj gönderiyorlar. Kralın üstünde sahip olduğum etkiden asla hoşlanmadılar ve hepsi de benim düşmemi görmeye hevesliler. Onlardan istediğim bir şeyi, sırf benim dengemi geri kazanmama faydası olabilir diye yapmak istemiyorlar.”</p>

  <p>“Baba üzgünüm.”</p>

  <p>“Belki de bu en iyisi. Önemli olan nokta başarısız olmuş olmam. Onların birlikte çalışmalarını <i>sağlayamıyorum.</i> Elhokar haklıydı.” Adolin’e baktı. “Benim için teftişlere devam etmeni istiyorum, oğlum. Yapmak istediğim bir şey var.”</p>

  <p>“Ne?”</p>

  <p>“Sadece yapılmasını gerekli gördüğüm bir şeyler.”</p>

  <p>Adolin itiraz etmek istedi ancak söyleyecek kelime bulamadı. En sonunda da içini çekerek başıyla onayladı. “Peki, bunun ne hakkında olduğunu bana söyleyecek misin?”</p>

  <p>“Yakında,” diye söz verdi Dalinar. “Çok yakında.”</p>

  <p style="text-align: center;">♦</p>

  <p style="text-align: center;">♦♦</p>

  <p>Dalinar oğlunun kararlı bir şekilde büyük adımlarla yürüyerek uzaklaşmasını izledi. O iyi bir yüceprens olacaktı. Dalinar’ın kararı basit bir karardı.</p>

  <p>Kenara çekilip oğlunun yerini almasına izin vermenin zamanı gelmiş miydi?</p>

  <p>Eğer bu adımı atarsa, Dalinar’ın politikadan uzak durması, arazilerine çekilerek Adolin’i iktidar sahibi olması için kendi başına bırakması beklenirdi. Düşünmesi acı verici bir karardı ve bunu aceleci bir şekilde yapmamak için dikkatli olmak zorundaydı. Ama eğer kamptaki herkesinin inanıyormuş gibi göründüğü şekilde gerçekten de deliriyorsa, o zaman çekilmek <i>zorundaydı.</i> Ve de kısa süre içinde, durumunun artık çekilecek kadar aklının başında olmayacağı bir noktaya kadar ilerlemesinden önce.</p>

  <p><i>Bir hükümdar kontroldür,</i> diye düşündü <i>Kralların Yolu</i>’ndan bir pasajı hatırlayarak. O <i>istikrarı sağlar. Onun hizmeti ve ticari malı budur. Eğer kendisini kontrol edemiyorsa, o zaman nasıl insanların hayatlarını kontrol edebilir? Kazandığı Fırtınaışığını hak eden hangi tüccar bizzat kendi sattığı meyvenin tadına bakmaz?</i></p>

  <p>Garip, onların kendisini deliliğe (kısmen de olsa) itmiş olup olmadığını merak ederken bile bu alıntılar hâlâ aklına geliyordu. “Niter,” dedi. “Savaş çekicimi getirin. Toplanma alanında beni bekliyor olsun.”</p>

  <p>Dalinar düşünürken hareket ediyor, çalışıyor olmak istiyordu. Tabur Altı ve Yedi’nin kışlaları arasındaki yoldan aşağı hızlı adımlarla ilerlerken ona ayak uydurabilmek için muhafızları da hızlandılar. Niter silahı getirmeleri için birkaç adam gönderdi. Sesi garip bir şekilde heyecanlı çıkmıştı, sanki Dalinar’ın etkileyici bir şeyler yapacağını düşünüyormuş gibiydi.</p>

  <p>Dalinar onun öyle düşüneceğinden şüpheliydi. En sonunda pelerini arkasında dalgalanarak toplanma alanına çıktı, zırhlı botları taşların üstünde takırdıyordu. Çekiç için uzun süre beklemesi gerekmedi; ufak bir el arabası içinde iki adam tarafından çekilerek getirildi. Askerler ter dökerek çekici arabadan indirdiler; sapı bir adamın bileği kadar kalın ve kafasının ön kısmı da açık bir karıştan daha büyüktü. İki adam onu zar zor kaldırabiliyordu.</p>

  <p>Dalinar çekici zırhlı eliyle kaptı ve savurarak omzunun üstüne yerleştirdi. Alanda egzersizlerini yapmakta olan askerleri görmezden gelerek, bir grup üstü başı kir içindeki işçinin tuvalet hendeğini çentik çentik oymakta olduğu yere doğru yürüdü. Başlarını kaldırarak ona baktılar; yüceprensin bizzat kendisinin bütün Parezırhı içinde tepelerinde yükseldiğini gördükleri için dehşete düşmüşlerdi.</p>

  <p>“Burada sorumlu kim?” diye sordu Dalinar.</p>

  <p>Kahverengi pantolonlu pejmürde bir sivil endişeliyle elini kaldırdı. “Berrakbey, size nasıl hizmet edebiliriz?”</p>

  <p>“Kısa bir süre için dinlenerek,” dedi Dalinar. “Çıkın bakalım.”</p>

  <p>Endişeli işçiler aceleyle dışarı çıktılar. Dalinar’ın hareketleri yüzünden kafaları karışmış olan <i>açıkgözlü</i> subaylar arkada toplanmıştı.</p>

  <p>Dalinar savaş çekicinin sapını zırhlı eliyle kavradı, metal mili sıkı bir şekilde deriyle sarmalanmıştı. Derin bir nefes alarak yarı bitirilmiş hendeğin içine atladı, çekici kaldırdı, sonra da silahı aşağı doğru savurarak kayalara indirdi.</p>

  <p>Güçlü bir <i>çatırtı</i> antrenman alanı boyunca yankılandı ve bir şok dalgası Dalinar’ın kollarından yukarı doğru yayıldı. Parezırhı geri tepmenin büyük bir kısmını emmişti ve Dalinar taşlarda kocaman bir çatlak bırakmıştı. Kaldırıp tekrar savurdu, bu defa büyük bir kaya parçasını kırarak yerinden çıkardı. Bunu kaldırmak iki ya da üç sıradan adam için zor olacak olsa da, Dalinar kaya parçasını tek eliyle kavrayarak bir tarafa fırlattı. Taşların üstünde takırdayarak gitti.</p>

  <p>Sıradan insanlar için olan Pareler <i>neredeydi</i>? Neden o kadar bilge olan eskiler onlara yardım etmek için herhangi bir şey yaratmamıştı? Dalinar çalışmaya devam eder, çekicinin darbeleri havaya toz ve çentikler fırlatırken yirmi adamın işini kolaylıkla yapıyordu. Parezırhı Roshar üzerinde işçilerin ve <i>koyugözlerin</i> hayatlarını kolaylaştırmak için o kadar çok şey yapabilirdi ki.</p>

  <p>Çalışıyor olmak iyi hissettiriyordu. Faydalı bir şey yapıyor olmak. Son zamanlarda, çabalarının sanki daireler çizerek etrafta koşturup durmaya benzediğini hissediyordu. İş onun düşünmesine yardımcı oluyordu.</p>

  <p>Savaş için olan susamışlığını <i>kaybediyordu.</i> Bu onu endişelendiriyordu çünkü Heyecan, savaş için olan arzu ve zevk, Alethilerin bir toplum olarak devamını sağlayan şeyin bir parçasıydı. Eril sanatların en büyüğü büyük bir savaşçı olmaktı ve en önemli Çağrı savaşmaktı. Yaradan’ın kendisi Alethilerin kendilerini şerefli savaşta eğitmelerini bekliyordu ki, öldükleri zaman Elçiler’in ordusuna katılarak Asude Saraylar’ı geri kazanabilsinler.</p>

  <p>Ama yine de, öldürmek hakkında düşünmek, onu hasta etmeye başlamıştı. O son köprü saldırısından sonra daha da kötüye gitmişti. Bir dahaki sefer savaşa gittiği zaman ne olacaktı? Bu şekilde önderlik edemezdi. Bu Adolin’in lehine tahttan feragat etmenin doğru görünüyor olmasının çok önemli bir sebebiydi.</p>

  <p>Çekici savurmaya devam etti. Tekrar ve tekrar, taşlara vuruyordu. Askerler yukarıda toplandı ve emirlerine rağmen, işçiler dinlenmek için gitmediler. Afallamış bir şekilde, bir Paretaşıyan onların işini yaparken izlediler. Arada bir Kılıç’ını çağırıp, çekici tekrar alıp bunları parçalamadan önce kayalardan parçalar kesmek için onu kullanıyordu.</p>

  <p>Büyük olasılıkla gülünç görünüyordu. Kamptaki bütün işçilerin işini yapamazdı ve zamanını doldurmak için önemli görevleri vardı. Onun bir hendeğin içine girerek ter dökmesi için hiçbir sebep yoktu. Ancak bu o kadar <i>iyi</i> geliyordu ki. Kampın ihtiyaçlarını karşılamaya doğrudan yardımcı olmak çok harikaydı. Elhokar’ı korumak için yaptığı şeylerin sonuçlarını ölçmek çoğu zaman zordu; ilerlemesinin belirgin olduğu bir iş yapabiliyor olmak çok tatmin ediciydi.</p>

  <p>Ama bunda bile, ona bulaşmış olan ideallere uygun şekilde hareket ediyordu. Kitap halkının yüklerini taşıyan bir kraldan bahsediyordu. Liderlik edenlerin insanların en aşağısı olduklarını, çünkü herkese hizmet etmelerinin beklendiğinden bahsediyordu. Cümlelerin hepsi Dalinar’ın etrafında girdap gibi dönüyordu. Kurallar, kitabın öğretileri, görülerinin (ya da sanrılarının) gösterdiği şeyler.</p>

  <p>Savaş sırasında mecbur kalmadığın sürece, asla diğer insanlarla dövüşme.</p>

  <p><i>Güm!</i></p>

  <p>Sözlerin değil, davranışların seni savunsun.</p>

  <p><i>Güm!</i></p>

  <p>Karşılaştıklarından şeref bekle ve onlara bunu gösterebilmeleri için şans tanı.</p>

  <p><i>Güm!</i></p>

  <p>Hükmedilmek isteyeceğin gibi hükmet.</p>

  <p><i>Güm!</i></p>

  <p>Bir gün tuvalet olacak bir şeyin içinde beline kadar gömülmüş dikiliyordu, kulakları kırılan taşların inlemeleriyle doluydu. Bu ideallere inanmaya başlıyordu. Hayır, onlara inanmaya zaten başlamıştı. Şimdi onları yaşıyordu. Eğer bütün insanlar kitabın belirttiği şekilde yaşıyor olsaydı dünya nasıl bir yer olurdu?</p>

  <p>Birilerinin başlaması gerekiyordu. Birilerinin örnek olması gerekiyordu. Bu açıdan, <i>çekilmemek</i> için bir sebebi vardı. Deli olsa da, olmasa da, şimdi onun işleri yapıyor olma şekli, Sadeas ya da diğerlerinin yapma şeklinden daha iyiydi. Bunun doğru olduğunu görmek için kişinin yapması gereken tek şey onun askerlerinin ve insanlarının hayatlarına bakmaktı.</p>

  <p><i>Güm!</i></p>

  <p>Taş dövmeden değiştirilemezdi. Onun gibi bir adam için de bu böyle miydi? Her şeyin aniden onun için bu kadar zor olmasının sebebi bu muydu? Ama neden o? Dalinar bir filozof ya da bir idealist değildi. O bir askerdi. Ve eğer gerçeği itiraf edecek olursa, daha önceki yıllarında bir zorba ve bir savaş çığırtkanıydı. Daha iyi adamların ilkelerini takip edermiş gibi yaparak geçirilen sonbahar yılları, bir ömür dolusu kasaplığı silebilir miydi?</p>

  <p>Terlemeye başlamıştı. Zemin boyunca biçerek açmış olduğu yarık bir adamın boyu kadar genişlikte, göğsü kadar derin ve yaklaşık otuz metre uzunluktaydı. Çalışmaya devam ettikçe, daha da fazla insan onu izlemek ve fısıldanmak için toplanıyordu.</p>

  <p>Parezırhı kutsaldı. Yüceprens gerçekten de onunla bir <i>tuvalet hendeği</i> mi kazıyordu? Stres onu bu kadar derinden mi etkilemişti? Yücefırtınalardan ürküyordu. Korkaklaşıyordu. Düello yapmayı ya da kendisini hakaretlere karşı savunmayı reddediyordu. Dövüşmekten korkuyor, savaştan vazgeçmek istiyordu.</p>

  <p>Kralı öldürmeye çalıştığından şüpheleniliyordu.</p>

  <p>En sonunda, Teleb herkesin aşağıdaki Dalinar’a bön bön bakmasının saygılı bir davranış olmadığına karar verdi ve adamlara kendi görevlerinin başına dönmelerini emretti. Dalinar’ın emrini dikkate alarak işçileri uzaklaştırdı ve onlara gölgede oturup “neşeli bir şekilde sohbet etmelerini” emretti. Başka birisi bu emri bir gülümsemeyle söylemiş olabilirdi ama Teleb kayaların kendileri kadar sertti.</p>

  <p>Dalinar her şeye rağmen çalıştı. Hendeğin nerede bitmesi gerektiğini biliyordu, çalışma emrini o onaylamıştı. Uzun, eğimli bir oluk açılacak, sonra da kokuyu engellemek için yağlanmış ve katranlanmış tahtalarla kaplanacaktı. Yüksek ucuna bir tuvalet kulübesi dikilecekti ve içindekiler de her birkaç ayda bir dumana Ruhdökülebilecekti.</p>

  <p>Bir kere yanlız kaldığı zaman iş daha da iyi geldi. Bir adam, kayaları kırıyor, darbe üstüne darbe indiriyordu. O çok uzun zaman önceki günde Parshendilerin çalmış olduğu davullar gibi. Dalinar hâlâ o vuruşları duyabiliyordu, onları içinde hissedebiliyordu; onu sarsıyorlardı.</p>

  <p><i>Üzgünüm, kardeşim.</i></p>

  <p>Görüleri hakkında ardentlerle konuşmuştu. Onlar görülerin büyük olasılıkla fazla zorlanmış bir aklın ürünü olduğunu düşünüyorlardı.</p>

  <p>Görülerin ona sunuyor olduğu herhangi bir şeyin doğru olduğuna inanmak için hiçbir sebebi yoktu. Onları takip ederek Sadeas’ın manevralarını görmezden gelmekten fazlasını yapmış, kaynaklarını tehlikeli bir şekilde tüketmişti. Ünü yıkımın eşiğindeydi. Bütün Kholin evini de aşağı çekme tehlikesiyle karşı karşıyaydı.</p>

  <p>Ve onun emekli olmasını haklı çıkaran en önemli nokta da buydu. Eğer devam ederse, davranışları pekâlâ Adolin, Renarin ve Elhokar’ın ölümlerine sebep olabilirdi. İdealleri için kendi hayatını riske atardı ama oğullarının hayatlarını riske atabilir miydi?</p>

  <p>Kıymıklar savrularak Zırh’ından sektiler. Yıpranmış ve yorulmuş hissetmeye başlıyordu. Zırh işi onun için yapmıyor, gücünü artırıyordu; bu yüzden de çekicin her vuruşu ona aitti. Parmakları çekicin sapındaki sürekli titreşimler yüzünden hissizleşmeye başlamıştı. Bir karara yaklaşmıştı. Aklı sakindi, açıktı.</p>

  <p>Çekici tekrar savurdu.</p>

  <p>“Kılıç daha etkili olmaz mıydı?” diye sordu kuru, dişi bir ses.</p>

  <p>Dalinar çekicin başı kırık taşlar üstünde kalırken dondu. Döndüğünde mavi ve açık kırmızılı bir elbise giymiş olan Navani’nin, grilerle biraz lekelenmiş olan saçları batmaya yaklaşmış olan bir güneşin ışığını beklenmedik bir şekilde yansıtarak hendeğin yanında ayakta durmakta olduğunu gördü. İki genç kadın eşlikçisi vardı, kendi himayesi altında olanlar değil de kamptaki diğer <i>açıkgözlü</i> kadınlardan “ödünç” almış olduğu kadınlar.</p>

  <p>Navani kollarını kavuşturmuş duruyordu; arkasındaki güneş ışığı bir hâle gibiydi. Dalinar tereddütle bir kolunu ışığı engellemek için kaldırdı. “Mathana?”</p>

  <p>“Taş işleri için,” dedi Navani oluğa başıyla işaret ederek. “Şimdi, bir yargıda bulunmak bana düşmez; bir şeylere vurmak eril bir sanat. Ancak senin, bana bir keresinde tarif edilmiş olduğu şekliyle, yücefırtınanın bir Herdazlıyı devirdiği kadar kolayca taşları bile kesebilecek olan bir kılıca sahip değil misin?”</p>

  <p>Dalinar tekrar kayalara baktı. Sonra çekicini tekrar kaldırdı ve tatmin edici bir çatırtı çıkararak taşların üstüne indirdi. “Parekılıcı kesmekte fazla iyi.”</p>

  <p>“İlginç,” dedi Navani. “Sanki bu mantıklıymış gibi davranmak için elimden gelenin en iyisini yapacağım. Bir diğer taraftan, hiç çoğu eril sanat yok etmekle ilgilenirken dişil sanatların yaratmakla ilgileniyor olduğu dikkatini çekti mi?”</p>

  <p>Dalinar tekrar vurdu. <i>Güm</i>! Navani ile konuşmayı sürdürmenin, ona doğrudan bakmadığı zamanlarda bu kadar kolay olması dikkat çekiciydi. “Kılıç’ı kenarları ve ortayı kesmek için kullanıyorum. Ama hâlâ kayaları kırmam gerekiyor. Hiçbir Parekılıcı tarafından kesilmiş olan bir parçayı taşın içinden çıkarmayı denedin mi?”</p>

  <p>“Denediğimi söyleyemem.”</p>

  <p>“Kolay değil.” <i>Güm</i>! “Kılıç çok ince bir kesik bırakıyor. Kayalar kesildikten sonra da birbirlerine basınç uygulamaya devam ediyorlar. Onları kavramak ya da haraket ettirmek kolay değil. Güm! “Göründüğünden daha karmaşık bir iş.” <i>Güm</i>! “En iyi yol bu.”</p>

  <p>Navani elbisesinden birkaç ufak taş parçası silkeledi. “Ve görüyorum ki daha pis.”</p>

  <p>Güm!</p>

  <p>“Peki, özür dileyecek misin?“ diye sordu.</p>

  <p>“Ne için?”</p>

  <p>“Randevumuzu kaçırdığın için.”</p>

  <p>Dalinar savuruşunun ortasında dondu. Bunu tamamen unutmuştu; ilk geri döndüğü ziyafette Navani’nin ona bugün kitap okumasını kabul etmişti. Kâtiplerine bu randevuyu söylememişti. Hüsran içinde Navani’ye doğru döndü. Thanadal randevularını iptal etmiş olduğu için kızmıştı ama <i>o</i> en azından bir haberci gönderecek kadar düşünceliydi.</p>

  <p>Navani emineli gizlenmiş, kollarını kavuşturmuş olarak duruyordu. Şık elbisesi güneş ışığıyla yanıyormuş gibi görünüyordu. Dudaklarında bir gülümsemenin izi vardı. Onu boşa bekleterek onur gereği kendisini Navani’nin eline düşürmüştü.</p>

  <p>“Gerçekten de üzgünüm,” dedi. “Son zamanlarda düşünmem gereken bazı çetrefilli konular vardı ancak bu seni unutmamı affettirmez.”</p>

  <p>“Biliyorum. Senin bu hatanı telafi etmene izin vermek için bir yol düşüneceğim. Ancak şimdilik, uzakalemlerden birinin yanıp sönüyor olduğunu bilmen gerek.”</p>

  <p>“Ne? Hangisi?”</p>

  <p>“Kâtiplerin kızıma bağlı olanı olduğunu söylüyor.”</p>

  <p>Jasnah! İletişim kurmalarının üstünden haftalar geçmişti, ona göndermiş olduğu mesajların karşılığında sadece cevapların en kısalarını alabilmişti. Jasnah projelerinden birine derinlemesine gömüldüğü zamanlar sık sık diğer her şeyi görmezden gelirdi. Eğer şimdi ona haber gönderiyorsa ya bir şeyler keşfetmişti ya da bağlantılarını tekrar kurmak için bir mola veriyordu.</p>

  <p>Dalinar tuvalet hendeğine bakmak için döndü. Neredeyse tamamlamıştı ve bilinçsiz bir şekilde işin sonuna ulaştığı zaman kararını da vermeyi planlamış olduğunu fark etti. Çalışmaya devam etmeye çok istekliydi.</p>

  <p>Ama eğer Jasnah konuşmak, istiyorsa...</p>

  <p>Dalinar’ın onunla konuşmaya ihtiyacı vardı. Belki de onu Harap Ovalar’a dönmeye ikna edebilirdi. Eğer onun Elhokar de Adolin’e göz kulak olmak için geleceğini bilirse, tahttan çekilme konusunda kendini çok daha güvende hissederdi.</p>

  <p>Dalinar çekicini bir kenara fırlattı; darbeleri çekicin sapını otuz derece kadar bükmüştü ve kafası da şekilsiz bir yumru hâline gelmişti. Hendekten dışarı sıçradı. Yeni bir silah dövdürecekti; bu Paretaşıyanlar için sıra dışı bir şey değildi.</p>

  <p>“Özür dilerim, Mathana, ama korkarım ki af diledikten bu kadar kısa süre sonra senden ayrılmayı da dilemek zorundayım.” dedi Dalinar. “Bu konuşmayı yapmak zorundayım.”</p>

  <p>Navani’ye eğildi ve aceleyle uzaklaşmak için döndü.</p>

  <p>“Aslında,” dedi Navani arkasından, “Sanırım <i>ben</i> senden bir şey dileyeceğim. Kızımla konuşmamın üstünden aylar geçti. Eğer izin verirsen sana katılacağım.”</p>

  <p>Dalinar duraksadı ama onu zaten gücendirmişken bir de onu reddedemezdi. “Elbette.” Navani yürüyerek tahtırevanına gidip yerleşirken bekledi. Taşıyıcılar kaldırdı ve Dalinar tekrar ilerlemeye başladı, taşıyıcılar ve Navani’nin ödünç himayeleri yakınında yürüyorlardı.</p>

  <p>“Sen nazik bir adamsın, Dalinar Kholin,” dedi Navani, yastıklı sandalyesinde arkasına yaslanırken. Aynı sinsi gülümseme dudaklarındaydı. “Korkarım ki seni büyüleyici bulmamı mecbur kılıyor.”</p>

  <p>“Şeref duygum manipüle edilmemi kolaylaştırıyor,” dedi Dalinar gözleri ileriye dönük olarak. Navani’yle uğraşmak şu anda ihtiyacı olan bir şey değildi. “Öyle olduğunu biliyorum. Benimle oyun oynamana gerek yok Navani.”</p>

  <p>Yumuşak bir şekilde güldü. “Senden faydalanmaya çalışmıyorum Dalinar. Ben...” Durakladı. “Eh, belki de senden birazcık faydalanmaya çalışıyorumdur. Ama seninle ‘oyun oynamıyorum.’ Bu son yılda özellikle diğer herkesin olduğunu <i>iddia ettikleri</i> kişi <i>olmaya</i> başladın. Bunun seni ne kadar ilgi çekici yaptığını görmüyor musun?”</p>

  <p>“Bunu ilgi çekici olmak için yapmıyorum.”</p>

  <p>“Eğer öyle yapıyor olsan işe yaramazdı!” Navani ona doğru eğildi. “Neden yıllar önce senin yerine Gavilar’ı seçmiş olduğumu biliyor musun?”</p>

  <p><i>Lanet.</i> Onun yorumları -onun varlığı- kristal gibi düşüncelerinin ortasına dökülen koyu bir kadeh şarap gibiydi. Zorlu çalışma ile elde etmeye çalıştığı açıklık hızla kaybolmaktaydı. Bu kadar cüretli olmak zorunda mıydı? Dalinar soruya cevap vermedi. Bunun yerine hızını artırdı ve Navani’nin onun bu konuyu tartışmak istemediğini anlayacağını umdu.</p>

  <p>İşe yaramamıştı. “Onu kral olacağı için seçmedim, Dalinar. Gerçi herkesin söylediği bu. Onu seçtim çünkü sen beni <i>korkutuyordun.</i> Sendeki o keskinlik, gerilim... Kardeşini de korkutuyordu biliyorsun.”</p>

  <p>Dalinar hiçbir şey söylemedi.</p>

  <p>“O hâlâ orada,” dedi Navani. “Gözlerinin içinde görebiliyorum. Ama zapt etmek için onun etrafını zırhla çevreledin, pırıldayan bir Parezırhı’yla. Hayran edici bulduğum şeyin bir parçası bu.”</p>

  <p>Dalinar ona bakarak durdu. Tahtırevan taşıyıcıları durdu. “Bu işe yaramaz, Navani,” dedi yumuşak bir şekilde.</p>

  <p>“Yaramaz mı?”</p>

  <p>Dalinar başını salladı. “Kardeşimin hatırasına saygısızlık etmeyeceğim.” Ona sert bir şekilde baktı ve o da en sonunda başıyla onayladı.</p>

  <p>Yürümeyi sürdürürken Navani bir şey söylemedi ama zaman zaman muzip bir şekilde ona gözlerini dikiyordu. En sonunda <i>khokh</i> ve <i>linil</i> rünçiftiyle dalgalanan mavi sancaklar tarafından işaretlenmiş olan Dalinar’ın kişisel yerleşkesine ulaştılar. İlki bir kule şeklinde çizilmişti, İkincisi de bir taç oluşturuyordu. Orjinal tasarımı Dalinar’ın annesi yapmıştı. Taşıdığı mühür yüzüğünün de aynısıydı; gerçi Elhokar bunun yerine bir kılıç ve taç kullanıyordu.</p>

  <p>Yerleşkesinin girişindeki askerler selam verdiler ve Dalinar girmeden önce Navani’nin ona katılması için bekledi. Mağara gibi olan içerisi doldurulmuş safirlerle aydınlatılıyordu. Oturma odasına girdiklerinde Dalinar, aylar içinde odanın ne kadar da lüks bir hâle gelmiş olduğuna bir kez daha şaşırdı.</p>

  <p>Kâtiplerinden üç tanesi eşlikçi kızlarıyla birlikte bekliyordu. Altısı da o içeri girince ayağa kalktı, Adolin de oradaydı.</p>

  <p>Dalinar gence kaşlarını çattı, “Senin teftişleri yapıyor olman gerekmiyor mu?”</p>

  <p>Adolin irkildi, “Baba, ben onları saatler önce bitirdim.”</p>

  <p>“Öyle mi?” <i>Fırtınababa</i>! O <i>taşları döverek ne kadar zaman harcadım?</i></p>

  <p>“Baba,” dedi Adolin onun yanına gelerek. “Bir dakika için özel olarak konuşabilir miyiz?” Çoğu zaman olduğu gibi, Adolin’in siyah serpilmiş sarışın saçları asi bir paspas gibiydi. Zırh’ını çıkarmış ve banyo yapmıştı; şimdi ise modaya uygun, ancak savaşa da uygun olan yanlardan düğmeli, uzun, mavi bir ceket üniforma ve altına da koyu kahverengi pantolon giymişti.</p>

  <p>“Henüz bunu tartışmaya hazır değilim oğlum,” dedi Dalinar yumuşak bir şekilde. “Biraz daha zamana ihtiyacım var.”</p>

  <p>Adolin onu inceledi; gözleri endişeliydi. O <i>iyi bir yüceprens olacak,</i> diye düşündü Dalinar. <i>Bunun için benim asla yetiştirilmediğim bir şekilde yetiştirildi.</i></p>

  <p>“Peki, o zaman,” dedi Adolin, “Ama senden isteyecek olduğum başka bir şey var.” Kâtiplerden birine doğru işaret etti, sadece birkaç siyah teli olan kumral saçlı bir kadına. Uzun boyunlu ve kıvraktı, yeşil bir elbise giyiyordu, saçı başının yukarısında dört geleneksel çelik saç tokası tarafından bir arada tutulan karmaşık bir örgü kümesi hâlinde toplanmıştı.</p>

  <p>“Bu Daulan Morakotha,” dedi Adolin yumuşak bir şekilde Dalinar’a. “Babası Berrakbey Morakotha ile birkaç ay geçirmek için dün kampa geldi. Bir süredir beni arıyordu ve ben de ona burada olduğu sürece senin kâtiplerinin arasında bir pozisyon önerme cesaretinde bulundum.”</p>

  <p>Dalinar gözlerini kırpıştırdı. “Peki ya...”</p>

  <p>“Malasha mı?” Adolin içini çekti. “Olmadı.”</p>

  <p>“Ve bu?” diye sordu Dalinar, sesi alçak ve güvensizdi, “Ne kadar zamandır kampta olduğunu söylemiştin? Dünden beri mi? Ve şimdiden o mu seni <i>arıyor?</i>”</p>

  <p>Adolin omzunu silkti. “Ee, korumam gereken bir ünüm var.”</p>

  <p>Dalinar içini çekerek onu duyabilecek kadar yakında duran Navani’ye dik dik baktı. Görgü kuralları gereği dinlemiyormuş gibi yapıyordu. “Biliyorsun, alışılagelmiş olanı en sonunda kur yapmak için tek bir kadını seçmektir.” <i>İyi bir eşe ihtiyacın olacak oğlum. Belki de çok yakında.</i></p>

  <p>“Yaşlı ve sıkıcı olduğum zaman belki,” dedi Adolin genç kadına gülümseyerek. Kız <i>güzeldi.</i> Ama sadece bir gündür mü kamptaydı? <i>Atalarımın kanı,</i> diye düşündü Dalinar. O en sonunda karısı olacak olan kadına kur yaparak üç yıl geçirmişti. Onun yüzünü hatırlayamıyor olsa bile onu ne kadar ısrarcı bir şekilde kovalamış olduğunu <i>hatırlıyordu.</i></p>

  <p>Muhakkak ki onu sevmişti. Onunla ilgili olan tüm duygular gitmişti, asla kurcalanmaması gereken kuvvetler tarafından aklından silinmişti. Ne yazık ki, karısı olacak kadınla karşılaşmasından yıllar önce Navani’yi ne kadar çok arzuladığını <i>hatırlıyordu.</i></p>

  <p>Kes sunu, dedi kendi kendisine. Saniyeler önce bir yüceprens olarak tahtından feragat etmeye karar vermenin eşiğindeydi. Navani’nin onun dikkatini dağıtmasına izin vermenin zamanı değildi.</p>

  <p>“Berrakhanım Danlan Morakotha,” dedi genç kadına. “Kâtiplerim arasına hoş geldiniz. Anladığım kadarıyla benim için bir haber gelmiş?”</p>

  <p>“Evet, Berrakbey,” dedi kadın reverans yaparak. Dalinar’ın kitaplığının üzerindeki kalemliklerin içinde dik vaziyette durmakta olan beş uzakalemden oluşan sıraya başıyla işaret etti. Uzakalemler sıradan yazı kalemlerine benziyordu, sadece her birine iliştirilmiş ufak bir doldurulmuş yakut vardı. En sağda olanı hafifçe yanıp sönüyordu.</p>

  <p>Litima da oradaydı ve her ne kadar kıdemli olan o olsa da, Danlan’a uzakalemi alması için başıyla işaret etti. Genç kadın aceleyle kitaplığa doğru hareket etti ve hâlâ yanıp sönmekte olan kalemi kürsünün yanındaki küçük yazı masasına götürdü. Dikkatlice yazı tahtasına bir sayfa kâğıt tutturdu ve mürekkep şişesini deliğinin içine koyup döndürerek tam olarak yerine yerleştirdi, sonra da tıpasını çıkardı. <i>Açıkgözlü</i> kadınlar sadece hürellerini kullanarak çalışmakta çok yetenekliydiler.</p>

  <p>Ona bakarak oturdu, biraz endişeli gibi görünüyordu. Dalinar elbette ki ona güvenmiyordu, en basitinden diğer yüceprenslerden birinin casusu olabilirdi. Ne yazık ki, artık Jasnah gitmiş olduğuna göre kampta tam olarak güvenebileceği <i>hiç</i> kadın yoktu.</p>

  <p>“Hazırım Berrakbey,” dedi Danlan. Net olmayan, kısık bir sesi vardı. Tam da Adolin’i çeken türdendi. Onun da Adolin’in çoğu zaman seçtikleri kadar yavan olmamasını umdu.</p>

  <p>“Devam et,” dedi Dalinar Navani’ye odanın konforlu ve rahat sandalyelerinden birine oturması için yer gösterirken. Diğer kâtipler tekrar banklarına oturdular.</p>

  <p>Danlan aramanın cevaplanmış olduğuna işaret edecek şekilde uzakalemin mücevherini bir parça çevirdi. Sonra yazı tahtasının kenarlarının seviyelerini kontrol etti; tahtayı tam olarak düz tutmasını sağlayan, merkezlerinde kabarcıklar olan küçük yağ şişecikleri vardı. Sonunda kalemi mürekkebe batırdı ve sayfanın sol üst köşesindeki noktanın üstüne koydu. Kalemi dik tutarak başparmağıyla mücevherin konumunu bir kere daha değiştirdi. Sonra da elini çekti.</p>

  <p>Kalem sanki hayalet bir el tarafından tutuluyormuş gibi ucu sayfanın üstünde olacak şekilde havada kaldı. Sonra Jasnah’nın millerce uzaktaki bununla bağlanmış olan bir kalemle yaptığı hareketlerin tam olarak aynılarını yaparak kımıldamaya başladı.</p>

  <p>Dalinar yazı tahtasının yanında zırhlı kollarını kavuşturmuş hâlde ayakta duruyordu. Yakın olmasının Danlan’ı gerginleştirdiğini görebiliyordu ama o da oturmak için fazlasıyla endişeliydi.</p>

  <p>Jasnah’nın elbette zarif bir el yazısı vardı. Jasnah nadiren mükemmelleştirmek için zaman harcamadan herhangi bir şeyi yapardı. Dalinar tanıdık ancak onun için anlaşılmaz olan satırlar sayfanın üstünde çarpıcı bir eflatun renginde belirmeye başlarken öne eğildi. Mücevherden hafif kırmızımsı duman demetleri yükseliyordu.</p>

  <p>Kalem yazmayı bırakarak yerinde dondu.</p>

  <p>“Amca,” diye okudu Danlan. “İyi olduğunu umuyorum.”</p>

  <p>“Gerçekten de,” diye cevap verdi Dalinar. “Etrafımdakiler tarafımdan bana çok iyi bakılıyor.” Kelimeler dinlemekte olan herkese güvenmediği ya da en azından tanımadığına işaret eden bir şifreydi. Jasnah çok hassas olan herhangi bir şey yazmamak için dikkat edecekti.</p>

  <p>Danlan kalemi aldı ve mücevheri çevirdi ve sonra da kelimeleri yazarak onları okyanusun ötesindeki Jasnah’ya gönderdi. Hâlâ Tukar’da mıydı? Danlan yazmayı bitirdikten sonra kalemi sol üstteki noktaya geri koydu; Jasnah’nın konuşmaya devam edebilmesi için iki kalemin de o noktaya yerleştirilmesi gerekiyordu. Sonra da mücevheri tekrar önceki konumuna getirdi.</p>

  <p>“Beklediğim gibi, yolum Kharbranth’a düştü,” diye okudu Danlan. “Aradığım sırlar Palanaeum’da bile bulunmak için fazlasıyla belirsiz ancak ipuçları buluyorum. Umutlandırıcı kırıntılar. Elhokar iyi mi?”</p>

  <p><i>İpuçları mı? Kırıntılar mı? Neyin?</i> Jasnah’nın dramaya bir meyili kesinlikle vardı; gerçi bu konuda kral kadar gösterişli değildi.</p>

  <p>“Kardeşin birkaç hafta önce kendini bir uçurumşeytanına öldürtmek için elinden gelenin en iyisini yaptı,” diye cevap verdi Dalinar. Adolin buna gülümsedi; omzunu kitaplığa dayamıştı. “Ama görünüşe göre Elçiler’in gözü onun üstünde. O iyi; gerçi burada senin yokluğun şiddetle hissediliyor. Eminim ki senin tavsiyelerinden faydalanabilir. Bir kâtip olarak Berrakhanım Lalai’ye fazlasıyla bel bağlıyor.”</p>

  <p>Belki de bu Jasnah’yı geri getirebilirdi. Onunla kraliçenin yokluğunda kralın başkâtipliğini yapan Sadeas’ın kuzeni arasında hiç de büyük bir sevgi yoktu.</p>

  <p>Danlan harıl harıl kelimeleri yazıyordu. Yan taraftan Navani boğazını temizledi.</p>

  <p>“Ah, şunu ekle,” dedi Dalinar. “Annen tekrar burada savaş kamplarında.”</p>

  <p>Kısa bir süre sonra kalem kendi kendine yazdı. “Anneme saygılarımı ilet. Onu kendinden bir kol boyu uzakta tut amca. Isırır.”</p>

  <p>Yan tarafta Navani burnunu çekti ve Dalinar Navani’nin de dinliyor olduğuna işaret etmemiş olduğunu fark etti. Danlan konuşmaya devam ederken Dalinar kızardı. “İşimden uzakalemde bahsedemem ama gittikçe daha da endişeleniyorum. Burada birikmiş olan tarihi kayıt sayfalarının sırf sayıları yüzünden gizli kalmış olan bir şeyler <i>var.</i>”</p>

  <p>Jasnah bir Veristitalyan’dı. Bunu bir keresinde Dalinar’a açıklamıştı; onlar geçmişteki gerçeği bulmaya çalışan bir alim mezhebiydi. Gelecekte ne yapılacağı üzerine çıkarımlar yapmak üzere geçmişte olmuş şeylerin tarafsız, gerçek açıklamalarını yapmak istiyorlardı. Neden kendilerini geleneksel tarihçilerden farklı olarak gördüklerinden tam olarak emin değildi.</p>

  <p>“Geri dönecek misin?” diye sordu Dalinar.</p>

  <p>“Bir şey şöyleyemem,” diye okudu Danlan cevap geldikten sonra. “Araştırmamı durdurmaya cesaret edemem. Ama yakında uzak kalmaya da cesaret edemeyeceğim bir zaman gelebilir.”</p>

  <p><i>Ne?</i> diye düşündü Dalinar.</p>

  <p>“Her neyse, sana bazı sorularım var,” diye devam etti Danlan. “Bana yedi yıl önce o ilk Parshendi devriyesiyle karşılaştığınızda ne olduğunu, tekrar tarif etmen gerekiyor.”</p>

  <p>Dalinar kaşlarını çattı. Zırh’ın ona verdiği güce rağmen, kazmak onu yorgun bırakmıştı. Ama Zırh’ı üzerindeyken odadaki sandalyelerden birine oturmaya cesaret edemezdi. Ancak zırh eldivenlerinden birini çıkardı ve elini saçının içinden geçirdi. Bu konuyu çok seviyor değildi ama bir yanı dikkatinin dağılmasından memnundu. Hayatını sonsuza kadar değiştirecek olan bir kararı vermeyi ertelemesi için bir sebep.</p>

  <p>Danlan kelimelerini yazmaya hazır bir şekilde ona baktı. Neden Jasnah tekrar bu hikâyeyi istiyordu? Bu olayların kayıtlarını babasının biyografisinde bizzat o yazmış değil miydi?</p>

  <p>Eh, eninde sonunda ona sebebini söyleyecekti ve eğer geçmişteki bulguları herhangi bir şeye işaret ediyorsa, bu Jasnah’nın şu anki projesinin çok büyük bir değeri olacağı anlamına gelirdi. Dalinar Elhokar’ın da kız kardeşinin bilgeliğinden bir parçasını alabilmiş olmasını diliyordu.</p>

  <p>“Bunlar acı verici hatıralar, Jasnah. Keşke babanı o geziye çıkmaya hiç ikna etmemiş olsaydım. Eğer Parshendileri keşfetmeseydik o zaman ona suikast düzenleyemezlerdi. İlk karşılaşma biz haritalarda olmayan bir ormanı incelerken oldu. Burası Harap Ovalar’ın güneyindeydi. Kuruyan Deniz’den yaklaşık iki haftalık yürüyüş mesafesinde olan bir vadide.”</p>

  <p>Gavilar’ın gençliğinde onu sadece iki şey heyecanlandırırdı: fetih ve av. Birisinin peşinden koşmadığı zamanlarda, diğerinin peşinden koşardı. O zaman avı önermek mantıklı gibi görünmüştü. Gavilar garip davranmaya başlamıştı; savaş için olan hırsını kaybediyordu. Adamlar onun zayıf olduğunu söylemeye başlamıştı. Dalinar kardeşine gençliklerindeki iyi zamanları hatırlatmak istemişti. Efsanevi bir uçurumşeytanı avının sebebi buydu.</p>

  <p>“Baban onlarla karşılaştığım zaman benimle birlikte değildi,” diye devam etti Dalinar geçmişi düşünerek. Nemli, ormanlık tepelerde kamp kuruyorlardı. Natan yerlilerini tercümanlarla sorguluyorlardı. Dışkı ya da kırık ağaçlar arıyorlardı. “Ben gözcülere Ecel Sapağı Nehri’nin bir kolundan yukarı doğru önderlik ederken baban da nehrin aşağısına doğru keşfe çıkmıştı. Parshendileri öbür yakada kamp kurmuş olarak bulduk. İlk başta buna inanamamıştım. Parshmenler. <i>Kamp kurmuş,</i> özgür ve organize. Ve silah taşıyorlardı. Kaba silahlar da değillerdi. Kılıçlar, oymalı saplı mızraklar...”</p>

  <p>Sesi soldu. Dalinar ona söylediği zaman Gavilar da inanmamıştı. Özgür parshman kabilesi diye bir şey yoktu. Onlar hizmetkârdılar ve her zaman da hizmetkâr olmuşlardı.</p>

  <p>“O zamanlar onların Parekılıcı var mıydı?” dedi Danlan. Dalinar Jasnah’nın bir cevap vermiş olduğunu fark etmemişti.</p>

  <p>“Hayır.”</p>

  <p>En sonunda cızırtıyla bir cevap geldi. “Ama şimdi var. İlk kez ne zaman bir Parshendi Paretaşıyan gördünüz?”</p>

  <p>“Gavilar’ın ölümünden sonra.”</p>

  <p>Dalinar bağlantıyı kurdu. Her zaman Gavilar’ın neden Parshendilerle bir anlaşma istediğini merak etmişlerdi. Sadece Harap Ovalar üstündeki kocakabukları avlamak için bir anlaşmaya ihtiyaçları olmazdı; o zamanlar Parshendiler Harap Ovalar’da yaşamıyorlardı.</p>

  <p>Dalinar bir ürperti hissetti. Kardeşi bu Parshendilerin Parekılıcı’na erişimlerinin olduğunu <i>biliyor</i> olabilir miydi? Anlaşmayı onlardan silahları nereden bulduklarını öğrenebilmek için mi yapmıştı?</p>

  <p><i>Onun ölümü mü,</i> diye düşündü Dalinar. <i>Jasnah’nın aradığı sır bu mu</i>? O asla Elhokar’ın intikama olan adanmışlığını göstermemişti ama Jasnah kardeşinden farklı düşünürdü. İntikam onu hareket ettirmezdi. Ama <i>sorular.</i> Evet, sorular ettirirdi.</p>

  <p>“Bir şey daha amca,” diye okudu Danlan. “Ondan sonra bu labirent gibi kütüphaneyi karıştırmaya geri dönebilirim. Bazı zamanlar kendimi uzun zamandır ölü olanların kemiklerini elekten geçiren bir mezar soyguncusu gibi hissediyorum. Her neyse. Parshendilerin bir defasında bizim dilimizi ne kadar hızlı öğreniyor olduklarından bahsetmiştin.”</p>

  <p>“Evet,” dedi Dalinar. “Günler içinde konuşuyor ve oldukça da iyi iletişim kuruyorduk. Dikkate değer.” Kim bütün her şey içinde parshmanların böylesine bir mucize için yeterli aklı olduğunu düşünebilirdi? Onun tanıdığı pek çoğu neredeyse hiç konuşmuyordu.</p>

  <p>“Sizinle ilk konuştukları şeyler ne hakkındaydı?” dedi Danlan. “Sordukları <i>ilk</i> sorular? Hatırlayabiliyor musun?”</p>

  <p>Dalinar gözlerini kapatarak Parshendilerin nehrin hemen karşısında kamp kurmuş olduğu günleri hatırladı. Gavilar onlara hayran olmuştu. “Haritalarımızı görmek istediler.”</p>

  <p>“Yokelçilerden bahsettiler mi?”</p>

  <p>“Yokelçiler mi? Hatırladığım kadarıyla hayır. Neden?”</p>

  <p>“Şu anda söylememeyi tercih ederim. Ancak sana bir şey göstermek istiyorum. Kâtibine yeni bir sayfa kâğıt çıkarttır.”</p>

  <p>Danlan yazı tahtasına yeni bir sayfa taktı. Kalemi köşeye koyarak bıraktı. Kalem yükseldi ve hızlı, atılgan darbelerle karalamaya başladı. Bu bir resimdi. Dalinar doğruldu ve daha yakına geldi ve Adolin de iyice yaklaştı. Kalem ve mürekkep en iyi vasıta değildi ve kalemler üzerinden çizim yapmak kusursuz sonuçlar vermezdi.</p>

  <p>Kalem diğer tarafta olmayan yerlerde minik mürekkep damlaları bırakıyordu ve her ne kadar mürekkep hokkası Jasnah’nın aynı anda hem kendi, hem de Dalinar’ın kalemini mürekkebe batırmasını sağlayacak şekilde aynı yerde olsa da, onun kalemindeki mürekkep bazen diğer taraftakinden daha önce bitiyordu.</p>

  <p>Yine de resim muhteşemdi. <i>Bu Jasnah değil,</i> diye düşündü Dalinar. Çizimi her kim yapıyorsa yeğeninden çok ama çok daha yetenekliydi.</p>

  <p>Resim bazı binaların üstünde yükselen uzun bir gölge şeklinde ortaya çıktı. İnce mürekkep çizgilerinde kabuk ve pençelerin ipuçları vardı ve gölgeler daha ince çizgilerin birbirlerine yakın olarak çizilmesiyle oluşturulmuştu.</p>

  <p>Danlan bunu bir kenara koyarak üçüncü bir sayfa kâğıt çıkardı, Dalinar resmi yukarı kaldırdı; Adolin de yanındaydı. Çizgiler ve gölgelerden oluşmuş kâbus gibi yaratık sanki tanıdıktı. Sanki...</p>

  <p>“Bu bir uçurumşeytanı,” dedi Adolin işaret ederek. “Çarpılmış, yüzü çok daha dehşet verici ve omuzları daha geniş ve ikinci ön pençe çiftini göremiyorum ama belli ki birileri onlardan birini çizmeye çalışmış.”</p>

  <p>“Evet,” dedi Dalinar çenesini ovuşturarak.</p>

  <p>“Bu buradaki kitapların birinden alınan bir betimleme,” diye okudu Danlan. “Vesayetimdeki yeni kız çizim konusunda oldukça yetenekli, bu yüzden de senin için ona resmi tekrar çizdirdim. Söyle bana. Bu sana bir şeyleri hatırlatıyor mu?”</p>

  <p><i>Yeni bir kız mı?</i> diye düğündü Dalinar. Jasnah’nın birini almasının üstünden yıllar geçmişti. Hep zamanı olmadığını söylerdi. “Bu bir uçurumşeytanının resmi,” dedi Dalinar.</p>

  <p>Danlan kelimeleri yazdı. Bir an sonra cevap geldi. “Kitap bunu bir Yokelçinin resmi olarak tarif ediyor.” Danlan kaşlarını çatarak başını yana eğdi. “Kitap orjinal olarak Hıyanet’ten önceki yıllarda yazılmış olan bir metnin kopyası. Ancak ilüstrasyonlar ondan bile daha eski olan bir metinden kopyalanmış. Hatta bazıları o resmin Elçiler’in ayrılmalarından sadece iki ya da üç nesil sonra çizilmiş olduğunu düşünüyor.”</p>

  <p>Adolin yumuşak bir şekilde ıslık çaldı. Bu resmi gerçekten de eski yapardı. Dalinar’ın anladığı kadarıyla, gölgegünlerden kalmış olan çok az sayıda yazı ya da eser vardı. <i>Kralların Yolu</i> en eskilerden biriydi ve bütün olan tek metindi. Ve o bile sadece çeviri hâlinde gelebilmişti, orjinal dilinde hiçbir kopyası yoktu.</p>

  <p>“Aceleyle yargıya varmandan önce, Yokelçilerin uçurumşeytanlarıyla aynı şey olduğunu ima etmiyorum,” diye okudu Danlan. “İnanıyorum ki antik sanatçı bir Yokelçinin neye benzediğini <i>bilmiyordu</i> ve bu yüzden de bildiği en korkutucu şeyi çizdi.”</p>

  <p><i>Ama orjinal sanatçı bir uçurumşeytanının neye benzediğini nereden biliyordu</i>? diye düşündü Dalinar. <i>Harap Ovalar’ı daha yeni keşfettik...</i></p>

  <p>Ama elbette. Her ne kadar Sahipsiz Tepeler şimdi boş olsa da, bir zamanlar yerleşim olan bir krallıktı. Geçmişte birilerinin uçurumşeytanlarından haberi vardı ve onların bir tanesini çizip de bir Yokelçi olarak adlandıracak kadar iyi biliyordu.</p>

  <p>“Şimdi gitmem gerekiyor,” dedi Jasnah, “Ben yokken kardeşime iyi bak amca.”</p>

  <p>“Jasnah,” diye yazdırdı Dalinar kelimelerini çok dikkatli bir şekilde seçerek. “Burada işler zor. Fırtına kontrolsüzce esmeye başlıyor ve bina sarsılarak inliyor. Kısa süre sonra seni şok eden haberler duyabilirsin. Eğer geri dönüp de yardım edebilirsen çok güzel olur.”</p>

  <p>Uzakalem cızırdarken sessizce cevabı bekledi. “Geleceğim bir tarihi vermeyi çok isterdim.” Dalinar neredeyse Jasnah’nın sakin, soğuk sesini duyabiliyordu. “Ancak araştırmamın ne zaman tamamlanacağını kestiremiyorum.”</p>

  <p>“Bu çok önemli Jasnah,” dedi Dalinar. “Lütfen tekrar düşün.”</p>

  <p>“Emin ol ki amca <i>geleceğim.</i> Eninde sonunda. Sadece ne zaman olacağını söyleyemem.”</p>

  <p>Dalinar içini çekti.</p>

  <p>“Belirtmeliyim ki,” yazdı Jasnah, “Bir uçurumşeytanı görmek için epey hevesliyim.”</p>

  <p>“Ölü bir tane,” dedi Dalinar. “Senin, kardeşinin birkaç hafta önceki tecrübesini tekrarlamana izin vermeye hiç niyetim yok.”</p>

  <p>“Ah, sevgili aşırı korumacı Dalinar,” diye cevap gönderdi Jasnah. “Bu yıllardan birinde, en sevdiğin iki yeğeninin büyümüş olduklarını kabul etmek zorunda <i>kalacaksın.</i>”</p>

  <p>“Birer yetişkin gibi davrandığınız sürece ben de size birer yetişkin gibi davranırım,“ dedi Dalinar. “Çabucak gel ve biz de sana <i>ölü</i> bir uçurumşeytanı bulalım. Kendine iyi bak.”</p>

  <p>Daha başka bir cevabın gelip gelmeyeceğini görmek için beklediler ama mücevher yanıp sönmeyi kesti, Jasnah’nın araması sonlanmıştı. Danlan uza kalemi ve tahtayı kaldırdı, Dalinar da kâtiplere yardımları için teşekkür etti. Çekildiler, Adolin sanki geride kalmak istiyormuş gibi görünüyordu ama Dalinar ona da gitmesi için işaret etti.</p>

  <p>Dalinar tatmin olmamış bir şekilde tekrar uçurumşeytanının resmine baktı. Bu konuşmadan ne elde etmişti? Daha çok muğlak ipucu? Jasnah’nın araştırmalarında, onun krallığa karşı olan tehlikeleri görmezden gelmesine sebep olacak kadar önemli olan şey ne olabilirdi?</p>

  <p>Bildirisini yaptıktan sonra Jasnah’ya neden çekilmeye karar verdiğini açıklayan daha açık sözlü bir mektup yazmak zorunda kalacaktı. Belki de bu onu geri getirirdi.</p>

  <p>Ve Dalinar bir anda şaşkınlık duyarak kararını vermiş olduğunu fark etti. Hendekten çıkmasıyla şu an arasında bir yerlerde, tahttan çekilişine bir <i>eğer</i> olarak bakmayı bırakmış, bir <i>o zaman</i> olarak bakmaya başlamıştı. Bu doğru karardı. Bu onu hasta hissettiriyordu ama kesindi. Bir adamın bazen hoş olmayan şeyler yapması gerekirdi.</p>

  <p><i>Jasnah ile olan tartışmaydı,</i> diye düşündü. <i>Babası hakkındaki konuşma.</i> O da Gavilar’ın en sonunda olduğu gibi davranmaya başlamıştı. Bu neredeyse krallığın temelini çökertiyordu. Eh, kendisini o kadar ileri gitmeden önce durdurması gerekiyordu. Belki de ona olmakta olan şey her neyse anne babalarından miras almış oldukları bir çeşit zihinsel hastalıktı. Bu...</p>

  <p>“Jasnah’yı pek seviyorsun,” dedi Navani.</p>

  <p>Dalinar irkilerek uçurumşeytanı resmine arkasını döndü. Dalinar onun da Adolin’i takip ederek çıkmış olduğunu varsaymıştı. Ama hâlâ orada dikilmiş, Dalinar’a bakıyordu.</p>

  <p>“Neden onu geri dönmesi için bu kadar güçlü bir şekilde teşvik ediyorsun?” dedi Navani.</p>

  <p>Dalinar onunla yüzleşmek için döndü ve onun iki genç eşlikçisini kâtiplerle birlikte dışarı göndermiş olduğunu fark etti. Şimdi yanlızdılar.</p>

  <p>“Navani,” dedi. “Bu uygunsuz.”</p>

  <p>“Biz aileyiz ve benim de sorularım var.”</p>

  <p>Dalinar tereddüt etti, sonra da odanın merkezine doğru yürüdü, Navani kapının yanında duruyordu. Şükür ki Navani’nin eşlikçileri giriş salonunun kapısını açık bırakmışlardı ve onun ötesinde, dışarıdaki koridorda iki muhafız vardı. Bu ideal bir durum değildi ama Dalinar muhafızları ve onlar da Dalinar’ı görebildiği sürece Navani ile olan konuşması kıl payıyla uygun olurdu.</p>

  <p>“Dalinar?” diye sordu Navani. “Bana cevap verecek misin? Neden diğerleri neredeyse istisnasız olarak onu kötülerken sen kızıma bu kadar çok güveniyorsun?”</p>

  <p>“Onların Jasnah’yı küçümsemelerini bir övgü olarak kabul ediyorum.”</p>

  <p>“O bir kâfir.”</p>

  <p>“Vakıflardan herhangi birine öğretilerine inanmadığı için katılmayı reddetti. Görünüş uğruna kendinden taviz vermektense dürüst davrandı ve inanmadığı şeylere inandığını iddia etmedi. Bunu bir şeref işareti olarak görüyorum.”</p>

  <p>Navani homurdandı. “Siz ikiniz aynı kapının Çivilerisiniz. Haşin, sert ve söküp çıkarması fırtına götüresice zor.”</p>

  <p>“Şimdi gitmen gerekiyor,” dedi Dalinar koridora doğru başıyla işaret ederek. Bir anda çok tükenmiş hissetmişti. “İnsanlar konuşacak.”</p>

  <p>“Bırak konuşsunlar. Plan yapmamız gerekiyor, Dalinar. Sen kamplardaki en önemli yüceprens...”</p>

  <p>“Navani,” diye lafını kesti. “Adolin’in lehine tahtımdan ferâgat edeceğim.”</p>

  <p>Navani şaşkınlıkla gözlerini kırptı.</p>

  <p>“Gerekli ayarlamaları yapar yapmaz çekiliyorum. En fazla birkaç gün sürecek.” Kelimeleri söylemek garip gelmişti, sanki onları dillendirmek kararını gerçeğe dönüştürmüş gibiydi.</p>

  <p>Navani acı içindeymiş gibi göründü. “Oh, Dalinar,” diye fısıldadı. “Bu korkunç bir hata.”</p>

  <p>“Hatayı yapacak olan benim. Ve dileğimi tekrar etmek zorundayım. Üzerinde düşünmem gereken çok fazla şey var Navani ve şu anda seninle uğraşamam.” Kapıya doğru işaret etti.</p>

  <p>Navani gözlerini devirdi ama istendiği gibi gitti. Arkasından kapıyı kapattı.</p>

  <p><i>İşte bu kadar,</i> diye düşündü Dalinar derin bir nefes bırakırken, <i>Kararı verdim.</i></p>

  <p>Zırh’ını yardım olmadan çıkarmak için fazlasıyla yorgun olarak yere çöktü ve başını duvara yasladı. Adolin’e kararını sabah söyleyecek, sonra da bu hafta içinde bir ziyafet sırasında ilan edecekti. Ondan sonra da, Alethkar’a ve arazilerine geri dönecekti.</p>

  <p>Bitmişti.</p>

  <p class="baslik5">İKİNCİ KISMIN SONU</p>
</body>
</html>
