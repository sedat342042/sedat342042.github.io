<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2 title="BÖLÜM-067"><img alt="" src="../Images/main-95.jpg" /></h2>

  <p><b><i>“Bırak daha fazla acı çekmeyeyim? Bırak daha fazla ağlamayayım!</i> <i>Dai-Gonart-his! Kara Balıkçı kederimi tutuyor ve tüketiyor!”</i></b></p>

  <div>
    <b><br /></b>
  </div>

  <p><b>— Tanatesach 1173, ölümden 28 saniye önce. <i>Koyugözlü</i> bir kadın sokak jonglörü. Örnek 1172-89’la olan benzerliğe dikkat.</b></p>

  <div>
    <br />
  </div>

  <p>Köprü Dört geri dönüş yolunda ordunun gerisinde kalmıştı. İki yaralı ve onları taşımak için gerekli olan dört adamla, köprünün ağırlığı onları yavaşlatıyordu. Neyse ki, Sadeas bu tura Dalinar’a ödünç vermiş olduğu sekizi de dâhil neredeyse her köprü ekibini getirmişti. Bu da ordunun karşıya geçebilmek için Kaladin’in takımını beklemek zorunda olmadığı anlamına geliyordu.</p>

  <p>Bitkinlik Kaladin’i tamamen kaplamıştı ve omuzlarının üstündeki köprü sanki taştan yapılmış gibi geliyordu. Bir köprücü olarak ilk günlerinden beri bu kadar yorgun hissetmemişti. Syl önünde havada duruyor, terden sırılsıklam olmuş yüzüyle adamlarının başında engebeli plato zemini üstünde zar zor yürürken endişeyle onu izliyordu.</p>

  <p>İleride, Sadeas’ın ordusunun son grupları uçurum boyunca toplanmış, karşıya geçiyorlardı. Toplanma platosu neredeyse boştu. Sadeas’ın yapmış olduğu şeydeki korkunç, katışıksız cüretkârlık Kaladin’in içini burkuyordu. Kaladin kendisine yapılmış olan şeyin korkunç olduğunu düşünmüştü. Ama burada, Sadeas duygusuzca <i>açık</i> ve <i>koyugözlü</i> binlerce adamı ölüme mahkûm etmişti. Müttefiklerini. Bu ihanet Kaladin’in üstünde köprünün kendisi kadar ağırlık yapıyordu. Onu eziyor, nefes alabilmek için çabalamasına neden oluyordu.</p>

  <p>İnsan için hiç umut yok muydu? Sevmeleri gerekenleri öldürüyorlardı. Eğer müttefikle düşmanın arasında bir fark yoksa savaşmanın ne faydası vardı, kazanmanın ne faydası vardı? Zafer neydi? Anlamsız. Kaladin’in arkadaşlarının ve tanıdıklarının ölümleri ne anlama geliyordu? Hiç. Bütün dünya bir sivilceydi; çürümüşlükle dolu, tiksindirici bir yeşil.</p>

  <p>Hissiz bir şekilde Kaladin ve diğerleri uçuruma ulaştılar ama geçişe yardım etmek için fazlasıyla geç kalmışlardı. Önden göndermiş olduğu adamlar oradaydı; Teft tatsız görünüyordu, Skar da yaralı bacağına destek olmak için bir mızrağa yaslanıyordu. Küçük bir grup ölü mızrakçı yakınlarında yatıyordu. Sadeas’ın askerleri mümkün olduğu zaman yaralılarını kurtarıyordu ama bazıları yolda giderken ölürdü. Onların bir kısmını burada terk etmişlerdi; Sadeas belli ki olay yerinden uzaklaşmak için acele ediyordu.</p>

  <p>Ölüler ekipmanlarıyla birlikte bırakılmıştı. Skar büyük olasılıkla değneğini oradan almıştı. Daha sonraki bir tarihte gariban bir köprücü ekibi bütün bu yolu gelerek bunlardan ve Dalinar’ın ölmüş adamlarından geriye kalan eşyaları toplamak zorunda kalacaktı.</p>

  <p>Köprülerini yere koydular ve Kaladin de alnını sildi. “Köprüyü uçuruma koymayın,” dedi adamlarına. “Askerlerin sonuncuları da geçene kadar bekleyeceğiz, sonra da diğer köprülerin birinin üstünden karşıya taşıyacağız.” Matal Kaladin ve takımına dik dik baktı ama köprülerini yerleştirmelerini emretmedi. Onlar köprüyü yerine yerleştirene kadar, tekrar kaldırmalarının gerekli olacağını fark etmişti.</p>

  <p>“Ne manzara ama,” dedi Moash, Kaladin’in yanına gelip geriye doğru bakarak.</p>

  <p>Kaladin döndü. Onlardan tarafa doğru alçalan Kule arkalarında yükseliyordu. Kholin’in ordusu Sadeas gitmeden önce ona yetişmeye çalışarak aşağı doğru bastırmaya çalıştıktan sonra yokuşun ortasında kısılıp kalmış olan mavi bir halkaydı. Parshendiler mermer gibi derilerindeki kırmızı noktalarla karanlık bir kütleydi. Alethi halkasına bastırarak daraltıyorlardı.</p>

  <p>“Ne utanç verici,” dedi Drehy ucuna oturmuş olduğu köprünün yanından. “Beni hasta ediyor.”</p>

  <p>Diğer köprücüler de başlarını sallayarak onayladılar; Kaladin yüzlerinde endişe gördüğü için şaşırmıştı. Kaya ve Teft de Moash ve Kaladin’e katıldı, hepsi Parshendi kabuğu zırhlarını giyiyorlardı. Shen’i kampta bırakmış oldukları için çok memnundular. Bu şekilde onları görmüş olsa komaya girerdi.</p>

  <p>Teft yaralı kolunu tutuyordu. Kaya bir elini gözlerini gölgelemek için kaldırdı ve doğuya doğru bakarak başını salladı. “Bir utanç. Sadeas adına bir utanç. Bizim adımıza bir utanç.”</p>

  <p>“Köprü Dört!” diye seslendi Matal. “Hadi!”</p>

  <p>Matal onlara Köprü Altı’nın köprüsünden karşıya geçerek toplanma platosunu terk etmeleri için elini sallıyordu. Bir anda Kaladin’in aklına bir fikir geldi. Fantastik bir fikir, sanki aklında çiçek açan bir kayafilizi gibiydi.</p>

  <p>“Kendi köprümüzle takip edeceğiz, Matal,” diye seslendi Kaladin. “Daha uçuruma yeni geldik. Birkaç dakika oturmamız gerek.”</p>

  <p>“Şimdi geçin!” diye bağırdı Matal.</p>

  <p>“Sadece daha da geride kalacağız!” diye sertçe cevap verdi Kaladin. “Sadeas’a neden bütün orduyu sefil bir köprü ekibi için bekletmek zorunda olduğunu açıklamak ister misin? Bizim köprümüz var. Bırak adamlarım dinlensin. Daha sonra size yetişeceğiz.”</p>

  <p>“Peki ya o vahşiler sizin arkanızdan gelirse?” diye hesap sordu Matal.</p>

  <p>Kaladin omzunu silkti.</p>

  <p>Matal gözlerini kırpıştırdı, sonra da bunun gerçek olmasını ne kadar fena diliyor olduğunu fark etmiş gibi gölündü. “Sen bilirsin,” diye seslendi, diğer köprüler de çekilirken köprü altıdan hızla karşıya geçerek. Saniyeler içinde Kaladin’in takımı uçurumun yanında yalnız başlarına kalmıştı; ordu batıya doğru çekiliyordu.</p>

  <p>Kaladin kocaman gülümsedi. “Buna inanamıyorum, bütün o endişelerden sonra... Köprü Dört, özgürüz!”</p>

  <p>Diğerleri şaşkınlıkla ona doğru döndü.</p>

  <p>“Kısa bir süre sonra takip edeceğiz,” dedi Kaladin hevesle, “Matal da bizim geliyor olduğumuzu varsayacak. Gittikçe ordunun daha da gerisinde kalacağız, ta ki görülmeyecek kadar uzaklaşana kadar. Ondan sonra da kuzeye döneceğiz, Ovalar’ı geçmek için köprüyü kullanacağız. Kuzey yönünde kaçabiliriz ve herkes sadece Parshendilerin bize yetişip katlettiğini düşünecek!”</p>

  <p>Diğer köprücüler ona kocaman gözlerle baktılar.</p>

  <p>“İkmal malzemeleri,” dedi Teft.</p>

  <p>“Bizde bu küreler var,” dedi Kaladin kesesini çıkararak. “Bir servet değerinde küre, işte burada. Oradaki ölülerden silahları ve zırhlarını alabilir ve onlarla kendimizi haydutlara karşı koruyabiliriz. Zor olacak ama bizi kimse kovalamayacak!”</p>

  <p>Adamlar heyecanlanmaya başlamıştı. Ancak bir şey Kaladin’i durdurdu. <i>Ya kamptaki yaralı köprüçüler ne olacak</i>?</p>

  <p>“Benim geride kalmam gerekecek,” dedi Kaladin.</p>

  <p><i>“Ne?</i>” diye itiraz etti Moash.</p>

  <p>“Bililerinin kalması gerek,” dedi Kaladin. “Kamptaki yaralılarımızın iyiliği için. Onları terk edemeyiz. Ve eğer ben geride kalırsam hikâyeye destek olabilirim. Beni yaralayıp bu platolardan birinin üstünde bırakırsınız. Sadeas’ın geriye eşya toplayıcıları göndereceği <i>garanti.</i> Onlara Parshendi cesetlerini kirletmenin cezası olarak ekibimin avlandığını ve köprümüzün uçuruma atıldığını söyleyeceğim. Buna inanırlar, Parshendilerin bizden nasıl nefret ettiğini gördüler.”</p>

  <p>Şimdi bütün ekip ayaklanmış, birbirlerine bakıyorlardı. Rahatsız bakışlar.</p>

  <p>“Sensiz gitmiyoruz,” dedi Sigzil. Diğerlerinin de pek çoğu başlarını sallayarak onayladılar.</p>

  <p>“Arkanızdan geleceğim,” dedi Kaladin. “O adamları arkada bırakamayız.”</p>

  <p>“Kaladin, evlat ...” diye başladı Teft.</p>

  <p>“Benim hakkımda daha sonra konuşabiliriz,” diye lafını kesti Kaladin. “Belki ben de sizinle gelir, daha sonra da yaralıları kurtarmak için gizlice kampa sızarım. Şu an için, gidip şu cesetlerden eşyalarını toplayın.”</p>

  <p>Tereddüt ettiler.</p>

  <p>“Bu bir emirdir!”</p>

  <p>Daha fazla itiraz etmeyerek harekete geçtiler ve Sadeas’ın terk etmiş olduğu cesetleri yağmalamak için fırladılar. Bu da Kaladin’i köprünün yanında tek başına bıraktı.</p>

  <p>Hâlâ rahatsızdı. Sadece kampta kalmış olan yaralılar yüzünden değildi. O zaman nedendi? Bu olağanüstü bir fırsattı. Bir köle olduğu yıllar boyunca ele geçirmek için resmen adam öldüreceği türden bir fırsat. Ölü varsayılarak kaybolma şansı mı? Köprücüler dövüşmek zorunda kalmayacaktı. Onlar özgürdü. Peki, o zaman neden Kaladin bu kadar kaygılıydı?</p>

  <p>Kaladin adamlarını incelemek için döndü ve yanında birinin durmakta olduğunu görünce şok oldu. Şeffaf beyaz ışıktan bir kadın.</p>

  <p>Bu onun daha önce asla görmediği bir şekilde Syl’di; normal bir insan büyüklüğündeydi. Ellerini önünde kavuşturmuş, saçı ve elbisesi rüzgârda dalgalanıyordu. Kaladin onun kendini bu kadar büyük yapabileceğini tahmin etmezdi. Gözlerini doğuya dikmişti, yüz ifâdesi dehşet içinde, gözleri kocaman ve kederliydi. Bu yüz, masumiyetini çalan vahşi bir cinayeti izlemekte olan bir çocuğun yüzüydü.</p>

  <p>Kaladin döndü ve yavaşça onun gözlerini dikmiş olduğu yöne baktı. Kule ye doğru.</p>

  <p>Dalinar Kholin’in çaresiz ordusuna doğru.</p>

  <p>Onların görüntüsü Kaladin’in içini burkuyordu. O kadar umutsuz bir şekilde savaşıyorlardı ki. Etrafları çevriliydi. Terk edilmişlerdi. Ölmeleri için tek başlarına bırakılmışlardı.</p>

  <p><i>Bizim bir köprümüz var,</i> diye düşündü Kaladin. <i>Eğer onu yerleştirebilirsek...</i> Parshendilerin çoğu Alethi ordusuna odaklanmıştı, aşağıdaki uçuruma yakın bölgede sadece ufak bir ihtiyat kuvveti vardı. Belki de köprücülerin baş edebileceği kadar küçük bir gruptu.</p>

  <p>Ama hayır. Bu aptallıktı. Kholin ile uçurumun arasındaki yolu tutan binlerce Parshendi vardı. Ve köprücüler onları destekleyecek okçular olmadan köprülerini nasıl yerleştirecekti?</p>

  <p>Köprücülerin birkaçı hızla topladıkları malzemelerle geri döndü. Kaya da Kaladin’e katılarak doğuya doğru baktı; yüz ifadesi bozuldu. “Bu şey berbat,” dedi. “Yardım etmek için bir şeyler yapamaz mıyız?”</p>

  <p>Kaladin başını salladı. “Bu intihar olur, Kaya. Bize destek olacak bir ordu olmadan bütün bir turu tek başınıza yapmamız gerekir.”</p>

  <p>“Sadece yoldan biraz geriye doğru gidemez miyiz?” diye sordu Skar, “Kholin’in bize doğru savaşarak yolunu açıp açamayacağını görmek için bekleriz. Eğer öyle yaparsa o zaman köprüyü yerleştirebiliriz.”</p>

  <p>“Hayır,” dedi Kaladin. “Eğer menzil dışında kalırsak, Kholin bizim Sadeas’ın geride bıraktığı gözcüler olduğumuzu düşünür. Uçuruma doğru gitmemiz gerek. Yoksa asla bizimle buluşmak için aşağı doğru gelmez.”</p>

  <p>Bu köprücülerin renginin solmasına neden oldu.</p>

  <p>“Dahası,” diye ekledi Kaladin, “Eğer bir şekilde o adamların bir kısmını kurtarmayı başarabilsek bile, konuşurlar ve Sadeas bizim hâlâ hayatta olduğumuzu öğrenir. Bizim peşimizden gelir ve hepimizi öldürür. Geri gidersek, özgürlük için olan tek şansımızı boşa harcamış oluruz.”</p>

  <p>Diğer köprücüler başlarını sallayarak bunu onayladılar. Diğerleri de silahlanmış olarak toplandılar. Gitme zamanıydı. Kaladin içindeki çaresizlik hissini bastırmaya çalıştı. Bu Dalinar Kholin de büyük ihtimalle tıpkı diğerleri gibiydi. Roshone gibi. Sadeas gibi, herhangi bir diğer <i>açıkgöz</i> gibi. Erdem numarası yapıyordu ama içten içe çürümüştü.</p>

  <p><i>Ama onun yanında binlerce koyugözlü asker var,</i> diye düşündü bir yandan. <i>Bu korkunç kaderi hak etmeyen adamlar. Benim eski mızrakçı mangamdaki gibi adamlar.</i></p>

  <p>“Onlara hiçbir borcumuz yok,” diye fısıldadı Kaladin. Ordusunun önünde dalgalanan Dalinar Kholin’in sancağını görebildiğini düşündü. “Onları bunun içine sen sürükledin, Kholin. Ben adamlarımın senin için ölmesine izin vermeyeceğim.” Kule’ye sırtını döndü.</p>

  <p>Syl hâlâ yüzü doğuya dönük, onun yamada duruyordu. Yüzündeki çaresizlik dolu bakışını görmek, Kaladin’in ruhunun düğümlenmesine neden oluyordu. “Rüzgârsprenleri mi rüzgârı yaratıyor?” diye sordu yumuşak bir şekilde, “Yoksa rüzgâr mı onları çekiyor?”</p>

  <p>“Bilmiyorum,” dedi Kaladin, “Bir önemi var mı?”</p>

  <p>“Belki de yoktur. Ben ne spreni olduğumu hatırladım.”</p>

  <p>“Şimdi bunun zamanı mı, Syl?”</p>

  <p>“Ben bir şeyleri bağlarım, Kaladin,” dedi dönüp gözlerinin içine bakarak. “Ben şerefspreniyim. Yeminlerin ruhuyum. Sözlerin ve asaletin.”</p>

  <p>Kaladin savaşın seslerini belli belirsiz duyabiliyordu. Yoksa bu sadece orada olması gerektiğini bildiği bir şeyleri arayan kendi aklının uydurması mıydı?</p>

  <p>Ölmekte olan adamları duyabiliyor muydu?</p>

  <p>Askerlerin kaçarak dağıldığını, komutanlarını terk ettiğini görebiliyor muydu?</p>

  <p>Diğer herkesin kaçtığını. Kaladin, Dallet’in cesedinin üstüne eğilmişti.</p>

  <p>Yeşil ve bordo bir sancak, tek başına meydanda yatıyordu.</p>

  <p>“Daha önce de buradaydım!” diye kükredi Kaladin tekrar o mavi sancağa doğru dönerek.</p>

  <p>Dalinar her zaman en önde savaşırdı.</p>

  <p>“Geçen sefer ne oldu?” diye bağırdı Kaladin. “Öğrendim! Tekrar bir aptal olmayacağım!”</p>

  <p>Bu onu eziyormuş gibi geliyordu. Sadeas’ın ihaneti, kendi yorgunluğu, o kadar çok kişinin ölümü. Bir an için yine oradaydı; Amaram’ın hareketli üssünde dizlerinin üstüne çökmüş, arkadaşlarının en sonuncusunun da katledilişini izliyordu; onları kurtarabilmek için çok zayıf ve yaralıydı.</p>

  <p>Titreyen bir elini alnına uzatarak oradaki terle ıslanmış damgayı hissetti. “Sana hiçbir borcum yok, Kholin.”</p>

  <p>Ve babasının sesi fısıldayarak cevap veriyordu. <i>Birileri başlamak zorunda, oğlum. Birileri öne çıkmalı ve doğru olan şeyi, doğru</i> olduğu <i>için yapmak zorunda. Eğer kimse başlamazsa, o zaman diğerleri de onu takip edemez.</i></p>

  <p>Dalinar Kaladin’in adamlarına yardım etmek için gelmiş, o okçulara saldırarak Köprü Dört’ü kurtarmıştı.</p>

  <p><i>Açıkgözler yaşamı umursamıyor,</i> demişti Lirin. <i>O yüzden de ben umursamak zorundayım. O yüzden de biz umursamak zorundayız.</i></p>

  <p><i>O yüzden de sen umursamak zorundasın...</i></p>

  <p>Ölümden önce yaşam.</p>

  <p><i>Çok sık başarısız oldum. Yere devrildim ve ayaklar altında ezildim.</i></p>

  <p>Zayıflıktan önce güç.</p>

  <p><i>Bu arkadaşlarımı götürdüğüm şey ölüm olur...</i></p>

  <p>Hedeften önce yolculuk... <i>Ölüm</i> <i>ve doğru olan şey.</i></p>

  <p>“Geri gitmek zorundayız,” dedi Kaladin yumuşak bir şekilde. “Fırtına kapsın, geri gitmek <i>zorundayız.</i>”</p>

  <p>Köprü Dört’ün üyelerine döndü. Birer birer başlarını sallayarak onayladılar. Sadece aylar önce ordunun süprüntüleri olan adamlar, bir zamanlar kendi postları dışında hiçbir şeyi umursamamış olan adamlar, derin nefesler aldılar, kendi güvenlikleri için olan bütün düşünceleri bir kenara bıraktılar ve başlarını salladılar. Onu takip edeceklerdi.</p>

  <p>Kaladin başını kaldırarak içine derin bir nefes çekti. Fırtınaışığı bir dalga gibi içinde kabardı, sanki dudaklarını bir yücefırtınaya dayamış ve içine onu çekmişti.</p>

  <p>“Köprüyü kaldırın!” diye emretti.</p>

  <p>Köprü Dört’üu üyeleri katıldıklarını tezahürat yaparak belli ettiler ve köprüyü kaparak yukarı kaldırdılar. Kaladin kayışlarını eliyle kavrayarak bir kalkan taktı.</p>

  <p>Sonra da döndü, bunu yukarı kaldırdı ve bağırarak adamlarına o terk edilmiş mavi sancağa doğru önderlik etti.</p>

  <p style="text-align: center;">♦</p>

  <p style="text-align: center;">♦♦</p>

  <p>Dalinar’ın Zırh’ı düzinelerce küçük kırıktan Fırtınaışığı sızdırıyordu, hiçbir parçası zarar görmekten kurtulamamıştı. Işık bir kazandan çıkan buharlar gibi tepesinde yükseliyor, Fırtınaışığının hep yaptığı gibi oyalanarak yavaş yavaş dağılıyordu.</p>

  <p>O dövüşürken güneş tepesinden bastırarak onu pişirmekteydi. O kadar yorgundu ki. Sadeas’ın ihanetinden bu yana uzun bir zaman geçmemişti; savaşlarda uzun sayılacak bir süre değildi. Ama Dalinar kendisini çok zorlamış, en önde kalarak Adolin ile yan yana dövüşmüştü. Zırh’ı çok fazla Fırtınaışığı kaybetmişti. Gittikçe daha da ağırlaşıyor ve her darbesinde ona daha az güç veriyordu. Kısa süre sonra ona ağırlık yaparak yavaşlatacak, Parshendilerin üstüne üşüşmesine engel olamayacaktı.</p>

  <p>Onların çok fazlasını öldürmüştü. Ne kadar çoktu. Korkutucu bir sayıydı ve bunu Heyecan olmadan yapmıştı, İçi boştu. Bu zevkten daha iyiydi.</p>

  <p>Hiç de yeteri kadarını öldürmemişti. Dalinar ve Adolin’in üstüne odaklanıyorlardı; ön safta Paretaşıyanlar varken, her yarık kısa süre sonra pırıldayan bir zırh içinde ve ölümcül bir Kılıç taşıyan bir adam tarafından kapatılırdı. Parshendiler ilk önce onu ve Adolin’i devirmek zorundaydı. Onlar bunu biliyordu. Dalinar da biliyordu. Adolin de biliyordu.</p>

  <p>Hikâyeler sık sık Paretaşıyanların ayakta son kalanlar olduğu, uzun, kahramanca dövüşlerden sonra düşmanları tarafından devrildikleri savaş meydanlarından bahsederdi. Bunlar tamamen hayal ürünüydü. Eğer ilk önce Paretaşıyanları öldürürsen, onların Kılıç’larını alarak düşmana karşı çevirebilirdin.</p>

  <p>Tekrar silahını savurdu, kasları yorgunlukla gecikiyordu. İlk önce ölmek. Bu bulunmak için iyi bir yerdi. <i>Onlardan kendin yapmayacağın hiçbir şeyi isteme...</i> Dalinar kayaların üstünde tökezledi, Parezırhı sıradan zırh kadar ağır geliyordu.</p>

  <p>Kendi hayatını geçirmiş olma şekilden memnun olabilirdi. Ama adamları... Onları başarısızlığa uğratmıştı. Onları salakça bir tuzağa sürüklemiş olduğunu düşündükçe, kendini hasta hissediyordu.</p>

  <p>Ve bir de Navani vardı.</p>

  <p><i>Bunca zaman sonra onunla flört etmeye başlamak,</i> diye düşündü, <i>Altı yıl boşa geçti. Bir ömür boşa geçti. Ve şimdi o yine yas tutmak zorunda kalacak</i>.</p>

  <p>Bu düşünce Dalinar’ın kollarını kaldırmasına ve taşlar üstündeki ayaklarını sağlam basmasını sağladı. Parshendilerle savaştı. Mücadele etmeye devam etti. Onun için. Daha hâlâ gücü varken kendisine düşme izni vermeyecekti.</p>

  <p>Yakınlarda, Adolin’in zırhı da Işık sızdırıyordu. Genç, babasını korumak için kendisini gittikçe daha da fazla zorluyordu. Uçurumları sıçrayarak aşmak ve kaçmak üzerine herhangi bir tartışma olmamıştı. Uçurumlar bu kadar genişken başarma ihtimalleri küçüktü ama onun da ötesinde, adamlarını ölmeye terk etmeyeceklerdi. O ve Adolin Kurallar’a göre yaşamışlardı. Kurallar’a göre öleceklerdi.</p>

  <p>Dalinar tekrar saldırdı. Adolin’in yan tarafında kalıyor, birlikte savaşan iki Paretaşıyan’ın hemen dokunma mesafenin dışında kalma yöntemini kullanarak dövüşüyorlardı. Miğferinin içinde yüzünden aşağı terler akıyordu ve kaybolmakta olan orduya son bir bakış attı. Ufukta zar zor görülebiliyordu. Dalinar’ın şu anki konumu ona batı yönünün iyi bir görüntüsünü sunuyordu.</p>

  <p><i>Bunun için o adama lanetler...</i></p>

  <p><i>Bunun...</i></p>

  <p><i>Babalarımın kanı,</i> bu <i>da ne?</i></p>

  <p>Küçük bir kuvvet batı platosu boyunca ilerliyor, Kule’ye doğru koşuyordu. Köprülerini taşımakta olan yalnız bir köprü ekibi.</p>

  <p>“Bu olamaz,” dedi Dalinar savaştan geriye doğru çekilerek. Kobalt Muhafızların, onlardan geride ne kaldıysa, hızla gelerek onu korumasına izin verdi. Gözlerine güvenemeyerek, siperliğini yukarı kaldırdı. Sadeas’ın ordusunun kalanı gitmişti ama bu tek köprü ekibi geride kalmıştı. Neden?</p>

  <p>“Adolin!” diye kükredi Parekılıcı ile işaret ederek, bir umut dalgası kollarına doluyordu.</p>

  <p>Genç adam dönerek Dalinar’ın işaretini izledi. Adolin dondu. “İmkânsız!” diye bağırdı. “Bu ne çeşit bir tuzak?”</p>

  <p>“Aptalca bir tuzak, eğer öyleyse. Biz zâten ölüyüz.”</p>

  <p>“Ama neden bir tanesini geri göndersin? Ne amaçla?”</p>

  <p>“Önemi var mı?”</p>

  <p>Savaşın ortasında bir an için tereddüt ettiler. Cevabı ikisi de biliyordu.</p>

  <p>“Saldırı düzenleri!” diye bağırdı Dalinar askerlerine geri dönerek. Fırtınababa, ne kadar az kalmışlardı. İlk baştaki sekiz binin yarısından daha az.</p>

  <p>“Saf tut,” diye seslendi Adolin. “Hareket etmeye hazır olun! Onları delip geçeceğiz, asker. Elinizdeki her şeyi toplayın. Tek bir şansımız var!”</p>

  <p><i>Zayıf bir şans,</i> diye düşündü Dalinar siperliğini aşağı indirerek, Parshendi ordusunun kalanının içinden geçmek zorunda kalacağız. Dibe ulaşmayı başarabilseler bile, büyük olasılıkla ekibi ölü, köprülerini de uçuruma atılmış olarak bulacaklardı. Parshendi okçuları dizilmeye başlamıştı bile, yüz taneden daha fazlası vardı. Bu bir katliam olacaktı.</p>

  <p>Ama bir umuttu. Minik, kıymetli bir umut. Eğer ordusu yenilecekse, bunu o umuda ulaşmaya çalışırken yapacaktı.</p>

  <p>Parekılıcı’nı havaya kaldırarak, içinde kabaran bir güç. ve kararlılık dalgası hisseden Dalinar adamlarının başında ileri atıldı.</p>

  <p style="text-align: center;">♦</p>

  <p style="text-align: center;">♦♦</p>

  <p>Bir gün içinde ikinci kez olarak, Kaladin silahlı Parshendilere doğru koşuyordu; kalkanı önünde, üstünde ölü bir düşmanın cesedinden kesilerek yapılmış zırh vardı. Belki de zırhını yaratırken yapmış olduğu şey yüzünden dehşete düşmüş olması gerekirdi. Ama bu Parshendilerin Dunny’i, Harita’yı ve Kaladin’e bir köprücü olduğu ilk gününde iyilik göstermiş olan isimsiz adamı öldürürken yaptıklarından daha kötüsü değildi. Kaladin halâ o adamın çarıklarını giyiyordu.</p>

  <p><i>Biz ve onlar,</i> diye düşündü. Bir askerin düşünebileceği tek yol buydu. Bugün için, Dalinar Kholin ve adamları da “biz”in bir parçasıydı.</p>

  <p>Bir grup Parshendi köprücülerin yaklaşmakta olduğunu görmüştü ve yaylarını hazırlıyorlardı. Neyse ki, görünüşe göre Dalinar da Kaladin’in grubunu görmüştü çünkü mavili ordu kurtuluşuna doğru savaşarak ilerlemeye başlamıştı.</p>

  <p>Bu işe yaramayacaktı. Çok fazla Parshendi vardı ve Dalinar’ın adamları da yorgun olacaktı. Bu da bir diğer felâketti. Ama ne olursa olsun, Kaladin bunun üstüne gözleri açık olarak gidiyordu.</p>

  <p><i>Bu benim seçimim,</i> diye düşündü Parshendi okçuları sıraya girerken. <i>Bu beni izleyen kızgın bir tanrı yüzünden değil, numara yapan bir tür spren yüzünden değil, kaderin bir cilvesi değil.</i></p>

  <p><i>Bu benim. Tien’in peşinden gitmeyi ben</i> seçtim. <i>Paretaşıvan’a saldırarak Amaram’ı kurtarmayı ben</i> seçtim. <i>Köle çukurlarından kaçmayı ben</i> seçtim. <i>Ve şimdi de, bu adamları kurtarmaya çalışmayı ben</i> seçiyorum; <i>büyük ihtimalle başarısız olacağımı bildiğim hâlde.</i></p>

  <p>Parhsendiler oklarını bıraktılar ve Kaladin de bir coşku hissetti. Yorgunluk uçtu gitti, bitkinlik kayboldu. O Sadeas için savaşmıyordu. O birilerinin küpünü doldurmak için uğraşmıyordu. O korumak için savaşıyordu.</p>

  <p>Oklar ona doğru atıldılar ve o da kalkanını bir yay çizerek savurdu ve onları uzaklaştırdı. Diğerleri de geldi; ona isabet etmek için bir o yöne, bir bu yöne uçtular. Onların hemen ilerisinde kaldı; baldırlarına doğru gelirlerken sıçradı, omuzlarına doğru gelirlerken döndü, yüzüne doğru gelirlerken kalkanını kaldırdı. Bu kolay değildi ve birkaç oktan fazlası ona ulaşarak göğüs zırhına ya da bacak koruyucularına çarptı.</p>

  <p>Ama hiçbiri isabet etmedi. O başarıyordu. O...</p>

  <p>Bir şeyler yanlıştı.</p>

  <p>İki okun arasında hızla döndü, şaşırmıştı.</p>

  <p>“Kaladin!” dedi Syl; yakınında, havada duruyordu, tekrar daha küçük şekline bürünmüştü. “Orada!”</p>

  <p>Dalinar’ın saldırı için kullanmış olduğu yakındaki diğer platoya doğru işaret ediyordu. Büyük bir Parshendi birliği sıçrayarak o platoya geçmişlerdi ve diz çökerek yaylarını kaldırıyorlardı. Ona doğru değil ama doğrudan Köprü Dört’ün korunmasız yan tarafına doğru nişan almışlardı.</p>

  <p>“Hayır!” diye bağırdı Kaladin, ağzından bir Fırtınaışığı bulutu kaçırarak. Döndü ve kayalık plato boyunca köprü ekibine doğru koştu. Arkasından ona oklar atıldı.</p>

  <p>Bir tanesi sırt zırhına doğrudan isabet etti ama bir kenara sekti. Bir diğeri miğferine vurdu. Kaladin kayalık bir yarığın üstünden sıçradı ve Fırtınaışığının ona verebileceği bütün hızla koştu.</p>

  <p>Yan taraftaki Parshendiler yaylarını çekmeye devam ediyorlardı. En azından elli tane vardı. Kaladin çok geç kalacaktı. Onun ...</p>

  <p>“Köprü Dört!” diye kükredi. “Yan taşıma, sağ!”</p>

  <p>Bu manevranın antrenmanını haftalardır yapmamışlardı ama sorgulamadan itaat ederlerken eğitim gördükleri açıkça ortadaydı; tam okçular ateş ederlerken köprüyü yan taraflarına indirdiler. Ok yağmuru köprünün üstüne inerek tahtalarda kaldı. Kaladin rahat bir nefes vererek köprüyü yan taraflarında taşımak için yavaşlamış olan köprü ekibine ulaştı.</p>

  <p>“Kaladin!” dedi Kaya eliyle işaret ederek.</p>

  <p>Kaladin hemen döndü. Arkasındaki Kule’nin üstündeki okçular büyük bir salvo için yaylarını geriyordu.</p>

  <p>Köprü ekibi açıktaydı. Okçular ateş etti.</p>

  <p>Kaladin tekrar bağırarak çığlık attı, içindeki her Fırtınaışığı kırıntısını kalkanının içine gönderirken etrafındaki havayı Işık doldurdu. Çığlık kulaklarında yankılandı, Fırtınaışığı patlayarak ondan dışarı çıktı, giysileri dondu ve çıtırdadı.</p>

  <p>Oklar gökyüzünü kararttı. Bir şey ona çarptı, onu geriye köprücülerin üstüne fırlatan güdümlü bir darbe. Kuvvet ona bastırmaya devam ederken sertçe arkaya bindirdi.</p>

  <p>Köprü yavaşlayarak yerinde kaldı, adamlar durdu.</p>

  <p>Her şey sessizleşti.</p>

  <p>Kaladin kendini tümüyle bitkin hissederek gözlerini kırptı. Vücudu acıyordu, kolları karıncalanıyor, sırtı ağrıyordu. Bileğinde keskin bir acı vardı. İnleyerek gözlerini açtı ve Kaya’nın elleri onu arkasından yakalarken tökezledi.</p>

  <p>Alçak bir gümleme. Yere konulan köprü. <i>Salaklar</i>! diye düşündü Kaladin. <i>Yere koymayın... Geri çekilin...</i></p>

  <p>O çok fazla Fırtınaışığı harcamış olduğu için tükenmiş olarak yere çökerken köprücüler etrafına toplandılar. Kanayan koluna takılı olarak önünde tutmakta olduğu şeye bakarak gözlerini kırpıştırdı.</p>

  <p>Kalkanı oklarla <i>dolmuştu,</i> düzinelerce ok, bazıları diğerlerini ortadan yanmıştı. Kalkanın ön tarafında çapraz olarak duran kemikler parçalanmış, tahta kıymıklara dönüşmüştü. Okların bazıları kalkanın içinden geçerek önkoluna saplanmıştı. Acı oradan geliyordu.</p>

  <p>Yüz taneden daha fazla ok. Bütün bir salvo. Tek bir kalkanın üstüne çekilmişti.</p>

  <p>“Berrakçağrı’nın ışınları adına,” dedi Drehy yumuşak bir şekilde. “Bu... Bu ne...”</p>

  <p>“Bir ışık fıskiyesi gibiydi,” dedi Moash Kaladin’in yanında diz çökerken. “Sanki güneşin kendisi senden fışkırdı Kaladin.”</p>

  <p>“Parshendiler...” diye hırladı Kaladin ve kalkanı bıraktı. Kayışlar kopmuştu ve o ayağa kalkmaya çabalarken kalkan resmen parçalanarak düzinelerce kırık ok kıymıklar halinde elinden kurtulup ayaklarının dibine düştü. Birkaç tanesi koluna saplanmış olarak kaldı ama Kaladin acıyı umursamadan karşıdaki Parshendilere baktı.</p>

  <p>İki platonun da üstündeki okçular afallamış halde donakalmışlardı. Önde olanları birbirlerine Kaladin’in anlamadığı bir dilde seslenmeye başladılar. “Neshua Kadal!” Ayağa kalktılar.</p>

  <p>Sonra da dönüp kaçtılar.</p>

  <p>“Ne?” dedi Kaladin.</p>

  <p>“Bilmem,” dedi Teft, kendi yaralı kolunu tutuyordu. “Ama seni güvenli bir yere götürüyoruz. Lanet olsun bu kola. Lopen!”</p>

  <p>Kısa boylu adam Dabbid’i de getirdi ve Kaladin’e platonun merkezindeki daha güvenli olan bir yere doğru eşlik ettiler. Hissiz bir şekilde kolunu yukarıda tutuyordu, yorgunluğu o kadar derindi ki zor düşünebiliyordu.</p>

  <p>“Köprüyü kaldırın” diye seslendi Moash. “Bizim hâlâ yapacak bir işimiz var!”</p>

  <p>Köprücülerin geri kalanları kasvetli bir şekilde köprülerine geri giderek yukarı kaldırdılar. Kulenin üstünde, Dalinar’ın kuvveti köprü ekibinin sağladığı olası güvenli alana doğru savaşarak yolunu açıyordu. <i>Çok ağır kayıplar veriyor olmalılar...</i> diye düşündü Kaladin uyuşmuş bir şekilde.</p>

  <p>Tökezledi ve yere düştü; Teft ve Lopen Kaladin’i korunaklı bir oyuğun içine çekerek Skar ve Dabbid’e katıldılar. Skar’ın ayak bandajı sızan kanla kızarmıştı, bir değnek olarak kullanmakta olduğu mızrak yanında duruyordu. <i>Ona o ayağın üstüne basmamasını... Söylediğimi sanıyordum...</i></p>

  <p>“Bize küre lâzım,” dedi Teft. “Skar?”</p>

  <p>“O bu sabah istemişti,” dedi ince adam. “Ona elimdekilerin hepsini verdim. Sanırım adamların çoğu da aynı şeyi yaptı.”</p>

  <p>Teft hafifçe küfrederek kalan okları Kaladin’in kolundan çıkardı, sonra da kolu bandajlarla sardı.</p>

  <p>“O iyi olacak mı?” diye sordu Skar.</p>

  <p>“Bilmiyorum,” dedi Teft. “Hiçbir şey bilmiyorum. Kelek! Ben salağın biriyim. Kaladin. Evlat, beni duyabiliyor musun?”</p>

  <p>“Bu... Sadece şok...” dedi Kaladin.</p>

  <p>“Garip görünüyorsun gancho,” dedi Lopen gergin bir şekilde. “Beyaz.”</p>

  <p>“Derin kül gibi, evlat,” dedi Teft. “Görünüşe göre orada kendine bir şey yapmışsın. Bilmiyorum... Ben...” Tekrar küfrederek elini taşa vurdu. “Dinlemeliydim. Salak!”</p>

  <p>Kaladin’i yan tarafına yatırdılar; Kule’yi zar zor görebiliyordu. Yeni Parshendi grupları, Kaladin’in gösterisini izlememiş olanlar, ellerinde silahlarla uçuruma doğru gidiyorlardı. Köprü Dört uçuruma vardı ve köprüyü yere koydu. Kalkanlarını asılı oldukları yerlerden çıkardılar ve aceleyle köprünün yan tarafına bağlanmış olan eşya çuvallarından mızrakları aldılar. Sonra da adamlar köprüyü uçurumdan karşıya doğru kaydırmaya hazırlanarak yanlardaki konumlarına gidip itmeye başladı.</p>

  <p>Parshendi ekiplerinin yayları yoktu. Silahları dışarıda, dizilerek beklediler. Köprücülerden en azından üç kat daha fazlalardı ve daha da fazlası geliyordu.</p>

  <p>“Gidip yardım etmemiz gerek,” dedi Skar, Lopen ve Teft’e.</p>

  <p>Diğer ikisi başlarını sallayarak onayladılar ve ikisi yaralı ve biri de tek kollu olan üç adam ayağa kalktılar. Kaladin de öyle yapmaya çalıştı ama tekrar yere düştü; bacakları onu taşımak için fazlasıyla zayıftı.</p>

  <p>“Dur evlat,” dedi Teft gülümseyerek. “Biz bunu hallederiz.” Lopen’in sedyesine koymuş olduğu bir yığından birkaç mızrak aldılar, sonra da köprü ekibine katılmak için aksayarak ilerlemeye başladılar. Dabbid bile onlara katıldı. O kadar uzun zaman önceki o ilk köprü turunda yaralanmasından beri hiç konuşmamıştı.</p>

  <p>Kaladin sürünerek oyuğun kıyısına doğru gidip onları izledi. Syl yanında taşlara kondu. “Fırtına götüresi aptallar,” diye mırıldandı. “Beni takip etmemeleri gerekirdi. Yine de gurur duyuyorum.”</p>

  <p>“Kaladin...” dedi Syl.</p>

  <p>“Yapabileceğin herhangi bir şey var mı?” O kadar <i>fırtına götüresi</i> yorgun hissediyordu ki. “Beni daha güçlü yapacak bir şeyler?”</p>

  <p>Syl başını iki yana salladı.</p>

  <p>Kısa bir mesafe ileride, köprücüler itmeye başladı. Köprünün tahtaları kayaları geçerken yüksek sesle gıcırdıyor, uçurum boyunca ilerleyerek onları bekleyen Parshendilere doğru gidiyordu. O haşin savaş şarkısını söylemeye başladılar, Kaladin’i ne zaman zırhının içinde görseler söylemeye başladıkları şarkı.</p>

  <p>Parshendiler hevesli, kızgın, ölümcül görünüyordu. Kan istiyorlardı. Köprücülerin içine dalacaklardı, onları doğrayacak, paramparça edecekler; sonra da köprülerini ve cesetlerini de aşağıdaki boşluğun içine atacaklardı.</p>

  <p><i>Yine oluyor,</i> diye düşündü Kaladin sersemlemiş ve perişan hissederek. Kendini dertop olurken buldu, tükenmiş ve sarsılmıştı. <i>Onlara yetişemem. Ölecekler. Gözümün önünde. Tukks. Öldü. Nelda. Öldü. Goshel. Öldü. Dallet.</i> <i>Cenn. Harita. Dunny. Öldü. Öldü. Öldü...</i></p>

  <p><i>Tien.</i></p>

  <p><i>Öldü.</i></p>

  <p>Kayalardaki oyuğun içinde büzülmüş yatıyordu. Uzaklardan savaş sesleri geliyordu. Ölüm etrafını çevrelemişti.</p>

  <p>Bir anda yine oradaydı, günlerin o en korkunç olanında.</p>

  <p style="text-align: center;">♦</p>

  <p style="text-align: center;">♦♦</p>

  <p>Kaladin tökezleyerek küfürlerin ve çığlıkların içinden geçerken savaşın kargaşasıyla mücadele ediyordu. Mızrağına sıkı sıkı yapışmıştı. Kalkanını düşürmüştü. Bir yerlerden bir kalkan bulması gerekiyordu. Bir kalkanının olması gerekli değil miydi?</p>

  <p>Bu onun üçüncü gerçek savaşıydı. Sadece birkaç aydır Amaram’ın ordusundaydı ama şimdiden Hearthstone dünyanın öbür ucundaymış gibi geliyordu. Kayalardaki bir oyuğa geldi ve çömelerek sırtını dayadı, derin derin nefesler aldı. Mızrağın sapındaki parmakları kaygandı, titriyordu.</p>

  <p>Hayatının ne kadar huzurlu geçmiş olduğunun asla farkına varmamıştı. Savaştan uzakta. Ölümden uzakta. Şu çığlıklardan, metal üstünde metalin, tahta üstünde metalin, deri üstünde metalin kakafonisinden uzakta. Sesleri dışarıda bırakmaya çalışarak gözlerini sıkı sıkı kapattı.</p>

  <p><i>Hayır,</i> diye düşündü. <i>Gözlerini aç.</i> <i>Seni</i> <i>bu kadar kolay bulmalarına ve öldürmelerine izin verme.</i></p>

  <p>Gözlerini açılmaya zorladı, sonra da döndü ve taşın üstünde savaş meydanına göz attı. Tam bir kargaşaydı. Büyük bir tepenin eteğinde savaşıyorlardı, iki tarafta da binlerce adam vardı, birbirlerine karışıyor ve öldürüyorlardı. Kim, nasıl bu çılgınlığın içinde herhangi bir şeyin izini sürebilirdi?</p>

  <p>Amaram’ın ordusu, Kaladin’in ordusu, tepenin üstünü tutmaya çalışıyordu. Bir başka ordu da, ki onlar da Alethiydi, tepeyi onların elinden almaya çalışıyordu. Kaladin’in bütün bildiği bundan ibaretti. Düşman kendi ordusundan daha kalabalıkmış gibi görünüyordu.</p>

  <p>O <i>güvende olacak,</i> diye düşündü Kaladin. <i>Olacak</i>!</p>

  <p>Ama kendi kendini ikna etmekte güçlük yaşıyordu. Tien’in bir haberci oğlan olarak görevi uzun sürmemişti. Toplanmış olan askerlerin sayısı az bulunmuştu ve bir mızrak tutabilecek olan her ele ihtiyaç vardı. Tien ve diğer daha büyük haberci oğlanlar birkaç manga yedek ihtiyat kuvveti olarak eklenmişlerdi.</p>

  <p>Dalar onların asla kullanılmayacağını söylemişti. Büyük ihtimalle. Eğer ordu ciddi bir tehlike altında değilse. Safları kargaşa içindeyken dik bir tepenin üstünde, etrafları sarılmış olarak kalmak ciddi bir tehlike teşkil eder miydi?</p>

  <p><i>Tepeye ulaş</i>, diye düşündü yamaçtan yukarı doğru bakarak. Amaram’ın sancağı hâlâ orada dalgalanıyordu. Askerleri dayanıyor olmalıydı. Kaladin’in bütün görebildiği turunculu adamlardan çalkalanan bir yığın ve arada bir de ufak orman yeşili parçasıydı.</p>

  <p>Kaladin tepenin yan tarafından yukarıya doğru koşarak fırladı. Adamlar ona bağırırken dönmedi, hangi taraftan olduklarını kontrol etmek için dönüp bakmadı, Önündeki çimen yığınları içeri çekiliyordu. Birkaç cesede takılarak tökezledi, bir çift yamuk yumuk ağırkütük ağacının etrafından hızla döndü ve adamların savaşmakta olduğu yerlerden kaçındı.</p>

  <p>Orada, diye düşündü ilerideki bir sıra halinde dizilmiş, temkinli bir şekilde izlemekte olan bir grup mızrakçıyı fark ederek. Yeşil. Amaram’ın renkleri. Kaladin çabucak onlara doğru çıktı ve askerler onun geçmesine izin verdi.</p>

  <p>“Sen hangi mangadansın, asker?” dedi düşük seviyeli bir yüzbaşı düğümleri taşıyan bodur bir <i>açıkgözlü</i> adam.</p>

  <p>“Öldüler, komutanım,” dedi Kaladin zar zor. “Hepsi öldü. Biz Berrakbey Tashihi’in birliğindeydik ve...”</p>

  <p>“Öf,” dedi adam bir haberciye doğru dönerek. “Bu Tashlin’in düşmüş olduğunu söyleyen aldığımız üçüncü rapor. Birileri Amaram’ı uyarsın. Doğu tarafı parça parça zayıflıyor.” Kaladin’e doğru baktı. “Sen, yeniden görevlendirmek için ihtiyat birliklerine.”</p>

  <p>“Emredersiniz, komutanım,” dedi Kaladin uyuşmuş bir şekilde. Gelmiş olduğu yoldan aşağıya doğru bir göz attı. Yamaca cesetler saçılmıştı, pek çoğu yeşilliydi. O izlerken bile, yukarı doğru aceleyle gelmekte olan üç boşta kalmış askerden oluşan bir grubun önü kesildi ve katledildiler.</p>

  <p>Yukarıdaki adamların hiçbirisi yardım etmek için harekete geçmedi. Kaladin de bu kadar kolay bir şekilde, güvenli alandan sadece birkaç metre ötede ölüp gitmiş olabilirdi. Bu sıradaki askerlerin yerlerini korumalarının stratejik açıdan büyük ihtimalle önemli olduğunu biliyordu. Ama bu durum o kadar kalpsizce görünüyordu ki.</p>

  <p><i>Tien’i bul,</i> diye düşündü tepenin geniş düzlüğünün kuzey tarafındaki ihtiyat birlikleri bölgesine doğru hızla giderken. Ancak burada sadece daha fazla kargaşa buldu. Sersemlemiş, kan içindeki adamlar yeni mangalar halinde düzenleniyor ve tekrar savaş meydanına gönderiliyorlardı. Kaladin haberci oğlanlardan oluşturulmuş olan mangayı arayarak onların arasından geçti.</p>

  <p>İlk önce Dalar’ı buldu. İhtiyat birliklerinin sıska, üç parmaklı çavuşu üstünde dalgalanan bir çift üçgen şeklindeki sancağın olduğu uzun bir direğin yanında ayakta duruyordu. Aşağıda savaşmakta olan bölüklerdeki kayıpların yerini doldurmak için yeni oluşturulmuş mangaları görevlendiriyordu. Kaladin hâla bağırışları duyabiliyordu.</p>

  <p>“Sen,” dedi Dalar Kaladin’e elini uzatarak. “Manga düzenleme o tarafta. Hadi yürü!”</p>

  <p>“Haberci, oğlanlardan oluşturulmuş olan mangayı bulmam gerekiyor,” dedi Kaladin.</p>

  <p>“Cehennem adına neden bunu yapmak istiyorsun?”</p>

  <p>“Ben ne bileyim?” dedi Kaladin omzunu silkerek sakin kalmaya çalışırken, “Ben sadece emirleri uyguluyorum.”</p>

  <p>Dalar homurdandı, “Berrakbey Sheler’in birliği. Güneydoğu tarafında. Onları...”</p>

  <p>Ama Kaladin koşmaya başlamıştı bile. Bunun olmaması gerekiyordu. Tien’in güvende kalması gerekiyordu. Fırtınababa. Daha <i>dört ay</i> bile olmamıştı!</p>

  <p>Tepenin güneydoğu tarafına doğru gitti ve yamacın dörtte biri kadar aşağısında dalgalanan bir sancağı aradı. Saf siyah rünçiftinde <i>shesh lerel</i> yazıyordu, Sheler’in birliği. Kendi kararlılığına şaşırarak, Kaladin tepenin üstünü koruyan askerleri iterek geçti ve kendini bir kez daha savaş meydanında buldu.</p>

  <p>Bu tarafta işler daha iyi görünüyordu. Sheler’in birliği bir düşman dalgası tarafından saldırı altında olsa da konumunu koruyordu. Kaladin arada bir takılarak, kanda ayağı kayarak yamaçtan aşağı doğru fırladı. Korkusu kaybolmuştu. Korkunun yerini kardeşi için olan endişesi almıştı.</p>

  <p>Tam düşman mangaları saldırıya başlarken birliğin hattına vardı. Tien’i arayarak safların daha da gerisine doğru gitmeye çalıştı ama saldırı dalgasına yakalanmıştı. Yan tarafa doğru tökezleyerek bir mızrakçı mangasına katıldı.</p>

  <p>Bir an içinde düşman üzerlerindeydi. Kaladin mızrağını iki eliyle tutarak diğer mızrakçıların kıyısında duruyor, onların ayağının altında dolaşmamaya çalışıyordu. Ne yapıyor olduğunun pek de farkında değildi. Kalkan arkadaşını korunma için kullanacak kadarını ancak biliyordu mızrak kullanmayı. Çarpışma hızla gerçekleşti ve Kaladin de tek bir kere mızrağını savurdu. Düşman geri püskürtülmüştü ve o da bir yara almamayı başarmıştı.</p>

  <p>Nefes nefese dikildi, mızrağına sıkı sıkı yapışmıştı.</p>

  <p>“Sen,” dedi otoriter bir ses. Omuzlarında düğümler olan bir adam Kaladin’e işaret ediyordu. Manga komutanı. “En sonunda benim takımım da o takviyelerden biraz aldı. Orada bir an için, her adamı Varth’ın alacağını düşünmüştüm. Senin kalkanın nerede?”</p>

  <p>Kaladin yakınlardaki ölü bir askerin kalkanını almak için atıldı. O uğraşırken arkasında manga komutanı küfretti, “Hay Cehennem. Yine geliyorlar. Bu sefer iki yönden. Bu şekilde tutunamayız.”</p>

  <p>Yeşil bir haberci yeleği giymekte olan bir adam yakınlardaki bir kayalığın üstünden hızla geldi. “Doğu saldırısına karşı dayanın Mesh!”</p>

  <p>“Ya güney tarafındaki dalga?” diye kükredi manga komutanı Mesh.</p>

  <p>“Şimdilik o hallediliyor. Doğuyu tut! Sizin emirleriniz bunlar!” Haberci benzer bir mesajı sıradaki diğer mangaya da ileterek hızla yoluna devam etti. “Varth. Senin mangan doğuyu tutacak!”</p>

  <p>Kaladin kalkanıyla ayağa kalktı. Gidip Tien’i bulması gerekiyordu. Burada durup da ...</p>

  <p>Tökezleyerek durdu. Orada, sırada bir sonraki mangada üç şekil duruyordu. Zırhlarının içinde küçük görünen ve mızraklarını kararsız bir şekilde tutan daha genç oğlanlar. Bir tanesi Tien’di. Belli ki onun ihtiyat takımı diğer mangalardaki boşlukları doldurmak için dağıtılmıştı.</p>

  <p>“Tien!” diye çığlık atlı düşman askerleri üzerlerine gelirken sıradan çıkarak. Neden Tien ve diğer ikisi manga dizilişinin <i>önünde ortaya</i> yerleştirilmişlerdi? Onlar daha mızraklarını ellerinde zar zor tutuyorlardı.</p>

  <p>Mesh, Kaladin’in arkasından bağırdı ama Kaladin onu umursamadı. Bir an sonra düşman tepelerine binmişti. Mesh’in mangası dağılarak disiplinini kaybetti ve daha hummalı, düzensiz bir direnişe başladı.</p>

  <p>Kaladin bacağında yumruk gibi bir şeyler hissetti. Tökezleyerek yere çarptı ve şaşkınlık içinde bir mızrakla vurulmuş olduğunun farkına vardı. Hiç acı hissetmiyordu. Garip.</p>

  <p><i>Tien</i>! diye düşündü kendini kalkmaya zorlayarak. Birisi tepesinde yükseliyordu ve Kaladin anında tepki vererek bir mızrak kalbine doğru inerken yuvarlandı. Kendi mızrağı daha onu kaptığını fark etmeden ellerine geri dönmüştü ve bunu yukarı doğru sapladı.</p>

  <p>Sonra dondu. Şimdi mızrak düşman askerinin boynuna saplanmıştı. O kadar hızla olmuştu ki. <i>Az önce bir adam öldürdüm.</i></p>

  <p>Yuvarlanarak döndü ve düşman dizlerinin üstüne düşerken Kaladin mızrağını çekerek kurtardı, Varth’ın mangası biraz daha uzaktaydı. Düşman Kaladin’in durmakta olduğu yere saldırdıktan sonra kısa süre içinde onların da üstüne gitti. Tien ve diğer ikisi hâlâ en öndeydi.</p>

  <p>“Tien!” diye bağırdı Kaladin.</p>

  <p>Oğlan gözleri kocaman açılarak ona baktı. Hatta gülümsedi bile. Arkasında, manganın kalanı geri çekildi. Üç eğitimsiz oğlanı açıkta bırakmışlardı.</p>

  <p>Ve düşman askerleri zayıflığı hissederek Tien ve diğerlerinin üstüne çöktü. Onların önünde parlayan çelik içinde, zırhlı bir <i>açıkgöz</i> vardı. Bir kılıç savurdu.</p>

  <p>Kaladin’in kardeşi öylece düştü. Bir göz kırpışında orada durmuş, dehşet içinde görünüyordu. Bir sonrakinde ise yerdeydi.</p>

  <p>“Hayır!” Kaladin çığlık attı. Ayağa kalkmaya çalıştı ama kayarak dizlerinin üstüne düştü. Bacağı düzgün işlemiyordu.</p>

  <p>Varth’ın mangası ileri atılarak Tien ve diğer ikisiyle uğraşırken dikkati dağılmış olan düşmanlara saldırdı. Eğitimsizleri öne düşman saldırısının momentumunu durdurmaları için yerleştirmişlerdi.</p>

  <p>“Hayır, hayır, hayır!” diye çığlık attı Kaladin. Kendini ayağa kaldırmak için mızrağını kullandı, sonra da tökezleyerek ilerledi. Düşündüğü gibi olamazdı, Bu kadar çabuk bitmiş olamazdı.</p>

  <p>Yolun kalanını tökezleye tökezleye giderken kimsenin Kaladin’e saldırmaması bir mucizeydi. Bunu pek düşünmedi bile. Sadece Tien’in düşmüş olduğu yeri izliyordu. Gökgürültüsü vardı. Hayır. Nal sesleri. Amaram süvarileriyle birlikte gelmişti ve düşman hatlarını süpürüp geçiyorlardı.</p>

  <p>Kaladin’in umurunda değildi. En sonunda oraya ulaştı. Burada üç ceset buldu; genç ve küçük, taştaki bir oyuğun içinde yatıyorlardı. Dehşet içinde, uyuşmuş olan Kaladin elini uzatarak yüzüstü yatmakta olanını çevirdi.</p>

  <p>Tien’in ölü gözleri yukarı bakıyordu.</p>

  <p>Kaladin cesedin yanında eğildi. Yarasını sarması, güvenliğe geri çekilmesi gerekirdi, ama fazlasıyla uyuşmuştu. Sadece öyle durdu.</p>

  <p>“Buraya at sürmesinin zamanı gelmişti,” dedi bir ses.</p>

  <p>Kaladin başını kaldırarak yakınlarda toplanmakta olan bir grup mızrakçıyı fark etti; süvarileri izliyorlardı.</p>

  <p>“Onların bize karşı bir araya toplanmış olmalarını istiyordu,” dedi mızrakçılardan bir tanesi. Omuzlarında düğümler vardı. Varth, manga komutanları. Adamın nasıl da keskin gözleri vardı. Kaba bir hödük değildi. Zayıf, düşünceli.</p>

  <p><i>Kızgın hissetmeliyim,</i> diye düşündü Kaladin. <i>Bir şeyler hissetmeliyim...</i></p>

  <p>Varth başını eğerek ona baktı, sonra da üç ölü haberci çocuğun cesetlerine.</p>

  <p>“Seni puşt,” diye tısladı Kaladin. “Onları en öne koydun.”</p>

  <p>“Elinde ne varsa onu kullanırsın,” dedi Varth takımına başını sallayarak, sonra da kuvvetlendirilmiş bir konuma doğru işaret etti. “Eğer bana dövüşemeyen adamlar verirlerse, ben de onlar için başka bir kullanım alanı bulurum.” Takımı yürüyerek uzaklaşırken tereddüt etti. Pişman gibi görünüyordu. “Hayatta kalmak için ne gerekirse yapmak gerek, evlat. Yapabildiğin her zaman, bir külfeti bir avantaja dönüştür. Eğer yaşarsan bunu hatırla.”</p>

  <p>Bundan sonra ise yavaş yavaş koşarak uzaklaştı.</p>

  <p>Kaladin başını eğdi. <i>Neden onu koruyamadım</i>! diye düşündü Tien’e bakarak kardeşinin gülüşünü hatırlarken. Onun masumiyeti, gülümsemesi, Hearthstone’un dışındaki tepelerde keşfe çıkarlarkenki heyecanı.</p>

  <p><i>Lütfen, Lütfen onu koruyayım. Yeteri kadar güçlü olayım.</i></p>

  <p>Kendini çok zayıf hissediyordu. Kan kaybı. Kendini yan tarafa devrilirken buldu ve yorgun ellerle yarasını sardı. Ve ondan sonra, içi korkunç derecede boş hissederek, Tien’in yanına yattı ve cansız vücuduna sarıldı.</p>

  <p>“Merak etme,” diye fısıldadı Kaladin. Ağlamaya ne zaman başlamıştı? “Seni eve götüreceğim. Seni koruyacağım, Tien. Seni geri götüreceğim...”</p>

  <p>Savaşın bitişinin çok sonrasına kadar, akşam boyunca yavaş yavaş soğurken vücudu ellerinin arasında tuttu.</p>

  <p style="text-align: center;">♦</p>

  <p style="text-align: center;">♦♦</p>

  <p>Kaladin gözlerini kırpıştırdı. O oyukta Tien’le birlikte değildi. Platonun üstündeydi.</p>

  <p>Uzaklarda ölen adamları duyabiliyordu.</p>

  <p>O günü düşünmekten nefret ediyordu. Neredeyse hiç Tien’i aramaya gitmemiş olmayı diliyordu. O zaman izlemek zorunda kalmamış olurdu. Orada kardeşi katledilirken güçsüz bir şekilde dizlerinin üstünde kalmak zorunda olmamış olurdu.</p>

  <p>Yine oluyordu. Kaya, Moash, Teft. Hepsi öleceklerdi. Ve işte o burada yatıyordu, yine güçsüzdü. Zar zor hareket edebiliyordu. O kadar <i>bitkin</i> hissediyordu ki.</p>

  <p>“Kaladin,” diye fısıldadı bir ses. Gözlerini kırptı. Syl önünde havada duruyordu. “Kelimeler’i biliyor musun?”</p>

  <p>“Tek yapmak istediğim şey onları korumaktı,” diye fısıldadı.</p>

  <p>“Ben de bu yüzden geldim. Kelimeler, Kaladin.”</p>

  <p>“Ölecekler. Onları kurtaramayacağım. Ben ...”</p>

  <p>Amaram gözünün önünde adamlarını katletti.</p>

  <p>İsimsiz bir Paretaşıyan Dallet’i öldürdü.</p>

  <p>Bir <i>açıkgöz</i> Tien’i öldürdü.</p>

  <p><i>Hayır.</i></p>

  <p>Kaladin yuvarlandı ve zayıf bacaklarının üstünde titreyerek kendini zorlayarak ayağa kalktı.</p>

  <p><i>Hayır</i>!</p>

  <p>Köprü Dört daha köprüsünü yerleştirmemişti. Bu onu şaşırttı. Hâlâ uçurumdan karşıya itiyorlardı, Parshendiler diğer tarafta toplanmıştı, hevesliydiler, şarkıları gittikçe daha da öfkeli hale geliyordu. Kaladin’in sanrıları saatler sürmüş gibi gelmişti ona ama sadece birkaç kalp atışı içinde geçip gitmişti.</p>

  <p><i>HAYIR</i>!</p>

  <p>Lopen’in sedyesi Kaladin’in önündeydi. Boşalmış su şişeleri ve dağınık bandajların arasında bir mızrak duruyor, çelik başı güneş ışığını yansıtıyordu. Ona fısıldıyordu.</p>

  <p>Onu dehşete düşürüyordu ve Kaladin ise onu seviyordu.</p>

  <p><i>Zamanı geldiğinde, umarım hazır olursun. Çünkü bu garibanların sana ihtiyacı olacak.</i></p>

  <p>Mızrağı kaptı, o kadar hafta önce uçurumun içindeki gösterisinden beri eline aldığı ilk gerçek silahtı. Sonra da koşmaya başladı. İlk önce yavaş yavaş. Sonra düşüncesiz bir şekilde hız kazanarak; vücudu tükenmişti. Ama durmadı. İleri doğru bastırdı, daha da zorlayarak köprüye doğru koştu. Uçurumun sadece yarısını geçmişti.</p>

  <p>Syl onun önüne fırlayarak endişeyle geriye baktı. “<i>Kelimeler,</i> Kaladin!”</p>

  <p>Kaladin hareket etmekte olan köprünün üstüne koşarak fırladığı zaman Kaya bağırarak seslendi. Tahta altında zangırdadı. Ucu uçurumun üstündeydi ama öbür tarafa ulaşmamıştı.</p>

  <p>“Kaladin!” diye bağırdı Teft, “Ne yapıyorsun?”</p>

  <p>Kaladin çığlık atarak köprünün sonuna ulaştı. Bir yerlerden minik bir güç kırıntısı bularak, mızrağını yukarı kaldırdı ve kendini tahta platformun ucundan karşıya fırlatarak derin boşluğun üzerinde yükseldi.</p>

  <p>Köprücüler korku ile seslendi. Syl etrafında endişeyle uçuşuyordu, Parshendiler yalnız bir köprücü, havada onlara doğru uçarken hayretle başlarını kaldırdılar.</p>

  <p>Tükenmiş, yıpranmış olan vücudunda azıcık bir güç kalmıştı. Bu kristal gibi donuklaşan an boyunca, altındaki düşmanlarına baktı. Mermer gibi kırmızı ve siyah derileriyle Parshendiler. Askerler sanki onu kesip gökyüzünden düşürecekmişler gibi güzelce imâl edilmiş silahlarını kaldırıyorlardı. Kabuktan göğüs zırhları ve kafatası şapkalarıyla yabancılar. Pek çoğunun sakalı vardı.</p>

  <p>Parlayan mücevherlerle örülmüş sakallar.</p>

  <p>Kaladin nefes aldı.</p>

  <p>Yaradan’ın kendi kudreti gibi, O’nun gözlerinden çıkan güneş ışınları gibi, Fırtınaışığı o mücevherlerden patlayarak fırladı. Işık saçan parlak duman sütunları gibi gözle görülür dereler halinde havanın içinden aktı. Işık minik hortum bulutları gibi dönerek ve kıvrılarak ona çarpana kadar geldi.</p>

  <p>Ve fırtına tekrar hayata döndü.</p>

  <p>Kaladin kayalık zemine çarptı; bacakları ansızın güç kazandı; aklı, vücudu, kanı enerjiyle <i>canlanmıştı.</i> Mızrak kolunun altında eğilerek yere indi. Düşüşüyle ondan dışarı taşmış olan küçük bir Fırtınaışığı halkası bir dalga halinde etrafına yayılıyordu.</p>

  <p>Afallayan Parshendiler ürkerek çekildiler, gözleri kocaman açılmıştı, şarkı söylemeyi bırakmışlardı.</p>

  <p>Bir Fırtınaışığı sızıntısı Kaladin’in kolundaki yarayı kapattı. Mızrağını önünde tutarak gülümsedi. Mızrak uzun zaman önce yitirilmiş bir sevgilinin vücudu gibi tanıdıktı.</p>

  <p>KELİMELER, dedi bir ses ısrarcı bir şekilde; sanki doğrudan aklının içinde konuşuyordu. O anda, Kaladin hayret içinde ona asla söylenmemiş olduğu hâlde bunu bildiğini fark etti.</p>

  <p>“Kendilerini koruyamayanları ben koruyacağım,” diye fısıldadı.</p>

  <p>Parlayan Şövalyeler’in İkinci İdeal’i.</p>

  <p style="text-align: center;">♦</p>

  <p style="text-align: center;">♦♦</p>

  <p>Şiddetli bir gök gürültüsünün sesini andıran bir çatırtı havayı sarstı. Oysaki gökyüzünde tek bir bulut bile yoktu. Köprüyü daha yeni yerine yerleştirmiş olan Teft tökezleyerek geri çekildi ve kendisini Köprü Dört’ün kalanıyla birlikte ağzı açık bakarken buldu. Kaladin enerjiyle <i>patlamıştı.</i></p>

  <p>Bir beyazlık patlaması ondan dışarı fışkırdı. Beyaz bir duman dalgası. Fırtınaışığı. Bunun kuvveti Parshendilerin birinci sırasına çarparak onları geriye doğru fırlattı ve Teft de ışığın canlılığına karşı elini kaldırıp gözlerine siper etmek zorunda kaldı.</p>

  <p>“Bir şey değişti,” diye fısıldadı Moash elini kaldırarak. “Önemli bir şey.”</p>

  <p>Kaladin mızrağını kaldırdı. Güçlü ışık geri çekilerek azalmaya başladı. Daha solgun bir ışıltı vücudundan yükselmeye başlamıştı. Sanki ruhani bir ateşten çıkan dumanlar gibi parlıyordu.</p>

  <p>Yakınlarda, Parshendilerin bir kısmı kaçtı ama diğerleri öne çıkarak meydan okuyarak silahlarını kaldırdılar. Kaladin öne atılarak onlara saldırdı. Çelik, tahta ve kararlılıktan oluşmuş, yaşayan bir fırtınaydı..</p>
</body>
</html>
