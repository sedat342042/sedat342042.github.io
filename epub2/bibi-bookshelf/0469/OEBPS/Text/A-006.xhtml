<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2 title="A-006"><img alt="" src="../Images/main-43.jpg" /></h2>

  <p>Vallano-oğlu-oğlu-Szeth, Shinovar’ın Hakikatsizi, kumarhanenin yan tarafındaki yüksek bir taş rafın üstünde çömelmişti. Raf bir fenerin durması için yapılmıştı; iki bacağı ve raf, uzun, sarmalayan pelerini tarafından saklanmış, onun duvardan asılı duruyormuş gibi görünmesine sebep oluyordu.</p>

  <p>Yakınlarda çok az ışık vardı. Makkek, Szeth’in gölgeler içinde saklı kalmasını seviyordu. Szeth pelerinin altında vücudunu sıkıca saran siyah bir kostüm giyiyordu, yüzünün alt kısmı kumaş bir maske ile kapatılmıştı; ikisi de Makkek’in tasarımıydı. Pelerin fazla büyük ve elbiseler fazla dardı. Bir suikastçı için korkunç bir giysiydi ama Makkek teatrallik talep ediyordu ve Szeth de efendisini emrettiği gibi yapardı. Her zaman.</p>

  <p>Belki de teatrallikte faydalı bir şeyler de vardı. Sadece gözleri ve kel kafası görünürken, Szeth geçen insanları rahatsız ediyordu. Shin gözleri fazla yuvarlak, biraz fazla büyüktü. Buradaki insanlar onların bir çocuğun gözlerine benzediğini düşünüyordu. Bu onları neden bu kadar rahatsız ediyordu ki?</p>

  <p>Yakınlarda, bir grup kahverengi pelerinli adam oturmuş, çene çalarak baş ve işaret parmaklarını birbirine sürtüyorlardı. Parmaklarının arasından hafif çıtırtı seslerinin eşlik ettiği dumanlar yükseliyordu. Ateşyosunu ovalamanın bir adamın aklını düşünce ve fikirlere karşı daha açık hâle getirdiği söylenirdi. Szeth’in bunu denediği tek seferde eline geçen şey, bir baş ağrısı ve iki su toplamış parmak olmuştu. Ama bir kere nasırların çıktığı zaman, görünüşe göre mest edici olabiliyordu.</p>

  <p>Daire şeklindeki kumarhanenin ortasında geniş bir içki yelpazesini daha da geniş bir fiyat yelpazesiyle sunan bir bar vardı. Barmen kadınlar yanlardan açık olan ve derin dekolteli eflatun cübbeler giymişlerdi. Soyları itibariyle Vorin olan Bavlandlıların aşırı derecede tahrik edici buldukları bir şekilde eminelleri açıktaydı. Ne garip. Bu sadece bir eldi.</p>

  <p>Kumarhanenin kenarları boyunca çeşitli şans oyunları sıralanmıştı. Hiçbirisi açıkça şans oyunu değildi; hiç zar atılmıyor, kartların üstüne hiç para yatırılmıyordu. Breakneck oyunları, sığyengeci dövüşleri ve garip bir şekilde tahmin oyunları vardı. Bu Vorin halklarıyla ilgili olan bir başka gariplikti; açıkça geleceği tahmin etmekten kaçınıyorlardı. Breakneck gibi bir oyunda taşlar atılıyordu ancak sonucun üstüne bahse girmezlerdi. Bunun yerine, taş atışları ve çekilmelerden sonra ellerinde kalan kâğıtların üzerine bahse girerlerdi.</p>

  <p>Szeth’e anlamsız bir ayrımmış gibi geliyordu ancak bu kültürlerinin derinine işlemişti. Burada, şehirdeki en aşağılık batakhanelerin birinde, kadınların elleri açık gezdikleri ve erkeklerin açık açık suçlardan bahsettikleri bir yerde bile, hiç kimse geleceği öğrenmeye çalışarak Elçiler’i kızdırma riskine girmiyordu. Yücefırtınaları önceden tahmin etmek bile bazılarını rahatsız ediyordu. Ama öte yandan taşlar üstünde yürürken ya da Fırtınaışığını günlük olarak aydınlatmada kullanırken <i>gözlerini bile kırpmıyorlardı.</i> Etraflarında yaşayan şeylerin ruhlarını görmezden geliyorlar ve her gün canları ne isterse onu yiyorlardı.</p>

  <p>Garip. Çok garipti. Ama yine de, bu onun hayatıydı. Son zamanlarda, Szeth bir zamanlar son derece katı bir şekilde takip etmekte olduğu yasaklardan bazılarını sorgulamaya başlamıştı. Bu Doğulular <i>nasıl</i> taşlar üstünde yürümezlerdi? Ülkelerinde hiç toprak yoktu. Taş üstüne ayak basmadan nasıl hareket edebilirlerdi?</p>

  <p>Tehlikeli düşünceler. Ona kalmış olan tek şey yaşam biçimiydi. Eğer Taş Şamanizmi’ni sorgularsa, o zaman Hakikatsiz olarak kendi doğasını da sorgular mıydı? Tehlikeli, tehlikeli. Her ne kadar cinayetleri ve günahları onu lanetleyecek olsa da, en azından öldüğü zaman ruhu taşlara verilecekti. Var olmaya devam edecekti. Cezalandırılacak, acı içinde olacak ancak hiçliğe sürgün edilmeyecekti.</p>

  <p>Acı içinde var olmak tamamen yok olmaktan daha iyiydi.</p>

  <p>Makkek’in kendisi iki kolunda birer kadınla kumarhanede yürüyordu. Sıska yağsızlığı gitmişti, yüzü yavaş yavaş Boğuluş’un yağmurlarından sonra olgunlaşan bir meyve gibi sulu bir tombulluk kazanmıştı. Pejmürde haydut giysileri gitmiş yerine lüks ipekler gelmişti.</p>

  <p>Makkek’in yoldaşları, Took’u öldürdükleri zaman yanında olan adamların hepsi ölmüş; Makkek’in emirleri doğrultusunda Szeth tarafından katledilmişlerdi. Hepsi Yemintaşı’nın sırrını gizlemek içindi. Neden bu Doğulular her zaman Szeth’i kontrol etme yöntemlerinden bu kadar utanç duyuyordu? Başka birisinin Yemintaşı’nı onlardan çalacağından korktukları için miydi? Bu kadar vurdumduymazca kullandıkları silahın kendilerine karşı çevrileceğinden mi ödleri patlıyordu?</p>

  <p>Belki de eğer Szeth’in ne kadar kolay bir şekilde kontrol edildiği ortaya çıkarsa bunun onların namına leke düşüreceğinden korkuyorlardı. Szeth’in, Makkek’in korkunç derecede etkili fedaisini çevreleyen gizem hakkındaki birden fazla konuşmaya kulak misafiri olmuşluğu vardı. Eğer Szeth gibi bir yaratık Makkek’e hizmet ediyorsa, efendinin kendisi daha da tehlikeli olmalıydı.</p>

  <p>Makkek, Szeth’in gizlenmiş olduğu yerin önünden geçti, kollarındaki kadınlardan biri çınlayan bir sesle gülüyordu. Makkek, Szeth’e bir göz attı, sonra da kısa bir hareket yaparak işaret verdi. Szeth onaylayarak maskeli başını eğdi. Yerinden kayarak zemine atladı, aşırı büyük pelerini dalgalanıyordu.</p>

  <p>Oyunlar durakladı. Hem ayık hem de sarhoş olan adamlar Szeth’i izlemek için döndüler ve o yanlarından geçerken üç adamın da ateşyosunlu parmakları gevşedi. Odadaki çoğu kişi Szeth’in bu gece neyin, peşinde olduğunu biliyordu. Bir adam Bomwater’a gelmiş ve Makkek’e meydan okumak için kendi kumarhanesini açmıştı. Büyük olasılıkla bu yeni gelen Makkek’in hayalet suikastçısının namına inanmıyordu.</p>

  <p>Eh, şüphe duymakta haksız sayılmazdı. Szeth’in namı <i>gerçekten</i> de doğru değildi.</p>

  <p>O namının işaret ettiğinden çok ama <i>çok</i> daha tehlikeliydi.</p>

  <p>Eğilerek kumarhaneden dışarı çıktı, merdivenlerden yukarı tırmanarak dükkânın karartılmış olan ön tarafından geçti ve sonra da bahçeye çıktı. Geçerken pelerin ve maskeyi bir yük arabasının içine fırlattı. Pelerin sadece gürültü çıkarırdı ve yüzünü neden örtecekti ki? Kasabadaki tek Shin oydu. Eğer birisi onun gözlerini görürse kim olduğunu anlardı. Dar siyah kıyafetini değiştirmedi; üstünü değiştirmek fazla uzun zaman alırdı.</p>

  <p>Bornwater bölgedeki en büyük kasabaydı, Makkek’in Staplind’i geride bırakması uzun sürmemişti. Şimdi ise yerel arazi sahibinin malikânesinin bulunduğu yer olan Kneespike kasabasına taşınmaktan bahsediyordu. Eğer bu gerçekleşirse, Szeth sistematik olarak Makkek’in hâkimiyetini reddeden her hırsız, katil ve kumarhane sahibinin izini sürerek teker teker öldürürken aylarını kan içinde yüzerek geçirirdi.</p>

  <p>Bu aylar sonrası içindi. Şu an için, Bornwater’ın davetsiz misafiri vardı: Gavashaw adında bir adam. Szeth sokaklardan sinsi sinsi geçti, kendi doğal zarafeti ve dikkatinin onu görünmez kılacağına güvenerek Fırtınaışığı ve Parekılıcı’dan kaçınıyordu. Kısa özgürlüğünün tadını çıkarıyordu. Makkek’in duman dolu inlerinden birinde kapana kısılmış olmadığı bu anlar son zamanlarda fazlasıyla azdı.</p>

  <p>Teninin üstündeki ıslak, soğuk havayla, karanlıkta hızla hareket ederek binaların arasından süzülürken neredeyse kendisinin tekrar Shinovar’da olduğunu düşünebiliyordu. Etrafındaki binalar kâfirce taştan değil de, kil ve topraktan inşa edilmişti. O alçak sesler Makkek’in bir başka kumarhanesinin içinden gelen boğuk tezahüratlar değil de, ovalardaki vahşi atların kişnemeleri ve gümbürtüleriydi.</p>

  <p>Ama hayır. Shinovar’da asla böyle bir çöp kokusu almamıştı, salamuraya yatırılmış olarak geçirdiği haftalar boyunca daha da ağırlaşmış bir keskinlik. Evde değildi. Hakikat Vadisi’nde onun için bir yer yoktu.</p>

  <p>Szeth evler arasında daha geniş boşluklar olan kasabanın daha zengin kesimlerinden birine girdi. Bornwater bir laitin içindeydi, doğu tarafında kule gibi yükselen bir kayalık tarafından korunuyordu. Gavashaw kibirli bir şekilde, ev olarak kasabanın doğu kısmındaki büyük bir malikâneyi seçmişti. Burası yerel arazi sahibine aitti, Gavashaw onun desteğini görüyordu. Arazi sahibi Makkek’i ve yeraltı dünyasındaki hızlı yükselişini duymuştu ve bir rakibi desteklemek Makkek’in gücünün önüne erkenden bir set çekmek için iyi bir yoldu.</p>

  <p>Şehirbeyinin buradaki malikânesi üç katlıydı; yoğun ve düzenli bir şekilde yeşillendirilmiş bahçelerini çevreleyen yüksek taş bir duvarı vardı. Szeth çömelerek yaklaştı. Burada, kasabanın dış kesimlerinde, zemin soğan şeklindeki kayafilizleriyle bezeliydi, O geçerken bitkiler hışırdıyor, sarmaşıklarını geri çekerek uyuşuk bir şekilde kabuklarını kapatıyorlardı.</p>

  <p>Duvara ulaştı ve sırtını dayadı, İlk iki ayın arasındaki zamandı, gecenin en karanlık bölümü. Onun halkı buna nefretlik saat derdi çünkü bu tanrıların insanları izlemediği ender zamanlardan biriydi. Yukarıdaki duvarlarda ayakları taşlara sürtünerek askerler yürüyordu. Gavashaw büyük olasılıkla güçlü bir <i>açıkgöz</i> için yeteri kadar güvenli olan bu binanın içinde kendini güvende zannediyordu.</p>

  <p>Szeth derin bir nefes alarak kendisini kesesindeki kürelerin Fırtınaışığıyla doldurdu. Derisinden ışıldayan dumanlar çıkarken parlamaya başladı. Karanlıkta bu oldukça fark edilebilirdi. Bu güçlerin amacı asla suikast olmamıştı; Dalgabağlayanlar günün aydınlığı sırasında dövüşmüştü, geceyle savaşır ama onu kucaklamazlardı.</p>

  <p>Szeth’e uygun yer burası değildi. Görülmemek için fazladan dikkat etmek zorunda kalacaktı.</p>

  <p>Muhafızların geçmelerinden on kalp atışı sonra Szeth kendini duvara Çiviledi. O yön onun için aşağı hâline geldi ve koşarak taş duvarın yukarısına tırmanabildi. Yukarıya ulaşırken ileri sıçradı ve sonra da kısa bir süre için kendini geriye Çiviledi. Duvarın üstünden dertop olmuş bir şekilde parende atarak aştı ve kendisini tekrar duvara geri Çiviledi. Ayakları taşların üzerinde olacak şekilde indi, yüzü zemine bakıyordu. Koştu ve kendini tekrar aşağı yönde Çivileyerek son birkaç adım attı.</p>

  <p>Bahçe ufak taraçalar oluşturacak şekilde yetiştirilmiş şistkabuk tümsekleriyle süslenmişti. Szeth iyice eğilerek labirente benzer bahçenin içinden ilerledi. Binanın kapılarında kürelerin ışığında nöbet tutan muhafızlar vardı. İleri atılıp Fırtınaışığını tüketmek ve adamları biçmeden önce onları karanlığa gömmek ne kadar da kolay olurdu.</p>

  <p>Ama Makkek ona açıkça bu kadar yıkıcı olmasını emretmemişti. Gavashaw’a suikast düzenlenecekti ama yöntem Szeth’e kalmıştı. Muhafızları öldürmeyi gerektirmeyecek olan bir tanesini seçti. Bu onun fırsat tanınırsa her zaman yaptığı şeydi. Kalan azıcık insanlığını da korumasının tek yolu buydu.</p>

  <p>Malikanenin batı duvarına ulaştı ve kendini buna Çiviledi, sonra da koşarak çatının üstüne çıktı. Uzun ve düzdü, hafifçe doğuya doğru eğimliydi. Bir lait için gereksiz bir özellikti ama Doğulular dünyayı yücefırtınaların ışığında görürdü. Szeth hızla ufak bir kaya kubbenin malikânenin daha alçak bir kesimini kaplıyor olduğu binanın arka tarafına doğru ilerledi. Kubbenin üstüne atladı. Fırtınaışığı vücudundan tütüyordu. Şeffaf, parlak, saf. Sanki içinde yanan bir ateşin hayaleti vardı, ruhunu tüketiyordu.</p>

  <p>Karanlık ve sessizliğin içinde Parekılıcı’nı çağırdı ve sonra da bunu kubbede bir delik kesmek için kullandı, kayanın içeri düşmemesi için Kılıç’ını açılı şekilde kullanmıştı. Boş eliyle aşağı uzandı ve taş halkayı Işık’la doldurarak onu gökyüzünün kuzeybatı tarafına doğru Çiviledi. Bir şeyi bu şekilde uzak bir noktaya Çivilemek mümkündü ama bu hassas olmazdı. Bu çok büyük bir mesafeye ok atmaya çalışmak gibiydi.</p>

  <p>Taş halka sallanarak kurtuldu ve yukarı doğru düşerken geri çekildi; yukarıdaki saçılmış boya damlacıkları gibi yıldızlara doğru uçarken Fırtınaışığı tüttürüyordu. Szeth deliğin içine atladı ve anında kendini tavana Çiviledi. Havada döndü ve ayakları kesmiş olduğu deliğin kenarına basacak şekilde kubbenin içine girdi. Onun bakış açısından şimdi devasa taştan bir kâsenin içinde duruyordu, dibinde açılmış olan delik aşağıdaki yıldızlara bakıyordu.</p>

  <p>Kâsenin yan tarafı boyunca kendini sağ tarafa Çivileyerek yürüdü. Saniyeler içinde zeminin üstündeydi; kubbenin üstünde yükseleceği şekilde tekrar yönünü bulmuştu. Uzaklardan gelen hafif bir çatırtı duydu: taş parçası Fırtınaışığı tükenince yere düşmüştü. Taşı kasabanın dışına doğru göndermişti. Umuyordu ki kazara herhangi bir ölüme sebep olmamıştı.</p>

  <p>Şimdi uzak çatırtının kaynağını arayan muhafızların dikkati dağılmış olacaktı. Szeth derince nefes alarak ikinci mücevher kesesini de emdi. Ondan dışarı tüten ışık odayı görmesini sağlayacak şekilde etrafı aydınlattı.</p>

  <p>Tahmin etmiş olduğu gibi oda boştu. Burası soğuk ateş çukurları, masaları ve banklarıyla nadiren kullanılan bir ziyafet salonuydu. Hava hareketsiz, sessiz ve küflüydü. Bir mezarınki gibi. Szeth hızla kapıya doğru gitti, Parekılıcı’nı kapıyla çerçevesinin arasına soktu ve sürgüsünü kesti. Kapıyı hafifçe iterek açtı. Vücudundan yükselen Fırtınaışığı dışarıdaki karanlık koridoru aydınlattı.</p>

  <p>Makkek’le geçen zamanının başlarında Szeth Parekılıcı’nı kullanmamak için dikkatli davranmıştı. Ancak görevleri zorlaştıkça, gereksiz cinayetlerden kaçınmak için onu kullanmak zorunda kalıyordu. Şimdi ise onun hakkındaki söylentiler taşlarda kesilerek açılmış deliklerin ve yanık gözlü ölü adamların hikâyeleriyle dolmuştu.</p>

  <p>Makkek de bu söylentilere inanmaya başlamıştı. Henüz Szeth’in Kılıç’ını vermesini talep etmemişti. Eğer ederse, Szeth’in iki yasaklanmış hareketinin İkincisini de öğrenecekti. Kılıç’ı ölümüne kadar taşıması zorunluydu, ondan sonra da Shin Taş Şamanları Szeth’i her kim öldürdüyse Kılıç’ı ondan geri alacaktı.</p>

  <p>Koridor boyunca ilerledi. Makkek’in Kılıç’ı almasından endişe duymuyordu ama hırsız efendisinin bu kadar cesurlaşmaya başlaması konusunda endişeliydi. Szeth ne kadar başarılı olursa, Makkek de o kadar küstahlaşıyordu. Szeth’i ufak rakipleri öldürmek için kullanmayı bırakıp, bunun yerine Paretaşıyanları ya da güçlü <i>açıkgözleri</i> öldürmeye göndermesine ne kadar kalmıştı? Birileri bağlantıyı kurana kadar ne kadar kalmıştı? Parekılıcı olan, çok büyük gizlilik ve gizemli marifetlere muktedir bir Shin suikastçı? Bu şimdi meşhur olan Beyazlı Suikastçı olabilir miydi? Makkek Alethi kralı ve yüceprenslerini Harap Ovalar üzerindeki savaşlarından uzaklaştırabilir ve Jah Keved’in üstüne bir fırtına gibi çökertebilirdi. Binlerce kişi ölürdü. Kan bir yücefırtınanın yağmuru gibi yağardı; yoğun, nüfuz edici ve yıkıcı.</p>

  <p>Koridor boyunca eğilmiş olarak hızlı bir koşuyla devam etti, Parekılıcı’nı arkasından dışarı uzanacak şekilde ters bir tutuşla taşıyordu. En azından bu gece kaderini hak eden bir adama suikast düzenliyordu. Koridorlar fazla mı sessizdi? Szeth çatının üstünden ayrılmasından beri tek bir kişi görmemişti. Gavashaw bütün muhafızlarını dışarı yerleştirerek yatak odasını savunmasız bırakacak kadar aptal olabilir miydi?</p>

  <p>İlerisinde kısa bir koridorun sonunda lordun odalarının kapıları karanlık ve savunmasız bir şekilde duruyordu. Şüphe uyandırıcı.</p>

  <p>Szeth dinleyerek sessizce kapılara yanaştı. Hiçbir şey. Tereddüt ederek yan tarafa doğru baktı. Büyük bir merdiven ikinci kata iniyordu. Hızla yaklaştı ve merdiven direğinin üstünden tahta bir topu biçip almak için Kılıç’ı kullandı. Bu yaklaşık ufak bir kavun büyüklüğündeydi. Kılıcın birkaç darbesi bir pencereden pelerin büyüklüğünde bir perdeyi kopardı. Szeth aceleyle kapılara geri döndü ve tahta küreyi Fırtınaışığıyla doldurarak ona bir Temel Çivileme yaptı ve batı tarafına, doğrudan ileriye doğru çevirdi.</p>

  <p>Kapıların arasındaki dili kesti ve bir tanesini hafifçe iterek açtı. Ötesindeki oda karanlıktı. Gavashaw akşam için dışarı mı çıkmıştı? Nereye gidebilirdi? Bu şehir henüz onun için güvenli değildi.</p>

  <p>Szeth tahta küreyi kumaşın ortasına yerleştirdi sonra da yukarı kaldırıp bıraktı. Uzaktaki duvara doğru ileri düştü. Kumaşa sarılı olan top oda boyunca eğilmiş bir şekilde koşan pelerinli birine benziyordu.</p>

  <p>Herhangi bir gizli muhafız ona saldırmadı. Yem, mandalı kapalı bir pencereden sekti sonra da duvarın üstünde durdu, Fırtınaışığı sızdırmaya devam ediyordu.</p>

  <p>Bu ışık üstünde bir cisim olan ufak bir masayı aydınlatıyordu. Szeth gözlerini kısarak bunun ne olduğunu anlamaya çalıştı. Hafif hafif ileri çıkarak odanın içine girdi, gittikçe masaya daha da yaklaşıyordu.</p>

  <p>Evet. Masanın üstündeki cisim bir kafaydı. Gavashaw’ın yüz hatlarını taşıyan bir kafa. Fırtınaışığının yarattığı gölgeler ürkütücü surata daha da beter bir görüntü veriyordu. Birileri suikast konusunda Szeth’ten önce davranmıştı.</p>

  <p>“Neturo-oğlu-Szeth,” dedi bir ses.</p>

  <p>Szeth Parekılıcı’nı çevirerek döndü ve savunma duruşuna geçti. Odanın uzak ucunda karanlığın içinde gizlenmiş duran bir şekil vardı. “Kimsin sen?” diye hesap sordu Szeth, bir kere nefesini tutmayı bıraktığında Fırtınaışığı halesi daha da parlaklaşmıştı.</p>

  <p>“Bundan memnun musun, Neturo-oğlu-Szeth?” diye sordu ses. Erkek sesiydi ve derindi. O şive neydi? Adam Veden değildi. Belki de Alethi? “Ufak tefek suçlardan memnun musun? İlkel madenci köylerindeki anlamsız çete savaşları için öldürmekten?”</p>

  <p>Szeth cevap vermedi. Odayı tarayarak diğer gölgelerde de hareket aradı. Başka hiçbir gölge birilerini saklıyormuş gibi görünmüyordu.</p>

  <p>“Seni izledim,” dedi ses. “Esnafı tehdit etmek için gönderildin. O kadar önemsiz olan haydutları öldürdün ki otoriteler bile ölümlerini umursamadı. Sanki yüksek seviyeli <i>açıkgöz</i> leydilermiş gibi orospulara hava atmak için sergilendin. Ne büyük israf.”</p>

  <p>“Ben efendimin emrettiğini yapıyorum.”</p>

  <p>“Sen boşa harcanıyorsun,” dedi ses. “Senin kaderin adi şantajlar ve cinayetler değil. Seni bu şekilde kullanmak, bu bir Ryshadium aygırını döküntü bir pazar arabasına koşmak gibi. Bu bir Parekılıcı sebze doğramak için kullanmak ya da en iyi parşömenleri çamaşır suyu ısıtmak için ateşte çıra olarak kullanmak gibi. Bu bir <i>suç.</i></p>

  <p>Sen bir sanat eserisin, Neturo-oğlu-Szeth, bir tanrısın. Ve her gün Makkek senin üstüne gübre atıyor.”</p>

  <p>“Kimsin sen?” diye tekrarladı Szeth.</p>

  <p>“Ben bir sanatseverim.”</p>

  <p>“Bana babamın adıyla seslenme,” dedi Szeth. “O benimle ilişkilendirilerek kirletilmemeli.”</p>

  <p>Duvardaki kürenin Fırtınaışığı en sonunda tükenerek yere düştü, perdeler sesini boğmuştu. “Pekâlâ,” dedi şekil. “Ama yeteneklerinin bu hoppaca kullanılışına karşı isyan etmiyor musun? Senin kaderin daha yüce değil mi?”</p>

  <p>“Öldürmekte yüce olan bir şey yok,” dedi Szeth. “Bir <i>kukori</i> gibi konuşuyorsun. Yüce adamlar yiyecek ve giyecek yaratır. Ekleyen kişiye saygı gösterilir. Ben eksilten kişiyim. En azından bunlar gibi adamların öldürülüşünde bir hizmeti yerine getiriyormuş gibi yapabilirim.”</p>

  <p>“Bu sözler neredeyse Roshar’daki en büyük krallıklardan birini deviren adamdan mı?”</p>

  <p>“Bu sözler Rosbar’daki en iğrenç katliamlardan birini gerçekleştirmiş olan adamdan,” diye düzeltti Szeth.</p>

  <p>Şekil homurdandı. “Senin yaptığın şey Paretaşıyanların savaş meydanında her gün kopardığı katliam fırtınalarıyla kıyaslandığında hafif bir esinti. Ve <i>onlar</i> da senin muktedir olduğun tayfunlarla kıyaslandığı zaman hafif esintiler.“</p>

  <p>Szeth yürüyerek uzaklaşmaya başladı.</p>

  <p>“Nereye gidiyorsun?” diye sordu şekil.</p>

  <p>“Gavasbaw öldü. Efendime geri dönmeliyim.”</p>

  <p>Bir şey yere düştü. Szeth Parekılıcı aşağıda döndürdü. Şekil yuvarlak ve ağır bir şeyi atmıştı. Zemin boyunca yuvarlanarak Szeth’e doğru geldi.</p>

  <p>Başka bir kafa. Yuvarlanarak yan tarafı üstüne gelip durdu. Szeth yüz hatlarını seçerken dondu. Tombul yanaklar kanla lekelenmiş, ölü gözler şokla kocaman açılmıştı: Makkek.</p>

  <p>“Nasıl?“ diye sorguladı Szeth.</p>

  <p>“Sen kumarhaneyi terk ettikten saniyeler sonra onu biz hakladık.”</p>

  <p>“Biz?”</p>

  <p>“Yeni efendinin hizmetkârları.”</p>

  <p>“Yemintaşım?”</p>

  <p>Şekil elini açarak parmaklarının etrafına dolanmış bir zincirin ucunda havada asılı duran bir mücevheri açığa çıkardı. Bunun yanında şimdi aydınlanmış olan Szeth’in Yemintaşı vardı. Şeklin yüzü karanlıktı, bir maske takıyordu.</p>

  <p>Szeth Parekılıcı’nın kaybolmasına izin verdi ve bir dizi üzerine çöktü. “Emirleriniz ne?”</p>

  <p>“Masanın üstünde bir liste var,” dedi şekil dini kapatıp Yemintaşını saklayarak. “Efendimizin dileklerini sıralıyor.”</p>

  <p>Szeth kalktı ve masaya gitti. Kanı tutmak için bir tabağın içine konulmuş olan kafanın yanında bir sayfa kâğıt vardı. Bunu aldı ve Szeth’ten yayılan Fırtınaışığı, kendi vatanının savaşçı alfabesiyle yazılmış olan yaklaşık iki düzine ismi aydınlattı. Bazılarının yanında nasıl öldürülmeleri gerektiği hakkında talimatların yazılı olduğu bir not vardı.</p>

  <p><i>İçsel Şanlar adına,</i> diye düşündü Szeth. “Bunlar dünyadaki en güçlü insanlardan bazıları! Altı yüceprens? Bir Selay gerontarch? Jah Keved’in <i>kralı?</i>”</p>

  <p>“Yeteneğini boşa harcamayı bırakmanın zamanı geldi,” dedi şekil uzaktaki duvara doğru yürüyüp elini üstüne koyarak.</p>

  <p>“Bu kaosa sebep olacak,” diye fısıldadı Szeth. “İç çatışmalara. Savaşa. Dünyanın nadiren gördüğü ölçekte acı ve kargaşaya.”</p>

  <p>Adamın avcundaki zincirli mücevher parladı. Duvar dumana dönüşerek kayboldu. Bir Ruhdökümcüsü.</p>

  <p>Karanlık şekil Szeth’e bir göz attı. “Gerçekten de öyle. Efendimiz yıllar önce Alethkar’da o kadar iyi bir şekilde uygulamış olduğun taktiklerin benzerlerini kullanmanı emrediyor. İşin bittiği zaman, sonraki emirlerini alacaksın.”</p>

  <p>Daha sonra açıklıktan çıkarak dehşete düşmüş olan Szeth’i arkasında bıraktı. Bu onun kâbusuydu. Onun becerilerini anlayan ve bunları uygun şekilde kullanacak hırsa sahip olanların ellerinde olmak. Bir süre, Fırtınaışığının tükenmesinden çok sonrasına kadar öylece dikildi; sessizdi.</p>

  <p>Sonra hürmetkar bir şekilde listeyi katladı, Ellerinin bu kadar sakin olmasına şaşırmıştı. Titriyor olmaları gerekirdi.</p>

  <p>Çünkü kısa süre sonra dünyanın kendisi titreyecekti.</p>
</body>
</html>
