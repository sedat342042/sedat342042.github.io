<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2 title="BÖLÜM-045"><img alt="" src="../Images/main-65.jpg" /></h2>

  <p><b><i>“Yıkımrüzgârı diye adlandırılan Yelig-nar, bir adam gibi konuşabileniydi, gerçi çoğu zaman sesine tüketmiş olduklarının çığlıkları eşlik ederdi.”</i></b></p>

  <div>
    <b><br /></b>
  </div>

  <p><b>— Yaradılmamışlar belli ki halk masallarının uydurmalarıydı. İlginç bir şekilde, çoğu bireyler olarak değil de, aksine yıkım çeşitlerinin vücut bulmuş hâlleri olarak kabul ediliyordu. Bu alıntı birincil bir kaynak olarak kabul edilen Traxil’in 33. satırından geliyor ancak ben özgünlüğünden şüphe ediyorum.</b></p>

  <div>
    <br />
  </div>

  <p><i>Garip bir şekilde, misafirperver bir grup bu vahşi parshmanlar,</i> diye okudu Shallan. Bu yine Kral Gavilar’ın öldürülmesinden bir yıl önce kaydedilmiş olan anlatısıydı. <i>Şimdi ilk karşılaşmamızdan beri neredeyse beş ay oluyor. Dalinar seferin fazlasıyla uzamış olduğunda ısrar ederek, bana yurdumuza dönmemiz için baskı yapmaya devam ediyor.</i></p>

  <p><i>Parshmenler beni</i> ulo mas vara <i>diye adlandırdıkları kocakabuklu bir hayvanın avına götüreceklerine söz verdiler. Alimlerim bunu kabaca. ‘Uçurumların Canavarı’ diye çeviriyorlar. Eğer tarifleri doğruysa, bu yaratıkların büyük mücevherkalpleri var ve bir tanesinin kafası gerçekten de etkileyici bir ganimet olur. Ayrıca korkunç tanrılarından da bahsediyorlar ve biz özellikte birkaç büyük uçurum kocakabuğundan bahsettiklerini düşünüyoruz.</i></p>

  <p><i>Bu parshmanların arasında dinle karşılaştığımız için şaşkınlık içindeyiz. Uygarlık, kültür ve kendilerine ait bir dil ile bütün bir parshman toplumuna işaret ederek yığılmakta olan kanıtlar hayret verici. Fırtınabekçilerim bu halka “Parshendiler” demeye başladı. Bu grubun bizim sıradan hizmetkâr parshmanlarımızdan çok farklı oldukları besbelli ve hatla belki de derilerindeki desenlere rağmen aynı ırktan bile olmayabilirler. Belki de uzak kuzenleridir; sıradan parshmanlar dan, Alethi baltatazılarının Selay soyundan oldukları kadar farklıdırlar.</i></p>

  <p><i>Parshendiler hizmetkârlarımızı gördüler ve bu onların kafalarını karıştırıyor. “Onların müziği nerede?” diye soruyor Klade bana sık sık. Ne demek istediğini bilmiyorum. Ama hizmetkârlarımız Parshendilere hiçbir tepki vermiyor, onları taklit etme yönünde en ufak bir ilgi göstermiyorlar. Bu ise güven verici.</i></p>

  <p><i>Müzik hakkındaki sorunun Parshendilerin sık sık mırıldanıyor ve şarkı söylüyor olmalarıyla bir ilgisi olabilir. Birlikte müzik yapma konusunda esrarengiz bir becerileri var. Bir Parshendiyi kendi kendine şarkı söylerken bırakıp, kısa bir süre sonra da birinciyi duyma mesafesinin dışında olmasına rağmen tam olarak aynı şarkıyı söyleyen başka bir Parshendinin yanından geçtiğime yemin edebilirim. Tempo, melodi ve sözleri diğerine ürkütücü bir şekilde yakındı.</i></p>

  <p><i>En sevdikleri çalgı aleti davul. Yan tarafları boyalı el izleriyle işaretlenmiş, kaba bir şekilde yapılmış aletler. Bu onların krem ve taş ile inşa ettikleri basit binalarına uyuyor. Bunları burada Harap Ovalar’ın kıyısında bulunan kratere benzer kaya oluşumlarının içine yapıyorlar. Klade’e yücefırtınalar hakkında endişe edip etmediklerini soruyorum ama o sadece gülüyor. “Neden endişelenelim? Eğer rüzgâr binaları devirirse onları tekrar inşa edebiliriz, değil mi?”</i></p>

  <p>Locanın diğer ucunda, Jasnah bir sayfayı çevirirken kitabı hışırdadı. Shallan kendi cildini bir kenara koydu, sonra da masanın üstündeki diğer kitapları karıştırdı. Şu an için felsefe eğitimi tamamlanmış olduğundan dolayı, Kral Gavilar’ın cinayetini incelemeye geri dönmüştü.</p>

  <p>Yığının altından küçük bir cildi kaydırarak çıkardı: krala eşlik etmiş olan âlimlerden birisi olan Fırtınabekçisi Matain tarafından dikte ettirilmiş bir kayıt. Shallan belli bir pasajı arayarak sayfalarını karıştırdı. Bu karşılaşmış oldukları ilk Parshendi avcı grubunun bir tarifiydi.</p>

  <p><i>Oldukça ormanlık bir bölgedeki derin bir nehrin yanına kamp kurmamızdan sonra olmuştu. Kalın kerpiçağaçları bizi yücefırtına rüzgârlarına karşı korurdu ve nehrin boğazı da sel riskini ortadan kaldırıyor olduğu için uzun süreli bir kamp olarak ideal bir noktaydı. Majesteleri akıllıca benim önerime uyarak nehirden hem aşağı hem de yukarı doğru keşif ekipleri gönderdi.</i></p>

  <p><i>Garip, ehlileştirilmemiş parshmanlarla ilk karşılaşan Yüceprens Dalinar’ın keşif ekibi oldu. Hikâyesiyle kampa geri döndüğünde ben de, diğer pek çok kişi gibi, onun iddialarına inanmayı reddettim. Şüphesiz ki Berrakbey Dalinar sadece bizimkisi gibi başka bir seferin parshman hizmetkârlarıyla karşılaşmıştı.</i></p>

  <p><i>Ertesi gün kampımızı ziyarete geldiklerinde ise, artık gerçek oldukları inkâr edilemezdi. On tane vardı; kesinlikle parshmanlardı ama tanıdık olanlardan daha büyüklerdi. Bazılarının derileri siyah ve kırmızı desenli mermer gibiydi ve diğerleri ise Alethkar’da daha sık olduğu şekilde beyaz ve kırmızı desenliydi. Parlak çeliklerine karmaşık süslemeler dağlanmış olan muhteşem silahlar taşıyorlardı ancak narbin kumaşından örülmüş basit giysileri vardı.</i></p>

  <p><i>Kısa zaman geçmeden, Majesteleri bu garip parshmanlar tarafından büyülenmişti; onların dilleri ve toplumları üzerine bir çalışma başlatmamda ısrar etti. İlk baştaki niyetimin onların bir çeşit aldatmaca olduğunu ortaya çıkarmak olduğunu itiraf edeceğim. Ancak biz daha çok şey öğrendikçe, en baştaki değerlendirmemin ne kadar hatalı olduğunu fark etmeye başladım.</i></p>

  <p>Shallan sayfaya parmağını vurdu, düşünüyordu. Sonra Gavilar’ın dulu Navani tarafından iki yıl önce basılmış olan, Kral Gavilar Kholin, Bir Biyografi başlıklı kalın bir cildi çekti. Belirli bir paragrafı arayarak sayfalarını karıştırıp taradı.</p>

  <p><i>Kocam mükemmel bir kraldı; ilham verici bir lider</i>, <i>eşi bulunmaz bir düellocu ve savaş meydanındaki taktiklerde de bir dâhiydi. Ancak sol elinde tek bir âlim parmağı yoktu. Asla yücefırtınaların hesaplanmasına bir ilgi göstermezdi, bilim konuşmalarından sıkılırdı ve savaşta belirgin kullanım alanı olmayan fabrialları görmezden gelirdi. O klasik erkek idealine göre yoğurulmuş bir adamdı.</i></p>

  <p>“Neden onlarla o kadar ilgilenmişti?” dedi Shallan yüksek sesle.</p>

  <p>“Hım?” diye sordu Jasnah.</p>

  <p>“Kral Gavilar,” dedi Shallan. “Anneniz biyografisinde onun bir âlim olmadığında ısrar ediyor.”</p>

  <p>“Doğru.”</p>

  <p>“Ama Parshendilerle ilgileniyordu,” dedi Shallan. “Parekılıcı sahibi olduklarını biliyordu ise bile, bunu fark etmiş olmasından daha önce. Matain’in anlatısına göre dilleri, toplumları ve müzikleri hakkında bilgi sahibi olmak istemiş. Bu da sadece onu gelecekteki okuyuculara daha âlim gibi göstermek için olan bir süsleme mi?”</p>

  <p>“Hayır,” dedi Jasnah kendi kitabım indirerek. “Sahipsiz Tepeler’de ne kadar uzun kalırsa, Parshendilere karşı olan hayranlığı da o kadar fazla artıyordu.”</p>

  <p>“O zaman bir tutarsızlık var. Neden daha önceden âlimliğe karşı hiçbir ilgisi olmayan bir adam bir anda bu kadar takıntılı hale gelir?”</p>

  <p>“Evet,” dedi Jasnah. “Bunu ben de merak etmiştim. Ama bazen, insanlar değişir. Geri döndüğü zaman, onun ilgisi bana cesaret vermişti, pek çok akşamı keşifleri hakkında konuşarak geçirdik. Bu babamla gerçekten de iletişim kurmakta olduğumu hissettiğim birkaç az seferden birisiydi.”</p>

  <p>Shallan dudağını ısırdı. “Jasnah,” diye sordu en sonunda. “Neden beni bu olayı araştırmakla görevlendirdin? Sen bunların içinde <i>yaşadın,</i> benim ‘keşfetmekte’ olduğum her şeyi sen zaten biliyorsun.”</p>

  <p>“Taze bir bakış açısının değerli olabileceğini hissediyorum.” Jasnah kitabını masaya koyarak Shallan’a doğru baktı. “Senin belirli cevapları bulmanı beklemiyorum. Bunun yerine, benim kaçırmış olduğum ayrıntıları fark edeceğini umuyorum. O aylar sırasında babamın kişiliğinin nasıl değişmiş olduğunu fark etmeye başladın ve bu da derinlemesine incelemekte olduğun anlamına geliyor. İnanır mısın bilmem ama senin demin yakalamış olduğun tutarsızlığı başka çok az kişi fark etti; ama bir kere Kholinar’a geri dönmesinden sonra olan diğer değişimlerini fark etmiş olan pek çoğu var.”</p>

  <p>“Yine de, bunun üstünde çalıştığım için biraz garip hissediyorum. Belki de hâlâ hocalarımın genç hanımlar için sadece klasiklerin uygun bir çalışma alanı olduğuna dair olan fikrinin etkisi altındayımdır.”</p>

  <p>“Klasiklerin de bir yeri var ve ahlak üstüne olan çalışmanda yaptığım gibi, yeri geldikçe seni klasik eserlere de yönlendireceğim. Ancak bu gibi ikinci derece önemli konuların, güncel projelerinin yanında tamamlayıcılar olmasını hedefliyorum. Senin odağın <i>onlar</i> olmalı, tarihin tozlu sayfalarına gömülmüş bilmeceler değil.”</p>

  <p>Shallan başını salladı. “Ama Jasnah, sen bir <i>tarihçi</i> değil misin? Tarihin tozlu sayfalarına gömülmüş o bilmeceler senin alanının esas kısmını oluşturmuyor mu?”</p>

  <p>“Ben bir Veristitalyanım,“ dedi Jasnah. “Biz geçmişteki cevapları arar, gerçekten olmuş olan şeyleri ortaya çıkarırız. Çoğu kişi için, bir tarih yazmanın gerçek ile değil, kendilerini ve kendi amaçlarını en çok metheden resmi ortaya koymak ile ilgisi vardır. Kız kardeşlerim ve ben, yanlış anlaşılmış ya da yanlış ortaya konulmuş olduğunu hissettiğimiz, konuları proje olarak seçeriz ve bunlar üzerine çalışarak bugünü daha iyi anlamayı umarız.”</p>

  <p><i>Peki, o zaman neden bu kadar çok zamanını halk hikâyelerini inceleyerek ve kötü ruhların peşinde koşarak geçiriyorsun?</i> Hayır, Jasnah gerçek olan bir şeyleri arıyordu.</p>

  <p>Bu o kadar önemli bir şeydi ki onu Harap Ovalar’dan ve babasının intikamını almak için olan savaştan uzağa çekebilmişti. Onun bu halk hikâyeleri ile bir şeyler yapmaya niyeti vardı ve Shallan’ın araştırması da, bir şekilde, bunun bir parçasıydı.</p>

  <p>Bu onu heyecanlandırıyordu. Bu Shallan’ın, bir diğer hocayı daha kovalamış olduğu için öfke içinde babasının az sayıdaki kitabını karıştıran bir çocuk olduğu zamanlardan beri istediği türden bir şeydi. Burada Jasnah ile birlikteyken Shallan bir şeylerin parçasıydı ve Jasnah düşünülünce, bu büyük bir şeydi.</p>

  <p><i>Ama yine de, diye düşündü. Tozbek’in gemisi yarın sabah geliyor. Ben gideceğim.</i></p>

  <p><i>Şikâyet etmeye başlamalıyım. Jasnah’yı bunların hepsinin benim tahmin etmiş olduğumdan çok daha zor olduğuna ikna etmek zorundayım ki, ben gittiğim zaman şaşırmasın. Ağlamalı, yıkılmalı, pes etmeliyim. Yapmam gereken şey</i>...</p>

  <p>Bunun yerine Shallan kendini “Urithiru ne?” diye sorarken buldu.</p>

  <p>Onu şaşırtan bir şekilde Jasnah soruya tereddüt etmeden cevap verdi. “Urithiru’nun Gümüş Krallıklar’ın merkezi olduğu söylenir, her kral için bir tane olarak on tahtın da bulunduğu bir şehir. Bütün dünyanın en görkemli, en inanılmaz, en önemli şehriydi.”</p>

  <p>“Öyle mi? Neden daha önce hiç duymadım?”</p>

  <p>“Çünkü daha Kayıp Parlayanlar insanlığa karşı dönmeden önce terk edilmişti. Çoğu âlim bunun sadece bir efsane olduğunu kabul ediyor. Ardentler Parlayanlar ile ve dolayısıyla da Vorinizm’in birinci büyük başarısızlığı ile ilişkili olması yüzünden bunun hakkında konuşmayı reddediyorlar. Şehir hakkında bildiklerimizin pek çoğu, klasik âlimler tarafından alıntılanmış olan kayıp eserlerin parçalarından geliyor. O klasik eserlerin de pek çoğu sadece parçalar halinde bugüne kalabilmiş. Gerçekten de, eski zamanlardan geriye bütün olarak kalabilmiş olan tek eser <i>Kralların Yolu</i> ve o da sadece Vanrial’ın çabaları sayesinde.”</p>

  <p>Shallan yavaşça başını salladı. “Eğer bir yerlerde gizli olan muhteşem, antik bir şehrin kalıntıları varsa, bunu bulmak için en doğal yer keşfedilmemiş, bitkilerle örtülü ve vahşi Natanatan olur.”</p>

  <p>“Urithiru Natanatan’da değil,” dedi Jasnah gülümseyerek. “Ama bu iyi bir tahmin, Shallan. Çalışmalarına geri dön.”</p>

  <p>“Silahları,” dedi Shallan.</p>

  <p>Jasnah bir kaşını kaldırdı.</p>

  <p>“Parshendiler. Kaliteli, işlemeli çelikten silahlar taşıyorlardı. Ama yanlarında kaba el izleri olan deri davullar kullanıyor ve taş ve kremden yapılmış kulübelerde yaşıyorlardı. Bu sana da uyumsuz gelmiyor mu?”</p>

  <p>“Evet. Ben de bunu kesinlikle bir gariplik olarak tarif ederdim.”</p>

  <p>“O zaman...”</p>

  <p>“Seni temin ederim, Shallan,” dedi Jasnah. “Şehir orada değil.”</p>

  <p>“Ama Harap Ovalar ile <i>ilgileniyorsun.</i> Uzakalem üstünden Berrakbey Dalinar ile Ovalar hakkında konuştun.”</p>

  <p>“Öyle.”</p>

  <p>“Yokelçiler neydi?” Şimdi Jasnah gerçekten de cevapları veriyorken, belki de söylerdi. “Onlar<i>gerçekte</i> neydi?”</p>

  <p>Jasnah meraklı bir yüz ifadesiyle onu inceledi. “Kimse kesin olarak bilmiyor. Çoğu âlim onların da, Urithiru gibi sadece efsane olduklarını düşünüyor. Öte yandan ilahiyatçılar onları Yaradan’ın karşıtları olarak kabul ediyorlar; bir zamanlar Yaradan’ın orada yaşamış olduğu gibi insanların kalplerinde yaşayan canavarlar.”</p>

  <p>“Ama...”</p>

  <p>“Çalışmalarına geri dön, çocuk,” dedi Jasnah kitabını kaldırarak. “Belki bundan başka bir zaman bahsederiz.”</p>

  <p>Bunda bir kesinlik havası vardı. Shallan dudağını ısırarak kendini sadece Jasnah’yı tekrar konuşmaya çekebilmek için kaba bir şeyler söylemekten alıkoydu. <i>Bana güvenmiyor</i>, diye düşündü. Belki de haklı olarak. <i>Sen gidiyorsun,</i> dedi Shallan tekrar kendi kendisine. <i>Yarın. Yelken açarak tüm bunlardan uzaklaşıyorsun.</i></p>

  <p>Ama bu onun sadece bir günü kalmış olduğu anlamına geliyordu. Muhteşem Palanaeum’da sadece bir gün daha. Bütün bu kitaplarla, bütün bu güç ve bilgi ile birlikte tek bir gün.</p>

  <p>“Babanızın Tifandor’un yazdığı biyografisinin bir kopyasına ihtiyacım var,” dedi Shallan kitapları kurcalayarak. “Ona göndermeler yapılıp durduğunu görüyorum.”</p>

  <p>“Alt katlardan birinde,” dedi Jasnah önemsemez bir sesle, “Fihrist numarasını da çıkarabilirim.”</p>

  <p>“Gerek yok,” dedi Shallan ayağa kalkarak. “Ben ararım. Antrenmana ihtiyacım var.”</p>

  <p>“Nasıl istersen,” dedi Jasnah.</p>

  <p>Shallan gülümsedi. Kitabın tam olarak nerede olduğunu biliyordu ama arama numarası ona Jasnah’dan uzaklaşma şansı verecekti. Ve bu süre zarfında o, kendi başına Yokelçiler hakkında neler keşfedebileceğine bakacaktı.</p>

  <p style="text-align: center;">♦</p>

  <p style="text-align: center;">♦♦</p>

  <p>İki saat sonra, küre feneri hiçbirinin pek bir işe yaramadığı ortaya çıkmış bir dizi aceleyle toplanmış cildi aydınlatmakta olan Shallan, Palanaeum’un alt katlarından birinin arkalarında kalmış, dağınık bir masada oturuyordu.</p>

  <p>Herkes Yokelçiler hakkında bir şeyler biliyormuş gibi görünüyordu. Kırsal bölgelerdeki insanlar onlardan geceleri ortaya çıkan, şanssızlardan çalan ve aptalları cezalandıran gizemli yaratıklarmış gibi bahsediyorlardı. Yokelçiler kötüden çok yaramaz gibi görünüyordu. Ama öte yandan yolunu kaybetmiş bir gezgin kılığına giren bir Yokelçinin, bir tallew çiftçisinden iyilik gördükten sonra bütün aileyi katledip, kanlarını içip, sonra da duvarlara siyah külle <i>Yokça</i> sembolleri çizmesi hakkında da tek tük hikâyeler vardı.</p>

  <p>Ancak şehirlerdeki çoğu insan Yokelçileri geceleri kol gezen ve insanların kalplerini işgal ederek onlara korkunç şeyler yaptıran bir çeşit kötü spren olarak görüyorlardı. Ne zaman iyi bir adam sinirlenirse, bu bir Yokelçinin işiydi.</p>

  <p>Âlimler tüm bu fikirlere gülüyorlardı. Gerçek tarihi kayıtlar (Shallan’ın çabucak bulabilmiş oldukları) ise çelişkiliydi. Yokelçiler Cehennem’in sakinleri miydi? Eğer öyleyse, şimdi Yokelçiler Asude Saraylar’ı fethetmiş ve insanoğlunu Roshar’a sürgün etmiş olduğuna göre Cehennem’in boş olması gerekmez miydi?</p>

  <p><i>Sağlam herhangi bir şey bulmakta zorlanacağımı bilmeliydim,</i> diye düşündü Shallan sandalyesinde arkasına yaslanarak. <i>Jasnah bunu aylardır araştırıyor, belki de yıllardır. Ben birkaç saat içinde ne bulmayı bekliyordum ki?</i></p>

  <p>Araştırmanın sağlamış olduğu tek şey kafa karışıklığını artırmak olmuştu. Jasnah’yı bu konuya hangi serseri rüzgârlar getirmişti? Bu hiç mantıklı değildi. Yokelçileri araştırmak ölümsprenlerinin gerçek olup olmadığını belirlemeye çalışmak gibiydi. Ne gereği vardı ki?</p>

  <p>Başını sallayarak kitapları üst üste dizdi. Ardentler onun yerine kitapları raflarına geri koyardı. Tifandor’un biyografisini alıp balkonlarına geri dönmesi gerekiyordu. Kalktı ve fenerini hürelinde taşıyarak odanın çıkışına doğru yürüdü. Bir parshman getirmemişti, geri dönerken sadece tek bir kitap taşımayı planlıyordu. Çıkışa gelirken, başka bir ışığın da dışarıdan yaklaşmakta olduğunu fark etti. Tam onun ulaşmasından önce birisi lâl taşı bir feneri yukarıda tutarak kapının ağzına adam attı.</p>

  <p>“Kabsal?” dedi Shallan, onun ışık tarafından eflatuna boyanan genç yüzünü gördüğü için şaşırarak.</p>

  <p>“Shallan?” dedi o da merakla başını kaldırıp girişin üstündeki fihrist yazısına bakarak. “Burada ne yapıyorsun? Jasnah senin Tifandor’u aradığını söylemişti.”</p>

  <p>“Ben... Yanlış tarafa döndüm.”</p>

  <p>Kabsal ona bir kaşını kaldırdı.</p>

  <p>“Kötü bir yalan değil mi?” diye sordu.</p>

  <p>“Berbat,” diye cevap verdi. “İki kat yukarıda ve yaklaşık bin fihrist numarası uzaktasın. Aşağıda seni bulamayınca, asansör taşıyıcılarına beni seni getirdikleri kata götürmelerini söyledim ve onlar da beni buraya getirdi.”</p>

  <p>“Jasnah’nın eğitimi yorucu olabiliyor,” dedi Shallan. “O yüzden de bazen rahatlamak ve kendimi toplamak için sessiz bir köşe buluyorum. Yalnız kalabildiğim nadir zamanlar bunlar.”</p>

  <p>Kabsal düşünceli bir şekilde başını sallayarak onayladı.</p>

  <p>“Daha iyi mi?” diye sordu Shallan.</p>

  <p>“Hâlâ sorunlu. Bir ara verdin ama <i>iki saat</i> boyunca mı? Ayrıca, senin bana Jasnah’nın eğitiminin o kadar da berbat olmadığını söylediğini hatırlıyorum.”</p>

  <p>“O bana inanır,” dedi Shallan. “O kendisinin olduğundan çok daha talepkâr olduğunu zannediyor. Ya da... şey... <i>o gerçekten</i> de talepkâr ama sadece benim aldırdığımı düşündüğü kadar ona aldırmıyorum.”</p>

  <p>“Pekâlâ,” dedi Kabsal. “Ama o zaman burada aslında ne yapıyordun?”</p>

  <p>Shallan onun gülmesine neden olarak dudağını ısırdı.</p>

  <p>“Ne?“ diye hesap sordu Shallan kızararak.</p>

  <p>“Sadece öyle yaptığın zamanlar o kadar masum görünüyorsun ki!”</p>

  <p>“Ben <i>gerçekten</i> masumum.”</p>

  <p>“Daha demin bana üst üste iki kere yalan söylemedin mi?”</p>

  <p>“Tecrübelinin tersi anlamında masumum.” Yüzünü buruşturdu. “Yoksa daha ikna edici yalanlar olurlardı. Gel. Ben Tifandor’u alırken benimle yürü. Eğer acele edersek, Jasnah’ya yalan söylemek zorunda kalmam.”</p>

  <p>“Tamam,” dedi ona katılarak ve Palanaeum’un çevresi boyunca gezdiler. İçi boş ve ters dönük piramit çok yukarılarındaki tavana doğru yükseliyor ve dört duvar da belli bir eğim ile dışarı doğru açılıyordu. Ardentlerin ya da âlimlerin ellerindeki parmaklıklar boyunca aşağı yukarı sallanarak ilerleyen minik ışıklar sayesinde en üst katlar daha parlak ve seçmesi daha kolaydı.</p>

  <p>“Elli yedi kat,” dedi Shallan. “Sizin bunu yaratmak için ne kadar çalışmış olmanız gerektiğini hayal bile edemiyorum.”</p>

  <p>“Bunu biz yaratmadık,” dedi Kabsal. “O zaten buradaydı. En azından ana şaft. Kharbranthlılar kitaplar için odaları oydular.”</p>

  <p>“Bu oluşum <i>doğal</i> mı?”</p>

  <p>“Kholinar gibi şehirler kadar doğal. Yoksa benim gösterimi unuttun mu?”</p>

  <p>“Hayır. Ama neden bu yeri örneklerinden birisi olarak kullanmadın?“</p>

  <p>“Daha doğru kum desenini bulamadık,” dedi. “Ama bu yeri de, şehirleri yaratmış olduğu gibi Yaradan’ın bizzat yaratmış olduğundan eminiz.”</p>

  <p>“Ya Şafakezgiçileri?“ diye sordu Shallan.</p>

  <p>“Ne olmuş onlara?”</p>

  <p>“Bunu onlar yaratmış olabilir mi?”</p>

  <p>Asansöre ulaşırlarken Kabsal hafifçe güldü, “Bu Şafakezgicilerinin yaptığı türden bir şey değil. Onlar şifacıydı, Yaradan tarafından Asude Saraylar’dan zorla kovulmamızdan sonra insanlara bakmaları için gönderilmiş nazik sprenlerdi.”</p>

  <p>“Yokelçilerin bir çeşit tersi.”</p>

  <p>“Sanırım öyle de diyebilirsin.”</p>

  <p>“Bizi iki kat aşağı götürün,” dedi Shallan parshman asansör taşıyıcılarına. Onlar da makaraları gıcırdatarak ve ayaklarının altındaki tahtaları titreterek platformu alçaltmaya başladılar.</p>

  <p>“Eğer bu konuşma ile benim dikkatimi dağıtabileceğini düşünüyorsan, başarılı olamayacaksın,” diye belirtti Kabsal kollarını kavuşturup parmaklığa yaslanırken. “Orada onaylamayan hanımınla birlikte bir saatten çok daha uzun bir süre oturdum ve söylemeliyim ki bu hoş bir tecrübe <i>değildi.</i> Sanırım hâlâ benim onu imana getirmeye çalışmaya niyetim olduğumu biliyor.”</p>

  <p>“Elbette ki biliyor. O Jasnah. O neredeyse her şeyi bilir.”</p>

  <p>“Buraya araştırmak için geldiği şey her neyse onun dışında.”</p>

  <p>“Yokelçiler,” dedi Shallan. “Onun araştırdığı şey bu.”</p>

  <p>Kabsal kaşlarını çattı. Birkaç saniye sonra asansör doğru kata gelerek durdu.“Yokelçiler mi?” dedi; sesi meraklı geliyordu. Shallan onun küçümsemesini ya da eğlenmiş olmasını beklemişti. <i>Hayır,</i> diye düşündü. O <i>bir ardent.</i> O <i>onlara inanıyor.</i></p>

  <p>“Neydi onlar?” diye sordu Shallan dışarı çıkarken. Fazla aşağılarında olmayan bir yerde, devasa mağara bir noktada sonlanıyordu. Orada en alt noktayı işaret eden doldurulmuş büyük bir elmas vardı.</p>

  <p>“Bunun hakkında konuşmaktan hoşlanmayız,” dedi Kabsal ona katılırken.</p>

  <p>“Neden? Sen bir ardentsin. Bu senin dininin bir parçası.”</p>

  <p>“Popüler olmayan bir parçası. İnsanlar On İlahi Nitelik’i ya da On İnsan Zaafı’nı duymayı tercih ediyorlar. Onların istediğini yapıyoruz çünkü biz kendimiz de bunu uzak geçmişe tercih ederiz.”</p>

  <p>“Çünkü...” diye yokladı Shallan.</p>

  <p>“Çünkü,” diye cevap verdi iç çekerek, “Başarısız olduk. Shallan, vakıflar özünde hâlâ klasik Vorinizm. Bunun anlamı da Hiyerokrasi ve Kayıp Parlayanların düşüşünün <i>bizim</i> utancımız olması.” Koyu mavi fenerini kaldırdı. Shallan onun yanından sadece konuşmasına izin vererek ilerliyordu.</p>

  <p>“Bizler Yokelçilerin gerçek olduğuna inanıyoruz, Shallan. Bir bela ve bir felâket. Yüz sefer geldiler insanoğlunun üstüne. İlk önce bizi Asude Saraylar’dan sürgün ettiler, sonra da bizi burada Roshar üstünde yok etmeye çalıştılar. Onlar sadece kayaların altında saklanan, sonra da çıkıp birilerinin astığı çamaşırları çalan sprenler değillerdi. Onlar korkunç yıkıcı gücün yaratıklarıydı, nefretten yaratılmış, Cehennem’de dövülmüşlerdi.”</p>

  <p>“Kim tarafından?”</p>

  <p>“Ne?”</p>

  <p>“Onları kim yaptı? Yani, Yaradan’ın nefretten bir şeyler yaratması pek olası değil. O zaman onları ne yarattı?”</p>

  <p>“Her şeyin bir karşıtı vardır, Shallan. Yaradan iyiliğin bir gücü. Onun iyiliğini dengelemek için, Kozmer’in onun karşıtı olarak Yokelçilere ihtiyacı vardı.”</p>

  <p>“O zaman Yaradan ne kadar fazla iyilik yaparsa, bunun bir yan ürünü olarak o kadar da kötülük mü yaratıyordu? Eğer sadece daha fazla kötülük yaratacaksa herhangi bir iyi şey yapmanın ne anlamı var?”</p>

  <p>“Görüyorum ki Jasnah senin felsefe eğitimine devam etmiş.”</p>

  <p>“Bu felsefe değil,” dedi Shallan. “Bu basit mantık.”</p>

  <p>Kabsal içini çekti. “Bunun derin ilahiyatına girmek istediğini sanmıyorum. Yaradan’ın saf iyiliğinin Yokelçileri yarattığını ama <i>insanın</i> ölümlü olarak çifte bir doğaya sahip olmasından ötürü kötülük yaratmadan iyilik yapmayı seçebileceğini söylesek yeterli olur. O yüzden Kozmer’de iyiliğin artmasının tek yolu insanın bunu yaratması. Ancak bu yolla iyilik kötülüğe baskın gelebilir.”</p>

  <p>“Pekâlâ,” dedi Shallan. “Ama Yokelçiler hakkındaki açıklamaya inanmıyorum.”</p>

  <p>“Ben senin bir inanan olduğunu sanıyordum.”</p>

  <p>“Öyleyim. Ama sadece Yaradan’a hürmet ediyorum diye bu herhangi bir açıklamayı kabul edeceğim anlamına gelmiyor, Kabsal. Din olabilir ama hâlâ mantıklı olmak zorunda.”</p>

  <p>“Bir keresinde sen bana kendini anlayamadığını söylememiş miydin?”</p>

  <p>“Ee, evet,”</p>

  <p>”Ve buna rağmen <i>Yaradan’ın</i> tam olarak ne şekilde hareket ettiğini anlayabilmeyi mi bekliyorsun?”</p>

  <p>Shallan dudaklarını büzerek bir çizgi haline getirdi. “Peki, tamam. Ama hâlâ Yokelçiler hakkında daha çok şey bilmek istiyorum.”</p>

  <p>Shallan onu kitap raflarıyla dolu bir arşiv odasına doğru götürürken Kabsal omzunu silkti, “Sana temelini anlattım, Shallan. Yokelçiler kötülüğün vücut bulmuş bir hali. Elçiler ve bizim Parlayan Şövalyeler diye adlandırdığımız on tarikattan oluşan, onların seçilmiş şövalyelerinin önderliğinde onları doksan dokuz kere püskürttük. En sonunda Aharietiam geldi, Son Issızlık. Yokelçiler Asude Saraylar’a tekrar sürgün edildi. Elçiler onları cennetten de kovalamak için arkalarından gittiler ve Roshar’ın Hanedan Çağları sona erdi. İnsanoğlu Yalnızlık Çağı’na girdi. Modern çağ.”</p>

  <p>“Ama neden onun öncesinden kalan her şey o kadar bölük pörçük?”</p>

  <p>“Bu binlerce ve binlerce yıl önceydi, Shallan,” dedi Kabsal. “Tarihten önce, daha insan çeliği nasıl döveceğini bile öğrenmeden önce. Bizlere Parekılıcı verilmek zorundaydı, yoksa Yokelçilerle sopalar ile savaşmak zorunda kalmış olurduk.”</p>

  <p>“Ama yine de Gümüş Krallıklar ve Parlayan Şövalyeler’imiz vardı.”</p>

  <p>“Elçiler tarafından kurulmuş ve önderlik edilmişlerdi.”</p>

  <p>Shallan raf sıralarını sayarken kaşlarını çattı. Doğru rafta durdu, fenerini Kabsal’a verdi, sonra da koridordan aşağı ilerledi ve biyografiyi rafından aldı. Kabsal da fenerleri yukarıda tutarak onu takip etti.</p>

  <p>“Bu kadar değil,” dedi Shallan. “Yoksa Jasnah bu kadar ısrarla girişiyor olmazdı.”</p>

  <p>“Ben sana bunu neden yaptığını söyleyebilirim.” dedi.</p>

  <p>Shallan ona bir göz attı.</p>

  <p>“Görmüyor musun?” dedi. “Yokelçilerin gerçek olmadığını kanıtlamaya çalışıyor. Bunların hepsinin, Parlayanların uydurmaları olduğunu göstermek istiyor.” İleri adım atarak onun yüzüne bakmak için döndü, fener ışıkları iki taraflarındaki kitaplardan yansıyarak yüzünü solgun gösteriyordu. “Vakıfların ve Vorinizm’in kocaman bir sahtekârlık olduğunu bütün dünyaya kesin olarak kanıtlamak istiyor. Bunların hepsinin amacı <i>bu.</i>”</p>

  <p>“Belki,” dedi Shallan düşünceli bir şekilde. Duydukları duruma uyarmış gibi görünüyordu. Kendini açıkça ilan eden bir kâfir için daha iyi bir hedef ne olabilirdi? Aptalca inançların kökünü kazımak ve dinin sahte olduğunu kanıtlamak? Bu Jasnah’nın neden Yokelçiler kadar görünüşte önemsiz olan bir şeyi araştıracağını açıklıyordu. Tarihi kayıtlarda doğru kanıtları bulursa, Jasnah’nın kendisinin haklı olduğunu ispat edebilmesi gayet mümkün olurdu.</p>

  <p>“Yeteri kadar cezalandırılmadık mı?” dedi Kabsal, gözleri kızgındı. “Ardentler onun için bir tehdit değil. Bu günlerde biz kimse için bir tehdit değiliz. Mal bile edinemiyoruz... Cehennem adına, bizler <i>kendimiz</i> malız. Şehirbeylerinin ve savaş beylerinin kaprisleri için dans ediyoruz, intikam korkusundan onlara günahları hakkındaki doğrulan bile söylemeye çekiniyoruz. Bizler dişleri ya da pençeleri olmayan aksırtlarız, efendimizin ayaklarının dibinde oturup övgüler yağdırmamız bekleniyor. Ama bu gerçek. Bunların <i>hepsi</i> gerçek ve bizi görmezden geliyorlar ve...”</p>

  <p>Aniden susarak Shallan’a baktı, dudakları sıkılı, çenesi kasılmıştı. Shallan hoş ardentte asla böyle bir tutku, böyle bir <i>öfke</i> görmemişti. Onun buna muktedir olabileceğini düşünemezdi.</p>

  <p>“Üzgünüm,” dedi ona sırtını dönerek, koridordan dışarı doğru ilerledi.</p>

  <p>“Önemli değil,” dedi Shallan arkasından hızla ilerleyerek, birden bire morali bozulmuştu. Shallan Jasnah’nın gizli araştırmasının arkasında daha muhteşem, daha gizemli bir şeyler bulmayı beklemişti. Gerçekten de hepsi sadece Vorinizm’in sahte olduğunu kanıtlamak için olabilir miydi?</p>

  <p>Sessizlik içinde yürüyerek balkona çıktılar. Ve orada, Shallan ona söylemek zorunda olduğunu fark etti. “Kabsal, ben gidiyorum.”</p>

  <p>Kabsal ona baktı, şaşırmıştı.</p>

  <p>“Ailemden haberler aldım,” dedi, “Bundan bahsedemem ama daha fazla burada kalamam.”</p>

  <p>“Babanla ilgili bir şey mi?”</p>

  <p>“Neden? Bir şey mi duydun?”</p>

  <p>“Sadece son zamanlarda inzivaya çekilmiş olduğunu. Normalde olduğundan daha fazla.”</p>

  <p>Shallan neredeyse irkilecekti. Haberler buralara kadar yayılmış mıydı? “Bu kadar ani bir şekilde gittiğim için üzgünüm.”</p>

  <p>“Geri dönecek misin?”</p>

  <p>“Bilmiyorum.”</p>

  <p>Araştırarak gözlerinin içine baktı. “Ne zaman gideceğini biliyor musun?” dedi aniden soğuk bir sesle.</p>

  <p>“Yarın sabah.”</p>

  <p>“Peki, o zaman,” dedi. “En azından bana beni çizme şerefini bahşedecek misin? Diğer ardentlerin pek çoğu için yapmış olsan da benim hiçbir resmimi çizmedin.”</p>

  <p>Hayretle bunun doğru olduğunu fark etti. Birlikte geçirdikleri zamanlara rağmen, Kabsal’ın hiç resmini yapmamıştı. Hürelini ağzına kapattı. “Özür dilerim!”</p>

  <p>Kabsal şaşırmış gibi göründü. “Bunu gücenmiş bir şekilde söylemedim, Shallan. Bu gerçekten de o kadar önemli değil...”</p>

  <p>“Evet, <i>önemli,</i>” dedi Shallan elini kavrayıp onu yol boyunca yanında sürükleyerek. “Çizim eşyalarımı yukarıda bıraktım. Gel hadi.” Onu aceleyle asansöre doğru götürerek parshmanlara onları yukarı çıkarmalarını emretti. Asansör yükselmeye başlarken, Kabsal onun elinin içinde olan kendi eline baktı. Shallan aceleyle eli bıraktı.</p>

  <p>“Sen çok kafa karıştırıcı bir kadınsın,” dedi katı bir şekilde.</p>

  <p>“Seni uyarmıştım.” Almış olduğu kitabı göğsüne yakın tutuyordu. “Sanıyorum ki beni çözmüş olduğunu söylemiştin.”</p>

  <p>“O iddiayı geri alıyorum.” Kabsal ona baktı. “Gerçekten de gidiyor musun?”</p>

  <p>Başını sallayarak onayladı. “Üzgünüm. Kabsal... Ben senin olduğumu düşündüğün şey değilim.”</p>

  <p>“Ben senin güzel ve zelki bir kadın olduğunu düşünüyorum.”</p>

  <p>“Eh, kadın kısmında haklısın.”</p>

  <p>“Baban hasta, değil mi?”</p>

  <p>Shallan cevap vermedi.</p>

  <p>“Onun yanında olmak için geri dönmek isteyebileceğini anlıyorum,” dedi Kabsal. “Ama muhakkak ki hamini sonsuza kadar terk etmeyeceksin, Jasnah’ya geri döneceksin.”</p>

  <p>“Ve o da sonsuza kadar Kharbranth’da kalmayacak. Son iki yıldır neredeyse hiç durmadan oradan oraya gidiyordu.”</p>

  <p>Kabsal yükselirlerken gözlerini ileriye dikerek asansörün ön tarafına baktı. Kısa süre sonra onları sonraki üst kata taşıması için başka bir asansöre geçmeleri gerekti. “Seninle zaman geçiriyor olmamalıydım,” dedi en sonunda. “Kıdemli ardentler benim dikkatimin fazla dağınık olduğunu düşünüyor. İçimizden birinin ardentianın dışına bakmaya başlamasından asla hoşlanmazlar.”</p>

  <p>“Kur yapma hakkın saklı.”</p>

  <p>“Bizler malız. Bir adamın hakları korunurken aynı anda bunları kullanmamaya da teşvik edilebilir. İşten kaytardım, amirlerime itaatsizlik ettim... Sana kur yaparak, belaya da kur yaptım.”</p>

  <p>“Senden bunların hiçbirini yapmanı istemedim.”</p>

  <p>“Beni geri de çevirmedin.”</p>

  <p>Yükselmekte olan bir endişe dışında buna vereceği bir cevabı yoktu. Bir panik izi, kaçıp saklanmak için olan bir arzu. Babasının arazilerindeki neredeyse yalnız geçen yılları boyunca, buna benzeyen bir ilişkiyi hiç hayal etmemişti. <i>Yani bu o mu?</i> diye düşündü paniği kabarırken. <i>Bir ilişki?</i> Kharbranth’a gelirkenki niyetleri ne kadar da dolambaçsız görünmüştü. Nasıl olmuştu da bir erkeğin kalbini kırma riskine girdiği bir noktaya ulaşmıştı?</p>

  <p>Ve utanç içinde, kendi kendisine araştırmayı Kabsal’dan daha fazla özleyeceğini itiraf etti. Bu şekilde hissediyor olduğu için korkunç bir insan mıydı? Shallan ona <i>düşkündü.</i> O hoştu. İlginçti.</p>

  <p>Shallan’a baktı; gözlerinde özlem vardı. Sanki o... Fırtınababa, o gerçekten de Shallan’a âşıkmış gibi görünüyordu. Shallan’ın da ona âşık oluyor olması gerekmez miydi? Olduğunu düşünmüyordu. Sadece kafası karışıktı.</p>

  <p>Palanaeum’un asansörler sisteminin tepesine ulaştıkları zaman, resmen koşarak Peçe’ye çıktı. Kabsal arkasından geldi ama Jasnah’nın locasına çıkmak için bir asansöre daha ihtiyaçları vardı ve kısa süre sonra kendisini bir kere daha onunla birlikte kapana kısılmış olarak buldu.</p>

  <p>“Ben de gelebilirim,” dedi Kabsal yumuşak bir şekilde. “Seninle birlikte Jah Keved’e dönebilirim.”</p>

  <p>Shallan’ın paniği arttı. Onu zar zor tanıyordu. Evet, sık sık konuşmuşlardı ama nadiren önemli şeyler hakkındaydı. Eğer ardentiayı terk ederse onuncu Dan’a indirilir, neredeyse bir <i>koyugöz</i> kadar düşerdi. Evi ya da parası olmazdı, neredeyse kendi ailesi kadar kötü bir durumda olurdu.</p>

  <p>Ailesi. Eğer yanında neredeyse yabancı olan bir adamla birlikte geri dönerse kardeşleri ne derdi? Sorunlarının parçası olacak, sırlarına ortak olacak başka bir adam?</p>

  <p>“Yüz ifadenden bunun bir seçenek olmadığını görebiliyorum,” dedi Kabsal, “Görünüşe göre bazı çok önemli şeyleri yanlış anlamışım.”</p>

  <p>“Hayır, o yüzden değil,“ dedi Shallan hızla. “Sadece... Ah, Kabsal. Daha ben <i>kendim</i> hareketlerime bir anlam veremiyorsam sen nasıl anlam verebilirsin?” Kabsal’ın koluna dokunarak onu kendisine doğru çevirdi. “Sana karşı dürüst davranmadım. Ve Jasnah’ya karşı. Ve en çileden çıkarıcı şekilde, kendime karşı. Üzgünüm.”</p>

  <p>Kabsal omzunu silkti, belli ki umursamaz numarası yapmaya çalışıyordu. “En azından bir resmim olacak. Değil mi?”</p>

  <p>Asansör en sonunda sarsılarak dururken Shallan başını sallayarak onayladı. Karanlık koridordan aşağı yürüdü, Kabsal fenerlerle onu takip ediyordu. Jasnah, Shallan localarına girerken başını kaldırarak ölçer gibi baktı ama neden bu kadar uzun zaman harcadığını sormadı. Shallan çizim aletlerini toplarken kızarmakta olduğunu fark etti. Kabsal kapının ağzında durakladı. Masanın üstüne bir sepet ekmek ve reçel bırakmıştı. Sepetin üstü hâlâ bir kumaşla sarılıydı; Jasnah buna dokunmamıştı. Kabsal her zaman bir barış önerisi olarak ona da biraz önerirdi. Reçelsiz, çünkü Jasnah reçelden nefret ederdi.</p>

  <p>“Nereye oturayım?” diye sordu Kabsal.</p>

  <p>“Sadece orada dur,” dedi Shallan, oturarak çizim tahtasını bacaklarına dayadı ve örtülü emineliyle sabitledi. Başını kaldırarak bir eliyle kapının çerçevesine yaslanmış olan Kabsal’a baktı. Başı kazınmıştı, kolları kısa, belinden beyaz bir kuşakla bağlı olan açık gri cübbesi etrafına dökülüyordu. Gözleri şaşkındı. Gözlerini kırparak bir Hatıra aldı, sonra da çizmeye başladı.</p>

  <p>Bu hayatının en sıkıntılı tecrübelerinden biriydi. Kabsal’a hareket edebileceğini söylememişti, o yüzden o da pozunu korudu. Konuşmadı. Belki de bunun resmi bozacağını düşünüyordu, Shallan çizerken ellerinin titremekte olduğunu fark etti ama neyse ki gözyaşlarını engellemeyi başarabilmişti.</p>

  <p><i>Gözyaşları,</i> diye düşündü Kabsal’ın etrafındaki duvarın son çizgilerini de yaparken. <i>Ben neden ağlayayım? Az önce reddedilmiş olan ben değilim. Duygularım arada bir mantıklı olamazlar mı?</i></p>

  <p>“İşte,” dedi, sayfayı çekip kurtararak kaldırdı, “Üstünü vernikle kaplamazsan bulaşır.”</p>

  <p>Kabsal tereddüt etti, sonra da yürüyerek gelip resmi hürmetkar parmaklarla aldı. “Bu harika,” diye fısıldadı, Başını kaldırdı, sonra da aceleyle fenerine giderek açtı ve içindeki lâl taşı broamı çıkardı. “İşte,” dedi uzatarak. “Ödeme.”</p>

  <p>“Onu alamam! Bir kere, o sana ait değil.” Bir ardent olarak, Kabsal’ın taşıdığı her şey krala ait olurdu.</p>

  <p>“Lütfen,” dedi Kabsal, “Sana bir şey vermek istiyorum.”</p>

  <p>“Resim bir hediye,” dedi Shallan. “Eğer bunun için bana ödeme yaparsan o zaman sana hiçbir şey vermemiş olurum.”</p>

  <p>“O zaman başka bir tanesini ısmarlayacağım,” dedi parlayan küreyi Shallan’ın parmaklarının içine bastırarak. “İlk çizimi bedavaya alacağım ama benim için bir tane daha yap, lütfen. İkimizin birlikte olduğu bir tane.”</p>

  <p>Shallan durakladı. Kendisinin çizimi erini nadiren yapardı. Bunları çizmek ona garip geliyordu, “Pekâlâ,“ Küreyi aldı, sonra da sinsice eminkesesinin içine, Ruhdökümcüsünün yanına tıktı. Orada o kadar ağır bir şey taşımak biraz garipti ama Shallan şişliğe ve ağırlığa alışmıştı.</p>

  <p>“Jasnah, bir aynan var mı?” diye sordu.</p>

  <p>Diğer kadın duyulabilir şekilde içini çekti, belli ki dikkatinin dağıtılmasından rahatsız olmuştu. Eşyalarını karıştırarak bir ayna çıkardı. Kabsal bunu getirdi.</p>

  <p>“Onu başının yanında tut ki kendimi görebileyim,” dedi Shallan.</p>

  <p>Kabsal tekrar geri giderek öyle yaptı, aklı karışmış gibi görünüyordu.</p>

  <p>“Biraz daha yan tarafa doğru eğ,” dedi Shallan. “Tamam, öyle.” Gözlerini kırparak onun yüzünün yanında duran kendisininkinin görüntüsünü aklında sabitledi. “Otur. Artık aynaya ihtiyacın yok. Sadece referans olarak istemiştim, her nedense kendi yüz hatlarımı çizmek istediğim sahneye yerleştirmek bana yardımcı oluyor. Kendimi senin yanında otururken çizeceğim.”</p>

  <p>O yere oturdu ve Shallan da aklını çatışan duygularından uzaklaştırmak için bunu bahane ederek çalışmaya başladı. Kabsal’a onun kendisine karşı hissediyor olduğu kadar güçlü duygular beslemediği için suçluluk, öte yandan artık onu göremeyeceği için de keder duyuyordu. Ve bunların hepsinin ötesinde, Ruhdökümcü hakkında endişe.</p>

  <p>Kendisini onun yanında çizmek zordu. Oturmakta olan Kabsal’ın gerçekliği ile kendisinin çiçek desenli elbisesi içinde, bacakları yan tarafa dönük oturan bir hayalini birbirlerine katarak şiddetle çalıştı. Aynadaki yüz onun referans noktası oldu ve onun etrafında başını oluşturdu. Güzel olmak için yüzü fazla dar, saçları fazla açık renkli, yanakları çillerle lekelenmiş.</p>

  <p><i>Ruhdökümcü,</i> diye düşündü. <i>Burada Kharbranth’ta onunla, birlikte olmak tehlikeli. Ama ayrılmak da tehlikeli. Üçüncü bir seçenek olabilir mi? Ya onu gönderirsem?</i></p>

  <p>Karakalemi resmin üstünde asılı kalarak tereddüt etti. Fabrialı paketlenmiş olarak gizlice Tozbek’e ulaştırarak, kendisi olmadan Jah Keved’e geri göndermeye cesaret edebilir miydi? Eğer o odasını ya da üstünü ararlarsa suçlu çıkmaktan endişe etmek zorunda olmazdı, gerçi Jasnah’yı Ruhdökümcüyle çizmiş olduğu tüm resimleri imha etmek gerekecekti. Ve Jasnah Ruhdökümcüsünün çalışmadığını keşfettiği zaman kaybolarak şüpheli konuma düşme riskine de girmezdi.</p>

  <p>Parmaklarının çalışmasına izin verip, gittikçe düşüncelerine daha da fazla gömülerek çizimine devam etti. Eğer Ruhdökümcüyü tek başına geri gönderirse, o zaman o Kharbranth’da kalabilirdi. Bu müthiş ve cazip olan ama duygularını daha da düzensiz bir kargaşanın içine atan bir olasılıktı. O kadar uzun zamandır kendisini gitmeye hazırlıyordu ki. Kabsal hakkında ne yapacaktı? Ve Jasnah. Shallan yaptığı şeyden sonra gerçekten de burada kalıp, Jasnah’nın özgürce verdiği hocalığını kabul edebilir miydi?</p>

  <p><i>Evet,</i> diye düşündü Shallan. <i>Evet, kabul edebilirim.</i></p>

  <p>Bu duygunun şiddeti onu şaşırttı. Eğer bu öğrenmeye devam etmek anlamına gelecekse, vicdan azabıyla birlikte gün be gün yaşayabilirdi. Bu korkunç derecede bencilce bir şeydi ve utanç duyuyordu. Ama bunu en azından bir süre daha yapabilirdi. Eninde sonunda geri dönmesi gerekecekti, elbette ki. Kardeşlerini tehlikeyle yüzleşmeleri için yalnız bırakamazdı. Ona ihtiyaçları vardı.</p>

  <p>Bencillik ve arkasından da cesaret. İkincisine de en az birincisine olduğu kadar şaşırmıştı. İkisi de kendi kişiliğiyle sık sık bağdaştırdığı bir şey değildi. Ama Shallan kim olduğunu <i>bilmiyor</i> olduğunun farkına varmaya başlamıştı. Jah Keved’den ve tanıdık olan, olmasını beklediği her şeyden ayrılana kadar bilmemişti.</p>

  <p>Çizimi gittikçe daha da ateşli bir hâl alıyordu. Şekilleri bitirdi ve arka plana geçti. Hızlı, kalın çizgiler zemin ve arkadaki kapı ağzı haline geldiler. Bir gölge düşüren masanın yan tarafı için karalanmış koyu bir leke. Yerde oturmakta olan fener için canlı, ince çizgiler. Arkada ayakta duran yaratıkların bacakları ve cübbelerini oluşturmak için savrulan, rüzgâr gibi çizgiler...</p>

  <p>Shallan parmakları Kabsal’ın doğrudan arkasına çizmiş olduğu şekilden ayrılarak uzaklaşan, istenmeyen bir kömür çizgisi çekerken donakaldı. Gerçekte orada olmayan bir şekil, yakasının üstünde bir baş yerine havada asılı duran açılı bir sembol olan bir şekil.</p>

  <p>Shallan sandalyesini devirerek ayağa kalktı, çizim tahtası ve kömür kalemini hürelinin parmaklarının içinde sıkı sıkı kavramıştı.</p>

  <p>“Shallan?” dedi Kabsal ayağa kalkarak.</p>

  <p>Yine yapmıştı. Neden? Çizim yaptığı sırada hissetmeye haşlamış olduğu huzur bir kalp atışı içinde buharlaşıp gitti ve kalbi gümbür gümbür atmaya başladı. Basınçlar geri döndü. Kabsal, Jasnah. Kardeşleri. Kararlar, seçimler, sorunlar.</p>

  <p>“Her şey yolunda mı?” dedi Kabsal ona doğru bir adım atarak.</p>

  <p>“Üzgünüm,” dedi Shallan. “Ben... Ben bir hata yaptım.”</p>

  <p>Kabsal kaşlarını çattı. Yan tarafta, Jasnah başını kaldırdı, alnı kırışmıştı.</p>

  <p>“Önemli değil,” dedi Kabsal, “Bak, gel biraz reçelli ekmek yiyelim. Sakinleşebiliriz, sonra da bitirebilirsin. Bir hata olup olmadığı benim umurumda...”</p>

  <p>“Gitmem gerek,” diye lafını kesti Shallan boğulurmuş gibi hissederek. “Üzgünüm.”</p>

  <p>Afallamış ardentin yanından onu iterek geçti ve resimde şeklin durmuş olduğu yerin mümkün olduğunca uzağından geçerek aceleyle locadan çıktı. Onun ne <i>sorunu</i> vardı?</p>

  <p>Çabucak asansöre giderek parshmanlara onu indirmelerini söyledi. Omzunun üstünden arkaya baktı. Kabsal koridorda durmuş, onun arkasından bakıyordu. Shallan kalbi gümbür gümbür atarak çizim tahtası elinde asansöre ulaştı. Sakin ol, diye düşündü parshman onu aşağı indirmeye başlarken sırtını asansör platformunun tahta parmaklığına yaslayarak. Yukarısındaki boş sahanlığa baktı.</p>

  <p>Ve kendini gözlerini kırparak o sahneyi ezberlerken buldu. Tekrar çizmeye başladı.</p>

  <p>Çizim tahtası eminkoluna yaslanmış olarak kısa hareketlerle çizdi. Işık olarak sadece iki tarafındaki gergin iplerin titrediği yerlerde iki çok ufak küre vardı. Düşünmeksizin hareket ediyor, yukarıya bakarak sadece <i>çiziyordu.</i></p>

  <p>Gözlerini indirerek çizmiş olduğu şeye baktı. Sanki metalden yapılmış kumaş gibi fazla düz cübbeler giymiş olan iki şekil yukarıdaki sahanlıkta dikiliyordu. Eğilmişlerdi, onun gitmesini izliyorlardı.</p>

  <p>Tekrar yukarı baktı. Sahanlık, boştu. <i>Bana ne oluyor?</i> diye düşündü gittikçe artan bir dehşet ile. Asansör yere çarptığında koşturarak uzaklaştı, eteği dalgalanıyordu. Ona şaşkın bakışlar atan başhizmetkârları ve ardentleri görmezden gelerek Peçe’nin çıkışına kadar neredeyse koşarak gitti ve kapı ağzında tereddüt etti.</p>

  <p>Nereye gidecekti? Yüzünün yanlarından terler süzülüyordu. Deliriyorken nereye kaçacaktın?</p>

  <p>Ana mağaranın kalabalığının içine daldı ikindinin sonlarıydı ve akşam yemeği telaşı başlamıştı; hizmetçiler yemek arabalarını itiyor, <i>açıkgözler</i> ağır ağır odalarına gidiyorlar, âlimler elleri arkalarında yürüyorlardı. Shallan fırlayarak ortalarına daldı, saç iğnesi çok tiz bir sesle arkasındaki taşlara düşerken saçı topuzundan kurtuldu. Açık kırmızı saçları arkasına saçıldı. Nefes nefese odalarına giden koridora ulaştı, saçları bozulmuştu ve omzunun üstünden geriye göz attı. Trafiğin akışının içinde şaşırmış bir şekilde arkasından bakan bir insan izi bırakmıştı.</p>

  <p>Neredeyse kendi iradesine karşı çıkarak, gözlerini kırptı ve bir Hatıra aldı. Kömür kalemini kaygan parmaklarla kavrayarak tahtasını tekrar kaldırdı ve hızla kalabalık mağara sahnesini çizdi. Sadece hafif izlenimler. Çizgilerden erkekler, eğrilerden kadınlar, eğimli kaya duvarlar, hah kaplı zemin, duvarlardaki küre fenerlerinden ışık huzmeleri.</p>

  <p>Ve beş tane siyah, fazla katı cübbeler ve pelerinler giymiş olan sembol kafalı şekil.</p>

  <p>Her birinin boyunsuz bir gövdenin üstünde asılı duran, çarpık ve onun için tanıdık olmayan farklı birer sembolü vardı. Yaratıklar fark edilmeksizin kalabalığın içinden zikzaklar çizerek geliyorlardı. Avcılar gibi. Shallan’a odaklanmışlardı.</p>

  <p><i>Bunu sadece hayal ediyorum,</i> demeye çalıştı kendi kendisine. <i>Aşırı zorlandım, üstümde ağırlık yapan çok fazla şey var.</i> Onlar onun suçluluğunu mu temsil ediyorlardı? Jasnah’ya ihanet etmenin ve Kabsal’a yalan söylemenin stresini mi? Jah Keved’den ayrılmadan önce yapmış olduğu şeyleri mi?</p>

  <p>Orada bekleyerek dikilmeye çalıştı ama parmakları hareketsiz durmayı reddediyordu. Gözlerini kırptı ve yeni bir sayfanın üstüne tekrar çizmeye başladı. Titreyen bir elle bitirdi. Şekiller neredeyse ona ulaşmıştı; yüzlerin olması gereken yerde kafa olmayan açılı şeyler dehşet verici bir şekilde asılı duruyordu.</p>

  <p>Mantık aşırı tepki vermekte olduğuna dair onu uyardı ama kendine ne söylerse söylesin inandıramıyordu. Bunlar <i>gerçekti.</i> Ve onun üstüne geliyorlardı.</p>

  <p>Yardım önermek için ona yaklaşmakta olan birkaç hizmetkârı şaşırtarak fırlayıp gitti. Terlikli ayakları koridordaki halılarının üstünde kayarak koştu ve sonunda Jasnah’nın konutunun kapısına ulaştı. Çizim tahtasını kolunun altına kıstırarak, titreyen parmaklarla kilidi açtı sonra da kapıyı iterek içeri girip arkasından çarparak kapattı. Tekrar kilitledi ve kendi odasına koştu. O kapıyı da çarparak kapattı, sonra da dönerek geriledi. Odadaki tek ışık komodininin üstündeki büyük kristal kadehin içinde olan üç elmas markadan geliyordu.</p>

  <p>Yatağın üstüne çıktı, sonra da sırtı duvara dayanana kadar geri geri giderek kapıdan uzaklaşabildiği kadar uzaklaştı; burnundan hızlı hızlı soluyordu. Çizim tahtası hâlâ kolunun altındaydı ama kalemi kaybetmişti. Komodininde başka bir kalem vardı.</p>

  <p><i>Yapma,</i> diye düşündü. <i>Sadece otur ve sakin ol.</i></p>

  <p>Gittikçe artan bir üşüme, yükselen bir dehşet hissetti. Bilmek <i>zorundaydı.</i> Kalemi çıkarmak için mücadele etti, sonra da gözünü kırptı ve odayı çizmeye başladı.</p>

  <p>Önce tavan. Dört düz çizgi. Aşağıya duvarlar. Köşelerde çizgiler. Parmakları çizerek hareket etmeye devam etti; önünde tuttuğu tahtanın kendisini tasvir etti, emindi örtülü ve tahtayı arkasından destekliyordu. Ve devam etti. Etrafında dikilen varlıklarla, yamuk omuzlarıyla birleşmeyen çarpık semboller. O kafa olmayan şeylerin gerçekdışı açıları, acayip, imkânsız yollarla birbirlerine giren yüzeyleri vardı.</p>

  <p>Öndeki yaratık fazlasıyla pürüzsüz parmaklarını Shallan’a doğru uzatıyordu. Çizim tahtasının sağ tarafından sadece birkaç santim ötedeydi.</p>

  <p><i>Ah, Fırtınababa.</i>.. diye düşündü Shallan kalemi hareketsizleşince. Oda boştu ancak yine de tam önünde odanın pürüzsüz şekillerle dolu olan bir görüntüsü vardı. Shallan’ın onların nefes alışlarını hissedebileceği kadar yakınlardı, eğer nefes alıyorlarsa.</p>

  <p>Odada bir soğukluk mu vardı? Tereddütle, dehşet içinde ama kendini durdurmaktan aciz olarak Shallan kalemini bıraktı ve hürelini sağına doğru kaldırdı.</p>

  <p>Ve bir şey hissetti.</p>

  <p>O zaman çığlık attı ve tahtayı düşürerek yatağının üstüne zıpladı ve sırtını duvara dayadı. Daha ne yapmakta olduğunu bilinçli olarak düşünemeden, Ruhdökümcüyü dışarı çıkarmaya çalışarak kol yeniyle mücadele ediyordu. Bu bir silaha benzeyen sahip olduğu tek şeydi. Hayır, bu aptalcaydı. Onu nasıl kullanacağını bilmiyordu, Shallan savunmasızdı.</p>

  <p>Bir tek...</p>

  <p><i>Fırtınalar!</i> diye düşündü hummalı bir şekilde. <i>Onu kullanamam. Kendime söz verdim.</i></p>

  <p>Yine de süreci başlatmıştı. Günahının meyvesini, en dehşet verici hareketinin neticesini ortaya çıkarmak için on kalp atışı. Ortasında bir ses tarafından durduruldu, esrarengiz ama belirgindi:</p>

  <p><i>Sen nesin?</i></p>

  <p>Elini göğsüne bastırarak yumuşak yatağın üstünde dengesini kaybetti ve dizlerinin üstünde buruşmuş battaniyeye düştü. Bir elini yan taraftaki komodinin üstüne koyarak kendini destekledi, parmakları orada duran cam kadehe sürtünmüştü.</p>

  <p>“Ne miyim?” diye fısıldadı. “Ben dehşet içindeyim.”</p>

  <p><i>Bu doğru.</i></p>

  <p>Yatak odası etrafında dönüştü.</p>

  <p>Yatak, komodin, çizim tahtası, duvarlar, tavan... Sanki her şey <i>pıt</i> diye minik, koyu cam kürelere dönüşmüştü. Kendisini siyah bir gökyüzü ve fazlasıyla uzaktaki ufukta asılı duran garip, küçük beyaz bir güneşin olduğu bir yerde buldu.</p>

  <p>Shallan kendini havada bulduğu için çığlık attı ve etrafına boncuklar yağdırarak sırtüstü düştü. Yakınlarda havada asılı duran alevler vardı, düzinelerce, belki de yüzlercesi. Sanki havada duran ve rüzgârla hareket eden mumların uçları gibiydi.</p>

  <p>Bir şeye çarptı. Sonsuz karanlık bir deniz, ancak ıslak değildi. Küçük boncuklardan oluşuyordu, minik cam kürelerden bütün bir okyanus. Dalgalanarak etrafında kabardılar. Debelenerek yukarıda kalmaya çalışırken nefesi kesildi.</p>

  <p><i>Değişmemi mi istiyorsun?</i> dedi ılık bir ses aklının içinde, belirgin ve önceden duymuş olduğu soğuk fısıltıdan farklıydı. Derin ve boştu; büyük bir yaşlılık hissi taşıyordu. Elinden geliyormuş gibi görünüyordu ve Shallan orada bir şey kavramakta olduğunu fark etti. Boncuklardan birisi.</p>

  <p>Cam okyanusunun hareketi onu aşağı çekmekle tehdit ediyordu, çılgınca tekmeler atarak bir şekilde yukarıda kalmayı başardı.</p>

  <p><i>Çok uzun bir zaman boyunca olduğum gibi kaldım,</i> dedi ılık ses. <i>Çok fazla uyuyorum. Değişeceğim. Bana neyin varsa ver.</i></p>

  <p>“Ne demek istediğini bilmiyorum! Lütfen bana yardım et!”</p>

  <p><i>Değişeceğim.</i></p>

  <p>Aniden sanki sıcaklık ondan çekiliyormuş gibi soğuk hissetti. Parmaklarının içindeki boncuk aniden ısınarak alev aldığında çığlık attı. Tam okyanusun kabarışındaki bir kayma onu aşağı çekerken düşürdü, boncuklar yumuşak bir takırtıyla birbirlerinin üstünden yuvarlanıyorlardı.</p>

  <p>Geriye doğru düştü ve yatağına çarptı; tekrar odasındaydı. Yanında, komodinin üstündeki kadeh <i>eridi,</i> cam kırmızı sıvı haline geldi ve içindeki üç küre sıvıyla kaplanmış komodinin üstüne düştü. Kırmızı sıvı komodinin kenarlarından akarak yere döküldü. Shallan dehşet içinde geri çekildi.</p>

  <p>Kadeh kana dönüşmüştü.</p>

  <p>Shallan’ın şok içindeki hareketi komodine vurarak salladı. Kadehin yanında durmakta olan boş bir su sürahisi vardı. Yaptığı hareket sürahiyi devirerek yere düşürdü. Kanın içine şapırtıyla düşerek taş zeminin üstünde parçalandı.</p>

  <p><i>Bu Ruhdökümdü!</i> diye düşündü Shallan. Kadehi On Öz den birisi olan kana dönüştürmüştü. Elini başına kaldırarak yerde bir havuz şeklinde yayılmakta olan kırmızı sıvıya bakakaldı. Epey bir miktarda varmış gibi görünüyordu.</p>

  <p>Öylesine afallamıştı ki. Ses, yaratıklar, cam boncuklar denizi ve koyu, soğuk gökyüzü. Bunların hepsi çok çabuk üstüne çökmüştü.</p>

  <p><i>Ben Ruhdöktüm,</i> diye farkına vardı bir kez daha. <i>Yaptım!</i></p>

  <p>Bunun yaratıklarla bir ilgisi mi vardı? Ama onları resimlerinde görmeye daha Ruhdökümcüyü çalmadan önce başlamıştı. Nasıl... Ne...? Emineline ve kol yeninin içindeki kesede gizlenmiş olan Ruhdökümcüye baktı.</p>

  <p><i>Fabrialı takmadım,</i> diye düşündü. <i>Ama yine de kullandım.</i></p>

  <p>“Shallan?”</p>

  <p>Bu Jasnah’nın sesiydi. Tam Shallan’ın odasının dışındaydı. Prenses onu takip etmiş olmalıydı. Shallan kapıya doğru akarak ilerleyen bir kan çizgisi gördüğü zaman içine bir korkunun saplandığını hissetti. Neredeyse oradaydı ve bir kalp atışı içinde altından geçecekti.</p>

  <p>Neden kan olmak zorundaydı? Midesi bulanarak ayağa fırladı, terlikleri kırmızı sıvıyı emiyordu.</p>

  <p>“Shallan?” dedi Jasnah, sesi daha yakından gelerek. “O ses neydi?”</p>

  <p>Shallan çılgınca kana baktı, sonra da garip yaratıkların resimleriyle dolu olan çizim tahtasına. Ya Ruh dökmeyle bir ilgileri varsa? Jasnah onları tanırdı. Kapının altında bir gölge vardı.</p>

  <p>Panikle çizim tahtasını sandığının içine tıktı. Ama kan onu mahkûm edecekti. Sadece hayati tehlike yaratacak bir yaranın ortaya çıkarabileceği kadar çok vardı. Jasnah görecekti. Anlardı. Hiç olmaması gereken bir yerde kan mı? On Öz’den bir tanesi?</p>

  <p>Jasnah Shallan’ın ne yaptığını fark edecekti!</p>

  <p>Shallan’ın aklına bir fikir geldi. Bu dâhice bir fikir değildi ama bir çıkış yoluydu ve aklına gelmiş olan tek şeydi. Dizlerinin üstüne çöktü ve kırık cam sürahinin bir kırığını emineliyle kumaşın içinden kavradı. Bir nefes aldı ve sağ kolunu sıvadı, sonra da camı derisinin üstüne yüzeysel bir kesik atmak için kullandı. O anın paniği içinde neredeyse acımadı bile. Kan aktı.</p>

  <p>Kapı kolu dönerken ve kapı açılırken Shallan cam kırığını bıraktı ve yere yanlamasına yattı. Bilinçsiz taklidi yaparak gözlerini kapattı. Kapı savrularak açıldı.</p>

  <p>Jasnah’nın nefesi kesildi ve anında yardım çağırdı. Hızla Shallan’ın yanına geldi ve kolunu kaparak yaranın üstüne basınç uyguladı. Shallan eminkesesini ve içindeki Ruhdökümcüyü emineliyle kavrayarak, sanki bilinci zar zor yerindeymiş gibi mırıldandı. Açmazlardı, değil mi? Kolunu göğsünün daha da yakınına çekti ve daha fazla ayak sesi ve bağırışlar gelirken, hizmetkârlar ve parshmanlar da koşarak odaya girerlerken sessizce sindi; Jasnah daha fazla yardım gelmesi için bağırıyordu.</p>

  <p><i>Bunun,</i> diye düşündü Shallan, <i>sonu</i> <i>iyi olmayacak.</i></p>
</body>
</html>
