<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2 title="BÖLÜM-022"><img alt="" src="../Images/main-34.jpg" /></h2>

  <p><b><i>O felaketi görmezden gelmiş olman olasılığına karşı, bil ki Aona ve Skai’nin ikisi de öldü ve sahibi oldukları da Yongalandı. Büyük olasılıkla herhangi birinin çıkıp da Rayse’a meydan okumasını engellemek için.</i></b></p>

  <div>
    <br />
  </div>

  <p>Yücefırtınadaki olaydan iki gün sonra, Dalinar oğullarıyla birlikte yürüyerek kralın şölen havrasına doğru kayalık zemini aşarak gidiyordu.</p>

  <p>Dalinar’ın fırtınabekçileri havanın birkaç haftalık daha bahardan sonra yaza döneceğini öngörmüşlerdi. Umuyordu ki bunun yerine kışa dönmezdi.</p>

  <p>“Üç deri işçisine daha uğradım,” dedi Adolin yumuşakça. “Farklı görüşleri var.</p>

  <p>Görünüşe göre kayış kesilmeden önce bile, tabii eğer kesilmiş ise, yıpranmış durumdaymış; bu da işleri karıştırıyor. En fazla mutabakata varabildikleri durum kayışın kesilmiş <i>olduğu,</i> ama ille de bir bıçak tarafından değil. Sadece normal kullanım ile olan aşınma sonucunda olmuş olabilir.”</p>

  <p>Dalinar başını sallayarak onayladı. “Eyer kayışının kopmasında garip bir şeyler olabileceğine az da olsa işaret eder gibi olan tek kanıt da o.”</p>

  <p>“O zaman bunun sadece kralın paranoyasının bir sonucu olduğunu itiraf ediyoruz.”</p>

  <p>“Elhokar ile konuşacağım,” diye kararını açıkladı Dalinar. “Ona buradan bir şey çıkmadığını söyleyeceğim ve denememizi istediği başka yolların olup olmadığını soracağım.”</p>

  <p>“Olur.” Adolin bir şeylerle ilgili duraksar gibi göründü. “Baba. Fırtına sırasında olanlar hakkında konuşmak istiyor musun?”</p>

  <p>“Daha önce olmamış bir şey değil.”</p>

  <p>“Ama...”</p>

  <p>“Akşamın tadını çıkar, Adolin,” dedi Dalinar kararlı bir şekilde. “Ben iyiyim. Belki de ne olduğunu görmeleri adamlar için iyi olur. Gizlemek sadece bazıları gerçeklerden de beter olan söylentilerin ortaya çıkmasına neden oldu.”</p>

  <p>Adolin içini çekti, başını salladı.</p>

  <p>Kralın şölenleri her zaman açık havada, Elhokar’ın saray tepesinin eteğinde olurdu.</p>

  <p>Eğer fırtınabekçileri bir yücerfırtınanın geldiğini haber verirse ya da daha sıradan bir şekilde hava kötüye dönerse, o zaman şölen iptal edilirdi. Dalinar açık havada olduğu için memnundu. Süslemelerle bile, Ruhdökülmüş binalar mağara gibi gelirdi ona.</p>

  <p>Şölen havzası, su basılarak yapay, sığ bir göl hâline getirilmişti. Dairesel yemek platformları sudan küçük taş adalar gibi yükseliyordu. Gösterişli minyatür manzara, suyu yakınlardaki bir nehrin yönünü değiştirerek getiren kralın Ruhdökümcüleri tarafından inşa edilmişti. <i>Burası bana Seta Tateş’i hatırlatıyor,</i> diye düşündü Dalinar birinci köprüyü geçerken. Roshar’ın o batı bölümünü gençliği sırasında ziyaret etmişti. <i>Ve Safgölü.</i></p>

  <p>Beş ada vardı ve bunları birbirine bağlayan köprülerin korkulukları şerit testerelerle o kadar incelikli bir şekilde yapılmışlardı ki her şölenden sonra korkulukların bir yücefırtına onları mahvetmesin diye kaldırılması gerekiyordu. Bu gece, yavaş akıntıda çiçekler yüzüyordu. Sadece bir karış genişlikte olan minyatür bir gemi, düzenli aralıklarla doldurulmuş bir mücevheri taşıyarak geçiyordu.</p>

  <p>Dalinar, Renarin ve Adolin ilk yemek platformuna ayak bastılar. “Bir kadeh mavi,” dedi Dalinar oğullarına. “Ondan sonra turuncudan şaşmayın.”</p>

  <p>Adolin duyulabilir bir şekilde içini çekti. “Sadece bu seferlik için, biz de...”</p>

  <p>“Benim evimden olduğunuz sürece, Kurallar’ı takip edeceksiniz. Kararım kesin, Adolin.”</p>

  <p>“İyi,” dedi Adolin. “Gel hadi, Renarin.” İkili, daha genç <i>açıkgözlerin</i> toplandığı birinci platforma geçmek için Dalinar’dan ayrıldılar.</p>

  <p>Dalinar sonraki adaya geçti. Bu ortadaki ada daha düşük mertebeli <i>açıkgözler</i> içindi. Solunda ve sağında ayrılmış olan yemek adaları vardı; erkeklerin adası sağda, kadınların adası solda. Ama ortadaki üç adada cinsiyetler birbirleriyle kaynaşıyordu.</p>

  <p>Dalinar’ın etrafında, gözde davetliler kralın misafirperverliğinin tadını çıkarıyordu. Ruhdökülmüş yiyecekler doğaları gereği yavandı ama kralın savurgan şölenlerinde her zaman ithal baharatlar ve egzotik etler servis edilirdi. Dalinar havada kızarmakta olan domuz etinin ve hatta tavukların bile kokusunu alabiliyordu. Garip uçan Shin yaratıklarından birinin etinden tatmayalı uzun bir zaman geçmişti.</p>

  <p>Tülden kırmızı bir cübbe giymiş olan <i>koyugözlü</i> bir hizmetkâr yanından geçti, bir tepside turuncu yengeç bacakları taşıyordu. Dalinar eğlenmekte olan grupların etrafından dolanarak adayı geçmeyi sürdürdü. Çoğu eflatun şarap içiyordu, renklerin en sarhoş edici ve lezzetli olanı. Neredeyse hiç kimse savaş kıyafetleri içinde değildi. Erkeklerin birkaçı dar, bel uzunluğunda ceketler giyiyorlardı ama pek çoğu tüm yapmacıklığı bırakmış, bunun yerine fırfırlı manşetleri olan bol ipek gömlekler ve onlarla uyumlu terlikleri seçmişlerdi. Pahalı kumaşlar lambaların ışığında pırıldıyordu.</p>

  <p>Bu moda tutkunları Dalinar’a kısa bakışlar fırlatıyor, ona değer biçerek ölçüyorlardı. Bunun gibi bir şölende arkadaşlar, tanıdıklar (ve hatta dalkavuklar) tarafından etrafının sarıldığı zamanları hatırlıyordu. Şimdi ise, onun önünden çekilseler de hiçbirisi ona yaklaşmıyordu. Elhokar amcasının zayıflamakta olduğunu düşünüyor olabilirdi ama Dalinar’ın ünü daha düşük seviyeli <i>açıkgözlerin</i> çoğuna hâlâ boyun eğdirebiliyordu.</p>

  <p>Kısa süre sonra son adaya giden köprüye yaklaştı: kralın adası. Mavi Direkler üstüne oturtulmuş ve Fırtınaışığı ile parlayan mücevher lambalar adayı çevreliyordu ve platformun merkezinde de bir ateş çukuna dikkat çekiyordu. Koyu kırmızı kömürler çukurun göbeğinde ısı yayarak içten içe yanıyorlardı. Elhokar ateş çukurunun hemen arkasındaki masasında oturuyordu ve birkaç yüceprens de onunla birlikte yemek yemekteydi. Platformun kenarları boyunca dizili masalar yemek yiyen erkek ya da kadınlar tarafından işgal edilmişti; asla aynı anda ikisi birden değil.</p>

  <p>Akıl adaya çıkan köprünün sonundaki yükseltilmiş bir taburede oturmuştu. Akıl gerçekten de bir <i>açıkgözün</i> giyinmiş olması gerektiği gibi giyinmişti; sert siyah bir üniforma giymişti, gümüş kılıcı belindeydi. Dalinar ironiyle başını salladı.</p>

  <p>Akıl adaya ayak basan her insana birer birer hakaret etmekteydi. “Berrakhanım Marakal! Bu nasıl da felaket bir saç stili, bunu dünyaya gösteriyor olmanız ne büyük cesaret. Berrakbey Marakal, keşke bizi katılacağınıza dair uyarsaydınız; akşam yemeğinden feragat ederdim. Sağlam bir öğünden sonra hasta olmaktan öylesine nefret ediyorum ki. Berrakbey Cadilar! Sizi görmek ne kadar da güzel. Yüzünüz bana benim için değerli olan birini hatırlatıyor.”</p>

  <p>“Öyle mi?” dedi kırışmış Cadilar duraksayarak.</p>

  <p>“Evet,” dedi Akıl ona geçmesi için elini sallayarak, “Atımı.”</p>

  <p>“Ah, Berrakbey Neteb, bugün benzersiz kokuyorsunuz. Islak bir aksırta mı saldırdınız, yoksa bir tanesi üstünüze mi hapşırdı? Leydi Alami! Hayır, lütfen, konuşmayın. Sizin zekânıza dair olan yanılsamalarımın yıkılmasını engellemek o şekilde çok daha kolay. Ve Berrakbey Dalinar.” Akıl Dalinar’a geçerken başını eğerek selam verdi. “Ah, sevgili Berrakbeyim Taselin. Hâlâ insan aptallığının en yüksek sınırını denemekle mi meşgulsünüz? Ne mutlu size! Ne kadar da ampiriksiniz!”</p>

  <p>Taselin gücenmiş bir şekilde paytak paytak yürüyerek geçerken, Dalinar Akıl’ın sandalyesinin yanında durakladı. “Akıl,” dedi Dalinar, “Bunu yapman şart mı ki?”</p>

  <p>“Ne şart mı iki,” dedi Akıl gözleri parlayarak. “Göz mü, el mi, yoksa küre mi? Birincisini istiyorsan ödünç veremem çünkü göz var, izan var; göz olmazsa izan da olmaz ve benim izanım olmasa Akıl kim olacak? Sana İkincileri ödünç verirdim ama korkarım benim basit ellerim senin gibi birine yakışmak için fazlasıyla sık gübre eşelemiştir. Ve eğer sana kürelerimi verirsem, torbalarımı neyle dolduracağım? Kürelerimin ikisine de epey bağlıyım, görüyorsun. Ya da, eh, aslında <i>göremiyorsun.</i> Görmek ister misin?” Ayaklanarak sandalyesinden kalktı ve kemerine uzandı.</p>

  <p>“Akıl,” dedi Dalinar soğuk bir şekilde.</p>

  <p>Akıl Dalinar’ın koluna vurarak güldü. “Affedersin. Bu zevat bendeki en seviyesiz mizahı ortaya çıkarıyor. Belki de bu demin bahsettiğim gübredir. Onlara karşı olan tiksintimi yüksek düzeyde tutmak için gerçekten de çalışıyorum ama bunu zorlaştırıyorlar. ”</p>

  <p>“Kendine dikkat et, Akıl,” dedi Dalinar. “Bu zevat sana sonsuza kadar katlanmayacak. Senin onların bıçaklarıyla öldüğünü görmek istemem, içinde iyi bir adam görüyorum.”</p>

  <p>“Evet,” dedi Akıl platformu gözleriyle tarayarak. “Tadı epey bir lezzetliydi. Dalinar, korkarım ki bu uyarıya ihtiyacı olan ben değilim. Bu gece eve döndüğünde korkularını bir aynaya birkaç kere anlat. Ortalıkla söylentiler dolaşıyor.”</p>

  <p>“Söylentiler mi?”</p>

  <p>“Evet. Korkunç şeyler. İnsanların üstünde siğil gibi biterler.”</p>

  <p>“Tümör gibi mi?”</p>

  <p>“İkisi de. Bak, senin hakkında konuşulan şeyler var.”</p>

  <p>“Benim hakkımda her zaman konuşmalar var.”</p>

  <p>“Bu çoğundan daha kötü,” dedi Akıl gözlerine bakarak. “Gerçekten de İntikam Paktı’nı terk etmekten bahsettin mi?”</p>

  <p>Dalinar derin bir nefes aldı. “Bu benimle kral arasındaydı.”</p>

  <p>“Eh, o bundan başkalarına bahsetmiş olmalı. Bu zevatın hepsi korkak ve şüphesiz ki bu, onların kendilerini bu konuda uzman olarak görmelerine sebep oluyor çünkü son zamanlarda kesinlikle sana bol bol öyle diyorlar.”</p>

  <p>“Fırtınababa!”</p>

  <p>“Hayır, ben Akıl’ım. Ama bunun yapması ne kadar kolay bir hata olduğunu anlıyorum.”</p>

  <p>“Bu kadar çok gürültü kopardığın için mi, yoksa bu kadar çok yellendiğin için mi?”</p>

  <p>Geniş bir gülümseme Akıl’ın yüzünü ikiye ayırdı. “Vay be, Dalinar! Etkilendim! Belki de <i>seni</i> Akıl yapmalıyım. O zaman ben de senin yerine bir yüceprens olabilirim.” Durdu. “Hayır, o kötü olurdu. Onları tek bir saniye bile dinledikten sonra delirirdim, sonra da büyük olasılıkla alayını keserdim. Belki de onların yerine kremcikleri atardım. Şüphesiz ki krallık daha iyi bir duruma gelirdi.”</p>

  <p>Dalinar gitmek için döndü. “Uyarın için teşekkür ederim.”</p>

  <p>Dalinar yürüyerek uzaklaşırken Akıl sandalyesine geri oturdu. “Bir şey değil. Ah, Berrakbey Habatab! Öyle bir güneş yanığı ile kırmızı bir gömlek giymeniz ne kadar da düşünceli! Eğer işimi bu kadar kolaylaştırmaya devam ederseniz korkarım ki aklım Berrakbey Tumul’unki kadar kıt hâle gelecek! Oh, Berrakbey Tumul! Sizin orada durmakta olduğunuzu görmek ne kadar da beklenmedik! Aptallığınıza hakaret etme amacında değildim. O gerçekten de olağanüstü bir şey ve bol bol övülmeyi hak ediyor. Lord Yonatan ve Leydi Meirav, size yakın zamandaki evliliğiniz nedeniyle sadece bu seferlik hakaret etmekten kaçınacağım; gerçi şapkanı oldukça etkileyici buluyorum Yonatan. Sanıyorum geceleri bir çadır olarak da kullanılabilecek bir şeyi kafana takmak pratik bir şeydir. Ah ve o arkanızdaki Leydi <i>Navani</i> mi? Ne kadar zamandır burada Ovalar’dasınız ve kokuyu nasıl fark etmedim?”</p>

  <p>Dalinar donakaldı. <i>Ne?</i></p>

  <p>“Belli ki senin kendi kokun benimkini bastırmış, Akıl,” dedi sıcak bir kadın sesi. “Daha kimse oğluma bir hizmette bulunarak seni ortadan kaldıramadı mı?”</p>

  <p>“Hayır, başkasına gerek yok,” dedi Akıl eğlenerek. “Ben zaten kendi kendime kaldırabiliyorum.”</p>

  <p>Dalinar şok içinde döndü. Kralın annesi Navani, zarif bir şekilde örülmüş siyah saçları olan görkemli bir kadındı. Ve burada <i>olmaması</i> gerekiyordu.</p>

  <p>“Hadi ama Akıl,” dedi Navani. “Ben bu tür mizahın senin seviyenin altında olduğunu sanıyordum.”</p>

  <p>“Sen de benim altımdasın, teknik açıdan bakarsak,” dedi Akıl gülümseyerek uzun bacaklı taburesinin üstünden.</p>

  <p>Navani gözlerini devirdi.</p>

  <p>“Ne yazık ki, Berrakhanım, hakaretlerimi bu zevatın anlayabileceği terimler kullanarak şekillendirmeye alıştım,” diye cevap verdi Akıl bir iç çekmeyle. “Eğer bu sizi memnun edecekse, kelime seçimimi iyileştirmek için daha gelişmiş terimler kullanmaya çalışacağım.” Durakladı. “Bu arada ifraz ile kafiyeli bir kelime biliyor musun?” Navani sadece kafasını çevirdi ve Dalinar’a açık eflatun gözleriyle baktı. Işıldayan kırmızı yüzeyi süslemelerle bozulmamış olan şık bir elbise giymişti. Birkaç gri çizgiyle gölgelenmiş olan saçlarındaki mücevherler de kırmızıydı. Kralın annesi Alethkar’daki kadınların en güzellerinden biri olarak bilinirdi ama Dalinar her zaman bu tanımı yetersiz bulmuştu; çünkü şüphesiz ki tüm Roshar’da onun güzelliğine denk olacak bir kadın yoktu.</p>

  <p><i>Aptal,</i> diye düşündü gözlerini zorla ondan koparırken. <i>Kardeşinin dulu.</i> Gavilar’ın ölümüyle, Navani’ye artık Dalinar’ın kızkardeşi olarak muamele edilmeliydi. Ayrıca, ya kendi karısı ne olacaktı? On yıl önce ölmüş, Dalinar’ın kendi aptallığı yüzünden de aklından silinmişti. Her ne kadar kendisini hatırlayamasa da onun hatırasına saygı göstermesi gerekirdi.</p>

  <p>Navani neden geri dönmüştü? Kadınlar seslenerek ona selam verirlerken, Dalinar aceleyle kralın masasına doğru ilerledi. Oturdu; saniyeler içinde bir hizmetkâr onun için bir tabakla gelmişti. Onun tercihlerini biliyorlardı.</p>

  <p>Tabakta dumanı tüten karabiberli tavuk vardı; halkalar şeklinde kesilmiş ve yumuşak, açık turuncu bir sebze olan tenemden kızartılmış yuvarlak dilimlerin üstüne yatırılmıştı. Dalinar bir parça gözleme kaptı ve sağ baldırındaki kınından yemek bıçağını çıkardı. Yemek yediği sürece, Navani’nin ona yaklaşması görgü kurallarına aykırı olurdu.</p>

  <p>Yemek güzeldi. Elhokar’ın bu şölenlerinde her zaman güzel olurdu; bu açıdan oğul da babası gibiydi. Elhokar masanın ucundan Dalinar’a başını eğerek selam verdi, sonra da Sadeas’la olan sohbetine devam etti. Yüceprens Roion ondan birkaç sandalye aşağıda oturuyordu. Dalinar’ın birkaç gün içinde onunla bir randevusu vardı, ortak bir plato saldırısında onunla birlikte çalışması için ikna etmeye çalışacağı yüceprenslerin ilkiydi.</p>

  <p>Diğer yüceprenslerin hiçbiri Dalinar’ın yakınında oturmaya gelmedi. Sadece onlar ve özellikle davet edilmiş olan kişiler, kralın masasında oturabilirdi. Böyle bir davet alacak kadar şanslı olan bir adam Elhokar’ın solunda oturuyordu, belli ki konuşmaya katılmasının gerekip gerekmediği konusunda kararsızdı.</p>

  <p>Dalinar’ın arkasındaki kanalda su şırıldıyordu. Önünde ise eğlenceler devam ediyordu. Bu bir rahatlama zamanıydı ama Alethiler çekingen bir halktı, en azından Boynuzyiyenliler ya da Reshiler gibi daha tutkulu milletlerle kıyaslandıkları zaman. Yine de, Dalinar’ın çocukluğundan bu yana halkı gittikçe daha da gösterişli ve rahatına düşkün hâle gelmiş gibiydi. Şarap özgürce akıyor ve yemekler de mis gibi kokuyordu. Ok adada, birkaç genç adam dostça bir düello için bir dövüş ringine çıkmışlardı. Şölende genç erkekler sık sık ceketlerini çıkarmak ve kılıçtaki ustalıklarıyla hava atmak için sebepler bulurlardı.</p>

  <p>Kadınlar görünüş olarak daha mütevazıydılar ama onlar da kesinlikle gösteriş yapıyorlardı. Dalinar’ın kendi adasında, birkaç kadın resim sehpaları kurmuştu ve karakalem veya yağlıboya resimler çiziyor ya da kaligrafi yapıyorlardı. Her zaman olduğu gibi, sol ellerini kol yenlerinin içinde gizli tutarak, sanatlarını sağ elleriyle özenli bir şekilde icra ediyorlardı. Akıl’ın oturmakta olduğu türden yüksek taburelerin üstünde oturuyorlardı. Hatta büyük olasılıkla Akıl da küçük gösterisi için bunlardan birisini aşırmıştı. Kadınlardan birkaçı yaratımsprenleri çekmişti; minik şekiller sehpalarının ya da masalarının üstünde yuvarlanıyordu.</p>

  <p>Navani bir grup önemli <i>açıkgöz</i> kadını bir masaya toplamıştı, Dalinar’ın önünden kadınlara yemek götürmekte olan bir hizmetkâr geçti. Bu da görünüşe göre egzotik tavuktan yapılmıştı ama buğulama methi meyvesiyle karıştırılmıştı ve kırmızımsı kahverengi bir sosa bulanmıştı. Dalinar bir oğlanken meraktan gizli gizli kadınların yemeğini denemiş ve nahoş bir şekilde tatlı bulmuştu.</p>

  <p>Navani masasının üstüne bir şey yerleştirdi; merkezinde doldurulmuş iri bir yakut olan, yaklaşık bir yumruk büyüklüğünde cilalanmış pirinçten bir aletti. Kırmızı Fırtınaışığı beyaz masa örtüsünde gölgeler oluşturarak tüm masayı aydınlattı. Navani masadaki eşlikçilerine bacağa benzeyen çıkıntılarını göstermek için aleti kaldırarak döndürdü. Bu şekilde çevrildiğinde, hafifçe kabuklulardanmış gibi görünüyordu.</p>

  <p><i>Daha önce hiç buna benzer bir fabrial görmedim.</i> Dalinar yanağının kavisini takdirle inceleyerek onun yüzüne baktı. Navani tanınmış bir artifabriandı<a href="../Text/DiPNOTLAR.xhtml#a15" id="k15"><sup>[15]</sup></a>. Belki de bu alet...</p>

  <p>Navani ona bir bakış attı ve Dalinar dondu. Ona en kısasından bir gülümseme fırlattı, örtülü ve bilmiş, sonra daha o bir tepki veremeden başka tarafa döndü. <i>Fırtına götüresi kadın</i>! diye düşündü Dalinar, dikkatini özellikle yemeğine çevirerek.</p>

  <p>Acıkmıştı ve yemeğine o kadar daldı ki neredeyse Adolin’in yaklaşmakta olduğunu fark etmeyecekti. Sarışın genç Elhokar’a selam verdi, sonra da aceleyle Dalinar’ın yarandaki boş yerlerden birine oturdu. “Baba,” dedi Adolin yumuşak bir tonla, “Ne dediklerini duydun mu?”</p>

  <p>“Ne hakkında?”</p>

  <p>“Senin hakkında! Şimdiye kadar seni ve evimizi korkak olarak adlandıran üç adamla düello yaptım. Diyorlar ki kraldan İntikam Paktı’nı terk etmesini istemişsin!”</p>

  <p>Dalinar masayı kavradı ve neredeyse ayağa kalkıyordu. Ama kendini durdurdu. “Bırak istiyorlarsa konuşsunlar,” dedi yemeğine geri dönerek, bir parça karabiberli tavuğa bıçağını saplayıp dudaklarına doğru kaldırdı.</p>

  <p>“Gerçekten de bunu yaptın mı?” diye sordu Adolin. “İki gün önceki görüşmenizde kralla konuştuğunuz şey bu muydu?”</p>

  <p>“Evet öyle,” diye itiraf etti Dalinar.</p>

  <p>Bu Adolin’den bir inleme yükselmesine neden oldu. “Zaten bundan endişeleniyordum. Bunu duyduğum zaman...”</p>

  <p>“Adolin,“ diye lafını kesti Dalinar. “Bana güveniyor musun?”</p>

  <p>Adolin ona baktı, gencin gözleri kocamandı; dürüst ama açılıydı. “İstiyorum. Fırtınalar adına, baba. Gerçekten de istiyorum.”</p>

  <p>“Yapmakta olduğum şey önemli. <i>Yapılmak zorunda.</i>”</p>

  <p>Adolin ona doğru eğilerek hafifçe konuştu. “Ve ya bunlar gerçekten de sanrıysa? Ya sen sadece... yaşlanıyorsan?”</p>

  <p>Bu ilk kez birisinin ona bu kadar doğrudan bir şekilde meydan okumasıydı. “Eğer bunu düşünmemiş olduğumu söylersem yalan söylemiş olurum ama kendi kendimden şüphe etmemin bir anlamı yok. Ben gerçek olduklarına inanıyorum. Gerçek olduklarını <i>hissediyorum.</i>”</p>

  <p>“Ama...”</p>

  <p>“Burası bu tartışmanın yeri değil, oğlum,” dedi Dalinar. “Daha sonra bunun hakkında konuşabiliriz ve itirazlarını dinleyecek ve göz önüne alacağım. Söz veriyorum.”</p>

  <p>Adolin’in dudakları bir çizgi hâline geldi. “Pekâlâ.”</p>

  <p>“Ünümüz hakkında endişelenmekte haklısın,” dedi Dalinar dirseğini masanın üstüne dayayarak. “Elhokar’ın konuşmamızdan başkasına bahsetmeyecek kadar düşünceli olacağını varsaymıştım ama ondan bunu yapmasını doğrudan istemiş olmalıydım. Bu arada onun tepkisi konusunda haklıydın. Konuşma sırasında onun asla geri çekilmeyeceğini fark ettim, bu yüzden de başka bir taktiğe başvurdum.”</p>

  <p>“Bu da?”</p>

  <p>“Savaşı kazanmak,” dedi Dalinar kararlı bir şekilde. “Artık mücevherkalpler uğrana itişip kakışmak yok. Artık sabırlı, ucu açık kuşatma yapmak yok. Büyük sayıda Parshendi’yi Ovalar’a çekmek için bir yol buluyoruz, sonra da bir pusu kuruyoruz. Eğer yeterince çok sayıda Parshendi’yi öldürebilirsek, onların savaşabilme becerisini yok ederiz. Onu başaramazsak, ana üslerine saldırmanın bir yolunu buluyor ve liderlerini öldürüyor ya da ele geçiriyoruz. Bir uçurumşeytanı bile kafası kesildiği zaman savaşmayı bırakır. İntikam Paktı yerine getirilmiş olur ve eve gidebiliriz.”</p>

  <p>Adolin düşünerek uzun bir an durdu, sonra da sert bir şekilde başını sallayarak onayladı. “Tamam, o zaman.”</p>

  <p>“İtirazın yok mu?” diye sordu Dalinar. Normalde büyük oğlunun epey olurdu.</p>

  <p>“Daha demin benden sana güvenmemi istedin,” dedi Adolin. “Hem Parshendilere daha sert saldırmak mı? Bu arkasında durabileceğim bir taktik. Ama iyi bir plana ihtiyacımız olacak. Altı yıl önce bizzat senin altını çizmiş olduğun kusurların üstesinden gelmenin bir yolunu bulmamız gerek. ”</p>

  <p>Dalinar parmağıyla masaya vurarak başıyla onayladı. “O zamanlar, ben bile bizi ayrı prenslikler olarak düşünüyordum. Eğer ortalarına birer birer, her ordu tek başına saldırsaydı, etrafımız sarılır ve yok edilirdik. Ana eğer on ordu da hep birlikte giderse? Yiyecek sağlamak için Ruhdökümcülerimiz ile askerler yücefırtınalar için portatif sığınaklar taşırken? Yüz elli binden fazla askerle? İşte o zaman bırakalım da Parshendiler etrafımızı sarmaya çalışsın. Ruhdökümcüleri ile eğer mecbur kalırsak köprüler için tahta bile yaratabiliriz.”</p>

  <p>“Bu epey bir güven gerektirecek,” dedi Adolin duraklayarak. Yüksek masadan aşağı doğru, Sadeas’tan tarafa baktı. Yüz ifadesi karardı, “Orada açıkta olacağız, günler boyunca, hep bir arada ve yanlız başımıza. Eğer yüceprensler seferin ortasında didişmeye başlarlarsa bir felaket olabilir.”</p>

  <p>“Önce onları birlikte çalışmaya alıştıracağız,” dedi Dalinar. “Yakınız, daha önce hiç olmadığımız kadar yakınız. Altı yıl ve tek bir yüceprens bile askerlerinin başka bir yüceprensinkilerle çatışmasına izin vermedi.”</p>

  <p>Alethkar’ın kendisi hariç. Orada hâlâ arazi hakları ya da eski sorunlar yüzünden anlamsız savaşlar yapmaya devam ediyorlardı. Bu saçmalıktı ama Alethilerin savaşmasını durdurmak, rüzgârın esmesini durdurmaya çalışmak gibi bir şeydi.</p>

  <p>Adolin başını sallıyordu. “Bu iyi bir plan baba. Geri çekilmekten bahsetmekten çok daha iyi. Ama onlar plato çatışmalarından vazgeçmekten hoşlanmayacaklar. Onlar bunun oyununu seviyorlar.”</p>

  <p>“Biliyorum. Ama eğer bir ya da iki tanesinin plato saldırıları için asker ve kaynaklarını bir araya getirmeyi başarabilirsem, bu gelecekte ihtiyacımız olan şeye doğru atılmış bir adım olacak. Ben hâlâ büyük bir Parshendi gücünü Ovalar’a çekerek daha büyük platolardan birinde onlarla yüzleşmenin bir yolunu bulmayı tercih ederim ama bunu nasıl yapacağımı çözmeyi daha başaramadım. Her ne olursa olsun, ayrı ordularımızın birlikte çalışmayı öğrenmeleri gerekecek.”</p>

  <p>“Peki ya insanların senin ile ilgili söyledikleri şeyler hakkında ne yapacağız?”</p>

  <p>“Resmi bir tekzip yayınlayacağım,” dedi Dalinar. “İşin doğrusunu açıklarken, bir yandan da kral hatalıymış gibi göstermemek için dikkatli olmam gerekecek.”</p>

  <p>Adolin içini çekti. “Resmi bir tekzip mi baba?”</p>

  <p>“Evet.”</p>

  <p>“Neden bir düello yapmıyorsun?” diye sordu Adolin öne eğilerek, sesi hevesliydi. “Sıkıcı bir açıklama fikirlerini açıklayabilir ama bu insanların onları <i>hissetmesini</i> sağlamayacak. Sana korkak diyen birisini seç, ona meydan oku ve herkese Karadiken’e hakaret etmenin nasıl bir hata olduğunu hatırlat!”</p>

  <p>“Yapamam,” dedi Dalinar. “Kurallar benim mevkimdeki birine bunu yasaklıyor.” Büyük ihtimalle Adolin’in de düello yapmıyor olması gerekirdi ama Dalinar ona tam bir yasaklama getirmemişti. Düello yapmak onun hayatıydı. Yani, o ve kur yaptığı kadınlar.</p>

  <p>“O zaman evimizin şerefini korumakla beni görevlendir,” dedi Adolin. “Onlarla ben düello yaparım! Onlarla Zırh ve Kılıç ile yüzleşir ve şerefin ne anlama geldiğini onlara gösteririm.”</p>

  <p>“Bu benim yapmamla aynı şey olur, oğlum.”</p>

  <p>Adolin Dalinar’a gözünü dikerek başını salladı .Bir şeyler arıyormuş gibi görünüyordu.</p>

  <p>“Ne?” diye sordu Dalinar.</p>

  <p>“Hangisinin seni en çok değiştirdiğine karar vermeye çalışıyorum,” dedi Adolin, “Görüler mi, Kurallar mı, yoksa o kitap mı? Eğer aralarında bir fark varsa.”</p>

  <p>“Kurallar diğer ikisinden ayrı,” dedi Dalinar. “Onlar eski Alethkar’ın bir geleneği.”</p>

  <p>“Hayır. Hepsi ilişkili baba. Üçu de. Bir şekilde hepsi sende birbirine bağlanıyor.”</p>

  <p>Dalinar bir an için bunu düşündü. Oğlanın dediğinde bir doğruluk payı olabilir miydi? “Sana taş taşıyan kralın hikâyesini anlattım mı?”</p>

  <p>“Evet,” dedi Adolin.</p>

  <p>“Öyle mi?”</p>

  <p>“İki defa. Ve bir defa da o pasaj okunurken bana dinlettin.”</p>

  <p>“Ah! Peki, o aynı kesimde, insanları seni takip etmeye <i>zorlatnak</i> ile insanların seni takip etmesine <i>izin vermenin</i> zıt doğaları hakkında bir pasaj var. Alethkar’da zorlamayı çok fazla yapıyoruz. Benim korkak olduğumu iddia ettiği için birisiyle düello yapmak, onların inançlarını değiştirmez. İddia etmelerini durdurabilir ama kalplerinin içindekini değiştirmez. Bu konuda haklı olduğumu biliyorum. Bana bu konuda da güvenmek zorunda kalacaksın.”</p>

  <p>Adolin içini çekerek ayağa kalktı. “Eh, resmi bir tekzip hiç yoktan iyidir, sanırım. En azından şerefimizi savunmaktan tamamıyla vazgeçmedin.”</p>

  <p>“Asla da vazgeçmeyeceğim,” dedi Dalinar. “Sadece dikkatli olmam gerekiyor. Bizi daha da fazla bölme riskine giremem.” Yemeğine geri döndü ve son tavuk parçasına da bıçağını saplayarak ağzına tıktı.</p>

  <p>“O zaman öbür adaya geri dönüyorum,” dedi Adolin. “Ben... Dur, şu <i>Navani Yenge</i> mi?”</p>

  <p>Dalinar başını kaldırdı; Navani’nin onlara doğru yürüyor olduğunu gördüğü için.</p>

  <p>Şaşırmıştı. Dalinar tabağına göz attı. Yemek bitmişti, son lokmayı da farkına varmadan yemişti.</p>

  <p>İçini çekti ve kendini hazırlayarak onu selamlamak için ayağa kalktı. “Mathana,” dedi Dalinar yaşça büyük bir kızkardeş için kullanılan resmi terimi telaffuz ederek ve eğildi. Navani ondan sadece üç ay daha büyüktü ama terim yine de uygundu.</p>

  <p>“Dalinar,” dedi dudaklarında hafif bir gülümseme ile. “Ve sevgili Adolin.”</p>

  <p>Adolin genişçe gülümsedi, masanın etrafından dolaştı ve yengesine sarıldı. Navani örtülü eminelini omzuna koydu; bu sadece aile için ayrılmış olan bir hareketti.</p>

  <p>“Ne zaman geri döndün?” diye sordu Adolin onu bırakarak.</p>

  <p>“Daha bu ikindi.”</p>

  <p>“Ve <i>neden</i> geri döndün?” diye sordu Dalinar katı bir şekilde. “Ben senin kraliçeye Alethkar’da kralın çıkarlarını koruması için yardım edeceğini sanıyordum.”</p>

  <p>“Ah, Dalinar,“ dedi sesi sevgiyle dolu. “Nasıl da katı, her zaman olduğu gibi. Adolin, canım, flörtlerin ne âlemde?”</p>

  <p>Dalinar homurdandı. “Sanki özellikle tempolu bir müzikte dans eder gibi eş değiştirmeye devam ediyor.”</p>

  <p>“Baba!” diye itiraz etti Adolin.</p>

  <p>“Eh, aferin sana, Adolin,” dedi Navani. “Bağlanıp kalmak için çok gençsin. Gençliğin amacı henüz hâlâ ilginçken çeşitliliği tecrübe etmektir.” Dalinar’a bir göz attı. “Yaşımız ilerleyene kadar sıkıcı olmaya mecbur kalmamak gerekir.”</p>

  <p>“Teşekkür ederim yenge,” dedi Adolin sırıtarak. “Affedersin. Gidip Renarin’e geri döndüğünü söylemem gerek.” Aceleyle uzaklaşarak Dalinar’ı masanın karşı tarafında ayakta durmuş, sıkıntılı bir şekilde Navani’ye bakarken bıraktı.</p>

  <p>“O kadar büyük bir tehlike miyim, Dalinar?” diye sordu Navani bir kaşını kaldırarak.</p>

  <p>Dalinar aşağıya göz atarak hâlâ yemek bıçağını sıkı sıkı kavramakta olduğunun farkına vardı. Geniş, tırtıklı bir bıçaktı ve zor bir durumda bir silah olarak da işe yarayabilirdi. Tangırtıyla masaya düşmesine izin verdi, sonra da gürültüye irkildi. Adolin’le konuşurken hissetmekte olduğu kendine güven bir kalp atışı içinde uçup gitmiş gibiydi.</p>

  <p><i>Kendini toparla</i>! diye düşündü. O <i>sadece bir akraba.</i> Navani’yle her konuştuğu zaman en tehlikeli türünden bir avcıyla yüzleşiyormuş gibi hissediyordu.</p>

  <p>“Mathana,” dedi Dalinar hâlâ dar masanın karşı taraflarında ayakta durmakta olduklarının farkına vararak. “Belki de biz başka bir...”</p>

  <p>Navani daha bir kadının kol yenine ancak sahip olacak kadar büyümüş olan hizmetkâr bir kıza elini sallarken sesi solarak sustu. Navani yanındaki bir noktaya işaret etti, masadan sadece birkaç ayak uzakta olan bir noktaya. Çocuk tereddüt etti ama Navani daha ısrarcı bir şekilde işaret etti ve çocuk da sandalyeyi oraya koydu.</p>

  <p>Navani zarif bir şekilde oturdu; eril bir yemek yeri olan kralın masasında oturmuyordu ama kesinlikle protokole meydan okuyacak kadar yakında oturmuştu. Hizmetçi kız çekildi. Masanın öbür ucunda, Elhokar annesinin davranışını fark etti ama bir şey demedi. İnsan Navani Kholin’i azarlayamazdı, kral bile olsa.</p>

  <p>“E, otur işte Dalinar,” dedi sesi huysuzlaşmaya başlayarak. “Tartışmamız gereken bazı önemli meseleler var.”</p>

  <p>Dalinar içini çekti ama oturdu. Etraflarındaki yerler hâlâ boştu ve hem müzik hem de adadaki konuşmaların uğultusu insanların onların konuştuklarını duymasını engelleyecek kadar yüksekti. Bazı kadınlar flüt çalmaya başlamışlardı; etraflarındaki havada müziksprenleri dönmeye başladı.</p>

  <p>“Neden geri döndüğümü sordun,” dedi Navani; sesi yumuşaktı, “Bunun için üç sebebim var. Birincisi, Vedenlerin, kendi tabirleriyle ‘yarım-parelerini’ tamamlamış olduklarının haberini getirdim. Kalkanların bir Parekılıcı’ndan gelen darbeleri durdurabildiğini iddia ediyorlar.”</p>

  <p>Dalinar kollarını masanın üstüne dayayarak kavuşturdu. Bu söylentileri duymuş ama inanmamıştı. İnsanlar her zaman yeni Pareler yaratmaya yakın olduklarını iddia ederlerdi ama bu sözler asla gerçekleşmezdi. “Bunlardan birini gördün mü?”</p>

  <p>“Hayır. Ama güvendiğim birinden aldığım bir onay var. Diyor ki sadece bir kalkan şeklini alabiliyorlar ve Zırh’ın diğer özelliklerinden herhangi birine de sahip değiller. Ama bir Parekılıcı <i>engelleyebiliyorlar</i>.”</p>

  <p>Bu Parezırhı’na doğru bir adımdı, çok küçük bir adım. Bu rahatsız ediciydi. Bu ‘yarım-parelerin’ ne yapabildiğini kendisi görmeden buna inanmayacaktı. “Bu haberi uzakalem ile de gönderebilirdin, Navani.”</p>

  <p>“Eh, Kholinar’a ulaşmamdan kısa bir süre sonra buradan ayrılmanın politik bir hata olduğunun farkına vardım. Gittikçe daha da fazla bir şekilde, bu savaş kampları krallığımızın gerçek merkezi oluyorlar.”</p>

  <p>“Evet,” dedi Dalinar sessizce. “Anavatanda olmayışımız tehlikeli.” Bu Navani’yi eve dönmeye ikna etmiş olan tartışmanın ta kendisi değil miydi?</p>

  <p>Görkemli kadın horgören bir el salladı. “Kraliçenin Alethkar’ı tutabilmek için gerekli olan becerilere yeterli derecede sahip olduğu sonucuna vardım. Planlar ve entrikalar var; planlar ve entrikalar her zaman olacak ama gerçekten de önemli olan tüm oyuncular eninde sonunda buraya geliyorlar.”</p>

  <p>“Oğlun her köşenin ardında suikastçiler görmeye devam ediyor,” dedi Dalinar yumuşakça.</p>

  <p>“Ve görmemeli mi? Babasına olanlardan sonra...”</p>

  <p>“Doğru ama korkarım o bunu aşırıya kaçırıyor. Kendi müttefiklerine bile güvenmiyor.”</p>

  <p>Navani ellerini kucağında birleştirdi, hürelini eminelinin üstüne koymuştu. “Bu işlerde pek de iyi değil, değil mi?”</p>

  <p>Dalinar şaşkınlık içinde gözlerini kırptı. “Ne? Elhokar iyi bir adam! Bu ordudaki tüm diğer <i>açıkgözlerden</i> daha fazla ahlakı var.”</p>

  <p>“Ama iktidarı zayıf,” dedi Navani. “Bunu itiraf etmek zorundasın.”</p>

  <p>“O kral ve benim yeğenim,” dedi Dalinar katı bir şekilde. “Kılıcım da, kalbim de onun emrinde Navani ve onun hakkında kötü konuşulmasına izin vermeyeceğim, kendi annesi tarafından bile.”</p>

  <p>Navani ona dik dik baktı. Sadakatini mi test ediyordu? Tıpkı kızı gibi, Navani de politik bir hayvandı. Entrika onun nemli, rüzgârsız havadaki bir kayafilizi gibi çiçek açmasına neden olurdu. Ancak, Jasnah’nın aksine, Navani’ye güvenmek zordu. En azından Jasnah ile insan nerede durduğunu bilirdi. Bir kere daha, Dalinar kendisini onun projelerini bir kenara bırakıp Harap Ovalar’a geri dönmesini dilerken buldu.</p>

  <p>“Oğlum hakkında kötü konuşmuyorum, Dalinar,” dedi Navani, “İkimiz de benim ona senin kadar sadık olduğumu biliyoruz. Ama ben neyle çalışacağımı bilmeyi severim ve bu da bir tanım gerektirir. O zayıf olarak görülüyor ve ben de onun korunduğunu görmeyi amaçlıyorum. Eğer gerekirse de kendine rağmen.”</p>

  <p>“O zaman aynı amaçlar için çalışıyoruz. Ama eğer onu korumak dönmüş olmanın ikinci sebebiyse, üçüncüsü neydi?”</p>

  <p>Ona eflatun gözlü, kırmızı dudaklı bir gülümseme gönderdi. Anlamlı bir gülümseme.</p>

  <p><i>Atalarımın kanı...</i> diye düşündü Dalinar. Fırtına rüzgârları adına o çok güzel. Güzel ve ölümcül. Karısının yüzü aklından silinmiş olmasına rağmen, bu kadının o ve Gavilar ile oynayarak geçirmiş olduğu ayları tam olarak ve en ince detaylarına kadar hatırlayabiliyor olması, Dalinar’a özellikle keskin bir ironi gibi geliyordu. İkisiyle de oynamış, en sonunda, daha büyük oğlu seçmeden önce arzularını körüklemişti.</p>

  <p>Hepsi de tüm o zaman boyunca Gavilar’ı seçeceğini biliyordu. Yine de incinmişti.</p>

  <p>“Bir ara seninle başbaşa konuşmamız gerek,“ dedi Navani. “Kampta söylenmekte olan bazı şeyler hakkında senin fikirlerini duymak istiyorum.”</p>

  <p>Bu büyük olasılıkla onun halikındaki söylentiler anlamına geliyordu. “Ben... Ben çok meşgulüm.”</p>

  <p>Navani gözlerini devirdi. “Eminim öylesindir. Yine de, bir kere ben buraya yerleşip antenlerimi açacak zamanı bulduktan sonra buluşacağız. Bugünden bir hafta sonrasına ne dersin? Gelip sana kocamın o kitabından biraz okurum ve ondan sonra da muhabbet edebiliriz. Bunu topluma açık bir yerde yapacağız. Tamam mı?”</p>

  <p>Dalinar içini çekti. “Pekâlâ. Ama...”</p>

  <p>“Yüceprensler ve <i>açıkgözler,”</i> diye aniden seslendi Elhokar. Dalinar ve Navani, kralın kraliyet pelerini ve tacıyla tastamam bir şekilde üniformasını giymiş olarak masanın sonunda ayağa kalkmış olduğu yere baktılar. Adaya doğru bir elini kaldırdı, insanlar sustu ve kısa süre sonra tek ses kanallardan şırıldayarak akan suyun sesiydi.</p>

  <p>“Eminim ki birçoğunuz, üç gün önceki av sırasında eyer kayışımın kesilmesi sûretiyle hayatıma karşı düzenlenmiş olan teşebbüsün söylentilerini duymuşsunuzdur,” diye ilan etti Elhokar.</p>

  <p>Dalinar Navani’ye bir göz attı. Hürelini ona doğru kaldırdı ve söylentileri ikna edici bulmadığını ifade ederek ileri geri salladı. Söylentileri elbette ki duymuştu. Bir şehrin içinde Navani’ye beş dakika ver ve dedikodusu yapılan kayda değer her şeyi öğrenmiş olurdu.</p>

  <p>“Sizleri temin ederim ki, kısmen Kralın Muhafızları’nın koruması ve amcamın ihtiyatlılığı sayesinde, asla gerçekten de bir tehlike altında değildim,” dedi Elhokar. “Ancak, tüm tehlikeleri uygun sağduyu ve ciddiyetle de almanın akıllıca olduğuna inanıyorum. Bu nedenle, Berrakbey Torol Sadeas’ı İstihbarat Yüceprensi olarak atıyorum ve onu hayatıma karşı düzenlenmiş olan bu teşebbüsle ilgili gerçekleri günışığına çıkarmakla görevlendiriyorum.”</p>

  <p>Dalinar şok içinde gözlerini kırptı. Sonra gözlerini kapattı ve ağzından hafif bir inlemenin kaçmasına izin verdi.</p>

  <p>“Sadeas mı gerçekleri günışığına çıkaracak?” dedi Navani şüpheli bir şekilde.</p>

  <p>“Atalarımın... Benim ona karşı olan tehlikeleri görmezden geldiğimi düşünüyor, bu yüzden de benim yerime Sadeas’a dönüyor.”</p>

  <p>“Eh, sanının bu o kadar da kötü değil,” dedi. Navani. “Sadeas’a <i>biraz olsun</i> güvenir gibiyim.”</p>

  <p>“Navani,” dedi Dalinar gözlerini açarak. “Olay benim planladığım, benim muhafızlarım ve askerlerimin koruması altında olan bir av sırasında gerçekleşti. Kralın atına benim seyislerim tarafından bakıldı. Bana herkesin önünde bu kayış işini araştırmamı söyledi ve az önce de araştırmayı elimden aldı.”</p>

  <p>“Eyvah.” Navani anlıyordu. Bu neredeyse Elhokar’ın Dalinar’dan şüphe ettiğini ilan etmesi ile aynı şeydi. Sadeas’ın bu “suikast girişimi” ile ilgili ortaya çıkaracağı herhangi bir bilgi Dalinar’a sadece olumsuz bir şekilde yansıyabilirdi.</p>

  <p>Sadeas’ın Dalinar’a karşı olan nefreti Gavilar’a olan sevgisiyle çatıştığı zaman hangisi kazanacaktı? <i>Ama görü. Ona güvenmemi söyledi.</i></p>

  <p>Elhokar yerine geri oturdu ve konuşma uğultusu ada boyunca daha yüksek bir perdeden tekrar başladı. Kral daha demin ne yapmış olduğundan haberi yokmuş gibi görünüyordu. Sadeas geniş bir şekilde gülümsüyordu. Yerinden kalktı, krala veda etti ve kalabalığa karıştı.</p>

  <p>“Hâlâ kötü bir kral olmadığını mı iddia edeceksin?” diye fısıldadı Navani. “Benim zavallı, dikkatsiz, bihaber oğlum.”</p>

  <p>Dalinar ayağa kalktı, sonra da masanın kralın yemeğe devam etmekte olduğu ucuna doğru yürüdü.</p>

  <p>Elhokar başını kaldırıp baktı. “Ah, Dalinar. Sadeas’a yardımını sunmak isteyeceğinden şüpheleniyorum.”</p>

  <p>Dalinar oturdu. Sadeas’ın yarı yenmiş yemeği hâlâ masanın üstünde duruyordu, pirinç tabağa et parçaları ve koparılmış gözlemeler saçılmıştı. “Elhokar, daha birkaç gün önce seninle konuştum,” diye zorla konuştu Dalinar. “Savaş Yüceprensi olmayı istedim ve sen bunun çok tehlikeli olduğunu söyledin?”</p>

  <p>“Öyle,” dedi Elhokar. “Bunun hakkında Sadeas’la da konuştum ve o da katıldı. Yüceprensler asla savaş konusunda onların üstüne birinin konulmasını kabul etmezler. Sadeas daha az tehlikeli görünen bir şeyle başlarsam, örneğin birini İstihbarat Yüceprensi olarak atamak gibi, bunun diğerlerini senin yapmak istediğin şeye hazırlayabileceğinden bahsetti.”</p>

  <p>“Bunu Sadeas önerdi,” dedi Dalinar doğrudan.</p>

  <p>“Elbette,” dedi Elhokar. “Artık bir İstihbarat Yüceprensi’mizin olmasının vaktidir ve o özellikle incelemek istediği bir şey olarak kesik kayışa işaret etti. Senin her zaman böyle şeyler için uygun olmadığını söylediğini o da biliyor.”</p>

  <p><i>Babalarımın kanı,</i> diye düşündü Dalinar, Sadeas’ın etrafında toplanmış olan bir grup <i>açıkgözün</i> olduğu adanın merkezine doğru bakarak. <i>Az önce alt edildim. Müthiş bir şekilde.</i></p>

  <p>İstihbarat Yüceprensi’nin ceza soruşturmaları üzerinde yetkisi vardı, özellikle de Taç’ı ilgilendirenlerin üzerinde. Bir açıdan, o da neredeyse bir Savaş Yüceprensi kadar tehlikeliydi ama bu Elhokar’a öyle görünmeyecekti. Onun bütün gördüğü en sonunda paranoyak korkularını dinlemeye gönüllü birisinin olduğuydu.</p>

  <p>Sadeas akıllı mı akıllı bir adamdı.</p>

  <p>“Bu kadar da suratsız görünme amca,” dedi Elhokar. “Senin bu konumu isteyebileceğini hiç düşünmemiştim ve Sadeas da bu fikir hakkında çok heyecanlanmış gibi görünüyordu. Belki de hiçbir şey bulamaz ve deri basitçe aşınmış çıkar. Bana her zaman olduğumu düşündüğüm kadar tehlike içinde olmadığımı söylemekte haklı çıkarsın.”</p>

  <p>“Haklı çıkmak mı?” diye sordu Dalinar yumuşakça, Sadeas’ı izleyerek. <i>Nedense, bunun olası olduğunu düşünmüyorum.</i></p>
</body>
</html>
