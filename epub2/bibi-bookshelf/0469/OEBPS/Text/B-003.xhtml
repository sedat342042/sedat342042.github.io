<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2 title="BÖLÜM-003"><img alt="" src="../Images/main-8.jpg" /></h2>

  <p><i><span style="font-weight:bold;">“Bir adam bir uçurumun tepesinde dikilmiş anavatanının toza dönüşmesini izliyordu. Aşağısında sular çalkalanıyordu, çok çok aşağıda. Ve bir çocuğun ağladığını duydu. Bunlar kendi gözyaşlarıydı.”</span></i></p>

  <p><br /></p>

  <p><span style="font-weight:bold;">— 1171 yılında Tanates’ın dördünde alınmıştır, ölümden otuz saniye önce. Örnek biraz tanınmış bir ayakkabı tamircisiydi.</span></p>

  <p><br /></p>

  <p>Kharbranth, Shallan’ın asla ziyaret etmeyi hayal etmediği bir yerdi. Her ne kadar sık sık seyahat etmenin hayallerini kurmuş olsa da, hayatının başlangıç yıllarını ailesinin malikânesinde, dünyadan soyutlanmış olarak geçireceğini, tek kaçışının sadece babasının kütüphanesindeki kitaplar olacağını sanıyordu. Babasının müttefiklerinden biriyle evlenmeyi ve sonra da hayatının kalan kısmını onun malikânesinde geçirmeyi bekliyordu.</p>

  <p>Ama beklentiler kaliteli tabaklar gibidir. Ne kadar sıkı kavrarsan o kadar kırılmaya meyillidirler.</p>

  <p>Kendini liman işçileri gemiyi limana çekerlerken nefesini tutmuş, deri kaplı çizim tahtasını göğsüne bastırmış olarak buldu. Kharbranth devasaydı. Dik bir sırtın yan tarafına inşa edilmiş olan şehir üçgen şeklindeydi; açık tarafı okyanusa bakan geniş bir çatlağın içine inşa edilmiş gibi duruyordu. Binalar köşeliydi, pencereleri kare şeklindeydi ve görünüşe göre bir çeşit çamur veya harçtan yapılmış gibiydiler. Belki de krem? Parlak renklere boyanmışlardı; en çok kırmızı ve turuncular ama ara ara maviler ve sarılar da vardı.</p>

  <p>Rüzgârda salındıkça çın çın öten çanların sesini şimdiden duyabiliyordu. Başını kaldırıp şehrin en yüksek ucuna bakabilmek için boynunu zorlaması gerekiyordu; Kharbranth tepesinde yükselen bir dağ gibiydi, Böyle bir yerde kaç kişi yaşıyordu? Binler mi? On binler mi? Tekrar titredi, gözü korkmuştu ama heyecanlıydı, sonra da şehrin görüntüsünü hafızasında sabitleyerek gözlerini belirgin bir şekilde kırptı. Denizciler etrafta aceleyle koşuşturuyordu. Rüzgârın Keyfi dar, tek yelkenli bir tekneydi; Shallan, kaptan, kaptanın karısı ve yarım düzinelik mürettebat için ancak yetecek büyüklükteydi. Gemi başta çok küçük görünmüştü. Kaptan Tozbek ise sakin ve dikkatli bir adamdı, bir putperest de olsa mükemmel bir denizciydi. Gemiyi kıyı boyunca dikkatle yönlendirmiş ve her defasında yücefırtınalardan saklanmak için korunaklı bir koy bulmuştu.</p>

  <p>Kaptan, denizciler palamarları bağlamak için çalışırken işi denetliyordu. Tozbek kısa bir adamdı, omuzları Shallan ile aynı hizadaydı ve uzun beyaz Thaylen kaşlarını tuhaf bir şekilde yukarı doğru sivri sivri tarıyordu. Sanki gözlerinin üstünde sallanan, ikisi de birer ayak uzunluğunda yelpazeler vardı. Basit bir örme şapka ve gümüş düğmeli siyah bir ceket giyiyordu. Shallan çenesindeki o yarayı korsanlarla yapılan şiddetli bir deniz savaşında almış olduğunu hayal etmişti. Önceki gün fırtınalı hava sırasında gevşek bir palanga nedeniyle olduğunu öğrendiğinde ise hayal kırıklığına uğramıştı.</p>

  <p>Karısı Ashlv ise şimdiden gemilerini kaydettirmek için iskele tahtasından aşağı inmekteydi. Shallan’ın kendisini incelemekte olduğunu gören Kaptan, yürüyerek yanına geldi. Ailesinin iş yaptığı kişilerden biriydi ve babası da uzun zamandan beri ona güvenirdi. Bu ise iyi bir şeydi çünkü Shallan ve kardeşlerinin kurmuş oldukları planda, yanında bir nedime veya dadı getirmesine hiç yer yoktu.</p>

  <p>O plan Shallan’ı geriyordu. Çok, çok geriyordu. Hilekâr olmaktan nefret ediyordu. Ancak evinin finansal durumu... Ya olağanüstü bir zenginlik elde etmeye ya da yerel Veden ev politikalarında başka bir üstünlük kazanmaya ihtiyaçları vardı. Yoksa bu yılı atlatamayacaklardı.</p>

  <p><i>Her şeyin sırası var,</i> diye düşündü Shallan, kendini sakin olmaya zorlayarak. <i>Jasnah Kholin’i bul. Tabii eğer yine senden önce basıp gitmediğini varsayarsak.</i></p>

  <p>“Senin adına delikanlılardan birini gönderdim, Berrakhanım,” dedi Tozbek. “Eğer prenses hâlâ buradaysa kısa süre sonra öğreneceğiz.”</p>

  <p>Shallan teşekkür ederek başını salladı, çizim tahtasını hâlâ sıkıca tutmaktaydı. Şehrin içinde insanlar her yerdeydi. Bazıları tanıdık giysiler giyiyordu; erkekler için pantolonlar ve ön taraftan düğmelenmiş gömlekler, kadınlar için de etekler ve renkli bluzlar. Bunlar kendi vatanı Jah Keved’den gelen insanlar olabilirdi. Ama Kharbranth bağımsız bir şehirdi. Küçük, politik olarak hassas olan şehir devletinin çok az arazisi vardı ama limanları geçen tüm gemilere açıktı ve milliyet ya da statü ile ilgili sorular sormazdı. İnsanlar Kharbranth’a akın akın gelirdi.</p>

  <p>Bunun anlamı da Shallan’ın gördüğü insanların çoğunun egzotik olmasıydı. O tek çarşaftan ibaret olan örtüler, bunları giyen erkek ve kadınların uzak batıdaki Tashikk’ten olduğuna işaret ediyordu. Ayak bileklerini saracak kadar aşağı inen ama pelerin gibi önden açık olan uzun ceketliler... Onlar nereden geliyordu? Sırtlarında yükleri taşıyarak limanda çalışmakta olduklarını fark ettiği Parshmenlerin bu kadar çoğunu nadiren bir arada görmüştü. Babasının sahip oldukları gibi, bu Parshmenlerin de bazı yerleri solgun veya siyah, diğer yerleri ise koyu bir kırmızı renkte olan mermer gibi garip derileri vardı; sağlam yapılıydılar ve kol ve bacakları kalındı. Her birinin alacalı desenleri birbirinden farklıydı.</p>

  <p>Jasnah Kholin’i altı ayın büyük bir kısmı boyunca şehirden şehre takip ettikten sonra, Shallan kadını asla yakalayamayacağını düşünmeye başlamıştı. Prenses ondan sakınıyor muydu? Hayır, bu olası görünmüyordu, Shallan sadece beklemesi için yeteri kadar önemli değildi. Berrakhanım Jasnah Kholin dünyanın en güçlü kadınlarından biriydi ve en kötü namlılarından. İman sahibi bir kraliyet evinin kâfirliğini açıkça ilan eden tek üyesiydi.</p>

  <p>Shallan kaygılanmamaya çalıştı. Büyük olasılıkla Jasnah’ın yine buradan gitmiş olduğunu keşfedeceklerdi. Rüzgârın Keyfi gece için limana girecek ve Shallan da kaptanla onu sonraki limana götürmesi için (ailesinin Tozbek’in nakliyecilik işine yapmış olduğu yatırımlar sayesinde aşırı derecede indirimli olan) ücret üzerinde pazarlık edecekti.</p>

  <p>Şimdiden Tozbek’in ondan kurtulacağını tahmin ettiği zamanın üç ay ötesindeydiler. Kaptanda hiç içerleme sezmemişti, şerefi ve sadakati Shallan’ın arzularını kabullenmeye devam etmesine neden oluyordu. Ancak ne onun sabrı sonsuza dek dayanırdı, ne de Shallan’ın parası. Daha şimdiden yanında getirmiş olduğu kürelerin yarıdan fazlasını kullanmıştı. Elbette kaptan onu yabancı bir şehirde terk edip gitmezdi ama üzülerek onu Vedenar’a geri götürmek için ısrar edebilirdi.</p>

  <p>“Kaptan!” dedi bir denizci koşturarak iskele tahtasından yukarı çıkarken. Sadece bir yelek ve gevşek, bol bir pantolon giyiyordu ve güneşte çalışanların sahip olduğu koyu yanık bir teni vardı. “Mesaj yok, efendim. Liman kayıt görevlisi Jasnah’nın henüz ayrılmamış olduğunu söylüyor.”</p>

  <p>“Hah!” dedi kaptan Shallan’a dönerek. “Av bitti!”</p>

  <p>“Elçilere şükür,” dedi Shallan yumuşak bir şekilde.</p>

  <p>Kaptan gülümsedi, havalı kaşları gözlerinden çıkan ışık demetleri gibi görünüyordu. “Bize bu lütufkâr rüzgârı getiren senin güzel yüzün olmalı! Rüzgârspren1erinin kendileri sana hayran kaldılar, Berrakhanım Shallan ve bizi buraya getirdiler?”</p>

  <p>Shallan pek de münasip olmayan bir cevabı düşünürken kızardı.</p>

  <p>“Ah!” dedi kaptan ona parmağını uzatarak. “Bir cevabın olduğunu görebiliyorum, gözlerinde bir cevap görüyorum, genç hanım! Haydi söyle. Kelimeler içinde tutmak için değildir, anlarsın ya? Onlar özgür yaratıklardır ve eğer içeri kilitlenirlerse karın ağrıtırlar.”</p>

  <p>“Pek kibar değil ama,” diye itiraz etti Shallan.</p>

  <p>Tozbek yüksek sesle güldü. “Aylardır yoldayız ve sen hâlâ bunu diyorsun! Sana söyleyip duruyorum, bizler denizciyiz! Bir gemiye ilk adımımızı attığımız anda kibar olmayı unuttuk. Artık iflah olmamız mümkün değil.”</p>

  <p>Shallan gülümsedi. Katı dadılar ve hocalar tarafından dilini tutması için eğitilmişti; ne yazık ki, kardeşleri ona tam tersini yapması için cesaret vermekte onlardan daha kararlıydılar. Yakınlarda başka kimse olmadığı zamanlarda kardeşlerini nükteli yorumlarla eğlendirmeyi huy edinmişti. Büyük odadaki çıtırdayan ateşin başında, o babalarının en yeni dalkavuğu veya gezgin bir ardentle dalga geçerken dört kardeşin daha küçük olan üç tanesi de dinlerken geçen saatleri sevgiyle andı. Sık sık görebildikleri ama duyamadıkları kişilerin ağızlarından saçma konuşmalar uydururdu.</p>

  <p>Bu onda dadılarının “küstah damarı” diye bahsettiği bir şeyi oluşturmuştu. Ve denizciler nükteli bir yorumu, kardeşlerinden bile daha fazla takdir ediyordu.</p>

  <p>“Peki,” dedi Shallan kaptana, kızarıyordu ama hâlâ konuşmak için hevesliydi. “Sadece şunu düşünüyordum: Güzelliğimin, rüzgârları bizi Kharbranth’a hızla getirmeye ikna ettiğini söylüyorsun. Ama bu diğer yolculuklarımızda geç varmamızın suçlusunun da güzellik eksikliğim olduğunu ima etmez mi?”</p>

  <p>“Yok... ee...”</p>

  <p>“Yani aslında bana diyorsun ki, ben tam olarak ancak altı seferde bir güzelim,” dedi Shallan.</p>

  <p>“Saçmalık! Genç hanım, sen var ya, bir güneş doğuşu gibisin!”</p>

  <p>“Bir güneş doğuşu gibi? Yani fazlasıyla kırmızı...”, uzun kızıl saçına dokundu “... Ve gördükleri zaman insanları huysuzlaştırmaya meyilli?”</p>

  <p>Kaptan güldü ve yakınlardaki birkaç denizci de katıldı. “Pekâlâ, o zaman, sen bir çiçek gibisin,” dedi Kaptan Tozbek.</p>

  <p>Shallan yüzünü buruşturdu. “Çiçeklere alerjim var.”</p>

  <p>Kaptan bir kaşını kaldırdı.</p>

  <p>“Evet, gerçekten,” diye itiraf etti. “Oldukça çekici olduklarını düşünüyorum. Ama bana bir buket verecek olursanız, kısa süre sonra beni öyle güçlü bir nöbet içinde bulursunuz ki, hapşırarak etrafa saçtığım başıboş çilleri duvarlardan toplamak zorunda kalırsınız.”</p>

  <p>“Peki, bu doğru bile olsa, hâlâ senin bir çiçek kadar güzel olduğunu söylüyorum.”</p>

  <p>“Eğer öyleysem, o zaman benim yaşımdaki genç erkekler de aynı alerjiden mustarip olmalı, çünkü fark edilir şekilde benden uzak duruyorlar.” Yüzünü buruşturdu. “İşte, bak, sana kibarca olmadığını söylemiştim. Genç hanımlar böyle hırçın bir şekilde davranmamalı.”</p>

  <p>“Ah, genç hanım,” dedi kaptan örme şapkasını ondan tarafa eğerek. “Delikanlılar ve ben sivri dilini özleyeceğiz. Sen olmadan ne yapacağız, emin değilim.”</p>

  <p>“Büyük olasılıkla yelken açacaksınız,” dedi Shallan. “Ve yemek yiyecek ve şarkı söyleyecek ve dalgaları izleyeceksiniz. Şimdi yapmakta olduğunuz bütün şeyleri yapacaksınız, sadece bunların hepsini yapmak için güvertenizde oturmuş, kendi kendine mırıldanarak çizim yapan gençten bir kız ayağınızın altında olmadığından dolayı daha fazla zamanınız olacak. Ama harika geçen bir yolculuk için sizlere teşekkür ediyorum Kaptan, her ne kadar süre açısından abartılı olmuş olsa da.”</p>

  <p>Kaptan kabul ile şapkasını ona doğru eğdi.</p>

  <p>Shallan sırıttı, dışarıda kendi başına olmanın bu kadar özgürleştirici olacağını tahmin etmemişti. Kardeşleri korkacağından endişelenmişti. Tartışmayı sevmediği ve büyük gruplar konuşurken sessiz kaldığı için çekingen olarak görüyorlardı onu. Belki de gerçekten çekingendi; Jah Keved’den uzakta olmak göz korkutucuydu. Ama harikaydı da. Görmüş olduğu insan ve yaratıkların resimleriyle üç eskiz defteri doldurmuştu ve her ne kadar evinin mali durumu için duyduğu endişe sürekli bir kara bulut gibi üzerinde olsa da, bu deneyimin saf mutluluğu ile dengelenmişti.</p>

  <p>Tozbek gemisi için liman ayarlamaları yapmaya başladı. İyi bir adamdı. Sözde güzelliği için olan övgülerini ise aslında olduğu şey olarak kabul ediyordu: aşırı abartılı da olsa nazik bir sevgi işareti. Alethi bronzluğunun gerçek güzelliğin işareti olarak kabul edildiği bir çağda soluk deriliydi ve her ne kadar gözleri açık mavi olsa da, kızıl kestane renkli saçları saf olmayan soyağacını apaçık ortaya koyuyordu. Tek bir doğru dürüst siyah lülesi yoktu. Elçilere şükür, genç kadınlığa eriştiği zaman çilleri solmuştu ama hâlâ bir kısmı görünüyor, burnunu ve yanaklarını lekeliyordu.</p>

  <p>“Genç hanım,” dedi kaptan adamlarına danıştıktan sonra, “Senin Berrakhanım Jasnah, o şüphesiz Meclis’te olacaktır, anlarsın ya?”</p>

  <p>“Ah, Palanaeum’un olduğu yerde mi?”</p>

  <p>“Evet, evet. Ve kral da orada yaşıyor. Orası tabiri caizse şehrin merkezi. Yalnız tepesinde.” Çenesini kaşıdı. “Eh, her neyse, Berrakhanım Jasnah Kholin bir kralın kız kardeşi; elbette orada konaklayacaktır, Kharbranth’da başka bir yerde kalmayacaktır. Buradaki Yalb sana yolu gösterecek. Sandığını daha sonra gönderebiliriz.”</p>

  <p>“Çok teşekkür ederim, Kaptan,” dedi Shallan. “Shaylor mkabat nour.“ <i>Rüzgârlar bizi güven içinde getirdi.</i> Thaylen dilinde bir teşekkür ifadesiydi.</p>

  <p>Kaptan geniş bir şekilde gülümsedi. “Mkai bade fortenthis!”</p>

  <p>Bunun ne anlama geldiği hakkında hiçbir fikri yoktu. Okurken Thaylencesi oldukça iyiydi ama konuşulduğunu duymak bambaşka bir şeydi. Shallan kaptana gülümsedi, görünüşe göre uygun karşılık buydu çünkü kaptan denizcilerinden birine doğru işaret ederek güldü.</p>

  <p>“Buradaki limanda iki gün bekleyeceğiz,” dedi Shallan’a. “Yarın bir yücefırtına geliyor, anlarsın ya, bu yüzden ayrılamayız. Eğer Berrakhanım Jasnah ile işler umulduğu gibi gitmezse, seni Jah Keved’e geri götüreceğiz.”</p>

  <p>“Tekrar teşekkür ederim.”</p>

  <p>“Bir şey değil, genç hanım,” dedi. “Zaten yapmadığımız bir şey değil. Buradan da mal filan alabiliriz. Hem bana kamaram için verdiğin o resim harbiden güzel. Harbi güzel.”</p>

  <p>Yalb’ın yanına giderek talimatlarını verdi. Shallan çizim tahtasını deri dosyasına geri koyarak bekledi. Yalb. İsim onun Veden dilinin telaffuz etmesi için zordu. Neden Thaylenler doğru dürüst sesli harf kullanmadan sessizleri birbirine eklemeye bu kadar meraklıydı?</p>

  <p>Yalb ona elini salladı. Shallan onu takip etmek için ilerledi.</p>

  <p>“Kendine dikkat et, kızım,” diye uyardı kaptan o yanından geçerken. “Kharbranth gibi güvenli bir şehrin bile gizli tehlikeleri vardır. Aklını başına topla.”</p>

  <p>“Aklımın zaten başımda toplanmış olmasını tercih ederim, Kaptan,” diye cevap verdi, dikkatlice iskele tahtasına çıkarken. “Çünkü eğer aklım başımda toplanmış değil de etrafa saçılmışsa, o zaman birileri bir sopayla kafamın fazla yakınına gelmiş demektir.”</p>

  <p>Shallan hüreliyle trabzanı tutmuş, iskele tahtasından aşağı inerken Kaptan gülerek veda edip el salladı. Tüm Vorin kadınları gibi, o da sol elini ‒ eminelini ‒ örtmüştü, sadece hürelini açıkta birakıyordu. Sıradan <i>koyugözlü</i> kadınlar bir eldiven giyerdi, ama onun mevkisindeki bir kadının bundan daha fazla iffet göstermesi beklenirdi. Shallan da eminelini sol kol yenindeki aşırı büyük olan ve düğmelerini ilikleyerek kapatmış olduğu manşetinin içinde örtülü tutuyordu.</p>

  <p>Elbisesi geleneksel Vorin kesimindeydi; göğüs, omuzlar ve karın kısımları üstüne tam oturuyordu ve altında da dokümlü bir etek vardı. Mavi ipektendi ve yan taraflarında chul kabuğu düğmeler vardı; trabzanı hüreliyle tutarken el çantasını emineliyle göğsüne bastırarak taşıyordu.</p>

  <p>İskele tahtasından inerek limanların şiddetli hareketinin içine girdi; haberciler bir o yana, bir bu yana koşuyor, kırmızı ceketler giymiş kadınlar hesap defterleriyle kargoları takip ediyordu, Aynı Alethkar ve Shallan’ın Jah Keved’i gibi, Kharbranth da bir Vorin krallığıydı. Burada putperest değillerdi ve yazı dişil bir sanattı; erkekler sadece rünleri öğreniyor, harfleri ve okumayı karıları ve kız kardeşlerine bırakıyordu.</p>

  <p>Shallan sormamıştı ama Kaptan Tozbek’in okumayı bildiğinden emindi. Onu kitaplar tutarken görmüştü ve bu da Shallan’ı rahatsız etmişti. Okumak bir erkek için yakışıksız bir özellikti. En azından, ardent olmayan erkekler için.</p>

  <p>“Arabaya mı bincen?” diye sordu Yalb ona, kırsal Thaylen şivesi o kadar kalındı ki Shallan kelimeleri zar zor ayırt edebiliyordu.</p>

  <p>“Evet, lütfen.”</p>

  <p>Başını sallayarak onayladı ve onu limanda harıl harıl tahta kasaları bir iskeleden diğerine taşımakta olan bir grup Parshmen ile etrafı çevrili hâlde bırakarak hızla gitti. Parshmenler kalın kafalıydı ama mükemmel işçiler oluyorlardı. Asla şikâyet etmeden, ne söylenirse yapıyorlardı. Babası onları sıradan kölelere tercih ederdi.</p>

  <p>Alethiler gerçekten de uzak Harap Ovalar’da Parshmenlerle mi savaşıyorlardı? Bu Shallan’a o kadar garip geliyordu ki. Parshmenler savaşmazdı. Uysal ve neredeyse dilsizdiler. Elbette, Shailan’ın duyduğu kadarıyla Elarap Ovalar’da yaşayanları -ki onlara Parshendi deniliyordu- normal Parshmenlerden fiziksel olarak farklıydı. Daha güçlü, daha uzun, daha zeki. Belki de aslında Parshmen bile değil, bir çeşit uzak akrabalarıydılar.</p>

  <p>Şaşırtıcı bir şekilde, limanların her tarafında hayvan yaşamının izlerini görebiliyordu. Birkaç gökyılanı havada dalgalanarak süzülüyor, fare veya balık arıyorlardı. İskelenin tahtalarındaki çatlakların arasında minik yengeçler saklanıyordu ve limanın kalın kütüklerine tutunmuş bir demet kopçacık vardı. Limanların denizden uzak tarafında olan bir sokaktaki gölgelerde sinsi bir vizon gizleniyordu, düşürülebilecek lokmalar için tetikteydi.</p>

  <p>Shallan dosyasını çekip açarak, dalış yapan bir gökyılanını çizmeye başlamaktan kendini alıkoyamadı. Bütün bu insanlardan korkmuyor muydu? Çizim tahtasını eminelinde tutuyordu, bir kurşun kalem kullanarak çizim yaparken gizli parmakları tahtayı yukarı taraftan kavramıştı. O bitiremeden, kılavuzu geri geldi; iki büyük tekerleği ve bir gölgelikle üstü kapanmış bir koltuğu olan enteresan bir aparatı çeken bir adam vardı yanında. Oysa Shallan tahtırevan bekliyordu.</p>

  <p>Makineyi çeken adam kısa ve koyu deriliydi, geniş bir gülümsemesi ve dolgun dudakları vardı. Shallan’a oturması için işaret etti ve Shallan dadılarının onun içine işlettikleri mütevazı zarafet ile öyle yaptı. Sürücü ona kesik kesik, kulağa kısa ve öz gelen, tanımadığı bir dilde bir soru sordu.</p>

  <p>“O neydi?” diye sordu Yalb’a.</p>

  <p>“Kısa yoldan mı, uzun yoldan mı götürülmek istediğini bilmek istiyo.” Yalb başını kaşıdı. “Farkın nolduğunu bilmiyom.”</p>

  <p>“Ben birinin daha uzun sürdüğünden şüpheleniyorum,” dedi Shallan.</p>

  <p>“Hah, sen pek bi zekisin.” Yalb hamala aynı kesikli dilde bir şey söyledi, adam da cevap verdi.</p>

  <p>“Uzun yol şehrin iyi bi manzarasını veriyo,” dedi Yalb. “Kısa yol da doğrucana Meclis’e gidiyo. Pek fazla güzel manzara yokmuş, diyo. Şehirde yeni olduğunu fark etti heral.”</p>

  <p>“O kadar göze çarpıyor muyum?” diye sordu Shallan yüzü kızararak.</p>

  <p>“Eh, yok, hayır elbet, Berrakhanım.”</p>

  <p>“Ve bununla da bir kraliçenin burnundaki siğil kadar belirgin olduğumu ifade etmek istiyorsun.”</p>

  <p>Yalb güldü. “Maalesef öyle. Ama bir yere ilk defa gitmeden ikinci defa gidemezsin, sankim. Herkes bi ara göze batmak zorunda, o yüzden bunu senin gibi güzel bi yolla yapsan da olur!”</p>

  <p>Shallan denizcilerin nazik kurlarına alışmak zorunda kalmıştı. Asla fazla ileri gitmiyorlardı ve Shallan kaptanın karısının bunun onun yüzünü nasıl kızarttığını fark ettiği zaman onlarla sert bir şekilde konuşmuş olduğundan şüpheleniyordu. Babasının malikânesindeyken, hizmetkârlar (tam vatandaş olanları bile) haddini aşmaktan korkardı.</p>

  <p>Hamal hâlâ bir cevap bekliyordu. Her ne kadar manzaralı yoldan gitmek istiyorduysa da Yalb’a, “Kısa yol, lütfen,” dedi. En sonunda gerçek bir şehirdeydi ve doğrudan yolu mu seçiyordu? Ama Berrakhanım Jasnah vahşi bir şarkıcık kadar bulunması zor olduğunu kanıtlamıştı. Hızlı olmak en iyisiydi.</p>

  <p>Anayol dağın eteklerinden zikzak çizerek yukarı çıkıyordu ve bu sayede kısa yol bile şehrin çoğunu görmesi için Shallan’a fırsat tanıdı. Şehrin garip insanları, manzaraları ve çalan çanlarıyla sarhoş edici bir şekilde zengin görüntülere tanık olmuştu. Arkasına yaslandı ve her şeyi içine çekti. Binalar renklerine göre kümelenmişti ve o renkler de bir amaca işaret ediyor gibi görünüyordu. Aynı malları satan dükkânlar aynı tonlarda boyanmıştı; giysiler için eflatun, yiyecekler için yeşil. Evlerin kendi desenleri vardı ama Shallan bunların ne anlama geldiğini çıkaramıyordu. Solgun ve hafifletilmiş tonlarda olan renkler yumuşaktı.</p>

  <p>Yalb arabanın yanında yürüyordu ve hamal gerisindeki Shallan’a bir şeyler anlatmaya başladı. Elleri yeleğinin ceplerinde, Yalb tercüme etti. “Diyo ki, şehir burdaki lait yüzünden özelmiş.”</p>

  <p>Shallan başını salladı. Pek çok şehir yakınlardaki kaya oluşumları tarafından yücefırtınalardan korunaklı alanlar olan laitlerin içine inşa edilirdi.</p>

  <p>“Kharbranth dünyanın en korunaklı şehirlerinden biri ve çanlar da bunun bi sembolü,” diye devam etti Yalb tercüme ederek. “Diyolar ki, ilk olarak yücefırtınaların koptuğunu haber vermek için yapılmışlar çünkü rüzgârlar o kadar hafifmiş ki insanlar sık sık fark etmiyomuş.” Yalb tereddüt etti. “Sadece büyük bi bahşiş istediği için bişeyler söylüyo, Berrakhanım. Bu hikâyeyi duydum ama bence bunlar rüzgar alası saçmalıklar. Eğer rüzgâr çanları oynatacak kadar güçlü esiyosa onu millet çansız da fark ederdi. Hem insanlar o rüzgar alası kafalarına yağmur yağdığını da mı fark etmiyomuş?”</p>

  <p>Shallan gülümsedi. “Önemli değil. Devam edebilir.”</p>

  <p>Hamal kesikli sesiyle gevezelik etmeye devam etti. Hem bu hangi dildi ki? Shallan Yalb’ın tercümesini dinleyerek sesleri, görüntüleri ve -ne yazık ki- kokuları içine çekti. Yeni tozu alınmış mobilyaların ve mutfakta pişmekte olan gözlemelerin taze kokusuna alışkın olarak büyümüştü. Okyanus yolculuğu da ona tuzlu su ve temiz deniz havası gibi yeni kokuları öğretmişti.</p>

  <p>Burada kokusunu aldığı şeylerde ise hiçbir temizlik yoktu. Her yanından geçtikleri sokağın kendine has, özel tiksindirici kokusu vardı. Bunlar düzenli olarak sokak satıcılarının ve yiyeceklerinin baharatlı kokuları ile yer değiştiriyor, bu birliktelik ise daha da mide bulandırıcı oluyordu. Neyse ki hamalı yolun orta kısmına geçti ve kokular hafifledi, ancak bu da daha yoğun trafikle uğraşmak zorunda kaldıkları için onları yavaşlattı. Shallan yanlarından geçenlere aval aval bakıyordu. Elleri eldivenli ve derileri hafifçe mavi olan o adamlar Natanatan’dandı. Ama o siyah cübbeler giymiş olan uzun, heybetli insanlar kimdi? Ya da sakallarını şeritlerle bağlayarak sopalara benzetmiş olan adamlar?</p>

  <p>Sesler Shallan’ın aklına evinin yakınlarındaki vahşi şarkıcıkların rekabet hâlinde olan korolarını getiriyordu, ama çeşit ve düzey açısından çok daha fazlaydılar. Yüzlerce ses birbirine sesleniyor; bunlar da çarpan kapılar, taşlar üzerinde dönen tekerlekler ve arada bir de gökyılanlarının haykırışlarına karışıyordu. Hiç susmayan çanlar rüzgâr estiği zaman daha yüksek sesli olarak arka planda çalmaya devam ediyordu. Dükkânların vitrinlerinde kirişlere asılmış olarak sergileniyorlardı. Sokak boyunca her fener direğinde lambanın altına asılmış bir çan vardı ve kendi el arabasının da güneşliğinin en ucunda küçük gümüşten bir tane vardı. Tepeye çıkan yolun yaklaşık yarısına vardıkları zaman saat çanlarından oluşan yüksek sesli bir dalga saat başını vurarak üzerlerinden aktı. Çeşitli ve senkronize olmayan çan sesleri çınlayan bir şamata oluşturuyordu.</p>

  <p>Şehrin üst mahallelerine yaklaştıklarında kalabalıklar azaldı ve en sonunda hamalı onu şehrin doruk noktasındaki devasa bir binanın önüne getirdi. Beyaza boyanmış olan bina, tuğlalar veya kilden inşa edilmek yerine kaya yüzeyinin kendisine oyulmuştu. Ön tarafındaki sütunlar kesintisiz bir şekilde taşlardan yükseliyordu ve binanın arka tarafı pürüzsüz bir şekilde yamaca karışıyordu. Çatıyı oluşturan kayalık yüzeyin üzerinde metalik renklerde boyanmış olan bodur kubbeler vardı. Yazım malzemeleri taşıyan, Shallan’ınkiler gibi elbiseler giymiş ve sol elleri uygun bir şekilde iliklenmiş olan <i>açıkgöz</i> kadınlar binaya girip çıkıyordu. Gelip giden erkekler askeri tarzda yan taraflarından düğmeli olan ve boynun tamamını çevreleyen sert bir yakaya sahip Vorin ceketleri ve sert pantolonlar giyiyordu. Çoğu dizlerine kadar inen ceketlerinin üzerinden bellerine taktıkları kemerlerinde kılıçlarını taşıyordu.</p>

  <p>Hamal durdu ve Yalb’a bir şey söyledi. Denizci elleri belinde onunla tartışmaya başladı. Shallan sert yüz ifadesine gülümsedi ve belirgin bir şekilde gözlerini kırparak sahneyi daha sonra çizmek üzere hafızasına sabitledi.</p>

  <p>“Eğer yolculuğun fiyatını abartmasına izin verirsem farkı benlen kırışmayı öneriyo,” dedi Yalb kafasını sallayarak, Shallan’ın el arabasından inmesine yardım etmek için bir elini uzatırken, Shallan aşağı inerek gizli gizli şeker aşırmaya çalışırken yakalanmış bir çocuk gibi gülümseyerek omzunu silken hamala baktı.</p>

  <p>El çantasını iliklenmiş koluyla kavrayıp hüreliyle para kesesini aramak için içini karıştırdı. “Peki, ona gerçekte ne kadar vermem gerekir?”</p>

  <p>“İki berrakçentik versen yeter de artar bile. Ben olsam bir verirdim. Hırsız beş almak istedi.”</p>

  <p>Bu yolcuğundan önce Shallan asla para kullanmamıştı, kürelere sadece güzelliklerinden dolayı hayranlık duyardı. Her biri bir insanın başparmak tırnağından biraz daha büyük olan camdan bir boncuk ve merkezine yerleştirilmiş çok daha küçük bir mücevherden oluşurdu. Mücevherler Fırtınaışığını emebiliyor ve bu da kürelerin parlamasına neden oluyordu. Para kesesini açtığı zaman yakut, zümrüt, elmas ve safir parçacıkları yüzüne ışıdılar. En küçük para birimi olan elmas çentiklerden üç tane bulup çıkardı. En değerliler zümrütlerdi çünkü onlar Ruhdökümcüleri tarafından yiyecek yaratmak için kullanılabiliyordu.</p>

  <p>Çoğu kürenin cam kısmı aynı büyüklükteydi, paranın değerini merkezdeki mücevherin boyutu belirliyordu. Örneğin üç çentiğin içinde sadece minicik birer elmas kırıntısı vardı. O bile Fırtınaışığı ile parlamak için yeterliydi, bir lambadan çok daha solgundu ama yine de gözle görülebiliyordu, Orta değerli küre olan marka, bir mumdan biraz daha az parlak olurdu ve beş çentik bir marka ediyordu.</p>

  <p>Yanında sadece doldurulmuş küreler getirmişti, çünkü kararmış olanların şüpheli kabul edildiği ve bazı zamanlarda mücevherin gerçekliğini teyit etmesi için bir tefeci getirilmesinin gerekebildiğini duymuştu. Elbette Shallan taşıdığı en değerli küreleri sol kol ağzının iç tarafına dikilmiş olan eminkesesinde tutuyordu.</p>

  <p>Üç çentiği kafasını yan tarafa eğen Yalb’a verdi. Başıyla hamala işaret etti ve kızararak Yalb’ı refleks olarak aracı bir başhizmetkâr gibi kullanmış olduğunu fark etti. Acaba gücenir miydi?</p>

  <p>Yalb güldü ve sanki bir başhizmetkârı taklit eder gibi dik bir şekilde durdu, hamala yapmacıklı katı bir yüz ifadesiyle parasını ödedi. Hamal güldü ve Shallan’ın önünde eğilip el arabasını çekerek gitti.</p>

  <p>“Bu senin için,” dedi Shallan bir yakut marka çıkarıp Yalb’a vererek.</p>

  <p>“Berrakhamm, bu çok fazla!”</p>

  <p>“Bu kısmen teşekkür için ama kısmen de belki geri dönerim diye birkaç saat burada kalıp beklemenin ücreti,” dedi.</p>

  <p>“Bir ateşmarka için bikaç saat bekliyim mi? Bu bi haftalık seferin ücreti!”</p>

  <p>“O zaman uzaklaşmayacağından emin olmak, için yeterli olsa gerek.”</p>

  <p>“Tam burda olucam!” dedi Yalb, Shallan’a şaşırtıcı derecede ustalıkla zarif bir selam vererek.</p>

  <p>Shallan derin bir nefes aldı ve merdivenlerden yukarı Meclis’in azametli girişine doğru tırmandı. Oyulmuş kaya gerçekten de dikkate değerdi; içindeki sanatçı, oyalanarak incelemek istiyordu ama buna cesaret edemezdi. Büyük binaya girmek yutulmak gibiydi. İçerideki koridorda beyaz ışıkla parlayan Fırtınaışığı lambalar sıralanmıştı. Büyük olasılıkla içlerinde elmas broamlar vardı, çoğu kaliteli inşa edilmiş binada aydınlatma sağlamak için Fırtınaışığı kullanılırdı. En yüksek değerdeki küre olan broamlar yaklaşık birkaç mum kadar parlak ışık verirdi.</p>

  <p>Lambaların ışığı koridordan geçmekte olan çok sayıdaki hizmetli, kâtip ve <i>açıkgözün</i> üzerinde eşit ve hafif bir şekilde parlıyordu. Bina kayanın içine oyularak geniş, yüksek ve uzun bir tünel şeklinde inşa edilmiş gibi görünüyordu. Yan taraflarda büyük salonlar diziliydi ve ikincil koridorlar merkezi, büyük galeriden dallanarak ayrılıyordu. Shallan dışarıda hissettiğinden çok daha rahat hissediyordu. Burası koşuşturan hizmetkârları, düşük seviyeli berrakbey ve berrakhanımları ile tanıdık bir yerdi.</p>

  <p>İhtiyaç içinde olduğunun işareti olarak hürelini kaldırdı ve bekleneceği gibi, yepyeni beyaz bir gömlek ve siyah pantolon giymiş olan bir başhizmetkâr aceleyle yanına geldi. “Berrakhanım?” diye sordu büyük olasılıkla saçının rengi yüzünden onun anadili olan Yedence konuşarak.</p>

  <p>“Jasnah Kholin’i arıyorum,” dedi Shallan. “Bana bu binada bulunabileceği söylendi.”</p>

  <p>Başhizmetkâr ustalıklı bir şekilde eğildi. Çoğu başhizmetkâr hizmetlerinin zarifliği ile övünürdü; Yalb’ın birkaç saniye önce dalga geçmekte olduğu havanın aynısı. “Geri geleceğim, Berrakhanım.” İkinci Nan olmalıydı, çok yüksek mertebe sahibi bir <i>koyugözlü</i> vatandaş. Vorin inancına göre, kişinin hayatını adamış olduğu görev olan Çağrı’sı hayati önem taşırdı. İyi bir meslek seçmek ve bu mesleği elinden geldiği kadar iyi yapmak, öbür dünyada iyi bir yer sahibi olmayı garantilemenin en iyi yoluydu. Kişinin ibadet etmek amacıyla ziyaret ettiği kendi vakfı da sık sık kişinin Çağrı’sının doğasıyla ilgili olurdu.</p>

  <p>Shallan kollarını bağlayarak bekledi. Kendi Çağrı’sı üzerine uzun uzun düşünmüştü. Açık seçim sanatıydı ve çizim yapmayı da öyle çok seviyordu ki. Ama onu çeken şey çizimden daha fazlasıydı, incelemeydi, gözlem sonucunda ortaya çıkan sorulardı. Neden gökyılanları insanlardan korkmuyordu? Kopçacıklar ne ile besleniyordu? Neden bir fare nüfusu bir bölgede gelişirken, bir diğerinde başarısız oluyordu? Böylece sanat yerine doğa tarihini seçmişti.</p>

  <p>Gerçek bir âlim olmayı arzuluyordu, gerçek bir eğitim almayı, zamanını derin araştırmalar ve incelemeler ile geçirmeyi. Bu gözü pek Jasnah’yı arayıp da onun himayesine girme planını ortaya atmış olmasının bir sebebi de bu muydu? Belki de. Ancak amacına odaklanması gerekliydi. Jasnah’nın himayesine girmek ve bu sayede de öğrencisi olmak, sadece bir adımdı.</p>

  <p>Ağır adımlarla bir sütuna doğru yürüyüp cilâlanmış taşı hissetmek için hürelini kullanırken bunu değerlendirdi. Belli kıyı bölgeleri hariç Roshar’ın büyük kısmında olduğu gibi, Kharbranth da blok taş üzerinde inşa edilmişti. Dışarıdaki binalar direkt taşın üzerine inşa edilmişken, bunda taş kısmen kesilmişti. Sütunun granit olduğunu tahmin etti ama jeoloji bilgisi yarım yamalaktı.</p>

  <p>Zemin, koyu turuncu uzun halılarla kaplanmıştı. Malzemesi sıktı, zengin görünmesi, aynı zamanda yoğun trafiği de kaldırması için tasarlanmıştı. Geniş, dikdörtgen şeklindeki koridorda bir eskilik hissi vardı. Okuduğu bir kitap Kharbranth’ın ta gölgegünler zamanında, Son Issızlık’tan önceki yıllarda kurulmuş olduğunu iddia ediyordu. Bu, şehri gerçekten de eski yapardı. Binlerce yıllık; Hiyerokrasi’nin saldığı korkudan önce, hatta Hıyanet’ten bile önce inşa edilmiş. Taştan gövdeleri ile Yokelçilerin Roshar’da gezdiklerinin söylendiği çağlarda.</p>

  <p>“Berrakhanım?” diye sordu bir ses.</p>

  <p>Shallan döndüğünde hizmetkârın dönmüş olduğunu gördü.</p>

  <p>“Bu taraftan, Berrakhanım.”</p>

  <p>Hizmetkâra başını salladı ve o da Shallan’ı hızla kalabalık koridordan aşağı doğru yönlendirdi. Kendisini Jasnah’ya nasıl sunacağının üzerinden geçti. Kadın bir efsaneydi. Jah Keved’in uzak arazilerinde yaşayan Shallan bile Alethi kralının parlak zekâlı, kâfir kız kardeşini duymuştu. Jasnah sadece otuz dört yaşındaydı ama pek çok kişi eğer dine karşı dillendirdiği yüksek sesli kınamaları olmasa çoktan bir usta âlim şapkasını elde etmiş olacağını tahmin ediyordu. Özellikle de edepli Vorinlerin katıldığı çeşitli dini cemaatler olan vakıfları yeriyordu.</p>

  <p>Burada uygunsuz latifelerin Shallan’a faydası olmayacaktı. Görgülü olmak zorundaydı. Namı büyük olan bir kadının himayesine girmek dişil sanatlarda eğitim almanın en iyi yoluydu: yani müzik, resim, yazı, mantık ve bilimin. Genç bir erkeğin saygı duyduğu bir Berrakbeyin şeref muhafızlarında eğitim alması durumuna oldukça benziyordu.</p>

  <p>Shallan ilk başta Jasnah’ya vesayet talebini umutsuzluk içinde yazmıştı, kadının olumlu bir cevap göndermesini aslında beklemiyordu. Shallan’a iki hafta içinde Dumadari’de ona katılmasını buyuran bir mektup ile cevap verdiğinde ise Shallan afallamıştı. O zamandan beri de kadını takip ediyordu.</p>

  <p>Jasnah bir kâfirdi. Shallan’ın da dinini terk etmesini ister miydi? Shallan böyle bir şeyi yapabileceğinden şüphe duyuyordu. Kişinin Şan ve Çağrı’sı ile ilgili Vorin öğretileri, babasının en kötü günlerinde onun pek az sığınağından biri olmuştu.</p>

  <p>Ana mağaradan gittikçe daha da uzaklaşan koridorlara girerek daha dar bir geçide saptılar. En sonunda başhizmetkâr bir köşede durdu ve Shallan’a devam etmesi için işaret etti. Sağ taraftaki koridordan konuşma sesleri geliyordu.</p>

  <p>Shallan tereddüt etti. Bazen işlerin nasıl bu hâle gelebilmiş olduğunu merak ediyordu. O sessiz kardeşti, çekingen kardeş, beş kardeşin en küçüğü ve tek kız. Tüm hayatı boyunca korunmuş, kollanmıştı. Şimdi ise tüm evin umutları onun omuzlarına binmişti.</p>

  <p>Babaları ölmüştü ve bunun bir sır olarak kalması hayati önem taşıyordu.</p>

  <p>Shallan o günü düşünmeyi sevmiyordu; bunu neredeyse aklından tamamen silmiş ve kendini başka şeyleri düşünmek üzere eğitmişti. Ama babasının kaybının etkileri görmezden gelinemezdi. Pek çok söz vermişti; bazı iş anlaşmaları, bazı rüşvetler, birinciler kılığına sokulmuş bazı ikinciler. Davar Evi’nin çok fazla sayıda kişiye çok büyük miktarlarda borcu vardı ve onları sakinleştirecek kişi olan babası artık yaşamadığına göre, alacaklılar kısa süre sonra taleplerde bulunmaya başlayacaktı.</p>

  <p>Yardım alabilecekleri hiç kimse yoktu. Büyük ölçüde de babası yüzünden müttefikleri bile ailesinden tiksinirdi. Ailesinin himayesinde olduğu Berrakbey Yüceprens Valam hastaydı ve artık onlara bir zamanlar sunmakta olduğu korumayı sunmuyordu. Babasının ölmüş ve ailesinin de iflas etmiş olduğu ortaya çıktığında bu Davar Evi’nin sonu olacaktı. Yutulacak ve başka bir evin hükmü altına gireceklerdi.</p>

  <p>Ceza olarak ölümüne çalıştırılacaklardı. Hatta kızgın alacaklılar tarafından gönderilen suikastçılarla bile karşı karşıya kalabilirlerdi. Bunun engellenmesi Shallan’a bağlıydı ve ilk adım da Jasnah Kholin’di.</p>

  <p>Shallan derin bir nefes aldı, sonra da ilerleyerek köşeyi döndü.</p>
</body>
</html>
