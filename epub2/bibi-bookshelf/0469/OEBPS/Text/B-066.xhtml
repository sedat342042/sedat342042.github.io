<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2 title="BÖLÜM-066"><img alt="" src="../Images/main-94.jpg" /></h2>

  <p><b><i>“O ilahiler, o şarkılar, o kulak tırmalayan sesler.”</i></b></p>

  <div>
    <b><br /></b>
  </div>

  <p><b>— Kaktach 1173, ölümden 16 saniye önce. Orta yaşlı bir çömlekçi. Son iki yıl boyunca yücefırtınalar sırasında garip rüyalar gördüğü bildirmişti.</b></p>

  <div>
    <br />
  </div>

  <p>Kaladin yorgun bir halde dikişlerini incelemek için Skar’ın yarasını çözdü ve bandajını değiştirdi. Ok bileğin sağ tarafına isabet etmiş, kaval kemiğinin yumrusundan sekerek ayağın yan tarafındaki kasları çizerek gitmişti.</p>

  <p>“Çok şanslıymışsın, Skar,” dedi Kaladin yeni bandajı sararken. “Bu ayakla tekrar yürüyebileceksin, tabii eğer iyileşene kadar ağırlığını üstüne <i>vermezsen.</i> Adamların bir kısmı seni kampa geri taşıyacak.”</p>

  <p>Arkalarında savaşın çığlıkları, gürültüleri ve darbeleri öfkeyle devam ediyordu. Şimdi çarpışmalar uzaklaşmış, platonun doğu kenarına odaklanmıştı. Kaladin’in sağında Teft, Lopen’in ağzına döktüğü suyu içiyordu. Yaşlı adam yüzünü buruşturarak su tulumunu sağlam eliyle Lopen’in elinden kaptı. “Ben sakat değilim,” diye tersledi. İlk baştaki sersemliğinden kurtulmuştu ama hâlâ zayıf hissediyordu.</p>

  <p>Kaladin kendini bitkin hissederek arkasına yaslandı. Fırtınaışığı solup gittiği zaman onu tükenmiş durumda bırakıyordu. Bunun kısa süre sonra geçmesi gerekirdi, ilk saldırıdan bu yana bir saatten daha uzun zaman olmuştu. Kesesinde birkaç dolu küre daha taşımaktaydı; onların ışığını da emme dürtüsüne engel olmak için kendini zorladı.</p>

  <p>Savaş kötü gider ve geri çekilmek zorunda kalırlarsa diye Skar ve Teft’i platonun uzak ucuna taşımaları için birkaç adam toplama niyetiyle ayağa kalktı. Bu pek olası değildi, son kontrol ettiğinde Alethi askerleri epey iyi gidiyorlardı.</p>

  <p>Savaş meydanını tekrar taradı. Gördüğü şey ise donakalmasına neden olmuştu. Sadeas geri çekiliyordu.</p>

  <p>İlk önce bu o kadar imkânsız göründü ki Kaladin bunu kabul edemedi. Sadeas adamlarını başka bir taraftan dolaştırıp saldırmak için mi geri çekiyordu? Ama hayır.</p>

  <p>“Drehy, Leyten, Skar’ı alın. Kaya ve Peet, siz Telft’i alın. Geri çekilmeye hazır olarak platonun batı kenarında toplanın. Kalanlarınız köprü konumlarına geçin.”</p>

  <p>Neler olduğunu daha yeni fark etmiş olan adamlar endişeyle karşılık verdiler.</p>

  <p>“Moash, sen benimlesin,” dedi Kaladin köprüye doğru hızla ilerlerken.</p>

  <p>Moash aceleyle Kaladin’in yanına geldi. “Ne oluyor?”</p>

  <p>“Sadeas geri çekiliyor,” dedi Kaladin. Sadeas’ın yeşilli asker hattının Parshendi saflarından eriyen mum gibi kayarak uzaklaşmasını izlerken. “Bunun için hiçbir sebep yok. Savaş daha yeni başladı ve onu kuvvetleri kazanıyordu. Sadece Sadeas’ın yaralanmış olabileceğini düşünebiliyorum.”</p>

  <p>“Bunun için neden ordunun tamamını geri çeksinler?” dedi Moash. “Sence o...”</p>

  <p>“Sancağı hâlâ dalgalanıyor,” dedi Kaladin. “Yani büyük olasılıkla ölmemiştir. Eğer adamların paniğe kapılmasına engel olmak için indirmeden bırakmamışlarsa.”</p>

  <p>O ve Moash köprünün yan tarafına ulaştılar. Arkalarında ekibin kalanı aceleyle bir sıra oluşturdu. Matal uçurumun diğer tarafında, artçıların komutanıyla konuşuyordu. Hızlı bir görüşmeden sonra Matal köprüden geçti ve taşımaya hazırlanmaları için bağırarak dizilmiş olan köprü ekipleri boyunca koşmaya başladı. Kaladin’in takımına bir göz attı ama onların zaten hazır olduklarını görünce aceleyle yoluna devam etti.</p>

  <p>Kaladin’in sağındaki komşu platoda, Dalinar’ın saldırıya başlamış olduğu yerde, ona ödünç verilmiş olan sekiz köprü ekibi savaş meydanından çekiliyor ve Kaladin’in platosuna geçiyorlardı. Onlara Kaladin’in tanımadığı bir <i>açıkgöz</i> subay emir veriyordu. Onların ötesinde, daha da güneyde, yeni bir Parshendi kuvveti gelmişti ve Kule’nin üstüne üşüşüyorlardı.</p>

  <p>Sadeas atını sürerek uçurumun yanına geldi. Parezırhı’nın üstündeki boya güneş ışığında parlıyordu, üstünde tek bir çizik bile yoktu. Hatta şeref muhafızlarının hiçbirisi herhangi bir zarar görmemişti. Her ne kadar Kule’ye geçmiş olsalar da düşmandan ayrılarak geri gelmişlerdi. Neden?</p>

  <p>Ve sonra Kaladin anladı. Kama şeklindeki platonun yokuşunun ortalarında savaşmakta olan Dalinar Kholin’in kuvvetlerinin şimdi etrafı çevrilmişti. Bu yeni Parshendi kuvveti, Sadeas’ın sözde Dalinar’ın geri çekilme yolunu koruyarak tutmakta olduğu yerlere doluşmaktaydı.</p>

  <p>“Onu bırakıyorlar!” dedi Kaladin. “Bu bir tuzak. Bir pusu. Sadeas Yüceprens Kholin’i ve bütün askerlerini ölüme terk ediyor.” Kaladin hızla köprünün ucundan dolaşıp, karşıya geçmekte olan askerlerin arasından geçerek fırladı. Moash da küfretti ve peşinden koştu.</p>

  <p>Kaladin, Sadeas’ın geçmekte olduğu yandaki köprüye (Köprü On) doğru ite kaka kalabalığı yararak ilerlediğinden emin değildi. Belki de Sadeas’ın yaralı olmadığını kesin olarak görmesi gerekiyordu. Belki de o sersemlemiş hâldeydi. Bu müthiş ölçekte bir hainlikti; Amaram’ın Kaladin’e ettiği ihaneti neredeyse önemsiz gösterecek kadar berbattı.</p>

  <p>Sadeas tahtaları tıkırdatarak atını köprünün üstünden tırısla geçirdi. Sıradan zırh giymiş olan iki <i>açıkgöz</i> adam ona eşlik ediyordu ve üçü de sanki geçit törenindelermiş gibi, miğferlerini kollarının altında taşıyorlardı.</p>

  <p>Şeref muhafızları Kaladin’i durdurdu; ona düşmanca bakıyorlardı. Yine de Sadeas’ın gerçekten de kesinlikle zarar görmemiş olduğunu görecek kadar yakındı. Ayrıca Sadeas atını çevirerek Kule’ye tekrar bakarken, onun mağrur yüzünü inceleyebilecek kadar da yakındı. İkinci Parshendi ordusu Kholin’in ordusunun üstüne üşüşerek onları kapana kıstırmıştı. Bu olmasaydı bile, Kholin’in hiç köprüsü yoktu. Geri çekilemezdi.</p>

  <p>“Sana söylemiştim, eski dost,” dedi Sadeas, sesi yumuşak ama küstahçaydı. “Senin o şerefinin bir gün seni öldürteceğini söylemiştim.” Başını salladı.</p>

  <p>Sonra da atını çevirerek, savaş meydanından hızla uzaklaştı.</p>

  <p style="text-align: center;">♦</p>

  <p style="text-align: center;">♦♦</p>

  <p>Dalinar bir Parshendi savaş çiftini biçti. Her zaman onun yerini alacak başka bir çift oluyordu. Çenesini sıkarak Rüzgârduruşu’na döndü ve savunmaya geçti; tepenin eteğindeki küçük çıkıntısını tutuyor ve gelmekte olan Parshendi dalgasının üstünde kırılmak zorunda kalacağı bir kaya gibi duruyordu.</p>

  <p>Sadeas bu geri çekilmeyi iyi planlamıştı. Onun adamları sorun yaşıyor değildi; kolaylıkla sıyrılarak çekilebilecekleri bir şekilde savaşmaları emredilmişti. Ve üzerlerinden karşıya geçerek geri çekilebilmeleri için tam kırk tane köprüleri vardı. Bunlar bir araya geldiğinde ise Dalinar’ın terk edilişi savaşın ölçeğine göre çok hızlı gerçekleşmiş oluyordu. Her ne kadar Dalinar daha köprüler kaldırılmamışken Sadeas’ı yakalamayı umarak anında adamlarına ileri doğru bastırma emri vermiş olsa da, hiç de yeteri kadar hızlı davranmış değildi. Sadeas’ın köprüleri geri çekiliyordu, şimdi ordusunun tamamı karşıya geçmişti.</p>

  <p>Adolin de yakınlarında dövüşüyordu. Onlar bütün bir orduya karşı dövüşen iki Zırhlı, yorgun adamdı. Zırhlarında korkutucu sayıda çatlak oluşmuştu. Henüz hiçbirisi kritik durumda değildi ama kıymetli Fırtınaışığını sızdırıyorlardı. Işık tutamları ölen Parshendilerin şarkıları gibi yükseliyordu.</p>

  <p>“Sana ona güvenmemeni söylemiştim!” diye kükredi Adolin dövüşürken; bir Parshendi çiftini biçti, sonra da yakınlarda yerleşmiş olan bir okçu takımından gelen bir ok dalgası yedi. Oklar Adolin’in zırhına yağarak boyasını çizdiler. Bir tanesi çatlaklardan birine takılarak onu genişletti.</p>

  <p>“Sana söylemiştim,” diye bağırmaya devam etti Adolin kolunu yüzünden indirerek, sonraki Parshendi çiftini onlar çekiçlerini üstüne indiremeden önce biçerken. “Sana onun bir yılan olduğunu söylemiştim!”</p>

  <p>“Biliyorum!” diye bağırarak karşılık verdi Dalinar.</p>

  <p>“Bunun içine kendimiz atladık,” diye devam etti Adolin, sanki Dalinar’ı duymamış gibi bağırıyordu. “Onun köprülerimizi almasına izin verdik. Onun ikinci Parshendi dalgası gelmeden önce bizi platonun üstüne çıkarmasına izin verdik. Onun gözcüleri kontrol etmesine izin verdik. Eğer o bize destek olmazsa etrafımız çevrilmiş olarak kalacağımız saldırı planını bile biz <i>önerdik</i>!”</p>

  <p>“Biliyorum.” Dalinar’ın içinde kalbi sıkışıyordu.</p>

  <p>Sadeas önceden tasarlanmış, dikkatlice planlanmış ve son derece kusursuz bir ihanet gerçekleştiriyordu. Sadeas bozguna uğramamış, güvenliği için geri çekilmemişti; gerçi kampa geri döndüğü zaman iddia edeceği şey hiç şüphesiz buydu. Bir felâket, diyecekti. Parshendiler her yerdeydi. Birlikte saldırmak dengeyi bozmuştu ve ne yazık ki, geri çekilmek ve arkadaşını geride bırakmak zorunda kalmıştı. Ama, belki Sadeas’ın adamlarından bir kısmı konuşacak, gerçeği söyleyecekti ve diğer yüce prensler de gerçekten ne olduğunu şüphesiz öğreneceklerdi. Ama hiç kimse açıkça Sadeas’a meydan okumayacaktı. Bu kadar güçlü ve kesin bir manevradan sonra değil.</p>

  <p>Savaş kamplarındaki hiç kimse buna itiraz etmeyecekti. Diğer yüceprensler bu yüzden yaygara çıkarmayacak kadar Dalinar’a karşı hoşnutsuzluk içindeydiler. Bir şeyler söyleyebilecek olan tek kişi Elhokar’dı ama o da Sadeas’ın lafını dinlerdi. Bu Dalinar’ın içini burkuyordu. Her şey bir oyun muydu? Gerçekten de Sadeas’ı bu kadar yanlış değerlendirmiş olabilir miydi? Ya Dalinar’ı temize çıkaran soruşturma? Ya andıkları hatıralar ve yaptıkları planlar? Hepsi yalan mıydı?</p>

  <p><i>Ben senin hayatını kurtardım, Sadeas.</i> Dalinar Sadeas’ın sancağının toplanma platosu boyunca geri çekilişini izledi. O uzaktaki grubun arasında kızıl Parezırhı giymekte olan bir atlı döndü ve arkasına baktı. Sadeas, Dalinar’ın hayatı için dövüşmesini izliyordu. O şekil bir an için durakladı, sonra da atını çevirerek yoluna devam etti.</p>

  <p>Parshendiler Dalinar ve Adolin’in ordunun hemen önünde dövüşmekte olduğu ileri konumun etrafını çeviriyorlardı. Muhafızlarını bozguna uğratacaklardı. Aşağı atladı, bir diğer düşman çiftini biçti ama bu sırada önkoluna da bir darbe yedi. Parshendiler etrafına üşüşmüştüler ve Dalinar’ın muhafız hattı dağılmaya başladı.</p>

  <p>“Geri çekil!” diye bağırdı Adolin’e, sonra da asıl orduya doğru geri geri gitmeye başladı.</p>

  <p>Genç küfretti ama emredildiği gibi yaptı. Dalinar ve Adolin savunmanın ön hattının gerisine çekildiler. Dalinar nefes nefese, çatlamış miğferini çıkardı. Parezırhı’na rağmen, nefesinin kesileceği kadar uzun süre hiç durmaksızın dövüşmüştü. Muhafızlarından biri ona bir su tulumu verdi; Adolin’e de verdiler. Dalinar tulumu sıkarak ılık suyu ağzının içine ve yüzünün üstüne döktü. Fırtınasuyunun metalik tadı vardı.</p>

  <p>Adolin suyu ağzında çalkalayarak tulumunu indirdi. Dalinar’ın gözlerinin içine baktı; yüzü sıkıntılı ve kasvetliydi. Biliyordu. Tıpkı Dalinar’ın da bildiği gibi. Tıpkı adamlarının da büyük olasılıkla bildiği gibi. Bu savaştan sağ çıkan olmayacaktı. Parshendiler geride canlı bırakmazdı. Dalinar kendini hazırlayarak Adolin’den gelecek diğer suçlamaları bekledi. Oğlan en başından beri haklıydı. Ve görüler her ne idiyse, Dalinar’ı en azından bir konuda yanlış yönlendirmişlerdi. Sadeas’a güvenmek onlara felâket getirmişti.</p>

  <p>Adamlar kısa bir mesafe ileride çığlık atarak ve lanet ederek ölüyorlardı. Dalinar da dövüşmeyi arzu ediyordu ama dinlenmek zorundaydı. Yorgunluk yüzünden bir Paretaşıyan’ı kaybetmenin adamlarına bir faydası olmazdı.</p>

  <p>“Ee?” diye hesap sordu Dalinar Adolin’e. “Söyle hadi. Bizi yıkıma sürükledim.”</p>

  <p>“Ben ...”</p>

  <p>“Bu <i>benim</i> suçum,” dedi Dalinar. “Asla evimizi o aptalca rüyalar için riske almamalıydım.”</p>

  <p>“Hayır,” dedi Adolin. Kendisi de böyle dediği için şaşırmış gibi görünmüştü. “Hayır, baba. Bu senin suçun değil.”</p>

  <p>Dalinar gözlerini oğluna dikti. Bu onun duymayı beklediği şey değildi.</p>

  <p>“Neyi daha farklı şekilde yapacaktın ki?” diye sordu Adolin. “Alethkar’ı daha iyi bir şeye dönüştürmek için çabalamayı mı bırakacaktın? Sen de Sadeas ve diğerleri gibi mi olacaktın? Hayır. Senin o adam olmanı istemezdim, baba, bize ne kazandıracak olursa olsun. Elçiler’den Sadeas’ın bizi bu şekilde oyuna getirmemiş olmasını dilerdim ama onun hilekârlığı için seni suçlayacak değilim.”</p>

  <p>Adolin uzanarak Dalinar’ın zırh kaplı kolunu kavradı. “Kurallar’ı takip etmekte haklıydın. Alethkar’ı birleştirmeye çalışmakta haklıydın. Ve ben de bu yol boyunca her adımda seninle çatıştığım için bir aptalım. Belki eğer ben senin dikkatini dağıtmakla bu kadar zaman harcamasaydım, o günün geldiğini görebilirdik.”</p>

  <p>Dalinar gözlerini kırptı, aptallaşmıştı. Bu sözleri söyleyen <i>Adolin</i> miydi? Oğlanda ne değişmişti? Ve bunu neden şimdi, Dalinar’ın en büyük başarısızlığının eşiğindeyken söylüyordu?</p>

  <p>Ama yine de, sözler havada asılı dururken, Dalinar suçluluk hissinin buharlaştığını hissetti; ölmekte olanların çığlıklarıyla uçup gitmişti. <i>Gerçekten de</i> bencilce bir duyguydu.</p>

  <p>Kendisinin farklı olmasını ister miydi? Evet, daha dikkatli olabilirdi. Sadeas’a karşı daha temkinli olabilirdi. Ama Kurallar’dan vazgeçer miydi? Bir gençken olduğu o aynı merhametsiz katile dönüşür müydü?</p>

  <p>Hayır.</p>

  <p>Görülerin Sadeas hakkında yanılmış olmasının bir önemi var mıydı? Görülerin ve okuttuğu kitabın onu dönüştürmüş olduğu adamdan utanç duyuyor muydu? İçinde en son parça yerine oturdu, son temel taşı ve artık daha fazla endişe etmediğini fark etti. Kafa karışıklığı gitmişti. Bu kadar uzun zamandan sonra, ne yapacağını biliyordu. Daha fazla soru yoktu. Daha fazla belirsizlik yoktu.</p>

  <p>Uzanarak Adolin’in kolunu kavradı. “Teşekkür ederim.”</p>

  <p>Adolin kısaca başını salladı. Hâlâ kızgındı, Dalinar bunu görebiliyordu ama o Dalinar’ı takip etmeyi seçmişti. Ve bir lideri gerçek anlamda takip etmek, savaş ona karşı dönmüş olsa bile onu desteklemeye devam etmekti.</p>

  <p>Sonra birbirlerini bıraktılar ve Dalinar etraflarındaki askerlere döndü. “Şimdi dövüşmemizin zamanı geldi,” dedi; sesi gittikçe yükseliyordu. “Ve bunu insanlar arasında şan sahibi olmak için değil, diğer seçenekler bundan daha beter olduğu için yapıyoruz. Kurallar’ı bize kazanç sağlayacağı için değil, aksi takdirde dönüşeceğimiz adamdan nefret ediyor olduğumuz için takip ediyoruz. Burada bu savaş meydanında yalnız başımıza duruyoruz çünkü bu bizim kimliğimiz.”</p>

  <p>Bir daire şeklinde durmakta olan Kobalt Muhafızların üyeleri birer birer ona bakarak dönmeye başladı. Onların ötesinde ihtiyat birlikleri daha da yakına toplandılar; <i>açık</i> ve <i>koyugözlüler,</i> gözleri dehşet içinde ama yüzleri kararlıydı.</p>

  <p>“Ölüm bütün insanların sonu!” diye kükredi Dalinar. “Bir kere göçtükten sonra, onun ölçütü ne? Biriktirip üstünde didişmeleri için mirasçılarına bıraktığın zenginlik mi? Sadece onu öldürenlere aktarılmak üzere toplamış olduğun şan mı? Tesadüf eseri sahip olmuş olduğun yüce konumlar mı?</p>

  <p>“Hayır. Biz burada savaşıyoruz çünkü biz anlıyoruz. Sonlar aynı. İnsanları birbirinden ayıran <i>yollar.</i> Biz o sonun tadına baktığımız zaman, bunu başlarımız dik, gözlerimiz de güneşe bakarak yapacağız.”</p>

  <p>Bir elini açarak Oathbringer’ı çağırdı. “Dönüşmüş olduğum adamdan utanç duymuyorum,” diye bağırdı ve bunun doğru olduğunu fark etti. Suçluluktan arınmış olmak ne kadar garip geliyordu. “Diğer adamlar beni yok etmek için şereflerini ayaklar altına alabilir. Bırakın şan onlara kalsın. Çünkü ben kendiminkini kaybetmeyeceğim!”</p>

  <p>Parekılıcı belirerek elinin içine düştü.</p>

  <p>Adamlar tezahürat yapmadılar ama daha düzgün, daha sırtları dik <i>duruyorlardı.</i> Dehşetin küçük bir parçası silindi, Adolin çiğle kaplanmış olan kendi Kılıç’ı elinde belirerek miğferini başına geçirdi. Başını salladı.</p>

  <p>Birlikte tekrar savaşın içine atıldılar.</p>

  <p><i>Ve böylece ölüyorum,</i> diye düşündü Dalinar Parshendi saflarına bindirirken. Burada huzur bulmuştu. Savaş meydanında beklenmedik bir duyguydu ama bu yüzden daha da hoş geliyordu.</p>

  <p>Gerçi bir pişmanlığı olduğunu fark etti. Zavallı Renarin’i babası ve kardeşinin etiyle beslenerek semirmiş olan düşmanları arasında bir başına Kholin yüceprensi olarak bırakıyordu.</p>

  <p><i>Ona</i> <i>o söz verdiğim Parezırhı’nı hiç veremedim,</i> diye düşündü Dalinar. <i>Hayatını o olmadan sürdürmek zorunda kalacak. Atalarımızın şerefi seni korusun</i>, <i>oğlum.</i></p>

  <p><i>Güçlü kal ve bilgeliği babandan daha hızlı öğren.</i></p>

  <p><i>Hoşçakal.</i></p>
</body>
</html>
