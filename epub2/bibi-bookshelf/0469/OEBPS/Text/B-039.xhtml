<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2 title="BÖLÜM-039"><img alt="" src="../Images/main-57.jpg" /></h2>

  <p><b><i>“Bir kalp atışı içinde Alezarv oradaydı, yürüyerek dört aydan daha fazla sürecek olan bir mesafeyi almıştı.”</i></b></p>

  <div>
    <b><br /></b>
  </div>

  <p><b>— Diğer bir halk hikâyesi, bu Calinam tarafından <i>Koyugözlülerin Arasında’</i>da kaydedilmiş. Sayfa 102. Bu hikâyeler anlık yolculuklar ve Yeminkapıları ile dolu.</b></p>

  <div>
    <br />
  </div>

  <p>Shallan’ın eli sanki kendi kendine hareket ederek çizim tahtasının üstünde uçuyordu; karakalemi gıcırdıyor, çiziyor, gölgeliyordu. Önce sert granitin üstünden sürüklenen bir başparmağın bıraktığı kan izleri gibi kalın çizgiler. Bir iğne tarafından yapılmış çizikler gibi minik çizgiler.</p>

  <p>Dolaba benzeyen, Meclis’teki odasında oturuyordu. Pencere yoktu, granit duvarlarda herhangi bir süsleme de yoktu. Sadece yatak, sandığı, komodin ve bir çizim masası olarak da işe yarayan küçük çalışma masası.</p>

  <p>Tek bir yakut broam çiziminin üstüne kanlı bir ışık düşürüyordu. Çoğu zaman, canlı bir resim oluşturmak için bir sahneyi bilinçli bir şekilde ezberlemesi gerekirdi. Bir göz kırpış dünyayı dondurarak aklının içinde izini bırakırdı. Jasnah’nın hırsızları imha edişi sırasında bunu yapmamıştı. Dehşete ya da hastalıklı bir efsuna kapıldığından fazlasıyla donakalmıştı.</p>

  <p>Buna rağmen, o sahnelerin her birini sanki isteyerek ezberlemiş kadar canlı bir şekilde zihninde görebiliyordu. Kendini onlardan kurtaramıyordu. O ölümler onun içine dağlanarak işlenmişti.</p>

  <p>Eli titreyerek arkasına yaslanıp çizim masasından geriye çekildi. Önündeki resim ara sokak duvarlarının arasına sıkışmış boğucu gece manzarasının, ıstırap içinde göğe doğru yükselmekte olan ateşten bir şeklin kusursuz bir karakalem betimlemesiydi. O an için, geniş gölgeli gözleri ve yanan açık dudaklarıyla yüzü hâlâ şeklini koruyordu Jasnah’nın eli sanki savuşturmak istermiş ya da tapınırmış gibi şekle doğru uzanmıştı.</p>

  <p>Shallan karakalemle lekelenmiş parmaklarını göğsüne doğru çekerek eserine gözlerini dikip baktı. Son birkaç gün içinde yapmış olduğu düzinelerce çizimden bir tanesiydi. Ateşe dönen adam, donarak kristale çevrilen diğeri, dumana dönüştürülmüş iki tanesi. O ikisinden sadece bir tanesini tam olarak çizebiliyordu; ara sokağın içinde yüzü doğu tarafına dönük durmuştu. Dördüncü adamın ölümünün resimleri, zaten yere düşmüş olan giysilerinden yükselen dumandan ibaretti.</p>

  <p>Onun ölümünü kaydetmeyi başaramadığı için kendini suçlu hissediyordu. Ve bu suçluluk yüzünden de kendini bir aptal gibi hissediyordu.</p>

  <p>Mantık Jasnah’yı suçlu çıkarmıyordu. Evet, prenses tehlikenin içine isteyerek girmişti ama bu durum ona zarar vermeyi seçmiş olanların sorumluluğunu ortadan kaldırmıyordu. Adamların hareketleri korkunçtu ve kınanmaya değerdi. Shallan felsefe üstüne kitapları harıl hani okuyarak günlerini geçilmişti ve ahlaki çerçevelerin büyük çoğunluğu prensesi temize çıkarıyordu.</p>

  <p>Ama Shallan bizzat oradaydı. O adamların ölümlerini izlemişti. Gözlerindeki korkuyu görmüştü ve berbat <i>hissetmişti.</i> Başka bir yolu yok muydu?</p>

  <p>Öl ya da öldür. Bu Katılık Felsefesi’ydi. O Jasnah’yı temize çıkarıyordu.</p>

  <p>Hareketler kötü değildir. Niyet kötüdür ve Jasnah’nın niyeti de adamların başkalarına zarar vermelerini durdurmaktı. Bu da Maksat Felsefesi’ydi. O Jasnah’yı övüyordu.</p>

  <p>Ahlak insanların ideallerinden ayrı bir şeydir. Bir yerlerde bütün olarak vardır, bir ölümlü tarafından yaklaşılacak ancak asla anlaşılmayacaktır. İdealler Felsefesi. Kötülüğü ortadan kaldırmanın sonuç olarak ahlaki olduğunu iddia ediyordu ve bu yüzden de Jasnah kötü adamları yok etmekte haklıydı.</p>

  <p>Amacın yöntemlerle birlikte değerlendirilmesi gerekir. Eğer hedef değerliyse, o zaman adımlar da değerliydi; bazıları hedeften bağımsız olarak bakıldığında iğrenç olsalar bile. Arzu Felsefesi. Diğerlerinin hepsinden çok bu, Jasnah’nın hareketlerini ahlaki görüyordu.</p>

  <p>Shallan kâğıdı çizim tahtasından çıkardı ve yatağının üstüne saçılmış olan diğerlerinin yanına fırlattı. Parmakları karakalemi kavrayıp masanın üstünde yerine tutturulmuş olan boş kâğıdın üstünde yeni bir resme başlayarak tekrar hareket etti; kaçmayı başaramıyorlardı.</p>

  <p>Hırsızlık da ölümler kadar onun başını ağrıtıyordu. İronik bir şekilde, Jasnah’nın Shallan’dan ahlaki felsefe çalışmasını talep edişi onu kendi korkunç hareketleri üstünde düşünmeye zorlamıştı. Kharbranth’a fabrialı çalmak, sonra da bunu kardeşlerini ve evlerini dev gibi borçlarından ve yok olmaktan kurtarmak için kullanmak üzere gelmişti. Ancak en sonunda, Shallan’ın Ruhdökümcüyü çalmasının sebebi bu olmamıştı. Shallan fabrialı Jasnah’ya kızmış olduğu için almıştı.</p>

  <p>Eğer niyetler hareketten daha önemliyse, o zaman kendisini suçlu görmek zorundaydı. Belki hedeflerin onlara ulaşmak için kullanılan adımlardan daha önemli olduğunu iddia eden Arzu Felsefesi onun yaptığı şeyi onaylayabilirdi ancak o, Shallan’ın en iğrenç bulduğu felsefeydi. Shallan burada oturmuş, resim çizerek Jasnah’yı ayıplıyordu. Ancak ona güvenmiş ve onu yanına almış olan bir kadına ihanet etmiş olan da Shallan’dı. Simdi de Ruhdökümcüyü bir ardent olmadığı hâlde kullanarak günah işlemeyi planlıyordu.</p>

  <p>Ruhdökümcü Shallan’ın sandığının gizli bölmesinde yatıyordu. Üç gün geçmişti ve Jasnah kaybolması hakkında hiçbir şey söylememişti. Sahtesini her gün takıyordu.</p>

  <p>Hiçbir şey söylemiyor, hiç farklı davranmıyordu. Belki de Ruhdökmeyi denememişti. Yaradan esirgesin de gidip ona saldıran adamları fabrial ile öldürebileceğini düşünerek kendini tehlikeye atmasın.</p>

  <p>Elbette, o gecenin Shallan’ın düşünmesi gereken bir yönü daha vardı. Kullanmamış olduğu gizli bir silah taşıyordu. O gece onu ortaya çıkarmayı aklına bile getirmemiş olduğu için kendini aptal gibi hissediyordu. Ama o böyle bir şeye alışkın...</p>

  <p>Shallan ne çizmekte olduğunun ilk kez farkına vararak donakaldı. Ara sokaktan başka bir sahne değil ama duvarlarda kılıçların asılı olduğu, kalın ve işlemeli bir halısı olan zengin bir oda. Üstünde yarısı yenmiş bir yemek olan uzun bir yemek masası.</p>

  <p>Ve güzel giysiler içinde ölü bir adam zeminde yüzüstü yatıyordu; kan etrafında bir havuz oluşturmuştu. Shallan kalemi fırlatıp kenara atarak sıçrayıp geri çekildi, sonra da kâğıdı buruşturdu. Titreyerek gidip yatağının üstüne, resimlerin arasına oturdu. Buruşturulmuş resmi düşürerek parmaklarını alnına kaldırıp orada birikmiş soğuk terleri hissetti.</p>

  <p>Yolunda olmayan bir şeyler vardı; çizdikleri tuhaftı.</p>

  <p>Dışarı çıkması gerekiyordu. Ölümden, felsefeden ve sorulardan kaçmalıydı. Ayağa kalktı ve aceleyle yürüyerek Jasnah’nın konutunun ana odasına çıktı. Prenses dışarıdaydı; her zaman olduğu gibi çalışıyordu. Bugün Shallan’dan, Peçe’ye gelmesini istememişti. Bu öğrencisinin yalnız başına düşünmek için zamana ihtiyacı olduğunu fark etmiş olduğu için miydi? Yoksa Shallan’ın Ruhdökümcüyü çalmış olduğundan şüpheleniyor ve artık ona güvenmiyor muydu?</p>

  <p>Shallan aceleyle odayı geçti. Kral Taravangian tarafından sağlanmış olan temel eşyalarla döşenmişti. Shallan koridora çıkan kapıyı açtı ve neredeyse kapıyı çalmak için uzanmakta olan bir başhizmetkâra toslayacaktı.</p>

  <p>Kadın irkildi ve Shallan da ufak bir çığlık attı. “Berrakhanım,” dedi kadın anında eğilerek. “Özürler dilerim. Ama uzakalemlerinizden birisi yanıp sönüyor.” Yan tarafına yanıp sönen küçük bir yakutun tutturulmuş olduğu kalemi kaldırdı.</p>

  <p>Shallan kalbini sakinleştirerek nefes aldı. “Teşekkür ederim,” dedi. O da, Jasnah gibi, uzakalemlerini hizmetkârların eline bırakıyordu çünkü çoğu zaman konutundan uzaktaydı ve onunla iletişim kurma çabalarını kaçırması da oldukça olasıydı.</p>

  <p>Hâlâ telaşlıydı, kalemi bırakıp yoluna devam etmeyi istiyordu. Ancak kardeşleriyle gerçekten de konuşması gerekliydi, özellikle de Nan Balat ile ve o da Shallan son birkaç sefer evi aradığı zaman yoktu. Uzakalemi aldı ve kapıyı kapattı. Onu suçlayan bütün o resimler yüzünden odasına geri dönmeye cesaret edemiyordu ve ana odada da bir masa ve uzakalem tahtası vardı. Burada oturdu, sonra da elması çevirdi.</p>

  <p><i>Shallan?</i> diye yazdı kalem. <i>Rahatın yerinde mi?</i> Bu diğer taraftakinin gerçekten de Nan Balat ya da en azından nişanlısı olduğunu gösteren bir şifreydi.</p>

  <p><i>Sırtım ağrıyor ve bileğim kaşınıyor,</i> diye şifrenin ikinci yarısını vererek cevap yazdı.</p>

  <p><i>Diğer aramalarını kaçırdığım için üzgünüm,</i> diye yazdırdı Nan Balat. <i>Babam adına bir ziyafete katılmam gerekiyordu. Sur Kamar ile birlikteydim; o yüzden de hem gidiş hem de dönüş birer gün sürdüğü hâlde kaçırabileceğim bir şey değildi.</i></p>

  <p><i>Önemli</i> <i>değil,</i> diye yazdı Shallan. Derin bir nefes aldı. <i>Eşya elimde.</i> Mücevheri çevirdi.</p>

  <p>Uzun bir an boyunca kalem hareketsizdi. En sonunda aceleci bir el <i>Elçiler’e şükür,</i> yazdı. <i>Oh,</i> <i>Shallan. Başardın! O zaman şimdi bize geri mi dönüyorsun! Okyanusta uzakalemi nasıl kullanabilirsin? Limanda mısın?</i></p>

  <p><i>Daha ayrılmadım,</i> diye yazdı Shallan.</p>

  <p><i>Ne? Neden?</i></p>

  <p><i>Çünkü fazla şüpheli olur,</i> diye cevapladı. <i>Düşün, Nan Balat. Eğer Jasnah eşyayı dener ve çalışmıyor olduğunu görürse, derhâl kandırılmış olduğu sonucuna varmayabilir. Ama eğer ben aniden ve şüpheli bir şekilde eve gitmek için ayrılmışsam işler değişir.</i></p>

  <p><i>O keşfedene kadar beklemek ve sonra da ne yapacağını görmek zorundayım. Eğer fabrialının bir sahtesiyle değiştirildiğini fark ederse, o zaman onun dikkatini başka olası suçlulara doğru çevirebilirim. Zâten ardentiadan şüpheleniyor. Ancak öte yandan, eğer bir şekilde fabrialının bozulmuş olduğunu varsayarsa, o zaman kurtulduğumuzu anlarım.</i></p>

  <p>Mücevheri çevirerek uzakalemi yerine koydu.</p>

  <p>Beklemekte olduğu soru hemen geldi. <i>Peki ya derhâl senin yaptığını varsayarsa? Shallan, ya şüphesini başka yöne çeviremezsen? Ya odanın aranmasını emrederse ve gizli bölmeyi bulurlarsa?</i></p>

  <p>Shallan kalemi aldı. <i>O zaman yine de benim burada olmam daha iyi olur,</i> diye yazdı. <i>Balat, Jasnah Kholin hakkında çok şey öğrendim. O inanılmayacak derecede dikkatli ve kararlı. Eğer onu soyduğumu düşünürse benim kaçmama izin vermez. Benim peşimden gelir ve bütün kaynaklarını da intikam almak için kullanır. Kısa süre içinde fabrialı geri vermemizi talep eden kendi kralımız ve yüceprenslerimizi kapımızın eşiğinde buluruz. Fırtınababa! Eminim ki Jasnah’nın Jah Keved’de ben daha geri dönemeden ulaşabileceği tanıdıkları da vardır. Gemiden indiğim anda kendimi tutuklanmış bulurum.</i></p>

  <p><i>Tek umudumuz onu başka tarafa yönlendirmek. Eğer bu işe yaramazsa, burada olmam ve onun öfkesiyle hızla yüzleşmem daha iyi olur. Büyük olasılıkla Ruhdökümcüyü alıp beni gözünün önünden kovacaktır. Ama ona iş çıkarır ve beni kovalamakla uğraştırırsak... Jasnah son derece gaddar olabiliyor, Balat. Bu bizim için iyi gitmez.</i></p>

  <p>Cevabın gelmesi uzun sürmüştü. <i>Ne zaman mantıkta bu kadar iyileştin, küçük kız?</i> diye karşılık gönderdi en sonunda. <i>Görüyorum ki bunu iyice düşünmüşsün. En azından benden daha iyi. Ama Shallan, zamanımız tükeniyor.</i></p>

  <p><i>Biliyorum,</i> diye yazdı Shallan. <i>Birkaç ay daha işleri kontrol altında tutabileceğinizi söylemiştin. Sizden bunu yapmanızı istiyorum. Jasnah’nın ne yapacağını görmek için bana en azından iki ya da üç hafta verin. Ayrıca, hazır buradayken bu şeyin nasıl çalıştığını da araştırabilirim. Herhangi bir ipucu veren bir kitap bulamadım ama burada o kadar çok kitap var ki, belki sadece ben doğru kitabı bulamamışımdır.</i></p>

  <p><i>Pekâlâ,</i> diye geldi cevap. <i>Birkaç hafta. Dikkatli ol, küçük kız. Babama fabrialı veren adamlar yine ziyarete geldi. Seni sordular. Beni endişelendiriyorlar. Mali durumumuz hakkında endişeli olduğumdan daha fazla hem de. Onlar beni çok derin bir şekilde rahatsız ediyorlar. Hoşçakal.</i></p>

  <p><i>Hoşçakalın,</i> diye cevap gönderdi.</p>

  <p>Şimdiye kadar, prenseste herhangi bir tepki işareti yoktu. Ruhdökümcüden bahsetmemişti bile. Bu Shallan’ı gerginleştiriyordu. Sadece Jasnah’nın bir şeyler söylemesini diliyordu. Bekleyiş işkence gibiydi. Her gün, Jasnah’nın yanında otururken Shallan’ın midesi neredeyse kusacak gibi olana kadar endişeyle çalkalanıyordu. En azından, birkaç gün önceki ölümler göz önüne alındığı zaman, Shallan’ın rahatsız görünmek için çok iyi bir bahanesi vardı.</p>

  <p>Sakin, soğuk mantık. Jasnah’nın kendisi bile onunla gurur duyardı.</p>

  <p>Kapıdan bir tıklama geldi ve Shallan Nan Balat’la olan konuşmasını çabucak toplayarak şöminenin içinde yaktı. Bir an sonra kıvrılmış kolunda bir sepet taşımakta olan bir saray hizmetçisi içeri girdi. Shallan’a gülümsedi. Günlük temizlik zamanıydı.</p>

  <p>Shallan kadını gördüğü zaman garip bir panik yaşadı. Shallan’ın tanıdığı hizmetçi kadınlardan birisi değildi. Ya Jasnah, Shallan’ın odasını araması için onu ya da başka birini göndermişse? Bunu çoktan yapmış olabilir miydi? Shallan kadına başını sallayarak selam verdi ve endişelerini bastırmak için yürüyerek odasına gidip kapıyı kapattı. Aceleyle sandığına koşup gizli bölmesini kontrol etti. Fabrial oradaydı. Dışarı çıkararak inceledi. Jasnah bir şekilde tekrar değiştirmişse farkına varabilir miydi?</p>

  <p><i>Aptallık ediyorsun</i>, dedi kendi kendine. <i>Jasnah incelikli ama</i> o kadar da <i>incelikli değil.</i> Yine de, Shallan Ruhdökümcüyü eminkesesinin içine tıkıştırdı. Zarfa benzeyen kumaş cebin içine zar zor sığmıştı. Hizmetçi odasını temizlerken onun üstünde olduğunu bilmek Shallan’ın daha güvende hissetmesini sağlayacaktı. Dahası, eminkesesi fabrial için sandıktan daha iyi bir saklama yeri olabilirdi.</p>

  <p>Geleneklere göre bir kadının eminkesesi, mahrem ya da çok kıymetli bir anlamı olan eşyaları tuttuğu bir yerdi. Eminkesesini aramak onu soyarak aramak gibi olurdu; mevkii göz önüne alındığı zaman, eğer belirgin bir şekilde bir suça karışmış değilse ikisi de neredeyse düşünülemez şeylerdi. Jasnah büyük olasılıkla bunları yaptırabilirdi. Ama eğer Jasnah onları yaptırabilirse, Shallan’ın odasının aranmasını da emredebilirdi ve sandığı da özellikle dikkatli bir şekilde incelenirdi. İşin doğrusu, eğer Jasnah ondan şüphelenmeyi seçerse, Shallan’ın fabriali saklamak için yapabileceği çok az şey vardı. O yüzden eminkesesi de herhangi bir yer kadar makûldü.</p>

  <p>Çizmiş olduğu resimleri topladı ve bunlara bakmamaya çalışarak ters bir şekilde masanın üstüne yerleştirdi. Bunların hizmetçi tarafından görülmesini istemiyordu.</p>

  <p>En sonunda dosyasını da alarak çıktı. Bir süreliğine dışarı çıkmaya ve uzaklaşmaya ihtiyacının olduğunu hissediyordu. Ölüm ve cinayet dışında bir şeyler çizmeliydi. Nan Balat’la olan konuşması onu sadece daha da fazla rahatsız etmeye yaramıştı.</p>

  <p>“Berrak hanım?” dedi hizmetçi.</p>

  <p>Shallan dondu; hizmetçi elindeki sepeti kaldırmıştı. “Bu sizin için başhizmetkârlara bırakılmıştı.”</p>

  <p>Tereddüt içinde kabul ederek içine baktı. Ekmek ve reçel. Kavanozlardan birine bağlanmış olan bir notta: <i>Mavibar reçeli. Eğer beğenirsen bu gizemli, içine kapanık ve düşünceli olduğun anlamına gelir,</i> yazıyordu. Kabsal tarafından imzalanmıştı.</p>

  <p>Shallan sepetin sapını eminkolunun dirseğine astı. Kabsal. Belki de gidip onu bulmalıydı. Her zaman onunla görüştükten sonra kendini daha iyi hissediyordu.</p>

  <p>Ama hayır. Shallan gidecekti, ona ya da kendisine umut vererek oyalanmaya devam edemezdi. İlişkinin gitmekte olduğu yerden korkuyordu. Bunun yerine, ana mağaraya ve sonra da Meclis çıkışına doğru gitti. Yürüyerek güneş ışığına çıktı ve Meclis’e girip çıkmakta olan hizmetkâr ve eşlikçiler açılarak onun etrafından geçerlerken derin bir nefes alarak yukarıdaki gökyüzüne baktı. Yanaklarındaki serin rüzgârı ve başı ile alnının üstüne bastıran güneş ışığının tezat sıcaklığını hissederek dosyasını göğsüne dayadı.</p>

  <p>Sonuç olarak, en rahatsız edici şey Jasnah’nın haklı olmasıydı. Shallan’ın basit cevaplar dünyası aptalca, çocukça bir yerdi. Gerçeği bulabileceği ve bunu da Jah Keved’de yapmış olduğu şeyi açıklamak, belki de haklı çıkarmak için kullanabileceği umuduna sarılmıştı. Ama eğer gerçek diye bir şey varsa bile, bu onun varsaymış olduğundan çok daha karmaşık ve bulanıktı.</p>

  <p>Bazı soruların herhangi bir doğru cevabı yokmuş gibi görünüyordu. Sadece bir sürü yanlış cevap vardı. Suçluluğunun kaynağını seçebilirdi ama o suçluluktan tam olarak kendini kurtarmayı seçemezdi.</p>

  <p style="text-align: center;">♦</p>

  <p style="text-align: center;">♦♦</p>

  <p>İki saat ve yaklaşık yirmi hızlı çizimden sonra, Shallan kendini çok daha rahatlamış hissediyordu.</p>

  <p>Çizim tahtası kucağında, sümüklüböcekleri çizerek saray bahçelerinde oturuyordu. Bahçe babasınınki kadar geniş değildi ama çok daha fazla tür barındırıyordu ve ne mutlu ki tenhaydı. Çoğu modern bahçe gibi, bu da yetiştirilmiş şistkabuk duvarları ile tasarlanmıştı. Bu bahçenin duvarları canlı taşlardan bir labirent oluşturuyordu. Ayakta durulduğunda girişe giden yolu görebileceği kadar alçaktılar. Ama eğer çok sayıdaki banklardan birine oturursa, kendini yalnız ve görünmez hissedebiliyordu.</p>

  <p>Bir bahçıvana en göze çarpan şistkabuk bitkisinin adını sormuştu ve o da buna “tabaklı taş” demişti. Birbiri üstüne binen ince dairesel kısımlar halinde büyüyor olduğu için bu uygun bir isimdi; bir dolabın içindeki tabaklar gibiydi. Yanlardan, yüzlerce ince katmanı açığa çıkaran yıpranmış bir kaya gibi görünüyordu. Minik sarmaşıklar gözeneklerden dışarı çıkmış, rüzgârda dalgalanıyorlardı. Taşa benzer yuvalarının mavimsi bir tonu vardı ama sarmaşıklar sarımsıydı.</p>

  <p>Shallan’ın o andaki modeli, kenarlarında minik çıkıntıları olan alçak yatay kabuklu bir salyangozdu. Dokunduğu zaman, şistkabuğun yarıklarından birinin içine saklanarak, görünüş olarak tabaklı taşın bir parçası haline geliyordu. Kusursuz bir şekilde saklanıyordu. Shallan hareket etmesine izin verdiği zaman da şistkabuğu kemiriyordu ama yiyip bitirmiyordu.</p>

  <p><i>Şistkabuğu temizliyor,</i> diye düşündü çizimine devam ederken. <i>Üstündeki likenleri ve yosunları yiyor.</i> Gerçekten de, onun gerisinde uzanan daha temiz bir hat vardı.</p>

  <p>Merkezindeki bir yumrudan parmağa benzer çıkıntıların büyüyerek yükselmekte olduğu başka bir türdeki şistkabuk da tabaklı taşın üzerinde parça parça yetişmişti. Daha yakından baktığı zaman, bunun da üstünde gezinerek bir şeyler kemirmekte olan ince ve çok bacaklı küçük kremcikleri fark etti. Bunlar da onu mu temizliyordu?</p>

  <p><i>İlginç,</i> diye düşündü minyatür kremciklerin bir resmini çizmeye başlarken. Şistkabuğun parmaklarının tonunda kabukları vardı ve sümüklüböceğin kabuğu da neredeyse tabaklı taşın sarı ve mavi renklerinin bir kopyasıydı. Sanki Yaradan tarafından çiftler halinde tasarlanmışlardı; bitki hayvana güvenlik sağlıyor, hayvan da bitkiyi temizliyordu.</p>

  <p>Birkaç minik, parlayan yeşil nokta halinde hayatsprenleri, şist kabuk yığınlarının etrafında uçuşuyordu. Bazıları kabuğun üstündeki çatlakların arasında dans ediyor, bazıları da havanın içinde toz zerrecikleri gibi zikzaklar çiziyor, sonra da geri düşüyorlardı.</p>

  <p>Hayvanlar ve bitkiler arasındaki ilişki hakkında olan düşüncelerini karalamak için daha ince uçlu bir kalem kullandı. Bunun gibi ilişkilerden bahseden bir kitap bilmiyordu. Alimler koca kabuklar ya da aksırtlar gibi büyük, hareketli yaratıkları araştırmayı tercih ediyorlarmış gibi görünüyordu. Ancak bu Shallan’a güzel, muhteşem bir keşifmiş gibi görünüyordu.</p>

  <p><i>Salyangozlar ve bitkiler birbirlerine yardım edebiliyor,</i> diye düşündü. <i>Ama ben Jasnah’ya ihanet ediyorum.</i></p>

  <p>Emineline ve içeride gizlenmiş keseye doğru baktı. Ruhdökümcünün yakınında olması ona kendini daha güvende hissettiriyordu. Henüz onu kullanmaya cesaret etmiş değildi. Hırsızlık hakkında fazlasıyla endişeliydi ve aleti Jasnah’nın yakınlarında kullanmaktan korkuyordu. Ancak şimdi, labirentin derinliklerindeki bir kuytudaydı ve onun içinde olduğu çıkmaza gelen tek bir kıvrımlı giriş vardı. Sıradan bir şekilde ayağa kalkarak etrafa bakındı. Bahçelerde başka kimse yoktu ve o da herhangi birinin ona ulaşmasının dakikalar süreceği kadar derinlerdeydi.</p>

  <p>Shallan yeniden oturarak çizim tahtasını ve kalemini bir kenara koydu. <i>Nasıl çalıştıracağımı çözüp çözemeyeceğime baksam iyi olur,</i> diye düşündü. Belki de bir çözüm için Palanaeum’u aramaya devam etmenin bir gereği yoktu. Düzenli olarak ayağa kalkıp etrafı kolaçan ettiği sürece, birilerinin yakınına gelmeyeceği ya da kazara görmeyeceğinden emin olabilirdi.</p>

  <p>Çalınmış aleti dışarı çıkardı. Elinde ağırlığını hissetti. Katıydı. Derin bir nefes alarak, zincirleri parmaklarının etrafına ve bileğinin çevresine doladı, mücevherler elinin arka tarafındaydı. Metal soğuk, zincirler gevşekti. Elini esneterek fabrialı sıkıca yerleştirdi.</p>

  <p>Bir güç hissi beklemişti. Belki de derisinin üstünde bir karıncalanma ya da bir güç ve kudret hissi. Ama hiçbir şey yoktu.</p>

  <p>Üç mücevhere dokundu, kendi dumantaşını üçüncü yuvaya yerleştirmişti. Uzakalemler gibi bazı diğer fabriallar, taşlara dokunduğun zaman çalışıyorlardı. Ama bu aptalcaydı çünkü asla Jasnah’nın öyle yaptığını görmemişti. Kadın sadece gözlerini kapatıyor ve bir şeye dokunarak Ruhdöküyordu. Duman, kristal ve ateş bu Ruhdökümcünün en çok işe yaradığı şeylerdi. Jasnah’nın herhangi bir başka şey yarattığına sadece bir sefer şahit olmuştu.</p>

  <p>Shallan tereddütle bitkilerden birinin dibinden bir parça kırık şistkabuk aldı. Bunu hürelinde kaldırdı, sonra da gözlerini kapattı.</p>

  <p><i>Duman ol</i>! diye emretti.</p>

  <p>Hiçbir şey olmadı.</p>

  <p><i>Kristal ol</i>! diye emretti bunun yerine.</p>

  <p>Bir gözünü hafifçe araladı. Bir değişiklik yoktu.</p>

  <p><i>Ateş. Yani Sen ateşsin. Sen...</i></p>

  <p>Bundaki sersemliği fark ederek durakladı. Gizemli bir şekilde yanmış bir el mi? Hayır, bu <i>hiç de</i> şüpheli bir şey olmazdı. Bunun yerine kristal üzerine odaklandı.</p>

  <p>Gözlerini tekrar kapatarak aklında bir parça kuvarsın görüntüsünü oluşturdu. Şistkabuğu <i>iradesine boyun eğdirmeye</i> çalıştı.</p>

  <p>Hiçbir şey olmadı, bu yüzden de sadece odaklanarak şistkabuğun dönüştüğünü hayal etti. Birkaç dakikalık başarısızlıktan sonra, bunun yerine keseyi değiştirmeye çalıştı, sonra bankı denedi, sonra da saçlarından bir tanesini. Hiçbiri işe yaramadı.</p>

  <p>Shallan hâlâ yalnız olup olmadığını kontrol etti, sonra da oturdu. Sinirlenmişti. Nan Balat, Luesh’e aletlerin nasıl çalıştığını sormuştu ve o ise göstermenin anlatmaktan daha kolay olduğunu söylemişti. Onlara eğer Shallan gerçekten de Jasnah’nınkini çalmayı başarırsa cevapları vereceğine söz vermişti.</p>

  <p>Ama o ölmüştü. Shallan bunu ailesine geri götürüp, sonra da evini korumak için zenginlik yaratmak için hiç kullanamadan derhâl o tehlikeli adamlara vermeye mi mahkûm olacaktı? Sadece nasıl çalıştıracaklarını bilmedikleri için.</p>

  <p>Kullanmış olduğu diğer fabrialları çalıştırması kolaydı ama onlar çağdaş artifabrianlar tarafından inşa edilmişlerdi. Ruhdökümcüler antik zamanlardan kalma fabriallardı. Onlar modern çalıştırma yöntemlerini kullanıyor olmazlardı. Elinin arkasında durmakta olan parlayan taşlara baktı. Ardentler dışında herkes için yasaklanmış olan binlerce yıllık bir aleti kullanmanın yolunu nasıl keşfedecekti?</p>

  <p>Ruhdökümcüyü eminkesesine geri soktu. Görünüşe göre Palanaeum’a dönüp aramaya devam etmeliydi. Ya da Kabsal’a sormayı düşünebilirdi. Ama şüpheli görünmeden bunu başarabilir miydi? Ekmekle reçelini çıkarıp yemeye ve düşünmeye başladı. Eğer Kabsal bilmiyorsa ve Kharbranth’ı terk ettiği zamana kadar da cevapları bulamazsa, başka seçenekler olur muydu? Eğer aleti Veden kralına ya da belki ardentlere götürürse, hediye karşılığında onlar ailesini koruyabilirler miydi? Ne de olsa, bir kâfirden çalmış olduğu için Shallan’ı gerçekten de suçlayamazlardı ve bu yüzden de Jasnah Ruhdökümcünün kimde olduğunu bilmediği sürece güvende olurlardı.</p>

  <p>Her nedense, bu onun kendini daha da kötü hissetmesine neden oldu. Ailesini kurtarmak için Ruhdökümcüyü çalmak bir şeydi ama bunu bizzat Jasnah’nın reddettiği ardentlere teslim etmek... Bu daha da büyük bir ihanetmiş gibi görünüyordu.</p>

  <p>Bir diğer zor seçim daha. <i>Pekâlâ</i>, <i>o zaman Jasnah’nın beni bunlarla nasıl başa çıkacağım konusunda eğitmeye bu kadar kararlı olması iyi bir şey,</i> diye düşündü. <i>Bütün bunlar sona erene kadar bu işin uzmanı olurum artık...</i></p>
</body>
</html>
