<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2 title="BÖLÜM-026"><img alt="" src="../Images/main-38.jpg" /></h2>

  <p><b><i>Takip ediliyorum. Onyedinci Pare’den arkadaşların olduğundan şüpheleniyorum. İnanıyorum ki hâlâ kayıplar; onlar için bırakmış olduğum sahte bir izi sürüyorlar. O şekilde daha mutlu olurlar. Eğer beni gerçekten de yakalayacak olurlarsa benimle ne yapacakları hakkında en ufak bir fikirleri olduğundan şüpheliyim.</i></b></p>

  <div>
    <br />
  </div>

  <p>Önünde açık kitapla kürsüde duran Litima, “Manastırın karanlık odasında ayakta durdum,” diyerek okumaya başladı. “Işık geçirmeyen kocaman siyah bir havuzda gibiydim. O karanlığı, o Gorülmeyen’i düşündüm. O gecenin içinde neyin gizli olduğunu kesin olarak bilemezdim. Orada kalın ve güçlü duvarlar olduğundan şüphe ediyordum, ama görmeden nasıl <i>bilebilirdim</i>? Her şey gizlenmiş olduğu zaman, bir adam neyin Doğru olduğuna itimat edebilirdi?”</p>

  <p>Dalinar’ın kâtiplerinden biri olan Litima uzun ve tombuldu ve sarı süslemeleri olan eflatun ipekten bir elbise giyiyordu. O ayakta durmuş, oturma odasındaki haritaları incelerken Dalinar’a kitap okumaktaydı. Oda güzel ahşap döşemeler ve Marat’tan ithal edilmiş kaliteli örme halılarla kaplıydı. İçinde alkolsüz turuncu ikindi şarabı olan kristal bir sürahi köşedeki uzun bacaklı bir servis masasında duruyor, yukarıda asılı avizelerdeki elmas kürelerin ışığıyla parlıyordu.</p>

  <p>“Mum alevleri,” diye devam etti Litima. Bu pasaj <i>Kralların</i> Yolu’ndandı, bir zamanlar Gavilar’ın kendisinin sahip olmuş olduğu nüshadan okunuyordu. “Bir düzine mum önümdeki rafta yanarak ölüyorlardı. Onlara göre, ben bir devdim, korkutucu ve yok edici. Ancak yine de, eğer fazla yakına yaklaşırsam, <i>onlar beni</i> yok edebilirdi. Görünmez nefesim, içeri ve dışarı akan hayat nabızları, onların sonunu kolaylıkla getirebilirken, parmaklarım aynısını bedelini acıyla ödemeden yapamazdı.”</p>

  <p>Dalinar düşünceler içinde aylak aylak mühür yüzüğüyle oynuyordu; yüzük üstünde Dalinar’ın Kholin rünçiftinin olduğu safirdendi. Renarin yanında duruyordu, mavi ve gümüş rengi bir ceket giymişti, omuzlarındaki altın düğümler onun bir prens olduğunu gösteriyordu. Adolin orada değildi. Galeri’deki tartışmalarından beri o ve Dalinar temkinli bir şekilde birbirlerinin etrafından dolaşıyorlardı.</p>

  <p>“Bir sükûnet anında anladım,” diye okudu Litima. “O mum alevleri insanların hayatları gibiydi. Öylesine kırılgan. Öylesine ölümcül. Kendi hâllerine bırakıldığında, aydınlatıyor ve ısıtıyorlardı. Gemi azıya almalarına izin verilirse de, aydınlatmaları amaçlanan şeyin kendisini yok ederlerdi. Doğmamış ateşler, her biri öylesine güçlü bir yıkım tohumu taşıyordu ki şehirleri devirebilir ve kralları dizlerinin üstüne çökertebilirlerdi. Daha sonraki yıllarda, aklım o yaşayan ışık sıralarına baktığım sakin, sessiz akşama dönecekti. Ve anlayacaktım. Sadakatin verilmesi bir mücevher gibi doldurulmaktır; kişiye sadece kendisini değil, himayesi altında olan her şeyi yok etme korkunç yetkisinin verilmesidir.”</p>

  <p>Litima sessizleşti. Bu pasajın sonuydu.</p>

  <p>“Teşekkür ederim, Berrakhanım Litima,” dedi Dalinar. “Şimdilik bu kadar.”</p>

  <p>Kadın saygıyla başını eğdi. Odanın yan tarafındaki vâsisi olduğu genç kızı aldı ve kitabı kürsünün üstünde bırakarak çekildiler.</p>

  <p>Bu pasaj Dalinar’ın favorilerinden biri hâline gelmişti. Bunu dinlemek çoğu zaman onu rahatlatıyordu. Onun nasıl hissettiğini başka birisi daha anlamış, başka birisi daha bilmişti. Ama bugün Dalinar’a çoğu zaman getirdiği teselliyi getirmemişti. Ona sadece Adolin’in argümanlarını hatırlatmıştı. Hiçbirisi Dalinar’ın kendisinin de düşünmemiş olduğu şeyler değildi ama güvendiği birisi tarafından bunlarla yüzleştirilmek her şeyi sarsmıştı. Kendisini boş boş Galeri’de asılı olanların daha küçük kopyaları olan kendi haritalarına bakarken bulmuştu. Bunlar kraliyet haritacısı Isasik Sbulin tarafından onun için yaratılmışlardı.</p>

  <p>Ya Dalinar’ın görüleri gerçekten de sadece <i>hayalse?</i> Sık sık Alethkar’ın eski şanlı günlerinin özlemini çekerdi. Görüleri aklının buna cevabı mıydı, bilinçaltında kendisine bir kahraman olma izni vermenin ya da hedeflerini inatçı bir şekilde kovalamak için kendisine bir bahane bulmanın yolu muydu?</p>

  <p>Rahatsız edici bir düşünce. Başka bir açıdan bakıldığı zaman, bu hayali “birleştirme” emirleri kulağa Hiyerokrasi’nin beş yüz yıl önce dünyayı ele geçirmeye çalıştığı sırada söylemiş olduğu şeylere fazlasıyla benzer geliyordu.</p>

  <p>Dalinar haritalarına sırtını döndü ve oda boyunca yürüdü, botlu ayakları yumuşak bir halının üstüne basıyordu. Fazlasıyla güzel bir balı. Hayatının çoğunluğunu şu ya da bu savaş kampında geçirmişti, yük arabalarında, taş kışlalarda ve kaya oluşumlarının rüzgâryönü taraflarına sıkı sıkı yaslanmış çadırlarda uyumuştu. Bununla kıyaslandığı zaman, şu anki ikametgâhı tam anlamıyla bir mâlikane sayılırdı. Sanki tüm bu süsleri kaldırıp atması gerekirmiş gibi hissediyordu. Ama bunun ne faydası olacaktı?</p>

  <p>Kürsüde durdu ve parmaklarını eflatun mürekkepten satırlarla doldurulmuş olan kalın sayfaların üzerinde gezdirdi. Kelimeleri okuyamıyordu ama neredeyse bir küreden yayılan Fırtınaışığı gibi sayfadan yayıldıklarını <i>hissedebiliyordu.</i> Sorunlarının sebebi bu kitaptaki kelimeler miydi? Görüler kitaptan bölümleri ilk dinlemesinden birkaç ay sonra başlamıştı.</p>

  <p>Elini soğuk mürekkeple dolu sayfaların üstüne koydu. Vatanları neredeyse parçalanacak kadar gerilmişti, savaş hızını kaybetmişti ve birden bire kendisini kardeşinin düşüşüne neden olan ideal ve efsanelerin bizzat kendilerine esir olmuş olarak bulmuştu. Bu Alethilerin Karadiken’e ihtiyaç duyduğu bir zamandı, bir filozof olduğunu hayal etmeyi seven yaşlı, yorgun bir askere değil.</p>

  <p><i>Lanet olsun hepsine</i>, diye düşündü. <i>Bunları anladığımı sanıyordum</i>! Deri kaplı cildi sırtı çıtırdayarak kapattı. Kitabı kitaplığa götürdü ve yerine geri koydu.</p>

  <p>“Baba?” diye sordu Renarin. “Senin için yapabileceğim bir şey var mı?”</p>

  <p>“Keşke olsaydı, oğlum.” Dalinar kitabın sırtına parmaklarıyla hafifçe vurdu. “Bu ironik. Bu kitap bir zamanlar politik felsefenin en büyük şaheserlerinden biri olarak kabul ediliyordu. Bunu biliyor muydun? Jasnah bana eskiden bütün dünyada kralların bunu neredeyse her gün incelediğini söylemişti. Şimdi ise kâfirliğin sınırında kabul ediliyor.”</p>

  <p>Renarin bir cevap vermedi.</p>

  <p>“Her neyse,” dedi Dalinar duvar haritasına doğru geri yürüyerek. “Yüceprens Aladar da, tıpkı Roion’un yaptığı gibi ittifak teklifimi reddetti. Bundan sonra kime yaklaşmam gerektiği hakkında bir düşüncen var mı?”</p>

  <p>“Adolin Sadeas’ın bizi yok etme manevrası hakkında olduğumuzdan çok daha fazla endişeli olmamız gerektiğini söylüyor.”</p>

  <p>Oda sessizleşti. Renarin’in bunu yapma huyu vardı, konuşmaları savaş meydanında subayları avlayan bir düşman okçusu gibi devirirdi.</p>

  <p>“Kardeşin endişelenmekte haklı,” dedi Dalinar. “Ama Sadeas’a karşı harekete geçmek Alethkar’ı bir krallık olarak baltalar. Aynı sebepten dolayı, Sadeas da bize karşı harekete geçme riskine girmeyecektir. O da görecek.”</p>

  <p><i>Umarım.</i></p>

  <p>Dışarıda birden boralar öttü; derin, çınlayan çağrıları yankılanıyordu. Dalinar ve Renarin dondu. Ovalar’da Parshendiler tespit edilmişti, ikinci bir koro geldi. İkinci çeyreğin yirmi üçüncü platosu. Dalinar’ın gözcüleri hedef platonun, kuvvetlerinin ilk önce ulaşabileceği kadar yakın olduğunu düşünüyordu.</p>

  <p>Dalinar botlu ayakları kalın halıyı döverek fırlayıp odayı geçti, şu an için tüm diğer düşünceler bir kenara itilmişti. Kapıyı savurarak açtı ve Fırtınaışığıyla aydınlatılmış olan koridordan aşağı doğru atıldı.</p>

  <p>Savaş odasının kapısı açıktı ve görev başındaki yücesubay olan Teleb içeri girerken Dalinar’a selam verdi. Teleb açık yeşil gözleri olan dik sırtlı bir adamdı. Uzun saçları örgülüydü ve yanağında onun bir Eskikan olduğunu gösteren mavi bir dövme vardı. Karısı Kalami odanın yan tarafındaki uzun bacaklı masanın arkasında yüksek bir taburede oturuyordu. Koyu saçları sadece iki küçük yan örgüyle toplanmıştı, saçının kalan kısmı ise eflatun giysisinin arkasından sarkarak taburenin üstünü süpürüyordu. Tanınmış bir tarihçiydi ve bunun gibi toplantıları kaydetmek için izin istemişti, savaşın bir tarihini kaleme almayı planlıyordu.</p>

  <p>“Komutanım,” dedi Teleb. “Buradaki platonun üstüne çeyrek saatten daha kısa bir süre önce bir uçurumşeytanı tırmandı.” Her platonun rünlerle işaretlenmiş olduğu savaş haritasına işaret etti. Dalinar subaylarından bir grup etrafında toplanırken ilerleyerek haritaya baktı.</p>

  <p>“Bunun ne kadar süreceğini tahmin ediyorsunuz?” diye sordu Dalinar çenesini ovarak.</p>

  <p>“Belki iki saat,” dedi Teleb adamlarından birinin haritanın üstünde çizmiş olduğu güzergâha işaret ederek. “Komutanım, ben bunun için iyi bir şansımız olduğunu düşünüyorum. Bizim neredeyse doğrudan bir hattımız olduğu hâlde, Berrakbey Aladar’ın savaş bölgesine ulaşmak için altı sahipsiz platodan geçmesi gerekecek. Berrakbey Sadeas köprülerle geçmek için fazlasıyla geniş olan birkaç uçurumun etrafından dolaşmak zorunda kalacağı için sorun yaşar. Bahse girerim bunu denemeyecek bile.”</p>

  <p>Gerçekten de en doğrudan hatta Dalinar sahipti. Ancak tereddüt etti. Son kez bir plato saldırısına çıkmasının üstünden aylar geçmişti. Dikkati başka taraflara kaymıştı, askerlerine yolları korumak ve savaş kamplarının dışında türemiş olan büyük pazarlarda devriye gezmek için ihtiyaç vardı. Ve şimdi de Adolin’in soruları sırtına binmiş, onu eziyorlardı. Savaşa gitmek için berbat bir zamanmış gibi görünüyordu.</p>

  <p>Hayır, diye düşündü. Hayır, bunu yapmam gerek. Bir plato çatışmasını kazanmak askerlerinin moraline çok iyi gelirdi ve kamptaki söylentileri asılsız çıkarmaya da yardım ederdi.</p>

  <p>“Gidiyoruz!” diye ilan etti Dalinar.</p>

  <p>Subaylardan birkaçı heyecanla bağırdı, normalde çekingen olan Alethiler için aşırı bir duygu gösterisiydi.</p>

  <p>“Ya oğlunuz, Berrakbey?” diye sordu Teleb. Aralarındaki yüzleşmeyi duymuş olmalıydı. Dalinar tüm on savaş kampında da duymamış bir kişi kaldığından şüphe ediyordu.</p>

  <p>“Ona da haber gönderin,” dedi Dalinar kararlı bir şekilde. Adolin’in de büyük olasılıkla Dalinar kadar, hatta belki ondan bile fazla, buna ihtiyacı vardı.</p>

  <p>Subaylar dağıldı. Bir an sonra Dalinar’ın zırh taşıyıcıları içeri girdi. Boruların ötmesinden bu yana sadece birkaç dakika geçmişti ama altı yıllık savaştan sonra, harp makinesi savaşın çağrısı geldiği zaman pürüzsüz bir şekilde işliyordu. Dışarıdan üçüncü boru korosunun kuvvetlerini silah başına çağırarak ötmeye başladığını duydu.</p>

  <p>Zırh taşıyıcıları bağcıklarının sıkıca bağlı olduğundan emin olmak için kontrol ederek botlarını inceledi, sonra da üniformasının üstüne atması için uzun, desteklenmiş bir yelek getirdiler. Sonra botları için zırh olan solleretleri önünde yere koydular. Bunlar botlarını tamamen içine alıyordu ve altlarında kayalara yapışırmış gibi görünen sert bir yüzey vardı. İç kısımları girintili ceplerindeki safirlerin ışığıyla parlıyordu.</p>

  <p>Dalinar’ın aklına en son görüsü geldi. Zırhı rünlerle parlamakta olan Parlayan. Modern Parezırhı o şekilde parlamazdı. Bu detayı aklının uydurmuş olması mümkün müydü? Uydurabilir miydi?</p>

  <p><i>Simdi bunu düşünmeye zaman yok,</i> diye düşündü. Şüphelerini ve endişelerini aklından uzaklaştırdı; bu henüz gençken, ilk savaşları sırasında yapmayı öğrenmiş olduğu bir şeydi. Bir savaşçının odaklanmış olması gerekirdi. Adolin’in soruları geri döndüğü zaman hâlâ onu bekliyor olacaktı. Şu an için, kendinden kuşku duyma ya da şüphelenme riskine giremezdi. Karadiken olmanın zamanıydı.</p>

  <p>Solleretlerin içine adım attığında kayışlar kendi kendilerine sıkılaştı ve solleretler botlarının etrafına oturdu. Sonra bacakları ile dizlerinin üstünden geçerek solleretlere kilitlenen dizçekler geldi. Parezırhı sıradan zırhlar gibi değildi; eklemlerde çelik zırh örgüsü ve deri kayışlar yoktu. Parezırhının bağlantı yerleri iç içe giren, birbirinin üstünü örten, inanılmaz derecede incelikli daha küçük plakalardan oluşurdu; hiçbir korunmasız açıklık kalmazdı. Çok az sürtünme ya da berelenme olurdu; her parça kusursuz, bir şekilde birbirine uyardı. Sanki özel olarak Dalinar için üretilmiş gibiydi.</p>

  <p>Zırhı her zaman ayaklardan yukarı doğru giyerdin. Parezırhı aşırı derecede ağırdı, zırhın kendi sağladığı güç olmadan hiçbir insanın içinde savaşabilmesi mümkün olmazdı. Dalinar, zırh taşıyıcıları uyluklarının üstüne butlukları takar ve bunları da beli ile sırtının alt tarafı boyunca uzanan kalça ve karın zırhı parçalarına kilitlerlerken hareketsiz bir şekilde ayakta durdu. Bunlardan sonra ise küçük, iç içe giren plakalardan oluşmuş bir etek gelerek dizlerinin biraz yukarısına kadar aşağı sarkıyordu.</p>

  <p>“Berrakbey,” dedi Teleb onun yanına yaklaşarak. “Köprüler hakkındaki önerim üzerinde düşündünüz mü?”</p>

  <p>“Elle taşınan köprüler hakkında ne düşündüğümü biliyorsun, Teleb,” dedi Dalinar zırh taşıyıcıları göğüs zarhını yerine kilitler, sonra da kollarının kolçak ve üst kol zırhları üzerinde çalışırlarken. Şimdiden Zırh’ın gücünün içinde kabardığını hissedebiliyordu.</p>

  <p>“Küçük köprüleri saldırı için kullanmamız gerekmez,“ dedi Teleb. “Sadece hedef platoya ulaşmak için.”</p>

  <p>“O son uçurumu geçmek için yine de chulların çektiği köprüleri getirmek zorunda kalırız,” dedi Dalinar. “Köprücü ekiplerinin bizi daha hızlı hareket ettireceğine ikna olmuş değilim. O hayvanlar için beklemek zorunda olduğumuz sürece değil.”</p>

  <p>Teleb içini çekti.</p>

  <p>Dalinar bir kere daha düşündü. İyi bir subay, aynı fikirde olmadığı zaman bile emirleri kabul eden ve yerine getiren subaydı. Ama büyük bir subayın işareti aynca yenilik getirmeye çalışması ve uygun önerilerde bulunmasıydı.</p>

  <p>“Tek bir köprü ekibi toplayıp eğitebilirsin,” dedi Dalinar. “Göreceğiz, Bu yarışlarda, birkaç dakikanın bile anlamı olabilir.”</p>

  <p>Teleb gülümsedi. “Teşekkür ederim, komutanım.”</p>

  <p>Dalinar zırh taşıyıcıları sağ eline zırh eldivenini takarlarken sol elini salladı. Elini yumruk yaptı, minik plakalar kusursuz bir şekilde kıvrılıyordu. Bunu sol eldiven takip etti. Sonra zırh yakalığı başının üstünden geçerek boynunu kapattı, omuzları omuzluklarla ve başı da miğferle kapatıldı. En sonunda, zırh taşıyıcıları pelerinini omuzluklarına taktılar.</p>

  <p>Dalinar yaklaşan savaş için birikmekte olan Heyecan’ı hissederek derin bir nefes aldı. Savaş odasından geniş adımlarla çıktı, ayak sesleri kararlı ve <i>katıydı.</i> Hizmetkârlar ve görevliler önünden kaçışarak yol açtı. Uzun bir zamandan sonra Parezırhı’nı tekrar giymek halsiz ya da zihninin bulanık olduğu bir geceden sonra uyanmak gibiydi. Adımlardaki canlılık, zırhın ona bahşediyormuş gibi göründüğü enerji onun koridordan aşağı doğru koşarak gitmeyi ve...</p>

  <p>Ve neden olmasın?</p>

  <p>Birden hızla koşmaya başladı. Teleb ve diğerleri şaşkınlıkla seslendiler ve ayak uydurabilmek için aceleyle fırladılar. Dalinar kolaylıkla onları geride bırakarak yerleşkenin ön kapılarına ulaştı ve zıplayıp geçerek kendini çevrili yerleşim alanından aşağı doğru inen uzun merdivenlerden aşağı fırlattı. Havada asılı dururken sevinçle dolmuş sırıtıyordu, sonra da yere çarptı. Çarpmanın gücü altındaki taşları çatlattı ve Dalinar darbeyle birlikte yere çömeldi.</p>

  <p>Önünde düzenli kışla sıraları savaş kampı boyunca uzanıyor, her tabur merkezinde bir toplanma alanı ve yemekhane olacak şekilde daireler oluşturuyordu. Subayları merdivenlerin tepesine ulaşarak şaşkınlık içinde aşağı baktılar. Renarin de onlarla birlikteydi ve hiçbir zaman savaş görmemiş olan üniformasını giymiş olarak güneş ışığına karşı elini kaldırmıştı.</p>

  <p>Dalinar kendini aptal gibi hissetti. O ilk kez bir Parezırhı giymesine izin verilmiş olan bir genç miydi? <i>İşe geri dön.</i> <i>Oyun oynamayı kes.</i></p>

  <p>Dalinar uzun adımlarla yaklaşırken Perethom, Dalinar’ın piyadebaşı, selam verdi. “Bugün görev başında İkinci ve Üçüncü Taburlar var, Berrakbey. Yürüyüş için safları oluşturuyorlar.”</p>

  <p>“Birinci Köprü Mangası toplandı, Berrakbey,” dedi geniş adımlarla gelmekte olan köprübaşı Havarah. Kısa boylu, koyu, kristale benzer el tırnaklarının işaret ettiği gibi soyunda bir miktar Herdazlı kanı olan bir adamdı. “Ashelem’den okçu bölüğünün hazır olduğu haberini aldım.”</p>

  <p>“Ya süvariler?” diye sordu Dalinar. “Ve oğlum nerede?”</p>

  <p>“Burada, baba,” diye seslendi tanıdık bir ses. Parezırhı koyu bir Kholin mavisine boyanmış olan Adolin, toplanmakta olan kalabalığın arasından yolunu açarak geliyordu. Siperliği kalkıktı ve hevesli görünüyordu ama Dalinar’ın gözleriyle karşılaştığı zaman hemen başka tarafa baktı.</p>

  <p>Dalinar bir elini kaldırarak ona rapor vermeye çalışmakta olan birkaç subayı susturdu. Hızla Adolin’e doğru yürüdü ve oğlan başını kaldırarak onun gözlerine baktı.</p>

  <p>“Söylemek zorunda olduğunu düşündüğün şeyleri söyledin,” dedi Dalinar.</p>

  <p>“Ve bunun için de üzgün değilim,” diye cevap verdi Adolin. “Ama söyleyiş şeklim ve uygun olmayan bir yerde söylemiş olduğum <i>için</i> üzgünüm. Bu tekrar gerçekleşmeyecek.”</p>

  <p>Dalinar başını salladı, bu kadarı yeterliydi. Adolin rahatlar gibi göründü, sırtından bir yük kalkmıştı ve Dalinar da tekrar subaylarına geri döndü. Birkaç saniye sonra o ve Adolin aceleci bir gruba toplanma alanına doğru önderlik ediyorlardı. Bunu yaparlarken Dalinar, Adolin’in yolun kenarında ayakta durmakta olan kırmızı bir elbise giymiş ve saçları çok hoş bir örgü ile yukarıda toplanmış olan bir genç kadına el salladığına dikkat etti.</p>

  <p>“Bu da...ee...”</p>

  <p>“Malasha mı?” dedi Adolin. “Evet.”</p>

  <p>“Hoş görünüyor.”</p>

  <p>“Zamanın çoğunda öyle ama ona bugün benimle gelmesine izin vermediğim için biraz kızgın.”</p>

  <p><i>“Savaşa</i> mı gelmek istedi?”</p>

  <p>Adolin omzunu silkti. “Merak ettiğini söylüyor.”</p>

  <p>Dalinar hiçbir şey söylemedi. Savaş eril bir sanattı. Bir kadının savaş alanına gelmeyi istemesi sanki... Şey, sanki bir adamın okumayı istemesi gibiydi. Doğaya aykırıydı.</p>

  <p>İlerideki toplanma bölgesinde taburlar salları oluşturuyordu ve <i>açıkgözlü</i> bodur bir subay aceleyle Dalinar’ın yanına geldi. Kafasında bazı kızıl saç tutamlarının dışında koyu Alethi saçları ve uzun, kırmızı bir bıyığı vardı. Süvaribaşı Ilamar.</p>

  <p>“Berrakbey, gecikme için özürlerimi sunarım,“ dedi. “Süvariler at bindi ve hazır.”</p>

  <p>“O zaman yürüyoruz,” dedi Dalinar. “Tüm sıralar...”</p>

  <p>“Berrakbey!” dedi bir ses.</p>

  <p>Dalinar kendi habercilerinden birisi yaklaşırken döndü. <i>Koyuğözlü</i> adam kolları mavi bantlarla işaretlenmiş olan deriler giyiyordu. Selam vererek konuştu, “Yüceprens Sadeas savaş kampına kabul edilmeyi talep etti!”</p>

  <p>Dalinar Adolin’e bir göz attı. Oğlunun yüz ifadesi karardı.</p>

  <p>“Kralın araştırma emrinin ona bu hakkı tanıdığını iddia ediyor,” dedi haberci.</p>

  <p>“Kabul edin,” dedi Dalinar.</p>

  <p>“Emredersiniz, Berrakbey,” dedi haberci geri dönerek. Daha düşük düzeyli subaylardan birisi olan Moratel, Sadeas’ın mevkine yaraşır bir şekilde bir <i>açıkgöz</i> tarafından karşılanması ve eşlik edilebilmesi için onunla birlikte gitti. Moratel burada olanların arasında en düşük seviyedeydi, herkes Dalinar’ın göndereceği kişinin neden o olduğunu anlıyordu.</p>

  <p>“Sadeas’ın bu sefer ne istediğini düşünüyorsun?” dedi Dalinar sessiz bir şekilde Adolin’e.</p>

  <p>“Kanımızı. Tercihen ılık, belki bir yudum taliew brendisiyle tatlandırılmış olarak.”</p>

  <p>Dalinar yüzünü buruşturdu ve ikisi asker sıralarının yanından hızla geçtiler. Adamlarda bir beklenti havası vardı, mızrakları yukarı kaldırılmıştı, <i>koyugözlü</i> vatandaş subaylar omuzlarında baltalarıyla yanlarda duruyorlardı. Kuvvetin önünde bir grup chul homurdanıyor ve ayaklarının altındaki kayaları eşeliyordu; bunlara koşulmuş olan birkaç devasa hareketli köprü vardı.</p>

  <p>Gallant ve Adolin’in beyaz aygırı Sureblood dizginleri seyislerin ellerinde hazır bekliyorlardı. Ryshadiumların terbiyeciye hiç de ihtiyacı yoktu. Gallant bir keresinde bir seyis fazla yavaş kaldığı için ahırdaki bölmesini tekmeleyip açarak kendi başına toplanma bölgesine gelmişti. Dalinar gece yarısı renkli savaş atının boynunu okşadı, sonra da eyere tırmandı.</p>

  <p>Toplanma alanını gözleriyle taradı ve hareket emrini vermek için kolunu kaldırdı. Ancak koyu kırmızı bir Parezırhı içindeki bir şekil tarafından önderlik edilen bir grup atlı adamın toplanma alanına doğru at sürmekte olduğunu fark etti. Sadeas.</p>

  <p>Dalinar iç çekişini bastırdı ve yürüyüşe başlama komutunu verdi ama kendisi İstihbarat Yüceprensi’ni bekledi. Sureblood’ın üstündeki Adolin de geldi ve Dalinar’a “Merak etme, terbiyeli olacağım,” der gibi bir bakış attı.</p>

  <p>Her zamanki gibi, Sadeas modanın bir timsâliydi; zırhı boyanmış, miğferi son giydiğinden tamamen farklı bir metal sembolle süslenmişti. Bu defaki stilize edilmiş bir güneş patlaması şeklindeydi. Neredeyse bir taç gibi görünüyordu.</p>

  <p>“Berrakbey Sadeas,” dedi Dalinar.”Bu araştırmanız için uygunsuz bir zaman.”</p>

  <p>“Ne yazık ki,” dedi Sadeas dizginlerine asılarak, “Majesteleri cevaplara ulaşmak için son derece hevesli ve ben ise bir plato saldırısı için bile, araştırmamı durduramam. Askerlerinizden bazılarıyla görüşmem gerekiyor. Bunu yolda giderken yapacağım.”</p>

  <p>“Bizimle <i>birlikte</i> mi gelmek istiyorsun?”</p>

  <p>“Neden olmasın? Sizi yavaşlatmam.” Hantal köprüleri çekerek sallana sallana ilerlemeye haşlayan chullara bir göz attı. “Gerçi eğer <i>sürünmeye</i> bile karar verecek olsaydım sizi daha fazla yavaşlatabileceğimden şüphe duyarım.”</p>

  <p>“Askerlerimizin yaklaşmakta olan savaş üzerine yoğunlaşmaları gerekiyor, Berrakbey,” dedi Adolin. “Dikkatleri dağıtılmamalı.”</p>

  <p>“Kralın arzusu yerine getirilmeli,” dedi Sadeas omzunu silkerek, Adolin’e bakmaya bile zahmet etmeden. “Fermanı arz etmem mi gerek? Muhakkak ki bana izin vermemeye niyetiniz yoktur.”</p>

  <p>Dalinar o gözlere bakıp ruhunun içini görmeye çalışarak bir zamanlar arkadaşı olan adamı inceledi. Sadeas’ın her zamanki zorlama sırıtışı yoktu; bir entrikanın gidişatından memnun olduğu zamanlarda çoğu zaman o şekilde gülümserdi. Dalinar’ın yüz ifadesini nasıl okuyacağını bildiğinin farkına varmış olduğu için duygularını mı maskeliyordu? “Her hangi bir şeyi arz etmene gerek yok, Sadeas. Adamlarım emrine amade. Eğer herhangi bir şeye ihtiyacın olursa, sadece sorman yeter. Adolin, benimlesin.”</p>

  <p>Dalinar Gallant’ı çevirdi ve saflar boyunca ilerleyerek yürümeye başlamış olan ordunun önüne doğru dörtnala gitti. Adolin gönülsüzce onu takip etti ve Sadeas da eşlikçileriyle birlikte geride kaldı.</p>

  <p>Uzun yürüyüş başladı. Buradaki kalıcı köprüler Dalinar’ındı; onun kontrol ettiği platoları birleştiriyorlardı ve onun askerleri ve gözcüleri tarafından korunan köprülerde devriye geziliyordu. Sadeas yolculuğu iki bin adamlık kolun ortasına yakın bir yerde geçirdi. Düzenli aralıklarla belli askerleri sıradan çağırmak için bir hizmetkârını gönderiyordu.</p>

  <p>Dalinar yolculuğu kendini zihinsel olarak önlerindeki savaşa hazırlayarak geçirdi. Subaylarıyla platonun durumu hakkında konuştu, uçurumşeytanının kozasını tam olarak nereye yapmaya karar vermiş olduğunu tam olarak belirten bir rapor aldı ve Parshendileri gözlemek için de ileriye gözcüler gönderdi. O gözcüler kendilerini köprüler olmadan platodan platoya geçirebilmek için uzun sırıklar taşıyordu.</p>

  <p>Dalinar’ın kuvveti en sonunda kalıcı köprülerin sonuna ulaştı ve uçurumlardan karşıya chul köprülerinin uzatılması için beklemek zorunda kaldı. Büyük makineler, devasa tekerlekleri ve yanlarında askerlerin itebileceği zırhla kapatılmış bölümleriyle kuşatma kuleleri gibi inşa edilmişti. Bir uçurumda chulları çözüyorlar, makineyi elle ileri itiyorlar ve köprüyü indirmek için de arka tarafındaki bir kolu çekiyorlardı. Bir kere köprü yere yerleştiği zaman makinenin kilitleri açılıyor ve karşı tarafa çekiliyordu. Köprü, makineyi diğer taraftan kilitleyip, köprüyü yukarı kaldırarak sonra da diğer tarafa çevirip chulları tekrar bağlayabilecekleri bir şekilde inşa edilmişti.</p>

  <p>Bu yavaş bir süreçti. Dalinar ilk uçurum aşılırken parmakları domuz derisi eyerinin yan tarafını döverek at sırtında izledi. Belki de Teleb haklıydı. Bu başlardaki uçurumları geçmek için daha hafif, daha taşınabilir olan köprüler kullanıp, sonra da kuşatma köprülerine sadece en son saldırı için başvurabilirler miydi?</p>

  <p>Kayalar üstündeki nal sesleri kolun yan tarafından at sürerek yaklaşan birini işaret ediyordu. Dalinar Adolin’i bekleyerek döndü, ama karşısında Sadeas’ı buldu.</p>

  <p>Sadeas <i>neden</i> İstihbarat Yüceprensi olmayı istemişti ve neden bu kopuk kayış meselesini takip etmekte bu kadar ısrarcıydı? Eğer gerçekten de Dalinar’ın suçlu olduğuna işaret eden bir çeşit sahte ipucu uydurmaya karar verdiyse...</p>

  <p><i>Görüler bana ona güvenmemi söyledi,</i> dedi Dalinar kendi kendisine katı bir şekilde. Ama görüleri konusunda gittikçe daha da az emin hâle gelmekteydi. Onların dediğine güvenerek ne kadar şeyi riske atmaya cesaret edebilirdi?</p>

  <p>“Askerlerin sana oldukça sadıklar,” diye konuştu Sadeas yanına geldiği zaman.</p>

  <p>“Sadakat bir askerin hayatındaki birinci derstir,” dedi Dalinar. “Eğer bu adamlar daha onu iyice öğrenememiş <i>olsalardı</i> endişelenirdim.”</p>

  <p>Sadeas içini çekti. “Gerçekten de, Dalinar. Her zaman bu kadar erdemlilik taslamak zorunda mısın?”</p>

  <p>Dalinar cevap vermedi.</p>

  <p>“Ne garip bir şey, bir liderin etkisinin adamlarının üzerinde ortaya çıkış şekli,” dedi Sadeas. “Bunların ne kadar çoğu senin daha küçük modellerin gibi. Duygu yığınları, basınçtan katı hâle gelene kadar sarmalanmış ve bağlanmış. Bazı açılardan o kadar eminler ancak diğer açılardan o kadar güvensizler ki.”</p>

  <p>Dalinar çenesini sıkılı tuttu. <i>Ne işler çeviriyorsun Sadeas</i>?</p>

  <p>Sadeas gülümsedi ve yalana eğilerek yumuşakça konuştu. “Beni terslemeyi nasıl da fena istiyorsun, değil mi? Eski günlerde bile birilerinin senin kendine güvensiz olduğunu ima etmesinden nefret ederdin. O zamanlar, memnuniyetsizliğin sık sık taşların üstünde yuvarlanan bir ya da iki kafayla biterdi.”</p>

  <p>“Ölümü hak etmeyen pek çok kişiyi öldürdüm,” dedi Dalinar. “Bir adam birkaç yudum şarabı fazla kaçırdı diye kellesini kaybedeceğinden korkuyor olmamalı.”</p>

  <p>“Belki,” dedi Sadeas önemsemeden. “Ama hiç eskiden yaptığın gibi dışarı çıkmasına izin vermeyi istemiyor musun? İçinde güm güm ötmüyor mu, sanki büyük bir davulun içinde hapis kalmış bir adam gibi? Çarpmıyor, gümbürdemiyor, özgür kalmak için tırmalamıyor mu?”</p>

  <p>“Evet,” dedi Dalinar.</p>

  <p>İtiraf Sadeas’ı şaşırtırmış gibi göründü. “Peki ya heyecan, Dalinar. Hâlâ Heyecan’ı hissediyor musun?”</p>

  <p>Kimse savaş için duyulan arzu ve sevinç olan Heyecan’dan sık sık bahsetmezdi. Bu özel bir şeydi. “Bahsetmiş olduğun şeylerin her birini hissediyorum, Sadeas,” dedi Dalinar ileri doğru bakarak. “Ama bunların her zaman dışarı çıkmasına izin vermiyorum. Bir adamı tanımlayan şeyler duygulardır ve gerçek gücün alameti kontroldür. Duygu sahibi olmamak ölü olmaktır ama her duygu ile hareket etmek de bir çocuk olmaktır.”</p>

  <p>“Bu leş gibi alıntı gibi kokuyor, Dalinar. Gavilar’ın küçük erdemler kitabındandır herhalde?”</p>

  <p>“Evet.”</p>

  <p>“Parlayanlar’ın bize ihanet etmiş olması seni hiç mi rahatsız etmiyor?”</p>

  <p>“Efsaneler. Hıyanet o kadar eski bir olay ki gölgegünlerde de olsa olurdu. Parlayanlar gerçekte ne yaptılar? Bunu neden yaptılar? Bilmiyoruz.”</p>

  <p>“Yeteri kadar biliyoruz. Büyük güçleri ve kutsal bir görevleri varmış gibi göstermek için karmaşık numaralar kullandılar. Aldatmacaları ortaya çıktığı zaman ise kaçtılar.”</p>

  <p>“Güçleri yalan değildi. Gerçekti.”</p>

  <p>“Ya?” dedi Sadeas eğlenerek. “Bunu biliyorsun, öyle mi? Daha demin olayın gölgegünlerde olabilecek kadar eski bir şey olduğunu söylemedin mi? Eğer Parlayanlar’ın öyle muhteşem güçleri vardıysa nedeni hiç kimse bunları tekrar ortaya çıkaramıyor? Bu inanılmaz beceriler nereye gitti?”</p>

  <p>“Bilmiyorum,“ dedi Dalinar yumuşak bir şekilde. “Belki de sadece artık bunları hak etmiyoruzdur.”</p>

  <p>Sadeas homurdandı ve Dalinar da dilini ısırmış olmayı diledi. Dediği şey için sahip olduğu tek kanıt görüleriydi. Ama öte yandan Sadeas bir şeyleri küçümsüyorsa, o içgüdüsel olarak bunu savunmak istiyordu.</p>

  <p><i>Buna izin veremem. Önümüzdeki savaş için odaklanmış olmam, gerek.</i></p>

  <p>“Sadeas,” dedi, konuyu değiştirmeye kararlıydı. “Savaş kamplarını birleştirmek için daha sıkı çalışmamız gerekiyor. Şimdi sen İstihbarat Yüceprensi de olmuş olduğuna göre, senin yardımını istiyorum.”</p>

  <p>“Ne yapmak için?”</p>

  <p>“Yapılması gerekeni yapmak için. Alethkar’ın iyiliği için.”</p>

  <p>“Bu tam olarak benim de yapmak istediğim şey, eski dostum,” dedi Sadeas. “Parshendi öldürmek. Krallığımız için şan ve zenginlik kazanmak. İntikam peşinde koşmak. Alethkar için en iyisi senin de kampta bu kadar boşa zaman harcamayı kesmen ve korkaklar gibi kaçmaktan bahsetmeyi de bırakman olur. Alethkar için <i>en iyisi</i> senin tekrar bir erkek gibi davranmaya başlaman olur.”</p>

  <p>“Yeter, Sadeas!” dedi Dalinar amaçladığından daha yüksek bir sesle. “Sana araştırman için bizimle gelme izni verdim. Bana sataşman için değil!”</p>

  <p>Sadeas burnunu çekti. “O kitap Gavilar’ı mahvetti. Şimdi de aynısını sana yapıyor. O hikâyeleri o kadar fazla dinledin ki kafan saçma fikirlerle doldu. Kimse asla gerçekten de Kurallar’ın iddia ettiği şekilde yaşamadı.”</p>

  <p>“Hah!” dedi Dalinar bir elini sallayıp Gallant’ı çevirerek. “Bugün senin küçümsemelerin için vaktim yok, Sadeas.” Atını hızla yürüterek uzaklaştı, Sadeas’a öfkelenmişti; sonra da kendini kaybetmiş olduğu için kendisine daha da fazla öfkelendi.</p>

  <p>Köprüyü Sadeas’ın sözlerini düşünerek geçti, siniri tepesindeydi. Kendini kardeşi ile Kholinar’ın imkânsız Şelaleleri’nin yanında durduğu bir günü düşünürken bulmuştu.</p>

  <p><i>Artık işler farkı, Dalinar</i>, demişti Gavilar. <i>Bunu şimdi görüyorum, hem de daha önce hiç görmediğim açılardan. Keşke sana da ne demek istediğimi gösterebilseydim.</i></p>

  <p>Bu ölümünden sadece üç gün önceydi.</p>

  <p style="text-align: center;">♦</p>

  <p style="text-align: center;">♦♦</p>

  <p>On kalp atışı.</p>

  <p>Dalinar gözlerini kapattı; kuşatma köprüsünün arkasında kendilerini hazırlarlarken yavaşça, sakin bir şekilde nefes alıyor ve veriyordu. Sadeas’ı unut. Görüleri unut. Endişelerini ve korkularını unut. Sadece kalp atışları üzerine odaklan.</p>

  <p>Yakınlarda chullar kayaları sert, kabuklu ayaklarıyla eşeliyordu. Yüzüne bir rüzgâr çarptı; nem kokuyordu. Buralarda, bu nemli fırtınadiyarlarında hava her zaman nem kokardı.</p>

  <p>Askerler tangırdıyor, deriler gıcırdıyordu. Dalinar kalbi göğsünün derinliklerinde küt küt atarak başını gökyüzüne doğru kaldırdı. Göz kamaştıran beyaz güneş gözkapaklarını kırmızıya boyadı.</p>

  <p>Adamlar kıpırdanıyor, sesleniyor, küfrediyor, kınları içindeki kılıçlarını gevşetiyor, yay kirişlerini kontrol ediyorlardı. Onların gerilimini, o endişeyle karışık heyecanlarını <i>hissedebiliyordu.</i> Aralarında beklentisprenleri yerden fışkırmaya başladı, bir uçları taşlara ilişik, diğerleri havada dalgalanan flamalar. Onların aralarında bazı korkusprenleri de fokurduyordu.</p>

  <p>“Hazır mısın?” diye sordu Dalinar yumuşak bir şekilde. Heyecan içinde yükseliyordu.</p>

  <p>“Evet.” Adolin’in sesi hevesliydi.</p>

  <p>“Asla saldırma şeklimizden şikâyet etmiyorsun,” dedi Dalinar gözleri hâlâ kapalı. “Asla bu konuda bana kafa tutmuyorsun.”</p>

  <p>“Bu en iyi yol. Onlar benim de adamlarım. Eğer saldırıyı biz yönetemeyeceksek bir Paretaşıyan olmanın ne anlamı var?”</p>

  <p>Onuncu kalp atışı Dalinar’ın göğsünün içinden geldi; Kılıç’ını çağırıyor olduğu zamanlar etrafındaki dünya ne kadar gürültülü olursa olsun kalp atışlarını her zaman duyabiliyordu. Ne kadar hızlı geçerlerse kılıç da o kadar hızlı gelirdi. Bu yüzden ne kadar aceleci hissediyorsan, o kadar çabuk silahlanmış olurdun. Bu kasıtlı olan bir şey miydi, yoksa sadece Parekılıcı’nın doğasının bir cilvesi miydi?</p>

  <p>Oathbringer’ın tanıdık ağırlığı eline yerleşti.</p>

  <p>“Git,” dedi Dalinar gözlerini aniden açarak. Adolin de aynısını yaparken siperliğini çarparak kapattı, miğferler mühürlenerek kapanır ve şeffaf hâle gelirlerken yanlarından Fırtınaışığı yükseliyordu. İkisi devasa köprünün arkasından fırlayarak çıktılar. İki tarafta da birer Paretaşıyan, biri mavi ve diğeri de arduvaz grisi.</p>

  <p>Dalinar taş zemin boyunca koşarken zırhın enerjisi onun içinden nabız gibi atarak geçti, kolları adımlarıyla uyumlu bir şekilde inip çıkıyordu. Uçurumun diğer tarafında diz çökmüş olan Parshendiler tarafından salınan ok dalgası anında geldi. Dalinar oklar üstüne yağarken kolunu yukarıya savurarak göz yarıklarının önüne getirdi; metal gıcırdıyor, bazı ok sapları da kırılıyordu. Bu bir dolu fırtınasına karşı koşmak gibiydi.</p>

  <p>Adolin sağdan kükreyerek bir savaş çığlığı attı; sesi miğferi tarafından boğuluyordu. Uçurumun kıyısına yaklaşırlarken Dalinar oklara rağmen kolunu indirdi. Nasıl yaklaştığını kestirebilmesi gerekiyordu. O uçurumun kıyısına ulaşırken Zırh’ı da ona bir güç dalgası gönderdi.</p>

  <p>Sonra sıçradı.</p>

  <p>Bir an için kapkara uçurumun yukarısında süzüldü; pelerini dalgalanıyor, oklar etrafındaki havayı dolduruyordu. Bu ona görüsündeki uçan Parlayan’ı hatırlatmıştı. Ama bu hiç de o kadar gizemli bir şey değildi; sadece sıradan bir Parezırhı destekli atlayıştı. Dalinar uçurumu aştı ve diğer tarafta çarparak tekrar yere indi, Kılıç’ını aşağı ve yana savurarak bir darbede üç Parshendiyi öldürmüştü.</p>

  <p>Gözleri yanarak karardı ve devrilirlerken dumanlar çıktı. Silahını tekrar savurdu. Bir zamanlar okların uçuşmakta olduğu havaya Kılıç’ı tarafından kesilerek koparılmış olan zırh ve silah parçaları saçıldı. Her zamanki gibi canlı olmayan herhangi bir şeyi kesip atıyor ancak ete dokunduğu zaman sanki sise dönüşürmüş gibi bulanıklaşıyordu.</p>

  <p>Ete verdiği tepki ve çeliği bu kadar kolay kesmesi bazen Dalinar’ın sanki saf dumandan yapılmış bir silahı savumyormuş gibi hissetmesine neden oluyordu. Kılıç’ını hareket hâlinde tuttuğu sürece herhangi bir şeye takılamaz ya da kesmekte olduğu şeyin ağırlığı tarafından durdurulamazdı.</p>

  <p>Dalinar Kılıç’ını bir ölüm çizgisi hâlinde savurarak döndü. Ruhları biçip atıyor, Parshendileri ölü olarak yere devrilmeleri için bırakıyordu. Sonra tekme atarak bir cesedi yakınlardaki Parshendilerin yüzlerine doğru fırlattı. Birkaç tekme daha cesetleri uçurarak daha sağlam basabilmesi için etrafındaki zemini temizlemişti. Zırh destekli bir tekme bir vücudu kolaylıkla otuz ayak öteye fırlatıp atabilirdi.</p>

  <p>Adolin fazla uzak olmayan bir yerde platoya indi ve dönerek Rüzgâr duruşu’na geçti. Adolin bir grup okçunun arasına omuzlayarak daldı ve birkaçını uçuruma atarak onları geriye savurdu. Parekılıcı’nı iki eliyle kavrayarak Dalinar’ın da yapmış olduğu gibi bir ilk savuruş yaparak altı düşmanı biçti.</p>

  <p>Parshendiler şarkı söylüyorlardı; pek çoğunun ufak, kesilmemiş mücevherlerle parlayan sakalları vardı. Parshendiler savaşırken her zaman şarkı söylerlerdi; bu şarkı yaylarını terk edip baltalar, kılıçlar ya da topuzlarını çekerlerken değişti ve kendilerini iki Paretaşıyan’ın üstüne fırlattılar.</p>

  <p>Dalinar oğlunun kendi kör noktalarını koruyacağı ama çok da fazla yakınına gelmeyeceği şekilde kendini Adolin’den en uygun olan uzaklığa yerleştirdi. İki Paretaşıyan sırf sayı üstünlükleri ile çılgınca onları geriye doğru itmeye çalışan Parsbendileri biçerek savaştı. Hâlâ uçurumun kıyısına yakındılar. Bu onların Paretaşıyanları yenmek için en iyi şanslarıydı. Dalinar ve Adolin yalnızlardı; şeref muhafızları yoktu. Bu yükseldikten bir düşüş, Zırh içinde olan bir adamı bile kesinlikle öldürürdü.</p>

  <p>Heyecan içinde yükseldi, öyle tatlıydı ki. Dalinar fazladan yere ihtiyacı olmadığı hâlde bir cesedi tekmeleyerek uzaklaştırdı. Parshendilerin ölülerini hareket ettirdikleri zaman çileden çıktıklarını fark etmişlerdi. Onları yemleyerek başka bir cesedi tekmeledi; sık sık yaptıkları gibi çiftler hâlinde savaşmaları için onları kendisine doğru çekiyordu.</p>

  <p>Ölülerine yapmış olduğu şeyden dolayı kızgın seslerle şarkı söyleyerek üstüne gelen bir grubu öldürdü. Yakınlarda, Adolin Parshendiler fazla yakınına geldiklerinden yumruklarıyla saldırmaya başlamıştı; bu taktiği pek sever, kılıcını bir an iki eliyle, bir an tek eliyle kullanırdı. Parshendi cesetleri bir o yana bir bu yana uçuştu; kemikler ve zırhlar darbeler tarafından parçalanıyor, turuncu Parshendi kanı yere saçılıyordu. Adolin bir an sonra bir cesedi tekmeyle uzaklaştırarak Kılıç’ına geri döndü.</p>

  <p>Heyecan Dalinar’ı kapladı; ona güç, kuvvet ve dikkat veriyordu. Savaşın şanı muhteşem hâle geldi. Bundan fazla uzun süre uzak kalmıştı. Şimdi açık bir şekilde görüyordu. Daha çok bastırmaları, daha fazla platoya saldırmaları, daha fazla mücevher kalp kazanmaları <i>gerekliydi.</i></p>

  <p>Dalinar Karadiken’di. O asla durdurulamayacak olan doğal bir kuvvetti. O ölümün kendisiydi. O...</p>

  <p>Ani bir tiksintinin içine saplandığını hissetti; o kadar güçlü bir rahatsızlıktı ki Dalinar’ın nefesini kesti. Kısmen bir kan birikintisi ama kısmen de dizlerinin aniden zayıflaması yüzünden ayağı kaydı.</p>

  <p>Önündeki cesetler bir anda dehşet verici bir manzaraymış gibi göründü. Tükenmiş kömürler gibi yanıp bitmiş gözler. Adolin’in onları yumruklamış olduğu, yerlerde kemiklerin parçalanmış olduğu gevşek ve kırılmış bedenler. Etraflarına saçılmış kan, beyin ve bağırsaklarla yarılarak açılmış kafalar. Böylesine bir kasaplık, böylesine bir ölüm. Heyecan yok oldu.</p>

  <p>Bir adam bundan nasıl <i>zevk</i> alabilirdi?</p>

  <p>Parshendiler ona doğru atıldılar. Adolin bir kalp atışı içinde oradaydı; onlara Dalinar’ın tanımış olduğu hiçbir adamda olmayan bir beceriyle saldırıyordu. Oğlan Kılıç’ta bir dâhiydi, tek bir tonda boyası olan bir sanatçı. Usta bir şekilde darbeler indirerek Parshendileri geriletti. Dalinar başını sallayarak duruşunu düzeltti.</p>

  <p>Kendini savaşa geri dönmeye zorladı ve Heyecan tekrar yükselmeye başlarken Dalinar tereddütlü bir şekilde ona sarıldı. Garip rahatsızlık kayboldu ve savaş refleksleri kontrolü ele aldı. İlerleyen Parshendilerin içine dönerek daldı; Kılıç’ını geniş, saldırgan darbelerle savuruyordu.</p>

  <p>Bu zafere <i>ihtiyacı</i> vardı. Kendisi için, Adolin için ve adamları için. Neden bu kadar dehşete düşmüştü? Parshendiler Gavilar’ı katletmişti. Onları öldürmek doğruydu.</p>

  <p>Dalinar bir askerdi. Onun yaptığı şey savaşmaktı. Ve bunu iyi yapardı.</p>

  <p>Parshendi öncü birliği saldırısının karşısında dağılarak, aceleyle saf oluşturmakta olan daha büyük asker yığınlarına doğru kaçtılar. Dalinar geri çekildi ve kendisini etrafındaki zeminde yatan kararmış gözlü cesetlere bakarken buldu. Birkaçından hâlâ duman tütüyordu.</p>

  <p>Rahatsızlık hissi geri döndü.</p>

  <p>Hayat çok hızlı bitiyordu. Paretaşıyan yıkımın vücut bulmuş hâliydi, bir savaş meydanı üzerindeki en büyük güçtü. <i>Bir zamanlar bu silahlar korumak anlamına geliyordu,</i> diye fısıldadı içinden bir ses.</p>

  <p>Üç köprü birkaç ayak ötede çarparak yere indi ve bir an sonra bodur Hamar tarafından komuta edilmekte olan süvariler uçurumu dörtnala geçtiler. Birkaç rüzgârspreni havada dans ederek onlara eşlik etti; neredeyse görünmezlerdi. Adolin atını getirmeleri için seslendi ama Dalinar sadece dikilmiş, yerdeki ölülere bakıyordu. Parshendi kanı turuncuydu ve küf gibi kokardı. Ama öte yandan yüzleri, mermer gibi siyah ya da beyaz ve kırmızı, öylesine insan gibi görünüyordu ki. Dalinar’ı neredeyse büyütmüş olan kişi parshman bir dadıydı.</p>

  <p><i>Ölümden önce yaşam.</i></p>

  <p>O ses <i>neydi?</i></p>

  <p>Uçurumun karşı tarafında Sadeas’ın eşlikçileriyle birlikte ok menzilinin çok dışında oturmakta olduğu yere doğru bir göz attı. Dalinar bir zamanlar arkadaşı olan adamın duruşundaki kınamayı hissedebiliyordu. Dalinar ve Adolin uçurumdan karşıya tehlikeli bir atlayış yaparak kendilerini riske atıyorlardı. Sadeas’ın önderliğini ettiği türden bir saldırı daha fazla hayata mâl olurdu. Ama Dalinar’ın ordusu eğer Paretaşıyanlarından birisi uçuruma itilirse kaç tane hayat kaybederdi?</p>

  <p>Gallant, Ryshadium’a tezahürat yapan bir sıra askerin yanından geçerek köprüyü aştı. Dalinar’ın yakınında yavaşladı ve o da dizginleri kavradı. Şu anda ona ihtiyaç vardı. Adamları savaşıyor, ölüyordu ve o an pişmanlık ya da endişe zamanı değildi.</p>

  <p>Zırh destekli bir sıçrayış onu eyere yerleştirdi. Sonra Parekılıcı yukarıda, adamları için öldürmek üzere savaşın içine doğru at sürdü. Parlayanların uğruna savaşmış olduğu şey bu değildi. Ama en azından bir şeydi.</p>

  <p style="text-align: center;">♦</p>

  <p style="text-align: center;">♦♦</p>

  <p>Savaşı kazandılar.</p>

  <p>Dalinar mücevherkalbi hasat etme şerefini Adolin’e bırakarak geri çekildi; yorgun hissediyordu. Kozanın kendisi devasa, dikdörtgen bir kayafilizi gibi duruyordu; on beş ayak yüksekliğindeydi ve düzensiz taş zemine krem gibi görünen bir şeyle tutturulmuştu. Her tarafında cesetler vardı. Bazları insan, bazıları Parshendi. Parshendiler kozayı hızla kırıp kaçmaya çalışmıştı ama sadece kabukta birkaç çatlak açmayı başarabilmişlerdi.</p>

  <p>Savaş burada kozanın etrafında en şiddetli hâlini almıştı. Dalinar sırtını kayaya yasladı ve miğferini çıkararak terli başını serin rüzgâra bıraktı. Günes tepelerinde yükselmiş, savaş iki saat kadar sürmüştü.</p>

  <p>Adolin Parekılıcı’nı dikkatle kullanarak kozanın dış tarafından bir kısmı traş etti; etkili bir şekilde çalışıyordu. Sonra ustaca Kılıç’ını içeri daldırarak koza içindeki yaratığı öldürdü ama mücevherkalbin olduğu bölgeden kaçınmıştı.</p>

  <p>İşte böylelikle yaratık ölüvermişti. Şimdi Parekılıcı onu kesebilirdi ve Adolin et parçalarını oyarak çıkardı, Adolin mücevherkalbi arayarak elini içeri sokarken mor irinler fışkırdı. Askerler o mücevherkalbi söküp çıkarırken tezahürat yaptılar. Şansprenleri tüm ordunun üstünde sanki yüzlerce ışık küresi gibi uçuşuyordu.</p>

  <p>Dalinar kendini miğferini sol elinde tutmuş, yürüyerek uzaklaşırken buldu. Yaralılarla ilgilenen hekimlerin ve ölülerini köprülere geri taşıyan takımların yanından geçerek savaş meydanını aştı. Kampa geri döndüklerinde uygun bir şekilde yakılabilmeleri için chul arabalarının arkasında kızaklar vardı.</p>

  <p>Çok sayıda Parshendi cesedi vardı. Onlara şimdi baktığı zaman ne heyecanlı hissediyor ne de iğreniyordu. Sadece tükenmişti.</p>

  <p>Savaşa düzinelerce, belki de yüzlerce kere gitmişti. Daha önce asla bugün hissetmiş olduğu gibi hissetmemişti. O tiksinti onun dikkatini dağıtmıştı ve bu da onu öldürebilirdi. Savaş derin düşüncelerin zamanı değildi; aklını yapmakta olduğun işin üstünde tutmak zorundaydı.</p>

  <p>Bütün savaş boyunca Heyecan zayıflamış gibi görünmüştü ve hiç de bir zamanlar olduğu kadar iyi dövüşmemişti. Bu savaşın ona zihin açıklığı getirmiş olması gerekiyordu. Bunun yerine dertlerini katlamış gibi görünüyordu. <i>Babalarımın kanı,</i> diye düşündü küçük bir kaya tepenin üstüne çıkarken. <i>Bana ne oluyor</i>?</p>

  <p>Bugünkü zayıflığı Adolin’in ve işin doğrusu diğer pek çok kişinin de, onun hakkında söylüyor olduklarını destekleyecek olan en son ve en güçlü argümanmış gibi görünüyordu. Tepenin üstünde doğu tarafına, Kökene doğru bakarak dikildi. Gözleri sık sık o yöne doğru kayıyordu. Neden? Orada ne...</p>

  <p>Yakınlardaki bir platonun üstündeki bir grup Parshendiyi fark ederek dondu. Gözcüleri onları temkinli bir şekilde izliyordu; bu Dalinar’ın adamlarının kovalamış olduğu orduydu. Her ne kadar bugün pek çok Parshendi öldürmüş olsalar da, büyük bir çoğunluğu savaşı kaybetmiş olduklarının farkına vardıklarında geri çekilerek yine de kaçmıştı. Savaşın bu kadar uzun sürmesinin sebeplerinden birisi de buydu. Parshendiler stratejik geri çekilme fikrini anlıyorlardı.</p>

  <p>Bu ordu savaş çiftleri biçiminde gruplanmış olarak saflar hâlinde duruyordu. Başlarında otoriter bir şekil vardı: pırıldayan zırh içindeki iri bir Parshendi. Parezırhı.</p>

  <p>Bu uzaklıktan bile, onunla daha sıradan bir şey arasındaki farkı ayırt, etmek kolaydı.</p>

  <p>O Paretaşıyan savaş sırasında burada değildi. Neden şimdi gelmişti? Çok mu geç yetişmişti?</p>

  <p>Zırhlı şekil ve kalan Parshendiler dönüp gittiler. Arkalarındaki uçurumdan karşıya sıçrayarak Ovalar’ın merkezindeki görünmeyen sığınaklarına doğru geri çekildiler.</p>
</body>
</html>
