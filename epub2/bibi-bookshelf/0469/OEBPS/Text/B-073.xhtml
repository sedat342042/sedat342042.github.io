<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2 title="BÖLÜM-73"><img alt="" src="../Images/main-102.jpg" /></h2>

  <p>Serin bahar havası en sonunda yaza dönmüş olabilirdi. Gece hâlâ soğuktu ama rahatsız edici derecede değildi. Kaladin, Dalinar Kholin’in toplanma alanında durmuş, doğudaki Harap Ovalar’a doğru bakıyordu.</p>

  <p>İhanet, kurtuluş ve Kholin’in yemininin tutulmasından bu yana, Kaladin kendini endişeli hissediyordu. Özgürlük. Bir Parekılıcı ile satın alınmıştı. Bu imkânsız gibi görünüyordu. Hayatında edindiği her tecrübe ona bir tuzak beklemesi gerektiğini söylüyordu.</p>

  <p>Ellerini arkasında kavuşturdu, Syl de omzunda oturuyordu.</p>

  <p>“Ona güvenmeye cesaret edebilir miyim?” diye sordu yumuşak bir şekilde.</p>

  <p>“O iyi bir adam,” dedi Syl. “Ben onu izledim. Taşıdığı o <i>şeye</i> rağmen.”</p>

  <p>“Ne şeyi?”</p>

  <p>“Parekılıcı.”</p>

  <p>“Kılıç neden umurunda?”</p>

  <p>“Bilmiyorum,” dedi kollarını kendi etrafına dolayarak. “Bana <i>yanlış</i> geliyor işte. Ondan nefret ediyorum. Dalinar ondan kurtulduğu için memnunum. Bu onu daha iyi bir adam yapıyor.”</p>

  <p>Ortanca ay Nomon yükselmeye başladı. Parlak ve soluk maviydi, ufku ışıkla yıkıyordu. Bir yerlerde, bu Ovalar’ın ötesinde Kaladin’in dövüşmüş olduğu Parshendi Paretaşıyan vardı. Arkasından gelip adamı bacağından vurmuştu. Parshendiler Kaladin’in yaralı köprücülerine saldırmaktan kaçınmış, Dalinar’ın düellosunu izleyenler de araya girmemişlerdi ama Kaladin onların şampiyonlarından birine olabilecek en korkakça konumdan saldırmış ve bir düellonun da arasına girmişti.</p>

  <p>Yapmış olduğu şey yüzünden rahatsızlık duyuyordu ve bu da onu kızdırıyordu. Bir savaşçı kime ya da nasıl saldırdığından endişe edemezdi. Savaş meydanının tek kuralı sağ kalmaktı.</p>

  <p>Eh, sağ kalmak ve sadâkat. Ve Kaladin, eğer bir tehlike oluşturmuyorlarsa, yaralı düşmanların yaşamalarına izin veriyordu. Ve korunmaya ihtiyacı olan genç askerleri kurtarıyordu. Ve...</p>

  <p>Ve bir savaşçının yapması gereken şeyleri yapmakta hiçbir zaman iyi olmamıştı.</p>

  <p>Bugün bir yüceprensi kurtarmıştı, bir diğer <i>açıkgöz</i> ve onun yanında da binlerce askerini. Onları Parshendileri öldürerek kurtarmıştı.</p>

  <p>“Korumak için öldürebilir misin?” diye sordu Kaladin yüksek sesle. “Bu kendi kendisiyle çelişmiyor mu?”</p>

  <p>“Ben... Bilmiyorum.”</p>

  <p>“Savaş sırasında garip davrandın,” dedi Kaladin. “Etrafımda döndün. Ondan sonra da gittin. Seni pek görmedim.”</p>

  <p>“Öldürmek,” dedi Syl yumuşak bir şekilde. “Beni incitiyordu. Gitmek zorundaydım.”</p>

  <p>“Ama beni gitmem ve Dalinar’ı kurtarmam için yüreklendiren de sendin. Sen benim geri dönüp öldürmemi istedin.”</p>

  <p>“Biliyorum.”</p>

  <p>“Teft, Parlayanlar’ın bir standartları olduğunu söylemişti,” dedi Kaladin. “Demişti ki onların kurallarına göre, büyük şeyler başarmak için korkunç şeyler yapmamalıydın. Ama benim bugün yaptığım neydi? Alethileri kurtarmak için Parshendileri katlettim. O ne olacak? Onlar masum değiller ama biz de değiliz. Ne hafif bir esintinin ne de fırtına rüzgârının ölçüsüyle.”</p>

  <p>Syl cevap vermedi.</p>

  <p>“Eğer ben Dalinar’ın adamlarını kurtarmaya gitmeseydim, Sadeas’ın korkunç ihanetini başarıyla gerçekleştirmesine izin vermiş olurdum. Kurtarabileceğim adamları ölmeye terk etmiş olurdum. Kendimden nefret eder ve tiksinirdim. Ayrıca da üç iyi adam kaybettim, özgürlükten sadece birkaç nefes uzakta olan köprücüler. Diğerlerinin hayatları buna değer mi?”</p>

  <p>“Cevaplar bende yok, Kaladin.”</p>

  <p>“Kimsede var mı?”</p>

  <p>Arkalarından ayak sesleri geldi. Syl döndü. “Bu o.”</p>

  <p>Ay daha yeni yükselmişti. Dalinar Kholin, görünüşe göre dakik de bir adamdı.</p>

  <p>Kaladin’in yanına gelip durdu. Kolunun altında bir top kumaş taşıyordu ve Parezırhı üzerinde değilken bile onda askeri bir hava vardı. Hatta o olmadan daha da etkileyiciydi. Kaslı yapısı sadece ona güç veren Zırh’ına güvenmediğini belli ediyordu ve düzgünce ütülü üniforması da, liderlerin lider gibi göründükleri zaman diğer insanlara da esin kaynağı olduğunu anlayan bir adam olduğuna işaret ediyordu.</p>

  <p>Başkaları da bu kadar asil görünmüştü, diye düşündü Kaladin. Ama bir adam sırf görüntüyü kurtarmak için bir Parekılıcı verir miydi? Ve eğer bunu yapabilirse de görüntü hangi noktada gerçek haline gelirdi?</p>

  <p>“Benimle bu kadar geç buluşmanı istediğim için üzgünüm,” dedi Dalinar. “Bunun uzun bir gün olduğunu biliyorum.”</p>

  <p>“Zaten uyuyabileceğimi sanmıyordum.”</p>

  <p>Dalinar sanki anlıyormuş gibi hafifçe homurdandı. “Adamlarınla ilgilenildi mi?”</p>

  <p>“Evet,” dedi Kaladin. “Oldukça da iyi bir şekilde aslında. Teşekkür ederim.” Kafadin’e köprücüler için boş kışlalar verilmişti ve Dalinar’ın en iyi hekimlerinden de tıbbi yardım görmüşlerdi. Hatta onlarla <i>açıkgözlü</i> subaylardan bile <i>önce</i> ilgilenilmişti. Diğer köprücüler, Köprü Dört’te olmayanlar da, konu üstünde en ufak bir tartışma olmadan Kaladin’i anında liderleri olarak kabul etmişlerdi.</p>

  <p>Dalinar başını salladı. “Sen kaç tanesinin bir kese ve özgürlük önerimi kabul edeceğini düşünüyorsun?”</p>

  <p>“Diğer ekiplerden olan adamların epey bir kısmı edecektir. Ama bahse girerim daha da fazlası etmeyecek. Köprücüler kaçmayı ya da özgürlüğü düşünmez. Kendileriyle ne yapacaklarını bilemezler. Benim kendi ekibime gelince... Eh, içimde onların ben ne yaparsam onu yapacaklarına dair bir his var. Eğer ben kalırsam, onlar da kalırlar. Eğer ben gidersem, onlar da giderler.”</p>

  <p>Dalinar başıyla onayladı. “Peki, sen ne yapacaksın?”</p>

  <p>“Daha karar vermedim.”</p>

  <p>“Subaylarımla konuştum.” Dalinar yüzünü buruşturdu. “Hayatta kalmış olanlarıyla. Onlar diyor ki onlara emirler vermişsin, bir <i>açıkgöz</i> gibi komutayı almışsın. Oğlum hâlâ onunla olan... Konuşmanın gidişatı yüzünden mutsuz hissediyor.”</p>

  <p>“Bir aptal bile onun sana ulaşmayı başaramayacağını görebilirdi. Ve subaylara gelince de, çoğu şoka girmiş ya da yorgunluktan tükenmişti. Ben onları sadece tetikledim.”</p>

  <p>“Sana hayatımı iki defa borçluyum,” dedi Dalinar. “Ve oğlumun ve adamlarımın hayatlarını.”</p>

  <p>“O borcu ödedin.”</p>

  <p>“Hayır,” dedi Dalinar. “Ama elimden geleni yaptım.” Kaladin’e sanki onu ölçer, tartar gibi bir bakış attı. “Neden köprü ekibin bizim için geldi? Gerçekten de, neden?”</p>

  <p>“Neden sen Parekılıcı’nı feda ettin?”</p>

  <p>Dalinar gözlerine baktı, sonra da başını salladı. “Pekâlâ. Senin için bir önerim var. Kral ve ben çok ama çok tehlikeli bir şey yapmak üzereyiz. Savaş kamplarının hepsinin birden keyfini kaçıracak bir şey.”</p>

  <p>“Tebrikler.”</p>

  <p>Dalinar hafifçe gülümsedi. “Şeref muhafızlarım neredeyse tamamen yok oldu ve geride kalan bütün adamlarıma da Kral’ın Muhafızları’nı güçlendirmek için ihtiyaç var. Beni ve ailemi koruyacak birilerine ihtiyacım var. Bu işi senin ve adamlarının yapmanızı istiyorum.”</p>

  <p>“Bir avuç köprücüyü mü korumaların olarak istiyorsun?”</p>

  <p>“Koruma olarak elit olanlarını,” dedi Dalinar. “Senin ekibinde olanları, senin eğitmiş olduklarını. Kalanlarını da ordum için askerler olarak istiyorum. Adamlarının ne kadar iyi dövüştüğünü duydum. Onları Sadeas’ın haberi olmadan, bir yandan da köprü turlarına çıkarken eğittin. Doğru kaynaklarla neler yapabileceğini merak ediyorum.” Dalinar dönerek kuzeye doğru baktı. Sadeas’ın kampına doğru. “Ordum tükendi. Bulabildiğim her adama ihtiyacım var ama topladığım bütün askerler şüpheli olacak. Sadeas kampımıza casuslar göndermeye çalışacak. Ve hainler. Ve suikastçılar. Elhokar bizim bir hafta dayanamayacağımızı düşünüyor.”</p>

  <p>“Fırtınababa,” dedi Kaladin. “Ne planlıyorsunuz?”</p>

  <p>“Onların tam olarak en sevdikleri oyuncağı kaybeden çocuklar gibi tepki vermelerini bekleyerek oyuncaklarını ellerinden alacağım.”</p>

  <p>“Bu çocukların orduları ve Parekılıcı var.”</p>

  <p>“Ne yazık ki öyle.”</p>

  <p>“Ve benim de seni <i>bundan</i> korumamı mı istiyorsun?”</p>

  <p>“Evet.”</p>

  <p>Kelimelerle oynamak yoktu. Doğrudan, Bunda saygı duyulacak çok şey vardı.</p>

  <p>“Köprü Dört’ü şeref muhafızları olmaları için eğiteceğim,” dedi Kaladin. “Ve kalanlarını da bir mızrakçı bölüğü olarak eğiteceğim. Şeref muhafızları olanlar o şekilde ücret alacak.” Genelde, bir <i>açıkgözün</i> kişisel muhafızları sıradan bir mızrakçının maaşının üç katını alırdı.</p>

  <p>“Elbette.”</p>

  <p>“Ve eğitim için alan istiyorum,” dedi Kaladin. “Levazım subaylarından tam talep hakkı. Adamlarımın programlarını ben belirleyeceğim ve kendi çavuşlarımızı ve manga komutanlarımızı atayacağız. Sen, oğulların ve kral dışında da hiçbir <i>açıkgözden</i> emir almayacağız.”</p>

  <p>Dalinar bir kaşını kaldırdı. “Bu sonuncusu biraz... alışılmadık.”</p>

  <p>“Diğer yüceprensler ve onların ordunun içine ve subaylarının arasına sızabilecek olan suikastçılara karşı seni ve aileni korumamı mı istiyorsun?” dedi Kaladin. “Eh, kamptaki herhangi bir <i>açıkgöz</i> bana emirler yağdırabilirse bunu yapabilecek bir konumda olamam, değil mi?”</p>

  <p>“O konuda haklısın,” dedi Dalinar. “Ancak bunu yaparsam, sana dördüncü Dan’dan bir <i>açıkgözünkine</i> eşit olan bir otorite vermiş olacağının farkında mısın? Bin eski köprücünün komutası sende olacak. Tam bir tabur.”</p>

  <p>“Evet. ”</p>

  <p>Dalinar bir an için düşündü. “Pekâlâ. Kendini yüzbaşı rütbesine atanmış olarak kabul et, bu bir <i>koyugözü</i> atamaya cesaret edebileceğim en yüksek rütbe. Eğer seni bir taburbeyi olarak adlandırırsam, bu bambaşka bir sorunlar yığınına neden olur. Ancak senin emir komuta zincirinin dışında olduğunu duyuracağım. Sen kendinden daha düşük rütbeli olan <i>açıkgözlere</i> emir vermeyeceksin ve senden yüksek rütbeli <i>açıkgözlerin</i> de senin üstünde bir otoritesi olmayacak.”</p>

  <p>“Pekâlâ,” dedi Kaladin. “Ama bu eğittiğim askerler, onların plato saldırılarına değil devriye gezmeye atanmalarını istiyorum. Senin haydutları avlayan, Dış Pazar’da düzeni sağlayan, o türden şeylerle uğraşan birkaç tam taburun olduğunu duymuştum.</p>

  <p>Benim adamlarımın da gideceği yer orası, en azından bir yıl için.”</p>

  <p>“Sorun değil,” dedi Dalinar. “Onları savaşa göndermeden önce eğitmek için zaman istiyorsundur diye tahmin ediyorum.”</p>

  <p>“Bir o, bir de bugün çok sayıda Parshendi öldürdüm. Kendimi onların ölümleri yüzünden pişmanlık duyarken buldum. Onlarda kendi ordumun çoğu üyesinde görünenden daha fazla şeref olduğunu gördüm. Bu hissi beğenmedim ve bunun üstüne düşünmek için biraz zaman istiyorum. Sizin için eğiteceğim o korumalar, bizler de savaş meydanına çıkacağız ama birincil amacımız Parshendi öldürmek değil, sizi korumak olacak.”</p>

  <p>Dalinar kafası karışmış gibi görünüyordu. “Pekâlâ. Gerçi endişe etmemen gerekir. Gelecekte pek de ön saflarda olmayı planlamıyorum. Benim rolüm değişiyor. Her neyse, anlaştık.”</p>

  <p>Kaladin bir elini uzattı. “Bu benim adamlarımın da bunu kabul etmesi koşuluyla.”</p>

  <p>“Onların sen ne yaparsan onu yapacağını söylediğini hatırlıyorum.”</p>

  <p>“Büyük ihtimalle,” dedi Kaladin. “Onlara komuta ediyorum ama onların sahibi değilim.”</p>

  <p>Dalinar uzanarak elini tuttu ve yükselmekte olan safir ayın ışığında tokalaştılar. Sonra kolunun altındaki kumaşı çıkardı. “Al.”</p>

  <p>“Bu ne?” dedi Kaladin kumaşı alarak.</p>

  <p>“Pelerinim. Bugün savaşta giymiş olduğum pelerin, yıkandı ve tamir edildi.”</p>

  <p>Kaladin pelerini açtı. Koyu bir maviydi, arkasına beyaz süslemelerle <i>khokh</i> ve <i>linil</i> rünçifti örülmüştü.</p>

  <p>“Benim renklerimi giyen her adam, bir açıdan ailemden biri sayılır,” dedi Dalinar. “Pelerin basit bir hediye ama önerebileceğim bir anlamı olan az sayıdaki şeyden birisi. Bunu teşekkürlerimle birlikte kabul et, Kaladin Stormblessed.”</p>

  <p>Kaladin yavaş yavaş pelerini tekrar katladı. “Bu ismi nereden duydun?”</p>

  <p>“Adamlarından,” dedi Dalinar. “Sana çok büyük saygı duyuyorlar. Ve bu da benim sana çok büyük saygı duymama neden oluyor. Senin gibi adamlara ihtiyacım var, sizler gibi.” Düşünceli gibi görünerek gözlerini kıstı. “Bütün krallığın size ihtiyacı var. Belki de Roshar’ın tamamının. Gerçek Issızlık geliyor...”</p>

  <p>“O son söylediklerin neydi?”</p>

  <p>“Hiçbir şey,” dedi Dalinar. “Lütfen gidip biraz dinlen, Yüzbaşı. Kısa süre içinde sizden iyi haberler duymayı umuyorum.”</p>

  <p>Kaladin başını salladı ve gece için Dalinar’ın muhafızlığını yapmakta olan iki adamın yanından geçerek çekildi. Yeni kışlasına geri dönüş yürüyüşü kısaydı. Dalinar köprü ekiplerinin her biri için bir bina vermişti. Bin taneden fazla adam. Kaladin bu kadar adamla ne yapacaktı? Daha önce asla yirmi beş kişiden daha büyük bir gruba komuta etmemişti.</p>

  <p>Köprü Dört’ün kışlası boştu. Kaladin içeri bakarak kapı ağzında durakladı, Kışla her adam için bir ranza ve kilitli bir sandık ile döşenmişti. Bir saray gibi görünüyordu.</p>

  <p>Duman kokusu aldı. Kaşlarını çatarak kışlanın köşesinden döndüğünde adamları arkadaki bir ateş çukurunun etrafında otururlarken buldu; kütüklerin ve taşların üstüne oturmuş dinleniyorlar, Kaya onlara bir tencere güveç pişirirken bekliyorlardı. Kolu bandajlı halde oturmuş, sessizce konuşmakta olan Teft’i dinliyorlardı. Shen de oradaydı; sessiz parshman grubun en kenarında oturuyordu. Sadeas’ın kampından yaralılarıyla birlikte onu da almışlardı.</p>

  <p>Teft Kaladin’i görür görmez sustu ve adamlar döndü, pek çoğunun bir yerlerinde bandaj vardı. <i>Dalinar korumaları olarak</i> bunları <i>mı istiyor</i>? diye düşündü Kaladin. Gerçekten de perişan bir gruptular.</p>

  <p>Ancak tesadüfe bakın ki, Kaladin de Dalinar’ın seçimine katılıyordu. Eğer o da hayatını birilerinin ellerine teslim edecek olsaydı, bu grubu seçerdi.</p>

  <p>“Ne yapıyorsunuz?” diye sertçe sordu Kaladin. “Hepinizin dinleniyor olması gerek.”</p>

  <p>Köprücüler birbirlerine baktılar.</p>

  <p>“Biz sadece...” dedi Moash. “Sadece... Eh, bunu yapma fırsatını bulana kadar uyumak doğru gelmiyordu.”</p>

  <p>“Bunun gibi bir günde uyumak zor gancho,” diye ekledi Lopen.</p>

  <p>“Kendi adına konuş,” dedi yaralı bacağı bir kütüğün üstünde dinlenmekte olan Skar esneyerek. “Ama güveç beklemeye değiyor. İçine kaya koyuyor olsa da.”</p>

  <p>“Koymuyorum!” diye tersledi Kaya. “Hava hastası ovalılar.”</p>

  <p>Kaladin için bir yer ayırmışlardı. Dalinar’ın pelerinini başı ve sırtı için yastık olarak kullanarak oturdu. Drehy’in ona verdiği bir kâse güveci minnetle aldı.</p>

  <p>“Bugün adamların gördüğü şey hakkında konuşuyorduk,” dedi Teft. “Senin yaptığın şeyler.”</p>

  <p>Kaladin kaşığı ağzına götürürken durakladı. Adamlarına Fırtınaışığıyla neler yapabileceğini göstermiş olduğunu neredeyse unutmuştu ya da belki de özellikle hatırlamak istemiyordu. Umuyordu ki Dalinar’ın askerleri görmemişti. Onlar gelene kadar Fırtınaışığı azalmıştı, güneş parlaktı.</p>

  <p>“Anlıyorum,” dedi Kaladin iştahı kaçarak. Onu farklı mı görüyorlardı? Korkutucu mu? Hearthstone’da babasına yapıldığı gibi dışlanacak biri olarak mı? Daha da beteri, tapınılacak bir şey olarak mı? Adamlarının kocaman gözlerinin içine baktı ve kendini hazırladı.</p>

  <p>“O inanılmazdı!” dedi Drehy öne eğilerek.</p>

  <p>“Sen Parlayanlar’dan birisin,” dedi Skar elini uzatarak. “Ben buna inanıyorum, Teft olmadığını söylese de.”</p>

  <p><i>“Daha</i> değil,” diye tersledi Teft. “Dinlemiyor musun?”</p>

  <p>“Bunu yapmayı bana da öğretebilir misin?” diye araya girdi Moash.</p>

  <p>“Ben de öğreneceğim gancho,” dedi Lopen. “Tabii eğer öğretiyorsan filan.”</p>

  <p>Kaladin gözlerini kırpıştırdı, diğerleri de araya girerken şaşkına dönmüştü.</p>

  <p>“Neler yapabiliyorsun?”</p>

  <p>“Nasıl bir his?”</p>

  <p>“Uçabiliyor musun?”</p>

  <p>Soruları kesmek için bir elini kaldırdı. “Gördüğünüz şey yüzünden telaşlanmadınız mı?”</p>

  <p>Adamların birkaç tanesi omuzlarını silkti.</p>

  <p>“Seni hayatta tuttu gancho,” dedi Lopen. “Benim telaşlanacağım tek şey kadınların bunu ne kadar karşı koyulmaz bulacağı. ‘Lopen,’ diyecekler, ‘sadece tek bir kolun var ama görüyorum ki sen parlayabiliyorsun. Sanırım şimdi de beni öpmelisin.’”</p>

  <p>“Ama bu garip ve korkutucu,” diye itiraz etti Kaladin. “Bu Parlayanlar’ın yaptığı şey! Herkes onların hain olduğunu biliyor.”</p>

  <p>“Ya,” dedi Moash küçümsemeyle. “Tıpkı herkesin <i>açıkgözlerin</i> Yaradan tarafından yönetmeleri için seçilmiş olduğu ve onların nasıl her zaman asil ve adil olduklarını bildiği gibi.”</p>

  <p>“Biz Köprü Dört’üz,” diye ekledi Skar. “Biz gördük geçirdik. Kremin içinde yaşadık ve yem olarak kullanıldık. Eğer hayatta kalmana yardım ediyorsa, iyidir. Bunun üzerine söylenmesi gerekli olan tek şey bu.”</p>

  <p>“Peki, öğretebilir misin?” diye sordu Moash. “Bize de senin yaptıklarını nasıl yapacağımızı gösterebilir misin?”</p>

  <p>“Ben... Ben bunun öğretilip öğretilemeyeceğini bilmiyorum,” dedi Kaladin Syl’e bir bakış atarak. Yakınlardaki bir kayanın üstünde yüzünde ilginç bir ifadeyle oturuyordu. “Bunun ne <i>olduğundan</i> emin değilim.”</p>

  <p>Üzgün göründüler.</p>

  <p>“Ama,” diye ekledi Kaladin. “Bu denememiz gerekmediği anlamına gelmiyor.”</p>

  <p>Moash gülümsedi.</p>

  <p>“Yapabilir misin?” diye sordu Drehy bir küre çıkararak, parlayan küçük bir elmas çentikti. “Hemen şimdi? Nasıl olduğunu görmek istiyorum.”</p>

  <p>“Bu bir bayram sporu değil Drehy,” dedi Kaladin.</p>

  <p>“Bunu hak etmiş olduğumuzu düşünmüyor musun?” Sigzil oturduğu taştan öne doğru eğildi.</p>

  <p>Kaladin durakladı. Sonra tereddütlü bir şekilde bir parmağıyla uzandı ve küreye dokundu. Sertçe nefes çekti, Işık’ı içine çekmek gittikçe daha da doğal hale geliyordu. Küre soldu. Fırtınaışığı Kaladin’in derisinde parlamaya başladı ve o da daha hızlı akmasını, gözle görülür hale gelmesini sağlamak için normal nefes alıp vermeye başladı. Kaya eski, perişan bir battaniyeyi çıkardı ve bunu ateşin üstüne fırlatarak alevsprenlerini rahatsız etti, alevler battaniyeyi delip geçmeden önce birkaç saniye için bir karanlık yaratmıştı.</p>

  <p>O karanlıkta Kaladin derisinden yükselmekte olan saf beyaz ışıkla parlıyordu.</p>

  <p>“Fırtınalar adına...” dedi Drehy nefesi kesilerek.</p>

  <p>“Peki, bununla ne <i>yapabiliyorsun?</i>” diye sordu Skar hevesle. “Cevap vermedin.”</p>

  <p>“Ne yapabileceğimden tam emin değilim,” dedi Kaladin elini önünde kaldırarak. Bir an sonra soldu ve ateş de battaniyeyi yakarak hepsini tekrar aydınlattı. “Sadece birkaç haftadır kesin olarak farkındayım. Okları kendime doğru çekebiliyorum ve kayaları birbirlerine yapıştırabiliyorum. Işık beni daha hızlı ve daha güçlü yapıyor ve yaralarımı da iyileştiriyor.”</p>

  <p>“Seni ne <i>kadar</i> daha güçlü yapıyor?” dedi Sigzil. “Kayalar sen onları birbirine yapıştırdıktan sonra ne kadar ağırlık, taşıyabiliyor ve ne kadar süre bağlı kalıyorlar? Ne kadar daha hızlı oluyorsun? İki kat mı? Dörtte bir daha fazla mı? Bir ok sana doğru çekilemeden önce ne kadar uzakta olabilir ve başka şeyleri de çekebiliyor musun?”</p>

  <p>Kaladin gözlerini kırpıştırdı. “Ben... Bilmem.”</p>

  <p>“Eh, bu tür şeyleri bilmek epey önemli gibi görünüyor,” dedi Skar çenesini ovuşturarak.</p>

  <p>“Test yapabiliriz,” dedi Kaya kollarını kavuşturarak gülümserken. “İyi fikir bu.”</p>

  <p>“Belki bu bizim kendimizin de nasıl yapabileceğimizi öğrenmemize yardıma olur,” diye ekledi Moash.</p>

  <p>“Öğrenilecek şey değil bu.” Kaya, başını salladı. “<i>Hole ental</i>’lardan biri bu. Ona özgü bir şey.”</p>

  <p>“Bunu kesin olarak bilmiyorsun,” dedi Teft.</p>

  <p>“Kesin olarak bilmediğimi kesin olarak bilmiyorsun.” Kaya ona doğru bir kaşığı salladı. “Ye güvecini.”</p>

  <p>Kaladin ellerini kaldırdı. “Bundan hiç kimseye bahsedemezsiniz. Benden korkacaklar, belki benim Yokelçilerle ya da Parlayanlar’la ilişkili olduğumu düşünecekler. Bu konuda yemin etmenizi istiyorum.”</p>

  <p>Kaladin onlara baktı ve onlar da birer birer başlarını salladılar.</p>

  <p>“Ama biz de yardım etmek istiyoruz,” dedi Skar. “Kendimiz öğrenemesek bile. Bu şey senin bir parçan ve sen de bizden birisin. Köprü Dört. Değil mi?”</p>

  <p>Kaladin hevesli yüzlerine baktı ve başıyla onaylamaktan kendini alıkoyamadı. “Evet. Evet, yardım edebilirsiniz.”</p>

  <p>“Mükemmel,” dedi Sigzil. “Hızını, reflekslerini ve bu yaratabildiğin bağların gücünü ölçmek için bir test listesi hazırlayacağım. Yapabileceğin başka bir şeylerin daha olup olmadığını da belirlemenin bir yolunu bulmamız gerekecek.”</p>

  <p>“Atın onu uçurumdan,” dedi Kaya.</p>

  <p>“Bunun ne faydası olacak?” diye sordu Peet.</p>

  <p>Kaya omzunu silkti. “Eğer başka becerileri, de varsa, bu şey ortaya çıkmalarına neden olacak, hı? Daha iyisi yok oğlandan adam yapmak için uçurumdan düşmekten!”</p>

  <p>Kaladin onu ekşi bir yüz ifadesiyle izledi ve Kaya da güldü. “Küçük uçurum olacak.” Minik bir miktara işaret etmek için baş ve işaret parmaklarını kaldırdı. “Büyük bir tanesi için seni fazla seviyorum.”</p>

  <p>“Sanıyorum şaka yapıyorsun,” dedi Kaladin güvecinden bir lokma alarak. “Ama sırf güvende olmak için, ben uyurken herhangi bir deney yapmaya kalkma diye bu gece seni tavana yapıştıracağım.”</p>

  <p>Köprücüler gülüştü.</p>

  <p>“Sadece biz uyumaya çalışırken çok fazla parlamamaya çalış, ha gancho?” dedi Lopen.</p>

  <p>“Elimden geleni yapacağım.” Bir kaşık dolusu güveç daha aldı. Tadı her zaman olduğundan daha iyi gelmişti. Kaya tarifi mi değiştirmişti?</p>

  <p>Yoksa bu başka bir şey miydi? O yemeğini yemek için arkasına yaslanırken diğer köprücüler muhabbet etmeye başladılar; evlerinden ve geçmişlerinden bahsediyorlardı. Bir zamanlar tabii olan şeyler. Diğer ekiplerden olan birkaç adam, Kaladin’in yardım etmiş olduğu yaralılar, hatta birkaç tane hâlâ uyanık olan yalnız ruh da o tarafa doğru geldi. Köprü Dört’ün adamları onları hoş karşıladılar, onlara güveç vererek yer açtılar.</p>

  <p>Herkes Kaladin’in hissediyor olduğu kadar tükenmiş görünüyordu ama hiç kimse gidip yatmaktan bahsetmiyordu. Kaladin şimdi bunun neden olduğunu görebiliyordu. Birlikte olmak, Kaya’nın güvecini yemek, ateş çıtırdar ve havaya sarı ışıktan dans eden kıvılcımlar göndererek tüterken alçak sesli konuşmaları dinlemek...</p>

  <p>Bu uykunun olabileceğinden daha rahatlatıcıydı. Kaladin gülümseyerek arkasına yaslandı. Yukarıdaki karanlık gökyüzüne ve büyük safir aya doğru baktı. Sonra da gözlerini kapattı, dinliyordu.</p>

  <p>Üç adam daha ölmüştü. Malop, Kulaksız Jaks ve Narm. Kaladin onları kurtaramamıştı. Ama o ve Köprü Dört, yüzlerce başkasını korumuşlardı. Bir daha asla bir köprü turuna çıkmak zorunda kalmayacak, bir daha asla Parshendi oklarıyla yüzleşmek zorunda kalmayacak, eğer istemezlerse bir daha asla dövüşmek zorunda kalmayacak olan yüzlerce kişi. Daha kişisel olarak, Kaladin’in arkadaşlarının yirmi yedi tanesi yaşıyordu. Kısmen onun yaptığı şeyler, kısmen de kendi kahramanlıkları sayesinde.</p>

  <p>Yirmi yedi adam yaşıyordu. Kaladin en sonunda birilerini kurtarmayı başarabilmişti.</p>

  <p>Şu an için, bu kadarı yeterliydi.</p>
</body>
</html>
