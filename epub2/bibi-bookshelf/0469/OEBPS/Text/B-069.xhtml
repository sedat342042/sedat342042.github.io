<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2 title="BÖLÜM-069"><img alt="" src="../Images/main-98.jpg" /></h2>

  <p><b><i>“Her şey benden uzaklaşıyor. Hayatımı kurtarmış olanın karşısında duruyorum. Sözlerimi öldürmüş olanı koruyorum. Elimi kaldırıyorum. Fırtına cevap veriyor.”</i></b></p>

  <div>
    <br />
  </div>

  <p><b>— Tanatanev 1173, ölümden 18 saniye önce. Atmış ikinci yılında olan dört çocuk annesi bir <i>koyugözlü</i> kadın.</b></p>

  <div>
    <br />
  </div>

  <p>Navani eşlikçi kadınlarının itirazlarını ve seslenmelerini duymazdan gelerek muhafızları itip geçti. Kendini sakin kalmaya zorladı. Sakin <i>kalacaktı</i>! Duydukları sadece bir söylentiydi. Söylenti <i>olmak zorundaydı.</i></p>

  <p>Ne yazık ki, yaşı ilerledikçe bir berrakhanımda olması gereken sükûnetini korumakta bir <i>o</i> kadar kötü hale gelmişti. Sadeas’ın savaş kampından adımlarını hızlandırarak geçti. O geçerken askerler ya yardım önermek ya da durmasını talep etmek için ona ellerini kaldırıyorlardı. Hepsini duymazdan geldi; ona ellerini sürmeye asla cesaret edemezlerdi. Kralın annesi olmak insana birkaç ayrıcalık tanıyordu.</p>

  <p>Kamp dağınıktı ve hiç de iyi bir düzeni yoktu. Tüccar, fahişe ve işçi grupları kışlaların rüzgâryönü taraflarına inşa edilmiş olan gecekondularda ikamet ediyordu. Rüzgâryönündeki saçakların çoğunda, bir masanın yan tarafından akmış, erimiş mum izleri gibi asılı duran katılaşmış krem sarkıtları vardı. Dalinar’ın savaş kampındaki düzgün sokaklar ve temizlenmiş binalarla kıyaslandıklarında belirgin bir zıtlık oluşturuyorlardı.</p>

  <p><i>Ona bir şey olmaz,</i> dedi kendi kendine. Ona <i>bir şey olmasa</i> iyi olur!</p>

  <p>Kafasında oluşan Sadeas için yeni bir sokak düzenlemesi oluşturma düşüncesinin neredeyse aklına bile gelmemiş olması onun ne kadar rahatsız durumda olduğunun bir alâmetiydi. Doğrudan toplanma alanına doğru ilerledi ve vardığı zaman neredeyse savaşa hiç girmiş gibi görünmeyen bir ordu buldu. Üniformalarında hiç kan lekesi olmayan askerler, muhabbet eden ve gülüşen adamlar, saflar boyunca yürüyen ve askerlere manga manga izin vererek gönderen subaylar.</p>

  <p>Bunun onu rahatlatmış olması gerekirdi. Bu az önce felâkete uğramış bir kuvvet gibi <i>görünmüyordu.</i> Buna rağmen, gördükleri Navani’yi daha da endişelendirdi.</p>

  <p>Sapasağlam kırmızı Parezırhı’nın içinde olan Sadeas, yakınlardaki bir güneşliğin altında durmuş, bir grup subayla konuşuyordu. Hızlı adımlarla güneşliğe doğru ilerledi ama burada bir grup muhafız, bir tanesi Sadeas’a onun geldiğini haber vermeye giderken omuz omuza durarak yolunu kesmeyi başardı.</p>

  <p>Navani sabırsız bir şekilde kollarını kavuşturdu. Belki de eşlikçi kadınlarının da önermiş olduğu gibi bir tahtırevanla gelmiş olmalıydı. Mutsuz görünen birkaç tanesi daha yeni toplanma alanına geliyorlardı. Bu seçenek Sadeas’ın onu karşılayabilmesi için habercilerin gönderilmesine zaman bırakacağından dolayı uzun vadede bir tahtırevan daha hızlı olacaktır, diye açıklama yapmışlardı ona.</p>

  <p>Bir zamanlar, Navani böyle adetlere uyardı. Genç bir kadın olduğunu, oyunları usta bir şekilde oynayarak sistemi kendi istediği şekilde yönlendirmenin yollarını bulmaktan zevk aldığını hatırlayabiliyordu. Peki, bu ona ne sağlamıştı? Asla sevmeyi başaramadığı ölü bir koca ve sarayda çayıra terk edilmiş olmakla aynı kapıya çıkan “ayrıcalıklı” bir konum.</p>

  <p>Eğer Navani bir anda çığlık atmaya başlarsa Sadeas ne yapardı? Kralın kendi annesi, anteni bükülmüş bir baltatazısı gibi böğürmeye başlarsa? Askerin onun geldiğini Sadeas’a bildirmesi için beklerken bunu yapmayı düşündü.</p>

  <p>Gözünün ucuyla üç adamdan oluşan küçük bir grup şeref muhafızıyla toplanma alanına gelen mavi üniformalı bir genci fark etti. Bu Renarin’di, ilk kez yüzünde sakin meraktan farklı bir ifade taşıyordu. Hızla Navani’nin yanına gelirken gözleri kocaman açılmıştı ve telaşlı gibiydi.</p>

  <p>“Mashala, lütfen,” diye yalvardı alçak sesiyle. “Ne duydun?”</p>

  <p>“Sadeas’ın ordusu babanın ordusu olmadan geri döndü,” dedi Navani. “Bir bozgundan bahsedenler var ama bu adamlar pek de bozguna uğramış gibi görünmüyorlar.” Sadeas’a ters ters bakarak ciddi bir şekilde olay çıkarmayı düşündü. Neyse ki, Sadeas en sonunda askerle konuştu ve sonra da onu geri gönderdi.</p>

  <p>“Yaklaşabilirsiniz, Berrakhanım,” dedi adam onun önünde eğilerek.</p>

  <p>“Nihayet,” diye hırladı onu iterek güneşliğin altına girerken. Renarin de tereddütlü bir şekilde yürüyerek ona katıldı.</p>

  <p>“Berrakhanım Navani,” dedi Sadeas ellerini arkasında kavuşturarak, kızıl Zırhı’nın içinde heybetli görünüyordu. “Size haberleri oğlunuzun sarayında vermeyi umut etmiştim. Sanırım bunun gibi bir felâket, haberinin yayılmasını önlemek için fazlasıyla büyük. Kardeşinizin kaybı nedeniyle taziyelerimi sunuyorum.”</p>

  <p>Renarin’in hafifçe nefesi kesildi.</p>

  <p>Navani kendini sıkarak kollarını kavuşturdu; aklının arkalarından gelen sessiz inkâr ve acı çığlıklarını susturmaya çalışıyordu. Tekrar tekrar aynı şey olup duruyordu. Çoğu zaman böyle şeyleri kolayca fark ederdi Navani. Görünüşe bakılırsa, değerli olan hiçbir şeye uzun süre için sahip olamıyordu. Her zaman, işler tam iyi görünmeye başlarken her şey elinden kayıp gidiyordu.</p>

  <p>Sus, diye azarladı kendisini. “Açıklayacaksın,” dedi Sadeas’ın gözlerinin içine bakarak. Bu bakışı onlarca yıl boyunca çalışmıştı ve bunun onu morarttığını gördüğü için memnun oldu.</p>

  <p>“Üzgünüm, Berrakhanım,” diye tekrar etti Sadeas kekeleyerek. “Parshendiler kardeşinizin ordusunu mağlup ettiler. Birlikte çalışmak budalalıktı. Taktik değişimimiz vahşiler için o kadar tehdit ediciydi ki, bu savaşa bulabildikleri bütün askerlerini getirerek etrafımızı sardılar.”</p>

  <p>“Ve sen de Dalinar’ı <i>terk</i> mi ettin?”</p>

  <p>“Ona ulaşmak için çok savaştık ama sayı üstünlükleri kesinlikle eziciydi. Kendimiz de mağlup olmamak için geri çekilmek zorunda kaldık! Eğer kardeşinizin üzerine üşüşen çekiçli Parshendiler yüzünden düştüğünü kendi gözlerimle görmemiş olsam savaşmaya devam ederdim,” Yüzünü buruşturdu. “Ödül olarak kanlı Parezırhı parçalarını taşıyarak dağılmaya başlamışlardı. Barbar canavarlar.”</p>

  <p>Navani üşüdüğünü hissetti. Soğuk, hissiz. Bu nasıl gerçek olabilirdi? En sonunda, <i>en sonunda</i> o taş kafalı herifin onu bir kardeş değil de bir kadın olarak görmesini sağlamışken. Ve şimdi...</p>

  <p>Ve şimdi...</p>

  <p>Gözyaşlarına karşı çenesini sıktı. “Buna inanmıyorum.”</p>

  <p>“Haberlerin ağır olduğunu biliyorum.” Sadeas ona bir sandalye getirmesi için bir hizmetkâra elini salladı. “Size bu haberi getirmek zorunda kalmamış olmayı ben de isterdim. Dalinar ve ben... Eh, onu uzun yıllardır tanırdım. Ve her ne kadar, her zaman onunla aynı gün doğumunu görmüş olmasak da, onu bir müttefik olarak kabul ederdim. Ve bir dost.” Doğuya doğru bakarak yumuşak bir şekilde küfretti. “Bunun hesabını verecekler, Verdiklerinden <i>emin olacağını.”</i></p>

  <p>Sadeas o kadar dürüst görünüyordu ki, Navani kendisini tereddüt ederken buldu.</p>

  <p>Zavallı solgun yüzlü, gözleri kocaman açılmış Renarin konuşamayacak kadar afallamış gibi görünüyordu. Sandalye geldiği zaman Navani oturmayı reddetti ve bu yüzden Renarin oturarak Sadeas’tan bir hoşnutsuzluk bakışı kazandı. Renarin başını ellerinin arasına alarak gözlerini yere dikti. Titriyordu.</p>

  <p><i>O şimdi yüceprens</i>, diye farkına vardı Navani.</p>

  <p>Hayır. <i>Hayır.</i> O sadece Navani Dalinar’ın ölmüş olduğu fikrini kabul ederse yüceprensti. Ve o ise ölmemişti. Ölemezdi.</p>

  <p>Bütün köprüler Sadeas’taydı, diye düşündü aşağıdaki kereste deposuna doğru bakarak.</p>

  <p>Navani geç ikindi güneşinin altına çıkarak sıcaklığını teninin üstünde hissetti. Eşlikçilerine doğru yürüdü. “Fırça kalem,” dedi Navani’nin eşyalarının içinde olduğu bir torbayı taşımakta olan Makal’a. “En kalını. Ve mürekkebimi yakın.”</p>

  <p>Kısa ve tombul kadın çantayı açtı ve bir ucunda bir adamın başparmağı kalınlığında, domuz kılından bir yumru olan uzun bir fırça kalem çıkardı. Arkasından da mürekkep geldi.</p>

  <p>Navani kalemi alıp kan renkli mürekkebin içine batırırken etrafındaki muhafızlar gözlerini ona diktiler. Dizlerinin üstüne çöktü ve taş zemini boyamaya başladı.</p>

  <p>Sanat, yaratmakla ilgiliydi. Ruhu, özü buydu. Yaratım ve düzen. Dikensiz bir şeyleri alırdın; bir parça mürekkep, boş bir sayfa ve bununla bir şeyler inşa ederdin.</p>

  <p>Hiçbir şeyden bir şeyler. Yaratımın <i>ruhu</i>.</p>

  <p>Boyarken yanaklarında gözyaşlarını hissetti, Dalinar’ın karısı ya da kızı yoktu; onun için dua edecek olan kimsesi yoktu. Ve bu yüzden de, Navani eşlikçilerini daha fazla mürekkep getirmeleri, için göndererek taşların üstüne bir dua yazdı. Kenarını oluşturmaya devam ederken rünün büyüklüğünü adımlayarak ölçtü, mürekkebini esmerleşmiş kayaların üstüne saçarak dev gibi bir rün yaptı.</p>

  <p>Askerler etrafına toplandı; Sadeas da güneşliğinden çıkarak, onun sırtı güneşe dönük, yerde sürünerek ve fırça kalemini şiddetle mürekkep kavanozlarına daldırarak yaptığı çizimi izledi. Eğer dua da yaratım değilse neydi? Hiçbir şeyin olmadığı yerde bir şeyler yapmak. Çaresizlikten, bir acı çığlığından bir dilek yaratmak. Yaradan’ın önünde boynunu eğmek ve bir insan hayatının boş gururundan alçakgönüllülük oluşturmak.</p>

  <p>Hiçbir şeyden bir şeyler. Gerçek yaratım.</p>

  <p>Gözyaşları mürekkebe karıştı. Dört kavanoz bitirdi. Eminelini yere dayayarak süründü, taşlara sürtündü ve gözyaşlarını sildiği zaman yanaklarına mürekkep bulaştırdı. En sonunda bitirdiği zaman, yirmi adım uzunluktaki, sanki kanla yazılmış gibi pırıl pırıl görünen rünün önünde dizleri üstüne çöktü. Islak mürekkep güneş ışığını yansıtıyordu ve Navani bunu bir mumla ateşledi; mürekkep ıslak ya da kuruyken yanacak şekilde üretilmişti. Alevler dua boyunca yakarak ilerlediler ve onu öldürerek ruhunu Yaradan’a gönderdiler.</p>

  <p>Duanın önünde başını eğdi. Bu sadece tek bir şekildi ama karmaşıktı. <i>Thath.</i> Adalet.</p>

  <p>Adamlar sanki onun ciddi dileğini bozmaktan korkarmış gibi sessizce izliyordu. Flamaları ve pelerinleri dalgalandıran soğuk bir rüzgâr esmeye başladı. Dua söndü ama bu önemli değildi. Uzun süre yanması gerekmiyordu.</p>

  <p>“Berrakbey Sadeas!” diye seslendi endişeli bir ses.</p>

  <p>Navani başını kaldırdı. Askerler çekilerek yeşilli bir haberciye yol açtılar. Aceleyle Sadeas’ın yanına gelerek konuşmaya başladı ama yüceprens adamı Parezırhı’nın kavrayışıyla omzundan yakaladı ve eliyle muhafızlarına etrafını sarmalarını işaret etti. Haberciyi güneşliğin altına çekti.</p>

  <p>Navani duasının yanında yerde durmaya devam etti. Alevler zeminde rünün şeklinde siyah bir yara bırakmıştı. Birisi yanına geldi, Renarin. O da bir dizinin üstüne çökerek, bir elini Navani’nin omzuna koydu. “Teşekkür ederim Mashala.”</p>

  <p>Navani başını sallayarak ayağa kalktı, hüreli kırmızı boya damlalarıyla lekelenmişti. Yanakları hâlâ gözyaşlarıyla ıslaktı ama gözlerini kıstı ve asker kalabalığının arasından Sadeas’a doğru baktı. Yüz ifadesi fırtına gibiydi, suratı kızarıyordu, gözleri öfkeyle kocaman açılmıştı.</p>

  <p>Dönerek asker kalabalığını itip geçti ve toplanma alanının kıyısına doğru hızla fırladı. Renarin ve Sadeas’ın subaylarından bazıları da ona katılarak Harap Ovalar’a doğnı gözlerini diktiler.</p>

  <p>Ve orada, arduvaz grisi bir zırh içindeki atlı bir adamın önderlik etmekte olduğu, topallayarak savaş kamplarına doğru kıvrımlı bir sıra halinde geri dönmekte olan adamları gördüler.</p>

  <p style="text-align: center;">♦</p>

  <p style="text-align: center;">♦♦</p>

  <p>Dalinar iki bin altı yüz elli üç adamın başında Gallant’ı sürüyordu. Sekiz binlik saldırı kuvvetinden geriye kalmış olanların hepsi bu kadardı.</p>

  <p>Platolar boyunca süren uzun geri dönüş yolculuğu ona düşünmek için zaman vermişti. İçi hâlâ duygulardan oluşan bir fırtınaydı. Atını sürerken sol elini esnetiyordu, şimdi Adolin’den ödünç almış olduğu mavi bir zırh eldiveninin içindeydi. Dalinar’ın kendi zırh eldivenini tekrar büyütmek günler sürecekti. Eğer Parshendiler geride bırakmış olduğu eldivenden tam bir zırh büyütmeye çalışacak olurlarsa daha da uzun. Ama Dalinar’ın zırhçıları takımına Fırtınaışığı beslediği için başarısız olacaklardı. Terk edilmiş zırh eldiveni dağılacak ve Dalinar’ın yeni eldiveni büyürken parçalanarak toza dönüşecekti.</p>

  <p>Şu an için ise Adolin’in eldivenini takıyordu. İki bin altı yüz adamdaki bütün dolu mücevherleri toplamışlar ve bu Fırtınaışığını da onun zırhını tekrar doldurarak desteklemek için kullanmışlardı. Hâlâ çatlaklarla doluydu. Zırhın görmüş olduğu kadar çok hasarı tamir etmek günler alırdı ama eğer iş o noktaya varırsa Zırh tekrar savaşabilecek hâldeydi.</p>

  <p>Dalinar ise işin o noktaya varmayacağından emin olmak zorundaydı. Sadeas’la yüzleşmeye niyeti vardı ve bunu yaptığı zaman da zırhlı olmayı istiyordu. Aslında, <i>istediği</i> şey Sadeas’ın savaş kampına çıkan yokuştan yukarı fırtına gibi baskın yaparak “eski dostuna” resmen savaş ilan etmekti. Belki de Kılıç’ını çağırarak Sadeas’ın hesabını görmek.</p>

  <p>Ama bunu yapmazdı. Askerleri çok zayıftı, durumu çok kırılgandı. Resmi savaş onu ve krallığı yok ederdi. Başka bir şey yapmak zorundaydı. Krallığı koruyacak bir şey. İntikamın zamanı gelecekti. Eninde sonunda. Alethkar daha önce geliyordu.</p>

  <p>Mavi zırhlı yumruğunu indirerek Gallant’ın dizginlerini kavradı. Adolin de kısa bir mesafe ileride at sürüyordu. Onun da zırhını tamir etmişlerdi ama onun şimdi bir eldiveni eksikti. Dalinar ilk başta oğlunun verdiği zırh eldivenini reddetmiş ama sonunda Adolin’in mantığına boyun eğmişti. Eğer ikisinden birinin eldiveni olmayacaksa, bu daha genç olan olmalıydı. Parezırhı’nın içinde yaş farklılıklarının bir önemi yoktu ama dışında Adolin yirmilerindeki genç bir adamken, Dalinar yaşlanmakta olan ve ellilerinde bir adamdı.</p>

  <p>Hâlâ ona Sadeas’a güvenmesini söyleyerek görünürde başarısız olmalarına neden olan görüleri konusunda ne düşüneceğini bilmiyordu. Bununla daha sonra yüzleşecekti. Her seferinde bir adım.</p>

  <p>“Elthal,” diye seslendi Dalinar. Felâketten sağ kurtulmuş olan en yüksek rütbeli subay olan Elthal, seçkin yüzlü, ince bıyığı olan çevik bir adamdı. Bir kolu askıdaydı. Savaşın son kısmı sırasında Dalinar’ın yanında geçidi tutmuş olan o adamlardan birisiydi.</p>

  <p>“Buyrun, Berrakbey?” diye cevap verdi Elthal koşarak Dalinar’ın yanına gelirken. İki Rhysadium’un dışındaki atların hepsi yaralıları taşıyordu.</p>

  <p>“Yaralıları bizim savaş kampımıza götür,” dedi Dalinar. “Sonra da Teleb’e bütün kampı alarma geçirmesini söyle. Geride kalan birlikler de silah başına geçsin.”</p>

  <p>“Emredersiniz, Berrakbey,” dedi adam selam vererek. “Berrakbey, onlara ne için hazırlanmalarını söyleyeyim?”</p>

  <p>“Her şey için ama umarım ki hiçbir şey için.”</p>

  <p>“Anladım, Berrakbey,” dedi. Elthal emirleri uygulamak için giderken.</p>

  <p>Dalinar Gallant’ı çevirerek hâlâ Kaladin adındaki ciddi liderlerini takip etmekte olan köprücü grubunun yanına sürdü. Kalıcı köprülere ulaşır ulaşmaz köprülerini terk etmişlerdi; Sadeas bir ara onu aldırmak için adam gönderebilirdi.</p>

  <p>O yaklaşırken köprücüler durdu, onun da hissettiği kadar yorgun görünüyorlardı, sonra da hafifçe düşmanca bir tavırla dizilişe geçtiler. Sanki Dalinar’ın onları ellerinden almaya çalışacağından eminmiş gibi mızraklarına sıkı sıkı sarılmışlardı. Onu kurtarmışlardı ama yine de belli ki ona güvenmiyorlardı.</p>

  <p>“Yaralılarımı kampıma geri gönderiyorum,” dedi Dalinar. “Siz de onlarla gitmelisiniz.”</p>

  <p>“Sadeas’la mı yüzleşeceksin?” diye sordu Kaladin.</p>

  <p>“Yüzleşmek zorundayım.” <i>Bunu neden yaptığını öğrenmek zorundayım.</i> “Bunu yaptığım zaman sizin özgürlüğünüzü de satın alacağım.”</p>

  <p>“O zaman ben de seninle kalacağım,” dedi Kaladin.</p>

  <p>“Ben de,” dedi yan taraftaki şahin yüzlü bir adam. Kısa süre sonra köprücülerin hepsi de kalmayı talep ettiler.</p>

  <p>Kaladin onlara döndü. “Sizi geri göndermeliyim.”</p>

  <p>“Ne?” diye sordu kısa bir gri sakalı olan daha yaşlı bir adam. “Sen kendini riske atabilirsin de biz atamaz mıyız? Sadeas’ın kampında kalmış adamlarımız var. Onları oradan kurtarmak zorundayız. En azından, bir arada kalmamız gerekir. Bu işin sonunu görmeliyiz.”</p>

  <p>Diğerleri de başlarını sallayarak onayladılar. Dalinar bir kere daha disiplinleri yüzünden şaşkına dönmüştü. Sadeas’ın bununla hiçbir ilgisi olmadığından gittikçe daha da fazla emin oluyordu. Bunun nedeni o başlarındaki adamdı. Her ne kadar gözleri koyu kahverengi olsa da, onda bir berrakbey havası vardı.</p>

  <p>Eh, eğer onlar gitmeyecekse, Dalinar da onları zorlamayacaktı. Atını sürmeye devam etti ve kısa bir süre sonra Dalinar’ın askerlerinden bine yakını koldan ayrıldı ve güneye, onun kampına doğru ilerlemeye başladı. Kalanları Sadeas’ın kampına doğru yollarına devam ettiler. Onlar yaklaşırken, Dalinar son uçurumda toplanmakta olan küçük bir kalabalığı fark etti. Özellikle en önlerinde duran iki şekil göze çarpıyordu. Renarin ve Navani.</p>

  <p><i>“Onlar</i> Sadeas’ın kampında ne arıyorlar?” diye sordu Adolin Sureblood’ı Dalinar’ın yanına yaklaştırırken bitkinliğine rağmen gülümseyerek.</p>

  <p>“Bilmiyorum,” dedi Dalinar. “Ama geldikleri için Fırtınababa onları kutsasın.” Onların hoş yüzlerini gördüğünde, bugünden de sağ çıkmış olduğu hissi en sonunda içine yerleşmeye başladı.</p>

  <p>Gallant son köprüyü geçti. Renarin bekliyordu ve Dalinar onu gördüğüne sevindi.</p>

  <p>Bir kez olsun, oğlan açık açık mutluluk belirtisi gösteriyordu. Dalinar eyerinden aşağı indi ve oğluna sarıldı.</p>

  <p>“Baba, hayattasın!” dedi Renarin.</p>

  <p>Adolin güldü ve zırhı tıngırdayarak kendi eyerinden aşağı indi. Renarin onunla kucaklaştıktan sonra Adolin’in omzunu kavradı, geniş bir şekilde sırıtarak diğer eliyle hafifçe Parezırhı’na vurdu. Dalinar da gülümseyerek Navani’ye bakmak için yüzünü ona doğru çevirdi. Elleri önünde kavuşturulmuş olarak duruyordu; bir kaşı kalkmıştı. Garip bir şekilde, yüzünde birkaç küçük kırmızı boya izi vardı.</p>

  <p>“Endişelenmedin bile, değil mi?” dedi ona.</p>

  <p>“Endişe mi?” diye sordu. Dalinar gözlerinin içine baktı ve o an kırmızılıklarını fark etti. “Dehşet içindeydim.”</p>

  <p>Ve sonra Dalinar kendini onu kucaklarken buldu. Üstünde Parezırhı olduğu için dikkatli olmak zorundaydı ama zırh eldivenleri elbisesinin ipeğini hissetmesine izin veriyor, eksik miğferi de parfümlü sabununun tatlı çiçek kokusunu almasını sağlıyordu. Ona cesaret edebildiği kadar sıkı sarılarak başını eğip burnunu saçlarına dayadı.</p>

  <p>“Hımm,” diye söylendi samimi bir şekilde. “Görünüşe göre özlenmişim. İnsanlar izliyor. Konuşacaklar.”</p>

  <p>“Umrumda değil.”</p>

  <p>“Hımm.... Görünüşe göre <i>epey bir</i> özlenmişim.”</p>

  <p>“Savaş meydanında öleceğimi düşündüm,” dedi Dalinar huysuz bir şekilde. “Ve fark ettim ki bu önemli değildi.”</p>

  <p>Navani başını geriye çekti, şaşırmış gibi görünüyordu.</p>

  <p>“İnsanların ne düşündüğü konusunda endişelenmekle zamanımın çok fazlasını harcadım Navani. Zamanımın dolduğunu düşündüğümde, bütün bu endişelerin boşa olduğunun farkına vardım. En sonunda, hayatımı nasıl yaşamış olursam olayım bundan memnundum.” Başını eğerek ona baktı, sonra da içgüdüsel olarak sağ zırh eldivenini çözdü ve eldiven tangırtıyla yere düştü. Nasırlı eliyle uzandı ve Navani’nin çenesine dokundu. “Sadece iki pişmanlığım vardı. Biri senin için, biri de Renarin için.”</p>

  <p>“Yani diyorsun ki, öylece ölüp gidebilirsin ve bu önemli olmaz mı?”</p>

  <p>“Hayır,” dedi. “Diyorum ki sonsuzlukla yüzleştiğim zaman, orada huzur gördüm. Bu nasıl yaşadığımı değiştirecek.”</p>

  <p>“Bütün o suçluluk hissin olmadan mı?”</p>

  <p>Dalinar tereddüt etti. “Ben olduğum düşünülünce, ondan tamamen kurtulabileceğimi sanmıyorum. Sona varmak huzurdu ama yaşamak... O bir fırtına. Yine de, şimdi her şeyi farklı görüyorum. Artık yalan söyleyen insanların beni itip kakmasına izin vermekten vazgeçmenin zamanı geldi.” Başını kaldırarak daha fazla yeşilli askerin toplanmakta olduğu yukarıdaki sırta baktı. “Görülerden birini düşünüp duruyorum,” dedi yumuşak bir şekilde. “En sonuncuyu, Nohadon’la karşılaştığım görüyü. O benim bilgeliğini kitaba dökme önerimi reddetmişti. Orada bir şeyler var. Benim de öğrenmem gereken bir şey.”</p>

  <p>“Ne?” diye sordu Navani.</p>

  <p>“Daha bilmiyorum. Ama anlamaya yaklaştım.” Tekrar ona iyice sarılıp, elini başının arkasına koyarak saçlarını hissetti. Zırh’ın kaybolmasını, aralarındaki metalle ayrılıyor olmamayı diledi.</p>

  <p>Ama Zırh’ını terk etmenin zamanı daha gelmemişti. Gönülsüz bir şekilde onu bırakarak Renarin ve Adolin’in onları rahatsız bir şekilde izlemekte olduğu yan tarafa döndü. Askerleri yukarıdaki sırtta toplanmakta olan Sadeas’ın ordusuna bakıyordu.</p>

  <p><i>Burada kan dökülmesine</i> izin <i>veremem,</i> diye düşündü Dalinar aşağı uzanarak etini yerdeki zırh eldiveninin içine sokarken. Kayışları sıkıştırarak zırhın kalan kısmına bağladı. <i>Ama onunla yüzleşmeden sessiz sessiz kampıma geri dönecek de değilim.</i> En azından ihanetinin sebebini öğrenmek zorundaydı. Her şey çok iyi gidiyordu.</p>

  <p>Dahası, köprücülere vermiş olduğu söz meselesi vardı. Dalinar kan lekeli pelerini arkasında dalgalanırken yokuştan yukarı yürüdü. Adolin bir yanında tıngırdayarak geliyor, Navani de öbür yanında ona ayak uydurmaya çalışıyordu. Renarin ise onları takip etti, Dalinar’ın geride kalmış olan bin altı yüz askeri de yukarı çıkıyorlardı.</p>

  <p>“Baba...” dedi Adolin düşman askerlere bakarak.</p>

  <p>“Kılıç’ını çağırma. Burada iş dövüşmeye varmayacak.”</p>

  <p>“Sadeas sizi terk etti, değil mi?” diye sordu Navani sessizce, gözleri öfkeyle yanarak.</p>

  <p>“Bizi sadece terk etmedi,” diye tısladı Adolin. “Bize tuzak kurdu, sonra da ihanet etti.”</p>

  <p>“Sağ kurtulduk,” dedi Dalinar sert bir şekilde. Önündeki yol gittikçe açık seçik hale geliyordu. Yapmak zorunda olduğu şeyin ne olduğunu biliyordu. “Bize burada saldırmayacak ama bizi kışkırtmaya çalışabilir. Kılıcını sis olarak bırak Adolin ve askerlerimizin de bir hata yapmasına izin verme.”</p>

  <p>Yeşilli askerler gönülsüz bir şekilde açıldılar. Düşmanca bakıyorlardı. Yan tarafta, Kaladin ve onun köprücüleri Dalinar’ın kuvvetinin önüne yakın bir yerde yürüyordu.</p>

  <p>Adolin Kılıç’ını çağırmadı ama Sadeas’ın etrafındaki askerlerine onları aşağılayarak baktı. Dalinar’ın askerleri bir kere daha etrafları düşmanlarla çevrelenmiş olduğu için iyi hissediyor olamazlardı ama onu toplanma alanına doğru takip ettiler. Sadeas ileride duruyordu. Parezırhı hâlâ üzerinde olan hain yüceprens kollarını kavuşturmuş, kıvırcık siyah saçları rüzgârda dalgalanarak bekliyordu. Birileri buradaki taşların üstünde devasa bir <i>thath</i> rünü yakmıştı ve Sadeas da bunun merkezinde ayaktaydı.</p>

  <p>Adalet. Sadeas’ın orada dikilmiş, adaleti ayaklarının altında çiğneyerek duruyor olmasında muhteşem bir ironi vardı.</p>

  <p>“Dalinar, eski dost!” diye seslendi Sadeas. “Görünüşe göre kurtulman olasılığını hafife almışım. Sen hâlâ tehlike altındayken geri çekilmiş olduğum için özür diliyorum ama kendi adamlarımın güvenliği önce geliyordu. Eminim ki anlıyorsundur.”</p>

  <p>Dalinar Sadeas’tan az bir mesafe ileride durdu. Birbirleriyle yüzleştiler; toplanmış olan ordular gergindi. Soğuk bir rüzgâr Sadeas’ın arkasındaki güneşliği dalgalandırıyordu.</p>

  <p>“Elbette,” dedi Dalinar, sesi dolaysızdı. “Sen yapman gereken şeyi yaptın.”</p>

  <p>Sadeas gözle görülür bir şekilde rahatladı, gerçi Dalinar’ın askerlerinden birkaçı bunun üstüne mırıldandılar. Adolin onları dik dik bakarak susturdu.</p>

  <p>Dalinar dönerek Adolin ve adamlarına geri çekilmeleri için elini salladı. Navani ona bir kaşını kaldırdı ama Dalinar ısrar etti ve diğerleriyle birlikte o da çekildi. Dalinar tekrar Sadeas’a döndü ve meraklı görünen yüceprens de kendi eşlikçilerine geri çekilmeleri için elini salladı.</p>

  <p>Dalinar <i>thath</i> rününün kıyısına kadar yürüdü ve Sadeas da aralarında sadece birkaç santim kalana kadar öne çıktı. Boyları denkti. Bu kadar yakında dururken, Dalinar Sadeas’ın gözlerinin içindeki gerginliği ve öfkeyi görebildiğini düşündü. Dalinar’ın sağ kalması aylardır süren planları mahvetmiş olmalıydı.</p>

  <p>“Neden olduğunu bilmek zorundayım,” diye sordu Dalinar Sadeas’tan başka hiç kimsenin duyamayacağı kadar alçak sesle.</p>

  <p>“Yeminim yüzünden, eski dost.”</p>

  <p>“Ne?” diye sordu Dalinar ellerini yumruk yaparak.</p>

  <p>“Seninle birlikte bir söz vermiştik, yıllar önce.” Sadeas içini çekerek havailiği bir kenara bıraktı ve açıkça konuştu. “Elhokar’ı koruyacaktık. Bu krallığı koruyacaktık.”</p>

  <p>“Benim yaptığım da buydu? Aynı amaca sahiptik. Ve birlikte savaşıyorduk Sadeas. <i>İşe yarıyordu.</i>”</p>

  <p>“Evet,” dedi Sadeas. “Ama şimdi eminim ki Parshendileri tek başıma da yenebilirim. Birlikte yapmış olduğumuz her şeyi, ben kendi ordumun bir kısmını önden hızla götürerek, geri kalan daha büyük kuvveti de arkadan getirecek şekilde ikiye bölerek de başarabilirim. Senden kurtulmak için bu şansı kullanmak zorundaydım. Dalinar, görmüyor musun? Gavilar zayıflığı nedeniyle öldü. <i>Ben</i> en başından beri Parshendilere saldırmak, fethetmek istemiştim. O ise bir anlaşmada ısrar etti ve bu da onun ölümüne sebep oldu. Şimdi sen de tıpkı onun gibi davranmaya başlıyorsun. O aynı fikirler, aynı konuşma tarzı. Senin yüzünden Elhokar’a da bulaşmaya başladılar. O senin gibi giyiniyor. Bana Kurallar’dan ve nasıl belki de onları bütün on savaş kampında da uygulamaya koymanın gerekli olabileceğinden bahsediyor. <i>Geri çekilmeyi</i> düşünmeye başlıyor.”</p>

  <p>“Ve bu yüzden de sen benim yaptığının şerefli bir davranış olduğunu düşünmemi mi istiyorsun?” diye hırladı Dalinar.</p>

  <p>“Hiç de değil,” dedi Sadeas kıs kıs gülerek. “Yıllardır Elhokar’ın en güvendiği danışmanı olmak için çaba harcıyorum ama orada her zaman sen varsın. Onun dikkatini dağıtıyorsun; benim bütün uğraşlarıma rağmen o senin sözünü dinliyor. Bu sadece şeref yüzündenmiş gibi numara yapmayacağım, gerçi onun da biraz katkısı var. Sonuçta, sadece senden kurtulmayı istedim.”</p>

  <p>Sadeas’ın sesi soğuklaştı. “Ama sen <i>deliriyorsun,</i> eski dost. Bana bir yalancı diyebilirsin ama ben bugün yaptığım şeyi bir merhamet duygusuyla yaptım. Senin gittikçe daha da fazla düşmeni izlemek yerine, şan içinde ölmene izin vermenin bir yoluydu bu. Parshendilerin seni öldürmesini sağlayarak, Elhokar’ı senden koruyabilir ve seni de diğerlerine burada gerçekten de ne yapmakta olduğumuzu hatırlatan bir sembole dönüştürebilirdim. Bizi en sonunda birleştiren şey senin ölümün olabilirdi. İronik, eğer düşünecek olursan.”</p>

  <p>Dalinar nefes alıp verdi. Gücenmişliğinin, öfkesinin onu yutmasına izin vermemek zordu. “O zaman bana bir şeyi söyle. Neden suikast girişimini benim üstüme yıkmadın? Sadece daha sonra bana ihanet etmenin bir yolunu arayacaktın madem, beni neden temize çıkardın?”</p>

  <p>Sadeas homurdandı. “Hah. Hiç kimse senin kralı öldürmeye çalışmış olduğuna <i>gerçekten</i> de inanmazdı. Dedikodunu yaparlardı ama buna inanmazlardı. Seni fazla çabuk suçlamak kendimi zan altında bırakma riskini doğurabilirdi.” Başını salladı. “Sanırım Elhokar onu kimin öldürmeye çalışmış olduğunu biliyor. Bana o kadarını itiraf etti ama ismi vermiyor.”</p>

  <p><i>Ne?</i> diye düşündü Dalinar. <i>Biliyor mu? Ama... Nasıl? Neden bize kim olduğunu söylemiyor?</i> Dalinar planlarını değiştirdi. Sadeas’ın doğruyu söyleyip söylemediğinden emin değildi ama eğer öyleyse, Dalinar bunu kullanabilirdi.</p>

  <p>“Sen olmadığını biliyor,” diye devam etti Sadeas. “Ondan bu kadarını okuyabiliyorum ama o ne kadar şeffaf olduğunun farkında değil. Seni suçlamak anlamsız olurdu. Elhokar seni savunurdu ve ben de İstihbarat Yüceprensi konumunu kaybedebilirdim. Ama senin bana tekrar güvenmeni sağlamak için gerçekten harika bir fırsat <i>yarattı.</i>”</p>

  <p><i>Onları birleştir...</i> Görüler. Ama Dalinar’a bunları söyleyen adam kesinlikle yanılmıştı. Şerefli davranmak Sadeas’ın sadakatini <i>kazandırmamıştı.</i> Sadece Dalinar’ı ihanet karşısında savunmasız hale getirmişti.</p>

  <p>“Eğer bir anlamı varsa, seni severim,” dedi Sadeas boş boş. “Gerçekten de severim. Ama sen benim yolumdaki bir kayasın ve ben farkında olmadan Gavilar’ın krallığını yok etmek için çalışan bir güçsün. Fırsat elime geçtiği zaman bunu kullandım.”</p>

  <p>“Bu sadece uygun bir fırsat değildi,” dedi Dalinar. “Sen bunu kurdun, Sadeas.”</p>

  <p>“Plan yapmıştım ama ben çoğu zaman plan yaparım. Her zaman elimdeki seçenekleri kullanmam. Bugün kullandım.”</p>

  <p>Dalinar homurdandı. “Eh, sen bugün bana bir şeyi gösterdin Sadeas, benden kurtulmaya çalışma hareketinin bizzat kendisi bana bunu gösterdi.”</p>

  <p>“Peki, neymiş o?” diye sordu Sadeas eğlenerek.</p>

  <p>“Bana benim hâlâ bir tehdit olduğumu gösterdin.”</p>

  <p style="text-align: center;">♦</p>

  <p style="text-align: center;">♦♦</p>

  <p>Yüceprensler alçak sesli konuşmalarına devam ediyordu. Kaladin Dalinar’ın askerlerinin yanında, Köprü Dört’ün üyeleriyle birlikte tükenmiş bir halde duruyordu.</p>

  <p>Sadeas onlara bir bakış atmaya tenezzül etti. Matal kalabalığın içinde durmuş ve bütün bu zaman boyunca kızarmış bir yüzle Kaladin’in takımını izlemişti. Matal büyük olasılıkla Lamaril’in başına geldiği gibi cezalandırılacağını biliyordu. Derslerini almış olmaları gerekirdi. En başında, Kaladin’i öldürmüş olmaları gerekirdi.</p>

  <p><i>Denediler,</i> diye düşündü. <i>Başaramadılar.</i></p>

  <p>Ona ne olmuş olduğunu, Syl ve kafasının içindeki kelimelerle olan biten şeyin ne anlama geldiğini bilmiyordu. Görünüşe göre artık Fırtınaışığı onun için daha iyi işliyordu. Daha etkili, daha güçlü olmuştu. Ama şimdi gitmişti ve Kaladin <i>o kadar</i> yorgundu ki. Tükenmişti. Kendisini ve Köprü Dört’ü çok fazla zorlamıştı. Haddinden fazla.</p>

  <p>Belki de o ve diğerleri Kholin’in kampına gitmiş olmalıydılar. Ama Teft haklıydı, bu işin sonunu görmeleri gerekiyordu.</p>

  <p><i>Söz verdi,</i> diye düşündü Kaladin. Bizi <i>Sadeas’tan kurtaracağına söz verdi.</i></p>

  <p>Öte yandan, geçmişte <i>açıkgözlerin</i> verdikleri sözler onu nereye getirmişti?</p>

  <p>Yüceprensler görüşmelerini tamamlayarak ayrıldı ve birbirlerinden uzaklaştı.</p>

  <p>“Eh, adamların belli ki yorgun Dalinar,” dedi Sadeas yüksek, bir sesle. “Neyin yanlış gitmiş olduğu hakkında daha sonra da konuşabiliriz ama sanıyorum ittifakımızın uygulanabilir olmadığının kanıtlanmış olduğunu varsaymak gerek.”</p>

  <p>“Uygulanabilir değil,” dedi Dalinar. “Bunu ifade etmek için oldukça kibar bir terim.” Köprücülere doğru başıyla işaret etti. “Bu köprücüleri benimle birlikte kampıma götüreceğim.”</p>

  <p>“Korkarım ki onlardan ayrılamam.”</p>

  <p>Kaladin’in içi burkuldu.</p>

  <p>“Muhakkak ki senin için fazla bir değerleri yoktur, ” dedi Dalinar. “Fiyatını söyle.”</p>

  <p>“Satmayı düşünmüyorum.”</p>

  <p>“Adam başına altmış zümrüt broam ödeyeceğim,” dedi Dalinar. Bu iki taraftan da izleyen askerlerin nefeslerinin kesilmesine neden oldu. Bu iyi bir kölenin fiyatının en azından yirmi katıydı.</p>

  <p>“Tanesine bin bile versen olmaz, Dalinar,” dedi Sadeas. Kaladin o gözlerin içinde köprücülerinin ölümünü görebiliyordu. “Askerlerini al ve git. Benim malımı da burada bırak.”</p>

  <p>“Beni bu konuda zorlama, Sadeas,” dedi Dalinar.</p>

  <p>Bir anda gerginlik geri dönmüştü. Dalinar’ın subaylarının elleri kılıçlarına gitti ve mızrakçıların kulakları dikilerek silahlarının saplarını kavradılar.</p>

  <p>“Seni zorlamayayım mı?” diye sordu Sadeas. “Bu nasıl bir tehdit böyle? Kampımdan <i>git.</i> İkimizin arasında daha fazla bir şey kalmadığı açık. Eğer malımı çalmaya kalkarsan, sana saldırmak için her türlü gerekçem olur.”</p>

  <p>Dalinar yerinde duruyordu. Kendine güveniyormuş gibi görünüyordu ama Kaladin bunun için hiçbir sebep göremiyordu. <i>Ve bir söz daha ölüyor,</i> diye düşündü Kaladin arkasını dönerek. Sonuç olarak, bütün iyi niyetlerine rağmen bu Dalinar Kholin’in de diğerlerinden bir farkı yoktu.</p>

  <p>Kaladin’in arkasında şaşkınlıkla nefesler tutuldu.</p>

  <p>Kaladin donakaldı, sonra da hızla döndü. Dalinar Kholin yeni çağırılmış olduğu için üstünden su damlacıkları akan devasa Parckılıcı’nı elinde tutuyordu. Zırhından hafifçe buhar tütüyor gibiydi, çatlaklarından Fırtınaışığı yükseliyordu.</p>

  <p>Sadeas tökezleyerek geriye kaçtı, gözleri kocaman açılmıştı. Onun şeref muhafızları kılıçlarını çektiler. Adolin Kholin görünüşe göre kendi silahını çağırmaya başlayarak elini yan tarafa uzattı.</p>

  <p>Dalinar öne doğru bir adım attı, sonra da Kılıç’ının ucunu taşların üstündeki kararmış rünün ortasına sapladı. Geriye bir adım attı. “Köprücüler için,” dedi.</p>

  <p>Sadeas gözlerini kırpıştırdı. Mırıldanmakta olan sesler kesildi ve alandaki insanlar nefes bile alamayacak kadar afallamış halde kalakaldı.</p>

  <p><i>“Ne?</i>” dedi Sadeas.</p>

  <p>“Kılıç,” dedi Dalinar, sert sesi havada yayılıyordu. “Köprücülerine karşılık olarak. Hepsine. Kampında olan bütün köprücüler. Onlar istediğim şekilde davranmam için benim olacak, bir daha asla senin tarafından dokunulmayacak. Karşılığında sen Kılıç’ı alacaksın.”</p>

  <p>Sadeas inanamayarak Kılıç’a baktı. “Bu silah servetler değerinde. Şehirler, saraylar, <i>krallıklar</i>!”</p>

  <p>“Anlaştık mı?” diye sordu Dalinar.</p>

  <p>“Baba hayır!” dedi Adolin Kholin kendi Kılıç’ı elinde belirirken. “Sen...”</p>

  <p>Dalinar bir elini kaldırarak genç adamı susturdu. Gözlerini Sadeas’ın üstünde tutuyordu. <i>“Anlaştık mı?</i>” diye sordu kelimelerin üstüne basa basa.</p>

  <p>Kaladin hareket edemeyerek, hiçbir şey düşünemez durumda bakakaldı.</p>

  <p>Sadeas Parekılıcı’na baktı; gözleri açlıkla doluydu. Kaladin’e bir göz attı, kısacık bir an için tereddüt etti, sonra da uzandı ve <i>Kılıç</i>’ı kabzasından kavradı, <i>“Al</i> fırtına götüresi yaratıkları.”</p>

  <p>Dalinar kısaca başını sallayarak Sadeas’a sırtını döndü. “Gidelim,” dedi beraberindekilere.</p>

  <p>“Onlar değersiz biliyorsun,” dedi Sadeas. “Sen on aptallardansın, Dalinar Kholin! Ne kadar delirmiş olduğunu görmüyor musun? Bu bir Alethi yüceprensi tarafından verilmiş en aptalca karar olarak tarihe geçecek!”</p>

  <p>Dalinar arkasına bakmadı. Yürüyerek. Kaladin ve Köprü Dört’ün diğer üyelerinin yanına geldi. “Gidin,” dedi Dalinar onlara, sesi nazikti. “Eşyalarınızı ve geride bıraktığınız adamları toplayın. Sizinle birlikte muhafız olarak askerlerimi göndereceğim. Köprüleri bırakın ve hızla benim kampıma gelin. Orada güvende olacaksınız. Size bunun için şerefim üzerine söz veriyorum.”</p>

  <p>Yürüyerek uzaklaşmaya başladı.</p>

  <p>Kaladin uyuşukluğundan kurtuldu. Yüceprensin arkasından fırlayarak zırhlı kolunu kavradı. “Bekle. Sen... O... <i>Ne</i> <i>oldu orada?</i>”</p>

  <p>Dalinar ona doğru döndü. Sonra Yüceprens, Kaladin’in omzuna bir elini koydu, mavi parlayan eldiveni arduvaz grisi olan zırhının kalan kısmıyla uyumsuzdu. “Sana ne yapılmış olduğunu bilmiyorum. Hayatının nasıl olduğunu ancak tahmin edebilirim. Ama bunu bil. Benim kampımda ne köprücü ne de köle olacaksınız.”</p>

  <p>“Ama...”</p>

  <p>“Bir insanın hayatının değeri nedir?” diye sordu Dalinar yumuşak bir şekilde.</p>

  <p>“Köle tüccarları bir tanesinin yaklaşık iki zümrüt broam olduğunu söylüyor,” dedi Kaladin kaşlarını çatarak.</p>

  <p>“Peki ya sen ne diyorsun?”</p>

  <p>“Bir insanın hayatına değer biçemezsin,” dedi anında babasını tekrarlayarak.</p>

  <p>Dalinar gözlerinin kenarlarındaki kırışıklık çizgileri genişleyerek gülümsedi. “Tesadüf eseri, bu bir Parekılıcı’nın da tam değeri. Yani bugün, sen ve adamların bana iki bin altı yüz paha biçilemez hayatı satın almak için fedakârlıkta bulundunuz. Ve ben de size olan borcumu sadece tek bir paha biçilmez kılıç ile ödemiş oldum. Ben buna kelepir derim.”</p>

  <p>“Bunun gerçekten de iyi bir alışveriş olduğunu düşünüyorsun, değil mi?” dedi Kaladin hayret içinde.</p>

  <p>Dalinar etkileyici bir şekilde babacan bir tavırla gülümsedi. “Şerefim için mi? Tartışmasız. Git ve adamlarını güvenliğe taşı, asker. Bu gece, daha sonra, sana bazı sorularım olacak.”</p>

  <p>Kaladin yeni Kılıç’ını huşu içinde tutmakta olan Sadeas’a bir göz attı. “Sadeas’la ilgileneceğini söylemiştin. Düşündüğün şey bu muydu?”</p>

  <p>“Bu Sadeas’la ilgilenmek değildi,” dedi Dalinar. “Bu sen ve adamlarınla ilgilenmekti. Benim bugün hâlâ yapmam gereken işler var.”</p>

  <p style="text-align: center;">♦</p>

  <p style="text-align: center;">♦♦</p>

  <p>Dalinar, Kral Elhokar’ı sarayının oturma odasında buldu.</p>

  <p>Dalinar bir kere daha dışarıdaki muhafızlara başını salladı, sonra da kapıyı kapattı. Sıkıntılı gibi görünüyorlardı ki öyle de olması gerekirdi. Verilen emir kuraldışıydı. Ama onlara söylendiği gibi yapacaklardı. Kralın mavi ve altın renklerini giyiyorlardı ama onlar Dalinar’ın adamlarıydı ve sadâkatleri yüzünden özellikle seçilmişlerdi.</p>

  <p>Kapı pat diye kapandı. Kral Parezırhı’nı giymiş, haritalarından birine bakıyordu. “Ah, amca,” dedi Dalinar’a doğru dönerek. “Güzel. Ben de seninle konuşmak istiyordum. Sen ve annem hakkında olan söylentilerden haberin var mı? Uygunsuz bir şeylerin olamayacağının farkındayım ama insanların düşündükleri şeyler hakkında endişeliyim.”</p>

  <p>Dalinar’ın botlu ayakları pahalı halının üstünde gümbürdeyerek odayı geçti. Odanın köşelerinde asılı dolu elmaslar ve işlemeli duvarlara ışığı yansıtmaları ve parlamaları için döşenmiş minik kuvars parçacıkları vardı.</p>

  <p>“Gerçekten de amca,” dedi Elhokar başını sallayarak. “Kamptaki ününden gittikçe daha da hoşnutsuz oluyorum. Dedikleri şeyler beni kötü bir şekilde etkiliyor, biliyorsun ve...” Dalinar ondan yaklaşık bir adım ötede dururken sesi solarak kesildi. “Amca? Her şey yolunda mı? Kapı muhafızlarım bugünkü plato saldırınla ilgili bir tür aksilikten bahsetmişti ama aklım düşüncelerle doluydu. Önemli bir şeyi mi kaçırdım?”</p>

  <p>“Evet,” dedi Dalinar. Sonra da ayağını kaldırarak kralı göğsünden tekmeledi.</p>

  <p>Darbenin gücü kralı arkadaki masasına doğru fırlatmıştı. Ağır Paretaşıyan çatırtıyla üstüne inerken kaliteli tahtalar parçalandı. Elhokar yere çarptı, göğüs zırhı hafifçe çatlamıştı. Dalinar bir adımla yanına geldi sonra da kralın yan tarafına bir tekme daha indirerek göğüs zırhını tekrar çatlattı.</p>

  <p>Elhokar panik içinde bağırmaya başladı, “Muhafızlar! Gelin! Muhafızlar!”</p>

  <p>Hiç kimse gelmedi. Dalinar tekrar tekme attı ve Elhokar da küfrederek botunu yakaladı. Dalinar homurdandı ama eğilerek Elhokar’ı kolundan yakaladı, sonra da çekerek ayaklarının üstüne kaldırıp onu odanın öbür ucuna doğru fırlattı. Kral bir sandalyeye çarpıp parçalayarak halının üstünde tökezledi. Etrafa yuvarlak tahta parçaları dağıldı ve kıymıklar saçıldı.</p>

  <p>Kocaman açılmış gözleriyle Elhokar zar zor ayaklarının üstünde doğruldu. Dalinar onun üstüne gitti.</p>

  <p>“Ne oldu sana amca?” diye bağırdı Elhokar. “Sen delirmişsin! Muhafızlar! Kralın konutunda suikastçı var! Muhafızlar!” Elhokar kapıya doğru koşmaya çalıştı ama Dalinar omzunu krala bindirerek genç adamı tekrar yere devirdi.</p>

  <p>Elhokar yerde yuvarlandı ama bir elini vücudunun altına yerleştirmeyi başarmıştı ve diğer eli yan tarafında, dizlerinin üstünde doğruldu. Kılıç’ını çağırırken bir sis bulutu belirdi.</p>

  <p>Dalinar tam Parekılıcı avcunun içinde belirirken kralın eline tekme attı. Kılıç darbeyle elinden fırladı ve anında tekrar sise dönüştü.</p>

  <p>Elhokar boş yere Dalinar’a bir yumruğunu salladı ama Dalinar bunu yakaladı, sonra da aşağı uzanarak kralı tutup ayaklarının üstüne kaldırdı. Elhokar’ı öne doğru çekti ve yumruğunu kralın göğüs zırhına bindirdi. Elhokar debelendi ama Dalinar hareketini tekrar edip, parmaklarının etrafındaki çelik koruyucuları çatlatarak zırhlı eldivenini göğsüne indirerek kralın nefesini kesti.</p>

  <p>Sonraki darbe Elhokar’ın göğüs zırhını patlatarak erimiş kıymık parçalarına dönüşmesine neden oldu.</p>

  <p>Dalinar kralı yere bıraktı. Elhokar tekrar kalkmak için uğraştı ama göğüs zırhı Parezırhı’nın gücü için bir odaktı. Onu kaybetmek kol ve bacakların ağırlaşmasına neden olurdu. Kıvranmakta olan kralın yanında bir dizinin üstüne çöktü. Elhokar’ın Parekılıcı tekrar oluştu ama Dalinar kralın bileğini kavradı ve kuvvetle taş zemine çarparak Kılıç’ı bir kere daha elinden kurtardı. Yine sise dönüşerek kayboldu.</p>

  <p>”Muhafızlar!” diye ciyakladı Elhokar. “Muhafızlar, muhafızlar, <i>muhafızlar!</i>”</p>

  <p>“Gelmeyecekler, Elhokar,” dedi Dalinar yumuşak bir şekilde. “Onlar benim adamlarım ve onlara ne duyarlarsa duysunlar içeri girmemeleri ve başka birisinin de girmesine izin vermemeleri için emir verdim. Bu senden gelen yardım çağrılarını içeriyor olsa bile.”</p>

  <p>Elhokar sessizleşti.</p>

  <p>“Onlar benim adamlarım, Elhokar,” diye tekrar etti Dalinar. “Onları ben eğittim. Onları oraya ben koydum. Onlar her zaman bana sadık oldular.”</p>

  <p>“Neden amca? Ne yapıyorsun? Lütfen söyle bana.” Neredeyse ağlıyordu.</p>

  <p>Dalinar öne eğilerek kralın nefesinin kokusunu alabilecek kadar yaklaştı. “Av sırasında atındaki eyer kayışı,” dedi Dalinar sessizce. “Onu sen kendin kestin, değil mi?”</p>

  <p>Elhokar’ın gözleri daha da fazla açıldı.</p>

  <p>“Eyerler sen benim kampıma gelmeden önce değiştirilmişti,” dedi Dalinar. “Bunu yaptın çünkü attan düştüğün zaman en sevdiğin eyerini mahvetmek istemiyordun. Sen bunun olmasını planlıyordun, bunun olmasına sen <i>neden oldun.</i> Bu yüzden kayışın kesilmiş olduğundan o kadar emindin.”</p>

  <p>Elhokar büzülerek başını salladı. “Birileri beni öldürmeye çalışıyordu ama sen inanmıyordun! Ben... Ben bunun sen olabileceğinden endişe etmiştim! O yüzden de şeye karar verdim... Ben...”</p>

  <p>“Hayatına karşı düzenlenmiş gözle görünür, bariz gibi duran bir teşebbüs yaratmak için kendi eyer kayışını kestin,” dedi Dalinar. “Benim ya da Sadeas’ın incelememizi sağlayacak bir şeyler.”</p>

  <p>Elhokar durakladı, sonra tekrar başını salladı.</p>

  <p>Dalinar gözlerini kapatarak yavaşça nefesini bıraktı, “Ne yaptığının farkında değil misin Elhokar? Bütün kamplarda şüpheleri üstüme çektin! Sadeas’a beni yok etmesi için bir fırsat verdin.” Gözlerini açarak altındaki krala baktı.</p>

  <p>“Bilmek zorundaydım,” diye fısıldadı Elhokar. “Hiç kimseye güvenemezdim.” Dalinar’ın ağırlığının altında inledi.</p>

  <p>“Ya Parezırhı’nın içindeki çatlak mücevherler? Onları da mı sen koydun?”</p>

  <p>“Hayır.”</p>

  <p>“O zaman belki gerçekten de bir şeyleri açığa çıkarmışsındır,” dedi Dalinar homurdanarak. “Sanırım seni tam olarak suçlayamayız.”</p>

  <p>“O zaman kalkmama izin verecek misin?”</p>

  <p>“Hayır.” Dalinar daha da aşağı eğildi. Bir elini kralın göğsünün üstüne bastırdı. Elhokar debelenmeyi keserek dehşet içinde ona baktı. “Eğer bastırırsam, ölürsün,” dedi Dalinar. “Kaburgaların dal gibi kırılır, kalbin bir üzüm tanesi gibi ezilir. Hiç kimse beni suçlamaz. Hepsi zaten yıllar önce Karadiken’in tahtı kendisine almış olması gerektiğini fısıldaşıyor. Senin muhafızların bana sadık. Senin intikamını alacak hiç kimse olmaz. Kimsenin umurunda olmaz.”</p>

  <p>Dalinar elini sadece birazcık daha bastırırken Elhokar nefesini bıraktı.</p>

  <p>“Anlıyor musun?” diye sordu Dalinar sessizce.</p>

  <p>“Hayır!”</p>

  <p>Dalinar içini çekti, sonra da genç adamı bırakarak ayağa kalktı. Elhokar zorlanarak bir nefes aldı.</p>

  <p>“Paranoyan boşuna olabilir veya gayet doğru da olabilir,” dedi Dalinar. “Ne olursa olsun, anlamak zorunda olduğun bir şey var. Ben senin düşmanın değilim.”</p>

  <p>Elhokar kaşlarını çattı. “Yani beni öldürmeyecek misin?”</p>

  <p>“Fırtınalar adına! Hayır. Seni kendi oğlum gibi seviyorum, velet.”</p>

  <p>Elhokar göğsünü ovuşturdu. “Senin... Çok garip babalık içgüdülerin var.”</p>

  <p>“Seni takip ederek yıllar geçirdim,” dedi Dalinar. “Sana sadâkatimi, sevgimi ve tavsiyelerimi verdim. Kendimi sana adadım; kendime söz verdim, asla Gavilar’ın tahtına göz dikmeyeceğime dair kendime yemin ettim. Hepsi kalbimi sadık tutmak için. Buna rağmen bana güvenmedin. Kayışla çevirdiğin o numara gibi bir halt ettin, beni suçlu gibi gösterdin, kendi düşmanlarına farkında olmadan sana karşı harekete geçmeleri için fırsat sağladın.”</p>

  <p>Dalinar krala doğru bir adım attı. Elhokar büzüldü.</p>

  <p>“Eh, artık biliyorsun,” dedi Dalinar, sesi sertti. “Eğer ben seni öldürmek istiyor olsaydım Elhokar, bunu düzinelerce defa yapmış olabilirdim. <i>Yüzlerce</i> kere. Görünüşe göre sadâkatimi ve sevgimi dürüstlüğümün kanıtı olarak kabul etmiyorsun. Ee, eğer bir çocuk gibi davranırsan, bir çocuk gibi muamele görürsün. Artık kesin olarak biliyorsun ki ben senin ölmeni istemiyorum. Çünkü eğer isteseydim, orada göğsünü ezip işi bitirmiş olurdum!”</p>

  <p>Gözlerini kralın gözlerine dikti. “Şimdi, <i>anlıyor musun?</i>” dedi Dalinar.</p>

  <p>Elhokar yavaş yavaş başını salladı.</p>

  <p>“İyi,” dedi Dalinar. “Yarın beni Savaş Yüceprensi olarak tayin edeceksin.”</p>

  <p>“Ne?”</p>

  <p>“Bugün Sadeas bana ihanet etti,” dedi Dalinar. Kırılmış masaya doğru yürüdü ve parçalarını tekmeledi. Kralın mührü geleneksel çekmecesinden yuvarlanarak çıktı. Dalinar bunu aldı. “Adamlarımın neredeyse altı bin tanesi katledildi. Adolin ve ben zar zor sağ kurtulduk.”</p>

  <p>“Ne?” dedi Elhokar kendini zorlayarak oturur konuma geçerken. “Bu imkânsız!”</p>

  <p>“Hiç de değil,” dedi Dalinar yeğenine bakarak. “Geri çekilerek bizi Parshendilere terk etmek için bir fırsat gördü. Bunu da yaptı. Yapmak için çok Alethice bir şey. Acımasızca ama yine de onun bir şeref ve ahlak numarası yapmasını mümkün kılıyor.”</p>

  <p>“O zaman... Benden onu mahkemeye çıkarmamı mı istiyorsun?”</p>

  <p>“Hayır. Sadeas diğerlerinden daha kötü ya da daha iyi değil. Yüceprenslerin hangisi olsa, kendisini riske atmadan arkadaşlarına ihanet etmek için bir fırsat gördüğü zaman bunu kullanır. Ben onları sadece sözde olmanın ötesinde birleştirmenin bir yolunu bulmaya niyetliyim. Bir şekilde. Yarın, sen beni Savaş Yüceprensi ilan ettikten sonra, Zırh’ımı bir sözümü yerine getirmek için Renarin’e vereceğim. Başka bir sözümü gerçekleştirmek için Kılıç’ımdan vazgeçtim bile.”</p>

  <p>Yakınına yürüyerek tekrar Elhokar’ın gözlerinin içine baktı, sonra da kralın mührünü eliyle kavradı. “Savaş Yüceprensi olarak, Kurallar’ı kampların onunda da uygulamaya koyacağım. Sonra savaşı doğrudan yönetecek, hangi orduların hangi plato saldırılarına çıkabileceğine ben karar vereceğim. Bütün mücevherkalpler Taht tarafından kazanılmış, sonra da senin tarafından ganimet olarak dağıtılmış olacak. Bunu bir yarışmadan gerçek bir savaşa dönüştüreceğiz ve bunu da bizim bu on ordumuzu ve onların liderlerini, gerçek askerlere dönüştürmek için kullanacağım.”</p>

  <p>“Fırtınababa! Bizi öldürürler! Yüceprensler isyan eder! Bir hafta sağ kalmam!”</p>

  <p>“Memnun olmayacaklar, orası kesin,” dedi Dalinar. “Ve evet, bu büyük bir oranda tehlike içerecek. Muhafızlarımız konusunda çok daha dikkatli olmak zorunda kalacağız. Eğer sen haklıysan ve birileri zaten seni öldürmeye çalışıyorsa, bunu her halükârda yapmamız gerek.”</p>

  <p>Elhokar ona gözlerini dikti, sonra da göğsünü ovuşturarak kırık mobilyalara baktı, “Sen <i>ciddisin,</i> değil mi?”</p>

  <p>“Evet.” Mührü Elhokar’a fırlattı. “Ben gider gitmez kâtiplerine benim tayinimi resmen yazdıracaksın.”</p>

  <p>“Ama ben senin insanları Kurallar’ı takip etmeye zorlamanın yanlış olduğunu söylediğini sanıyordum,” dedi Elhokar. “İnsanları değiştirmenin en iyi yolunun doğru şekilde yaşamak ve onların seni örnek alarak takip etmelerini sağlamak olduğunu söylemiştin!”</p>

  <p>“Bu Yaradan bana yalan söylemeden önceydi,” dedi Dalinar. Hâlâ o konuda ne düşüneceğini bilmiyordu. “Sana anlattığım şeylerin çoğunu <i>Kralların Yolu’ndan</i> öğrendim. Ama ben bir şeyi anlamamıştım. Nohadon kitabı hayatının sonunda yazdı; krallıkları birleşmeye zorladıktan sonra, Issızlık’ta yıkılmış olan diyarlara hayat verdikten sonra, düzeni sağladıktan <i>sonra.</i></p>

  <p>“Kitap bir ideali somutlaştırmak için yazılmıştı. Doğru olan şeyi yapma konusunda zaten bir momentumu olan bir halka verilmişti. Benim hatam buydu. Bunların herhangi birinin işe yarayabilmesinden önce, halkımızın sahip olması gereken asgari bir şeref ve saygınlık düzeyi var. Adolin bana birkaç hafta önce bir şey söyledi, önemli bir şey. Bana oğullarımı bu kadar yüksek beklentilere uymaya zorladığım hâlde, başkalarının suçlu bulunmadan yanlış yollarında gitmeye devam etmelerine neden izin verdiğimi sordu.</p>

  <p>“Diğer yüceprenslere ve onların <i>açıkgözlerine</i> yetişkinlermiş gibi muamele ediyordum. Bir yetişkin bir prensibi alarak kendi ihtiyaçlarına uyacak şekilde kullanabilir. Ama bizler daha bunun için hazır değiliz. Bizler çocuğuz. Ve bir çocuğu eğitirken, ondan kendi seçimlerini yapacak kadar büyüyene dek doğru olanı yapmasını <i>talep edersin.</i> Gümüş Krallıklar şerefin şanlı kaleleri olarak <i>doğmadı.</i> Onlar olgunluğa ulaşana kadar yetiştirilen gençler gibi öyle olmaları için eğitildiler, büyütüldüler.”</p>

  <p>Geniş adımlarla ilerleyerek Elhokar’ın yanında diz çöktü. Kral göğsünü ovmaya devam ediyordu, Parezırhı merkez parçası eksik olduğu için garip görünüyordu.</p>

  <p>“Alethkar’ı adam edeceğiz yeğenim,” dedi Dalinar yumuşak bir şekilde. “Yüceprensler Gavilar’a yeminler ettiler ama şimdi bu yeminleri görmezden geliyorlar. Eh, onların bunu yapmasına izin vermekten vazgeçmenin zamanı geldi. Biz bu savaşı kazanacağız ve Alethkar’ı da tekrar insanların imreneceği bir yere dönüştüreceğiz. Sadece askeri gücümüz yüzünden değil ama buradaki insanlar güvende olduğu ve adalet hüküm sürdüğü için. Ya bunu yapacağız ya da sen ve ben bunu yapmaya çalışırken öleceğiz.”</p>

  <p>“Bunu hevesli bir şekilde söylüyorsun.”</p>

  <p>“Çünkü en sonunda tam olarak ne yapmam gerektiğini biliyorum,” dedi Dalinar doğrulup ayağa kalkarak. “Ben Barış Elçisi Nohadon olmaya çalışıyordum. Ama öyle değilim. Ben Karadiken’im, bir general ve bir savaş beyiyim. Kapalı kapılar ardında politika yapmak için bir yeteneğim yok ama askerleri eğitmekte çok iyiyim. Yarından başlayarak, bu kampların her birindeki bütün adamlar bana ait olacak. Benim görüşüme göre, onların hepsi yeni acemiler. Yüceprensler bile.”</p>

  <p>“Benim tayini yaptığımı varsayarak.”</p>

  <p>“Yapacaksın,” dedi Dalinar. “Ve karşılığında da, seni öldürmeye çalışanın kim olduğunu bulmaya söz veriyorum.”</p>

  <p>Elhokar Parezırhı’nı parça parça çıkarmaya başlarken homurdandı. “O ilan yapıldıktan sonra, beni öldürmeye çalışanın kim olduğunu keşfetmek kolay olacak. Savaş kamplarındaki her ismi o listeye ekleyebilirsin!”</p>

  <p>Dalinar’ın gülümsemesi genişledi. “En azından o zaman tahmin yürütmek zorunda kalmayız. Bu kadar da karamsar olma, yeğenim. Bugün bir şey öğrendin. Amcan seni öldürmek istemiyor.”</p>

  <p>“O sadece beni bir hedef tahtasına çevirmek istiyor.”</p>

  <p>“Kendi iyiliğin için oğlum,” dedi Dalinar kapıya doğru yürüyerek. “Çok fazla endişe etme. Seni tam olarak nasıl hayatta tutacağıma dair bazı planlarım var.” Kapıyı açarak endişeli bir hizmetkâr ve eşlikçi gurubunu geride tutmakta olan endişeli bir muhafız grubuyla karşılaştı.</p>

  <p>“O gayet iyi,” dedi Dalinar onlara. “Bakın?” Kenara çekilerek muhafızların ve hizmetkârların krallarıyla ilgilenmelerine izin verdi.</p>

  <p>Dalinar gitmek için döndü. Sonra da durakladı, “Ha, Elhokar? Bir de annen ve ben birbirimizi yakından tanımaya çalışıyoruz. Buna alışmaya başlaman iyi olur.”</p>

  <p>Son birkaç dakikada olmuş olan her şeye rağmen, bu sözler kralda katıksız bir şaşkınlık bakışı yarattı. Dalinar gülümsedi ve kapıyı çekerek kapattı; uzaklaşırken adımları sağlamdı.</p>

  <p>Neredeyse her şey hâlâ yanlıştı. Sadeas’a karşı hâlâ hiddetli, adamlarının bu kadar fazlasının kaybettiği için acılı, Navani ile ne yapacağı hakkında kafası karışık, görüleri yüzünden afallamıştı ve savaş kamplarında birliği sağlama fikri de gözünü korkutuyordu.</p>

  <p>Ama en azından artık elinde kullanabileceği bir şeyler vardı.</p>

  <p class="baslik5">DÖRDÜNCÜ KISMIN SONU</p>
</body>
</html>
