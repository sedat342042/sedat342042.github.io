<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2 title="GİRİŞ"><img alt="" src="../Images/main-4.jpg" /></h2>

  <p><i><span style="font-weight:bold;">“İnsanların sevgisi buz gibi, buzdan sadece üç adım ötedeki bir dağ pınarı gibi. Bizler ona aidiz. Ah, Fırtınababa... Bizler onunuz. Sadece bin gün var ve sonra Dinmezfırtına geliyor.”</span></i></p>

  <div>
    <br />
  </div>

  <p><span style="font-weight:bold;">— 1171 yılının Shash ayının Palah haftasının ilk gününde alınmıştır, ölümden otuz bir saniye önce. Örnek orta yaşlarında hamile bir koyugözlü kadındı. Çocuk sağ kalmadı.</span></p>

  <div>
    <br />
  </div>

  <p>Vallano-oğlu-oğlu-Szeth, Shinovar’ın Hakikatsizi, bir kralı öldürecek olduğu gün beyaz giymişti. Beyaz kıyafet ona yabancı olan bir Parshendi âdetiydi. Ama efendilerinin istediği gibi yaptı ve herhangi bir açıklama da istemedi.</p>

  <p>Devasa ateş çukurları olan fırınlı, büyük bir taş odada oturuyordu. Ateşler eğlenenlerin üzerine çiğ bir ışık düşürüyor; dans edip bağırdıkça, içip şarkı söyledikçe ve el çırptıkça derilerinin üzerinde ter damlalarının oluşmasına neden oluyordu. Midelerinin şarap tulumlarından daha düşük kalitede olduğu ortaya çıkan bazılarına eğlence fazla geldiği için, kırınızı suratlarla yere düşüyorlardı. Sanki ölmüş gibi görünüyorlardı, en azından arkadaşları onları ziyafet salonundan çıkarıp yataklarına taşıyana kadar.</p>

  <p>Szeth davullarla salınmıyor, safir şarabı içmiyor veya dans etmek, için ayağa kalkmıyordu. Arkalardaki bir sırada oturuyordu; beyaz cübbeler içinde hareketsiz bir hizmetkâr. Anlaşma imzalanması nedeniyle yapılan eğlencede çok az kişi onun farkına varmıştı. O sadece bir hizmetkârdı ve Shinleri görmezden gelmek kolaydı. Burada Doğu’dakilerin çoğu Szeth’in türünün uysal ve zararsız olduğunu düşünüyordu. Çoğunlukla da haklıydılar.</p>

  <p>Davulcular yeni bir ritme başladı. Vuruşlar odaya görünmeyen bir kan pompalayan dörtlü kalp atışı gibi Szeth’i sarstı. Daha uygar krallıklarda vahşiler olarak görmezden gelinen Szeth’in efendileri kendi masalarında oturuyordu. Siyah mermeri andıran derileri kırmızı damarlarla örtülü adamlardı. Parshendi diye adlandırılmışlardı, dünyanın büyük çoğunluğunda Parshmen olarak bilinen daha uysal, hizmetkâr halkların kuzenleri. Bir acayiplik. Kendilerine Parshendi demiyorlardı, bu onlar için konulmuş Alethçe isimdi. Kabaca “düşünebilen Parshmen” anlamına geliyordu. İki taraf da bunu bir hakaret olarak görmüyor gibiydi.</p>

  <p>Müzisyenleri Parshendiler getirmişti. İlk başta, Alethi <i>açıkgözleri</i> tereddüt göstermişti. Onlara göre davullar, <i>koyugözlü</i> sıradan insanların basit enstrümanlarıydı. Ama şarap hem geleneğin hem de görgünün büyük suikastçısı idi ve şimdi Alethi elitleri kendilerinden geçerek dans ediyordu.</p>

  <p>Szeth ayağa kalktı ve oda boyunca dikkatlice ilerlemeye başladı. Eğlence uzun sürmüş, kral bile saatler önce odasına çekilmişti. Ama pek çok kişi hâlâ kutlama yapıyordu. Yürürken Szeth küçük masaya sarhoş bir hâlde yığılmış olan Dalinar Kholin’in etrafından dolaşmak zorunda kaldı; kralın öz kardeşi. Yaşlanmakta olan ama güçlü yapılı adam, onu yatağa gitmesi için ikna etmeye çalışanları kollarını sallayarak uzaklaştırıyordu. Kralın kızı Jasnah neredeydi? Kralın oğlu ve veliahdı Elhokar masanın başında oturuyor, babasının yokluğunda şöleni yönetiyordu. İki adamla konuşmaktaydı, yanağında açık renkli tuhaf bir leke bulunan koyu derili Azish bir adam ve daha zayıf, sürekli omzunun üstünden geriye bakıp duran Alethi’ye benzer bir adam.</p>

  <p>Veliahdın ziyafetteki refakatçileri önemsizdi. Szeth veliahttan uzak durdu, odanın kenarlarında sıralanmış davulcuların yanından geçti. Etraflarındaki havada müziksprenleri uçuşuyordu, minik ruhlar dönen şeffaf kurdeleler şeklini almıştı. Szeth davulcuların yanından geçerken onu fark ettiler. Kısa süre sonra tüm diğer Parshendilerle birlikte çekileceklerdi.</p>

  <p>Gücenmiş gibi görünmüyorlardı. Kızgın görünmüyorlardı. Ama yine de sadece birkaç saatlik olan anlaşmalarını bozacaklardı. Bu hiç mantıklı değildi. Ama Szeth soru sormazdı.</p>

  <p>Odanın kıyısında duvarın zeminle buluştuğu yerden sıralar hâlinde kabartıyla çıkan masmavi ışıkların yanından geçti. İçlerinde Fırtınaışığı ile doldurulmuş safirler vardı. Bu diyarların insanları nasıl bu kadar kutsal bir şeyi basit aydınlatma için kullanabiliyordu? Daha da kötüsü, Alethi bilginlerinin yeni bir Parekılıcı yaratmanın eşiğinde olduğu söyleniyordu. Szeth bunun sadece hayalperestçe bir övünme olmasını umuyordu. Çünkü eğer bu <i>gerçekten</i> de olursa dünya değişirdi. Büyük olasılıkla da uzak Thaylenah’dan yüce Jah Keved’e kadar tüm ülkelerin insanlarının çocuklarıyla Alethçe konuşuyor olacağı bir şekilde.</p>

  <p>Yüce bir ırktı bu Alethiler. Sarhoşken bile, doğal bir asaletleri vardı. Uzun ve yapılı erkekleri, göğsün yanlarından düğmeli olan ve gümüş ya da altınla özenli bir şekilde süslenmiş, koyu ipekten ceketler giyiyorlardı. Her biri savaş meydanındaki bir general gibi duruyordu.</p>

  <p>Kadınları daha da görkemliydi. Üzerlerine sıkıca oturan, erkeklerin tercih ettiği koyu tonlarla tezat oluşturan parlak renkli muhteşem ipek elbiseler giyiyorlardı. Her elbisenin sol kolu sağ kolundan daha uzundu, ellerini örtüyordu. Alethilerin acayip bir görgü anlayışı vardı.</p>

  <p>Kapkara saçları ya karmaşık saç örgüleriyle ya da gevşek yığınlar hâlinde başlarının tepesinde tutturulmuştu. Saçlar çoğunlukla Fırtınaışığı ile parlayan mücevherlerin yanı sıra, altın kurdeleler veya takılarla örgülüydü. Güzel. Kâfirce ama güzel.</p>

  <p>Szeth ziyafet salonunu arkada bıraktı. Hemen dışarıda Dilencilerin Ziyafeti’ne açılan kapının yanından geçti. Bu bir Alethi âdetiydi; şehirdeki en fakir kadın ve erkeklerden bazılarına kral ve misafirlerininkine denk bir ziyafetin verildiği bir oda. Uzun, alacalı sakalı olan bir adam alık alık gülümseyerek kapının ağzına yığılmıştı; bu hâlinin şaraptan mı, yoksa kıt zekâdan mı olduğunu Szeth kestiremiyordu.</p>

  <p>“Beni gördün mü?” diye sordu adam dili dolanarak. Güldü, sonra da anlamsız bir şeyler söylemeye başlayarak bir şarap tulumuna uzandı. Demek ki içkidendi. Szeth hafifçe sürtünerek yanından geçti ve antik Vorin ilahiyatından On Elçi yi tasvir eden bir heykeller dizisinin yanından ilerledi. Jezerezeh, Ishi, Kelek, Talenelat. Her birini saydı ve burada sadece dokuz tane olduğunu fark etti. Bir tanesi göze batacak bir şekilde eksikti. Shalash’ın heykeli neden kaldırılmıştı? Kral Gavılar’ın Vorin dinine çok sadık olduğu söylenirdi. Bazı insanların standartlarına göre fazla bile sadık.</p>

  <p>Koridor burada sağa dönüyor, kubbeli sarayın çevresi boyunca ilerliyordu. Kralın katındaydılar, iki kat yukarıda; çevre duvarları, tavanı ve tabanı kayadan yapılmış. Bu kâfirlikti. Taşın üzerine basılmazdı. Ama o ne yapabilirdi? O Hakikatsizdi. O efendilerinin emrettiğini yapardı.</p>

  <p>Bu, bugün beyaz giymeyi içeriyordu. Belden iple bağlanmış gevşek beyaz bir pantolon ve üzerinde de önü açık, uzun kollu ince bir gömlek. Bir katilin beyaz giyinmesi Parshendiler arasında bir âdetti. Her ne kadar Szeth sormamış olsa da, efendileri neden olduğunu açıklamışlardı.</p>

  <p>Beyaz cesur olmak içindi. Beyaz geceye karışmamak içindi. Beyaz uyarmak içindi.</p>

  <p>Çünkü eğer bir adamı öldüreceksen, geldiğini görmeye hakkı vardı.</p>

  <p>Szeth sağa dönerek doğrudan kralın odasına doğru giden koridora saptı. Duvarlarda meşaleler yanıyordu. Işıkları onun için tatmin edici değildi, uzun bir orucun ardından gelen hafif bir çorba gibiydi. Işığın katılaşmasıyla oluşmuş iri böcekler gibi görünen alevsperenleri dans ediyordu etraflarında. Meşaleler onun işine yaramazdı. Kesesine ve kesenin içindeki kürelere doğru uzandı <i>ama</i> ileride mavi ışıklardan daha fazlasının belirdiğini görünce duraksadı. Duvarda, kalplerinde parlak safirlerin parladığı bir çift Fırtınaışığı lambası asılıydı. Szeth ilerleyerek bunlardan birinin yanına geldi, camla kaplanmış mücevheri avcuyla kavramak için elini uzattı.</p>

  <p>“Hey sen!” diye seslendi biri Alethçe. Koridorun kesişiminde iki muhafız vardı. Çift muhafız, çünkü bu gece Kholinar’da vahşiler vardı. Evet, bu vahşilerin şu anda müttefik olmaları lâzımdı. Ama ittifaklar gerçekten de yüzeysel olabiliyordu.</p>

  <p>Bu ittifakın bir saat ömrü kalmamıştı.</p>

  <p>Szeth yaklaşan iki muhafıza baktı. Mızrak taşıyorlardı; <i>açıkgöz</i> değillerdi, bu nedenle de kılıç onlara yasaktı. Ancak maviye boyanmış takım zırhları süslüydü, aynı miğferleri gibi. <i>Koyugözlü</i> olabilirlerdi, ama kraliyet muhafızları içinde şerefli konumları olan, yüksek mertebede vatandaşlardı.</p>

  <p>Öndeki muhafız birkaç adım uzakta durarak mızrağıyla işaret etti. “Hadi, git buradan. Burası sana uygun bir yer değil.” Bronzlaşmış Alethi teni ve ağzının etrafım tamamen dolaşarak aşağıda bir sakal hâline gelen ince bir bıyığı vardı.</p>

  <p>Szeth kımıldamadı.</p>

  <p>“Ee?” dedi muhafız. “Ne bekliyorsun?”</p>

  <p>Szeth derince nefes alarak Fırtınaışığı’nı içine çekti. Sanki, derin nefesiyle çekilmiş gibi Fırtınaışığı duvarlardaki ikiz safir lambalardan ona doğru aktı. Fırtına ışığı ona hakim oldu ve koridor birden sanki geçen bir bulutla güneşi engellenmiş bir tepe gibi karardı.</p>

  <p>Szeth Işığın sıcaklığını, hiddetini hissedebiliyordu; sanki bir fırtına doğrudan damarlarına enjekte edilmiş gibi. Güç. canlandırıcı ama tehlikeliydi. Onu eyleme geçmeye itiyordu. Hareket etmeye. Saldırmaya.</p>

  <p>Nefesini tutarak Fırtınaışığı’na sarıldı. Yine de dışarı sızdığını hissedebiliyordu. Fırtınaışığı sadece kısa bir süre için tutulabilirdi, en fazla birkaç dakika. İnsan vücudu fazlasıyla gözenekli bir kaptı. Yokelçilerin Fırtınaışığını mükemmel olarak tutabildiğini duymuştu. Ancak öte yandan, onlar gerçek miydi ki? Cezası gerçek olmadıklarını ilan ediyordu. Şerefi ise gerçek olmalarını istiyordu.</p>

  <p>Kutsal enerjiyle yanarak Szeth muhafızlara döndü. Fırtınaışığı sızdırdığını görebiliyorlardı; demetler hâlinde, sanki parlayan dumanmış gibi derisinden kıvrılarak yükseliyordu. Öndeki muhafız yüzünü asarak gözlerini kıstı. Szeth adamın daha önce asla böyle bir şey görmemiş olduğundan emindi. Onun bildiği kadarıyla, Szeth ne yapabileceğini görmüş olan her taşta-yürüyeni öldürmüştü.</p>

  <p>“Sen... Nesin?” Muhafızın sesi ikircikliydi. “Ruh musun, insan mı?”</p>

  <p>“Ben ne miyim?” diye fısıldadı Szeth; adamın ötesindeki uzun koridordan aşağı bakarken dudaklarından bir parça Işık sızdı. “Ben... Üzgünüm.”</p>

  <p>Szeth gözlerini kırparak kendini o koridorun aşağısındaki uzak noktaya Çiviledi. Fırtınaışığı derisini dondurarak bir şimşek gibi içinden fışkırdı ve yer anında onu aşağıya doğru çekmeyi bıraktı. Bunun yerine o uzak noktaya doğru çekiliyordu; sanki o yön onun için bir anda <i>aşağı</i> hâline gelmişti.</p>

  <p>Bu bir Temel Çivilemeydi, Szeth’in üç çeşit Çivilemesinin birincisi. Bu ona insanları yerde tutan güç, spren veya tanrı her ne ise onu yönlendirme becerisini veriyordu. Bu Çivileme ile insanları veya nesneleri farklı yüzeylere veya farklı yönlere bağlayabiliyordu.</p>

  <p>Szeth’in bakış açısına göre koridor, artık içine düşmekte olduğu derin bir kuyuydu ve iki muhafız da yan duvarlardan birinde ayakta duruyordu. Szeth suratlarına birer ayağıyla çarparak onları devirdiğinde muhafızlar şaşkına dönmüşlerdi. Szeth baktığı yönü değiştirdi ve kendini yere Çiviledi. Işık sızdırıyordu. Koridorun tabanı bir kere daha <i>aşağı</i> hâline gelmişti ve iki muhafızın arasında yere indi. Giysileri çatırdıyor ve buz parçacıkları dökülüyordu. Parekılıcı’nı çağırma işlemine başlayarak ayağa kalktı.</p>

  <p>Muhafızlardan birisi el yordamıyla mızrağına uzanmaya çalışıyordu. Szeth yukarıya doğru bakarken eğilerek askerin omzuna dokundu. Yukarısındaki bir noktaya odaklandı ve Işığı vücudundan dışarıya ve muhafızın içine doğru iterek bahtsız adamı tavana Çiviledi.</p>

  <p>Muhafız dehşet içinde çığlık attı; <i>yukarı</i> onun için <i>aşağı</i> olmuştu birden. Vücudundan dışarı Işık sızarak tavana çarptı ve mızrağını düşürdü. Mızrağın kendisi Çivilenmiş değildi ve Szeth’in yakınlarında takırtıyla yere düştü.</p>

  <p>Öldürmek. Bu günahların en büyüğüydü. Yine de buradaydı işte; Hakikatsiz, inşa etmek için kullanılmış taşların üzerinde kâfirce yürüyordu. Ve bu hiç bitmeyecekti. Hakikatsiz olarak, almasının yasak olduğu tek bir hayat vardı.</p>

  <p>O da kendisininkiydi.</p>

  <p>Kalbinin onuncu çarpışında Parekılıcı beklemekte olan eline düştü. Sanki sisten katılaşırmış gibi oluştu; boylu boyunca su damlacıklarıyla kaplıydı metal. Szeth’in Parekılıcı uzun ve inceydi, iki ağza da keskin, çoğu diğer Parekılıcı’ndan daha küçüktü. Szeth kılıcıyla yeri süpürüp taş zeminde bir kesik açarak ikinci muhafızın boynundan geçirdi.</p>

  <p>Her zaman olduğu gibi, Parekılıcı acayip bir şekilde öldürdü. Taş, çelik veya cansız olan herhangi bir şeyi kolayca kesmesine rağmen; metal canlı deriye dokununca bulanıklaştı. Muhafızın boynunu hiçbir iz bırakmadan boylu boyunca geçti ama geçtiğinde adamın gözlerinden dumanlar çıktı ve yandı. Gözler karararak oyuklarında büzüştü ve adam cansız öne yığıldı. Bir Parekılıcı canlı eti kesmez, ruhun kendisini koparırdı.</p>

  <p>Yukarıda ilk muhafızın soluğu kesildi. Her ne kadar ayakları koridorun tavanına basıyor olsa da, ayağa kalkmayı başarmıştı. “Paretaşıyan!” diye bağırdı. “Kralın koridoruna bir Paretaşıyan saldırıyor! Silah başına!”</p>

  <p><i>Sonunda,</i> diye düşündü Szeth. Szeth’in Fırtınaışığı kullanışı muhafızlara yabancıydı, ama gördükleri zaman bir Parekılıcı’nı tanıyorlardı.</p>

  <p>Szeth eğilerek yukarıdan düşmüş olan mızrağı aldı. Bunu yaparken de Fırtınaışığını içine çektiğinden beri tutmakta olduğu nefesini bıraktı. İçinde tuttuğu sürece Işık ona güç veriyordu ama o iki lambada pek fazla Işık yoktu, bu nedenle de kısa süre sonra nefes alması gerekecekti. Artık nefesini tutuyor olmadığı için Işık daha hızlı dışarı sızmaya başladı.</p>

  <p>Szeth mızrağın dibini taş zemine dayadı, sonra da yukarı baktı. Yukarıdaki muhafız bağırmayı bıraktı, aşağıdaki dünya egemenliğini tekrar ele geçirmeye başlarken gömleğinin aşağı doğru sarkmaya başlayan uçlarına baktı ve gözleri kocaman açıldı. Vücudundan dışarı sızmakta olan Işık azaldı.</p>

  <p>Aşağıdaki Szeth’e baktı. Doğrudan kalbine işaret eden mızrağın ucuna. Eflatun korkusprenleri etrafındaki taş tavandan sürünerek çıktılar.</p>

  <p>Işık tükendi, Muhafız düştü.</p>

  <p>Adam düşüp mızrağa çakılırken çığlık attı. Ucunda seğiren cesedin ağırlığı mızrağı yere çekerken Szeth boğuk bir gümlemeyle düşmesine izin verdi. Parekılıcı elinde, ezberlemiş olduğu haritayı takip ederek bir yan koridora saptı. Tam bir grup asker ölü adamlara ulaşırken, eğilerek bir köşeyi döndü ve sırtını duvara dayayarak büzüştü. Yeni gelenler alarm vermeyi sürdürerek hemen bağırmaya başladılar.</p>

  <p>Talimat açıktı. Kralı öldür ama bunu yaparken görül. Alethilerin geldiğini ve ne yapmakta olduğunu görmesine izin ver. Neden? Madem Parshendiler anlaşmanın imzalandığı gece bir suikastçı göndereceklerdi, o zaman neden kabul etmişlerdi anlaşmayı?</p>

  <p>Buradaki koridorun duvarlarında daha fazla mücevher parıldıyordu. Kral Gavilar müsrif gösterişi severdi ve Szeth’in Çivilemeleri için kullanacağı güç kaynakları sağlıyor olacağını bilemezdi. Szeth’in yaptığı şeyler binlerce yıldır görülmüyordu. O zamanlardan geriye neredeyse hiç tarihi bilgi kalmamıştı ve efsaneler de korkunç derecede yanlıştı.</p>

  <p>Szeth tekrar koridora göz attı. Köşedeki askerlerden biri onu gördü ve bağırarak işaret etti. Szeth onu iyice görmüş olduklarından emin oldu ve sonra da çekildi. Koşarken fenerlerden Fırtınaışığını çekerek derin bir nefes aldı. Vücudu Işıkla canlandı ve kasları enerjiyle kabararak hızını artırdı. Işık içinde bir fırtına hâline geldi, kan kulaklarında uğulduyordu. Aynı anda hem korkunç, hem de muhteşemdi.</p>

  <p>İki koridor aşağı, bir yana. Bir depo odasının kapısını savurarak açtı ve sonra içeri dalmadan önce bir an duraksadı, tam da köşeyi dönen bir muhafızın onu görmesine yetecek kadar. Bir Tam Çivileme’ye hazırlanarak kolunu kaldırdı ve derisinin ışıl ışıl yanmasına neden olarak Fırtınaışığını orada birikmeye zorladı. Sonra elini dışarıya doğru savurarak, kapı çerçevesi boyunca sanki boyaymış gibi beyaz bir ışıltı saçtı. Tam muhafızlar yetiştiğinde kapıyı çarparak kapattı.</p>

  <p>Fırtınaışığı kapıyı çerçevesinde yüz kolun gücüyle tuttu. Bir Tam Çivileme nesneleri birbirine bağlar, Fırtınaışığı tükenene kadar da sıkı sıkı tutardı. Bunu yaratması bir Temel Çivileme yaratmaktan daha uzun sürerdi ve Fırtınaışığını da çok daha hızlı tüketirdi. Kapı kolu sallandı ve sonra da muhafızlar kendi ağırlıklarıyla kapıya yüklenmeye başlarken tahtalar çatlamaya başladı. Bir adam balta getirmeleri için seslendi.</p>

  <p>Szeth hızlı adımlarla orada depolanmış olan üzerleri örtülü mobilyaların etrafından dolanarak odayı aştı. Kırmızı kumaşla kaplanmış ve ağır, pahalı ahşaptan yapılmıştı mobilyalar. Uzak duvara ulaştı ve kendini bir başka küfre hazırlayarak Parekılıcı’nı kaldırdı ve koyu gri taşı yatay bir darbeyle kesti. Kaya kolayca kesildi; bir Parekılıcı her türlü cansız nesneyi kesebilirdi. Arkasından iki dikey darbe, sonra da aşağıdan bir darbe ile büyük, kare şeklinde bir blok kesti. Elini buna bastırarak Fırtınaışığını taşın içine ittirdi.</p>

  <p>Arkasında odanın kapısı kırılmaya başlamıştı. Omzunun üstünden arkaya baktı ve bloğu o yöne Çivileyerek sarsılan kapıya odaklandı. Giysileri üstünde buz kristalleri oluştu, bu kadar büyük bir şeyi Çivilemek çok büyük miktarda Fırtınaışığı gerektiriyordu. İçindeki fırtına hafif çiselemeye dönüşen bir kasırga gibi sessizleşti.</p>

  <p>Kenara çekildi. Büyük taş blok odanın içine doğru kayarak titredi. Normalde bu bloğu hareket ettirmek imkânsız olurdu. Kendi ağırlığı onu altındaki taşlara bağlardı. Ancak şimdi, o ağırlık bloğu duvardan kurtarıyordu; blok için odanın kapısının yönü <i>aşağıydı.</i> Derin bir gıcırdama sesiyle blok duvardan kurtuldu ve mobilyaları parçalayarak havada döne döne ilerledi.</p>

  <p>Askerler en sonunda kapıya kırdılar ve tam da devasa blok onlara çarpacakken sendeleyerek odaya girdiler.</p>

  <p>Szeth çığlıkların, paramparça olan tahtaların ve kırılan kemiklerin korkunç sesine arkasını döndü. Eğilerek yeni açtığı deliğin içinden geçti ve dışarıdaki koridora çıktı.</p>

  <p>Yanından geçtiği lambalardaki Fırtınaışığını içine çekerek ve içindeki fırtınayı tekrar ateşleyerek yavaş yavaş yürüdü. Lambalar soluklaştıkça koridor karardı. Koridorun sonunda kalın bir tahta kapı vardı ve o yaklaşırken minik, mor çamur damlaları şeklinde olan korkusprenleri taş duvarlardan çıkmaya başladı. Kapı çerçevesine yöneliyorlardı. Kapının diğer tarafında hissedilen korku tarafından çekiliyorlardı.</p>

  <p>Szeth kapıyı iterek açtı ve kralın odalarına giden son koridora çıktı. Koridorun iki yanında uzun, kırmızı seramik vazolar sıralıydı ve aralarına dağılmış gergin askerler vardı. Uzun, dar bir halının yanlarında diziliydiler. Halı kırmızıydı, bir kan nehri gibi.</p>

  <p>Ön taraftaki mızrakçılar yaklaşmasını beklemedi. Kısa fırlatma mızraklarını kaldırarak hızla yaklaşmaya başladılar. Szeth elini yan tarafına vurdu, üçüncü ve son Çivileme çeşidi olan Ters Çivileme’yi kullanarak Fırtınaışığını kapı çerçevesine itti. Bu diğer ikisinden farklı işliyordu. Kapı çerçevesinin Fırtınaışığı saçmasına neden olmadı. Aksine, çerçeve garip bir gölge kazanarak yakınlardaki ışığı içine çekiyor gibi göründü.</p>

  <p>Mızrakçılar mızraklarını fırlattı ve Szeth, eli kapı çerçevesinin üstünde, hareket etmeden dikildi. Ters Çivileme sürekli olarak temas hâlinde olmasını gerektiriyordu ama nispeten az Fırtınaışığı kullanırdı. Ters Çivileme sırasında ona yaklaşan her şey, özellikle de daha hafif nesneler, Çivilemenin kendisine doğru çekilirdi.</p>

  <p>Mızraklar havada yön değiştirdiler ve etrafına dağılarak tahta çerçeveye saplandılar. Çarptıklarını hissettiğinde Szeth havaya sıçradı ve kendini sağ duvara Çiviledi. Ayakları duvara bir tokat gibi çarptı.</p>

  <p>Hemen görüş açısını yeniden ayarladı. Onun gözlerine göre o duvarda durmuyor, askerler duruyordu; kan kırmızısı halı uzun bir goblen gibi aralarında uzanıyordu. Szeth koridorun sonuna doğru fırladı, ona mızrak fırlatmış olan iki adamın boyunlarını Parekılıcı’yla biçti. Gözleri yandı ve yere yığıldılar.</p>

  <p>Koridordaki diğer muhafızlar paniklemeye başladı. Bazıları ona saldırmaya çalıştı, diğerleri daha fazla yardım için seslendi, başkaları ise korkuyla ondan uzaklaştı. Saldıranlar sorun yaşıyor, duvarda asılı duran birine vurmanın garipliği yüzünden akılları karışıyordu. Szeth birkaçını kesti sonra da havaya sıçrayarak dertop oldu ve kendini tekrar yere Çiviledi.</p>

  <p>Askerlerin ortasında yere düştü. Etrafı tamamen çevriliydi ama elinde bir Parekılıcı vardı.</p>

  <p>Efsaneye göre, Parekılıcı ilk olarak Parlayan Şövalyeler tarafından çağlar önce taşınmıştı. Kaya ve ateşten oluşan, gözleri nefretle yanan, dehşet verici ve devasa düşmanları Yokelçiler’le savaşmaları için tanrılarının hediyesiydi. Düşmanının derisi taş kadar sertken, çelik işe yaramazdı. Doğaüstü bir şeyler gerekliydi.</p>

  <p>Szeth gevşek beyaz giysileri dalgalanarak çömeldiği yerden kalktı, çenesi günahlarına karşı sıkılmıştı. Silahı yansıyan meşale ışığında parlayarak atıldı. Zarif, geniş savuruşlar. Birbiri ardına üç darbe. Ne arkasından gelen çığlıklara karşı kulaklarını kapatabiliyor ne de düşen adamları görmekten kaçınabiliyordu. Etrafına bir çocuğun dikkatsiz tekmesiyle dağılan oyuncaklar gibi düştüler. Eğer Kılıç bir adamın omurgasına dokunursa, o gözleri yanarak ölüyordu. Eğer bir uzvun içinden geçerse, o uzvu öldürüyordu. Bir asker tökezleyerek kolu omzunda işe yaramazca sallanırken Szeth’ten uzaklaştı. Bir daha asla o kolu hissedemeyecek ve kullanamayacaktı.</p>

  <p>Szeth. kül gözlü cesetlerin arasında durarak Parekılıcı’nı indirdi. Burada, Alethkar’da, insanlar sık sık efsanelerden bahsederdi; insanoğlunun Yokelçilere karşı zor kazanmış olduğu zaferden. Ama kâbuslarla savaşmak için yaratılmış olan silahlar sıradan askerlere karşı döndüğü zaman, insan hayatı pek ucuz bir şey hâline geliyordu.</p>

  <p>Szeth döndü ve terlikli ayakları yumuşak kırmızı halının üstünde yoluna devam etti. Parekılıcı, her zaman olduğu gibi temizdi ve gümüş renginde pırıldıyordu. Bir Kılıç ile öldürdüğün zaman üzerinde kan olmazdı; kan bir işaret gibi görünürdü. Parekılıcı sadece bir aletti, cinayetler için o suçlanamazdı.</p>

  <p>Koridorun sonundaki kapı savrularak, açıldı. Küçük bir grup asker kraliyet cübbeleri içinde, başı sanki oklardan korunmak için gibi eğilmiş olan bir adama eşlik ederek dışarı fırlarken, Szeth dondu. Askerler koyu mavi giyiyordu, Kral Muhafızları’nın rengi. Durup da cesetlere bön bön bakmadılar. Bir Paretaşıyan’ın yapabileceği şeylere karşı hazırlıklıydılar. Yandaki bir kapıyı açtılar ve ortalarındaki adamı iterek kapıdan geçirdiler, onlar da gerilerken birkaç mızrak Szeth’e doğrultulmuştu.</p>

  <p>Başka bir kişi kralın odalarından dışarı çıktı. Birbirleriyle düzgün bir şekilde kenetlenen plakalardan oluşmuş, pırıldayan mavi bir zırh giyiyordu. Ancak sıradan takım zırhların aksine, bu zırhın eklemlerinde hiç deri veya zincir görünmüyordu; sadece karmaşık bir hassasiyet ile birbirine uyan daha küçük plakalar vardı. Zırh güzeldi. Her mavi plaka parçasının kenarları altın şerit kakmalıydı ve miğfer üç sıra, boynuz gibi küçük kanatla süslenmişti.</p>

  <p>Parezırhı, Parekılıcı’nın geleneksel eşiydi. Yeni gelenin bir kılıcı da vardı; altı ayak<a href="../Text/DiPNOTLAR.xhtml#a2" id="k2"><sup>[2]</sup></a>uzunluğunda, bıçağı boyunca alev desenleriyle bezeli, parlak ve neredeyse patlıyormuş gibi görünen gümüşümsü metalden bir silah: devasa bir Parekılıcı. Karanlık tanrıları öldürmek için tasarlanmış bir silah, Szeth’in taşıdığının daha büyük bir emsali.</p>

  <p>Szeth tereddüt etti. Zırhı tanımıyordu, bu göreve gönderileceğini yakın zamana kadar bilmiyordu ve Alethilerin sahip olduğu çeşitli Kılıç ve Zırh takımlarını ezberlemesi için yeterli zaman verilmemişti. Ama kralı takip etmeden önce bir Paretaşıyan ile başa çıkılması gerekirdi, böyle bir rakibi arkasında bırakamazdı.</p>

  <p>Dahası, belki de bir Paretaşıyan onu yenebilir, onu öldürüp zavallı hayatını sona erdirebilirdi. Çivilemeleri Parezırhı içinde olan birisi üzerinde doğrudan işe yaramazdı ve zırh adamı güçlendirir, geliştirirdi. Szeth’in şerefi, görevine ihanet etmesine veya ölüme yenik düşmesine izin vermezdi. Ama eğer olur da o ölüm gelirse, bunu <i>hoş karşılayacaktı.</i></p>

  <p>Paretaşıyan saldırdı ve Szeth kendini koridorun yan tarafına Çivileyerek sıçradı, dönerek duvara indi. Kılıcı hazırda geriye doğru atıldı. Paretaşıyan burada Doğu’da tercih edilen savaş duruşlarından birini kullanarak saldırgan bir duruşa geçti. Bu kadar hantal bir zırhın içindeki bir adamdan bekleneceğinden çok daha çevik bir şekilde hareket ediyordu. Parezırhı özeldi, eşi olduğu Kılıçlar kadar antik ve büyülüydü.</p>

  <p>Paretaşıyan saldırdı. Szeth yan tarafa doğru atladı ve Paretaşıyan’ın Kılıcı duvarı dilimlerken kendini tavana Çiviledi. Gördüğü direnişten etkilenen Szeth ileri atıldı ve Paretaşıyan’ın miğferine vurmaya çalışarak yukarıdan aşağı bir darbe ile saldırdı. Adam tek dizi üzerine çökerek eğildi ve Szeth’in Kılıcı boş havayı kesti.</p>

  <p>Paretaşıyan Kılıcıyla yukarı doğru bir darbe savurup tavanı doğrarken, Szeth geriye sıçradı. Szeth’in bir Zırh takımı yoktu ve edinmekle de ilgilenmemişti. Çivilemeleri Parezırhına güç veren mücevherleri olumsuz yönde etkilerdi ve birini ya da öbürünü seçmek zorundaydı.</p>

  <p>Paretaşıyan dönerken Szeth tavan boyunca koşarak ilerledi. Beklediği gibi, Paretaşıyan tekrar saldırdı ve Szeth yan tarafa atılarak yuvarlandı. Yuvarlanışın ardından kalkarak parende attı ve kendini tekrar zemine Çiviledi. Dönerek Paretaşıyan’ın arkasında yere indi. Kılıcını rakibinin açık sırtına sapladı.</p>

  <p>Ne yazık ki, Zırhın sağladığı büyük bir avantaj vardı: Bir Parekılıcı’nı engelleyebiliyordu. Szeth’in silahı sıkı bir darbe indirerek zırhın sırtı boyunca yayılan, ağ gibi parlayan çizgiler oluşmasına neden oldu ve bunlardan dışarı Fırtınaışığı akmaya başladı. Parezırhı sıradan metaller gibi çentilmez veya eğrilmezdi. Szeth’in Zırhı yarıp geçebilmek için Paretaşıyan’a aynı noktadan en azından bir kere daha vurması gerekliydi.</p>

  <p>Paretaşıyan öfkeyle Kılıcını savurarak Szeth’i dizlerinden biçmeye çalışırken Szeth atılarak menzilinden çıktı. İçindeki fırtına Szeth’e küçük yaralarının hızla iyileşmesi gibi pek çok avantaj sağlıyordu. Ama bir Parekılıcı tarafından öldürülen bir uzvu iyileştirilemezdi.</p>

  <p>Paretaşıyan’ın etrafında hareket etti, uygun bir an seçti ve ileri atıldı. Paretaşıyan tekrar Kılıcını savurdu ama Szeth kısa bir an için yükselmek amacıyla kendini tavana Çiviledi. Havaya fırlayarak darbenin üzerinden aştı ve hemen kendini tekrar zemine Çiviledi. Yere inerken tekrar saldırdı ama Paretaşıyan çabuk toparlandı ve Szeth’in kıl payıyla kurtulduğu kusursuz bir karşı darbe savurdu.</p>

  <p>Adam Kılıçta tehlikeli bir şekilde yetenekliydi. Pek çok Paretaşıyan, silah ve zırhlarının gücüne çok fazla güvenirdi. Bu adam farklıydı.</p>

  <p>Szeth duvara atladı ve sokmaya çalışan bir gökyılanı gibi Paretaşıyan’a hızlı, kısa vuruşlarla saldırdı. Paretaşıyan, geniş bir alanı süpüren karşı darbelerle onu savuşturdu. Kılıcının boyu Szeth’i kendinden uzak tutuyordu.</p>

  <p><i>Bu fazla uzun sürüyor!</i> diye düşündü Szeth. Eğer kral kaçıp saklanabilirse Szeth kaç kişiyi öldürmüş olursa olsun görevinde başarısız, olmuş olacaktı. Başka bir darbe için atıldı ama Paretaşıyan onu geri gitmeye zorladı. Bu dövüşün sürdüğü her saniye kralın kaçması için bir başka fırsattı.</p>

  <p>Pervasızlığın zamanı gelmişti. Szeth kendini koridorun öbür ucuna Çivileyerek havaya fırladı ve ayakları önde rakibine doğru düşmeye başladı. Paretaşıyan Kılıcını savurmakta tereddüt etmedi ama Szeth kendini bir açıyla yere Çivileyerek aniden zemine düştü. Parekılıcı tepesindeki havayı biçti.</p>

  <p>Yere çömelerek indi, momentumunu kullanarak kendini ileri fırlattı ve Kılıcını Paretaşıyan’ın yan tarafında Zırhının çatlamış olduğu yere savurdu. Güçlü bir darbe indirdi. Zırhın o parçası, erimiş metal parçaları şeklinde etrafa saçılarak parçalandı. Paretaşıyan hırladı ve bir dizi üstüne düşerek bir elini yan tarafına kaldırdı. Szeth bir ayağını kaldırarak adamın yan tarafına indirdi ve Fırtınaışığı’yla güçlendirilmiş bir tekmeyle adamı geriye fırlattı.</p>

  <p>İri cüsseli Paretaşıyan kral odalarının kapısına çarparak kırdı ve o aralıktan arkadaki odaya düştü. Szeth onu bıraktı ve sağ tarafındaki kapıdan içeri dalarak kralın gitmiş olduğu yolu takip etti. Buradaki koridorda da aynı kırmızı halı vardı ve duvarlardaki Fırtınaışığı lambaları Szeth’e içindeki fırtınayı tekrar doldurma fırsatı verdi.</p>

  <p>Enerji içinde alevlendi ve Szeth hızlandı. Eğer arayı yeterince açabilirse önce kralın hesabını görüp, sonra da Paretaşıyan ile kapışmak için geri dönebilirdi. Bu kolay olmayacaktı. Bir kapı çerçevesine Tam Çivileme yapmak Paretaşıyan’ı durdurmazdı ve o Zırh da adamın doğaüstü bir hızla koşmasını sağlardı. Szeth omzunun üstünden geriye doğru baktı.</p>

  <p>Paretaşıyan onu takip etmiyordu. Adam zırhı içinde sersemlemiş hâlde yerde oturuyordu. Szeth kapı ağzında oturmuş, etrafı, kırık tahta parçalarıyla çevrili olan Paretaşıyan’ı ucu ucuna görebiliyordu. Belki de Szeth adamı düşündüğünden daha fazla yaralamıştı.</p>

  <p>Veya belki de...</p>

  <p>Szeth dondu. Odadan hızla çıkarılmış olan adamın eğilmiş başını, gizlenmiş yüzünü düşündü. Paretaşıyan <i>hâlâ</i> onu takip etmiyordu. Adam çok yetenekliydi. Çok az adamın Gavilar Kholin’in kılıçtaki becerisiyle boy ölçüşebileceği söylenirdi. Yoksa?</p>

  <p>Szeth içgüdülerine güvenerek döndü ve geri koştu. Paretaşıyan onu görür görmez aceleyle ayağa kalktı. Szeth daha da hızlandı. Kral için en güvenli yer neresiydi? Bir avuç kaçan muhafızın yanı mı? Yoksa bir Parezırhı takımının içinde saklanmış, sanki alelade bir korumaymış gibi arkada bırakılmış olmak mı?</p>

  <p><i>Akıllıca,</i> diye düşündü Szeth, az önce ağır hareket eden Paretaşıyan başka bir savaş duruşuna geçerken. Szeth Kılıcını bir darbe sağanağıyla savurarak, yenilenmiş bir canlılıkla saldırdı. Paredar, yani kral, geniş, süpüren darbelerle saldırganca karşılık verdi. Szeth sadece birkaç santim önünden geçen silahın rüzgârını yüzünde hissederek bu darbelerin birinden geri çekildi. Sonraki hareketinin zamanlamasını ayarladı, sonra da ileri atılarak eğildi ve kralın diğer darbesinin altından geçti.</p>

  <p>Yan tarafına yeni bir darbe bekleyen kral, kolu Zırhındaki deliği kapatacak şekilde bükülmüş olarak döndü. Bu Szeth’e yanından koşarak geçip kralın odalarına girme şansını tanıdı.</p>

  <p>Kral takip etmek için döndü ama Szeth müsrif bir şekilde döşenmiş olan odayı koşarak geçerken elini savurarak yanından geçtiği mobilyalara dokundu. Bunları Fırtınaışığı ile doldurarak kralın arkasındaki bir noktaya Çiviledi. Mobilyalar sanki oda yan tarafına döndürülmüş gibi yuvarlandı; kanepeler, sandalyeler ve masalar şaşkın krala doğru düşmeye başladılar. Gavilar Parekılıcı’nı bunlara savurma hatasını yaptı. Silah kolaylıkla büyük bir kanepeyi doğradı ama parçaları yine de Gavilar’a çarparak onu sendeletti. Ondan sonra krala çarpan bir ayak taburesi oldu ve onu yere devirdi.</p>

  <p>Gavilar yuvarlanarak mobilyaların yolundan çekildi ve Zırhı çatlamış kısımlarından Işık akıtarak ileri atıldı. Szeth kendini topladı, sonra da havaya atılarak tam kral yetişirken kendini geriye ve sağa Çiviledi. Fırlayarak kralın darbesinin önünden çekildi ve sonra da kendini arka arkaya iki Temel Çivileme ile öne Çiviledi. Szeth normal bir düşüşün iki katı hızla krala doğru çekilirken, Fırtınaışığı giysilerini dondurarak vücudundan dışarı fışkırdı.</p>

  <p>Kralın duruşu Szeth havanın ortasında silkinip, sonra da ona doğru Kılıcını savurarak dönerken şaşkınlığına işaret ediyordu. Kralın miğferine Kılıcını şiddetle indirdi ve hemen kendini tavana Çivileyerek yukarı düştü. Kendini çok hızlı bir şekilde, çok farklı yönlere Çivilemiş ve vücudu da bunu takip edememişti. Bu zarif bir şekilde inmesini zorlaştırmış ve taş tavana sertçe düşmüştü. Tökezleyerek ayağa kalktı.</p>

  <p>Aşağıda kral, tepesindeki Szeth’e bir darbe indirebileceği bir konuma gelmeye çalışarak geriye adım attı. Adamın miğferi çatlamıştı, Fırtınaışığı akıtıyordu ve kırık plakanın olduğu tarafını koruyarak savunmada duruyordu. Kral tavana uzanarak tek elle bir darbe savurdu. Szeth kralın saldırısının, onu kılıcını zamanında indiremeyecek hâle getireceğine karar vererek hemen kendini aşağı doğru Çiviledi.</p>

  <p>Szeth rakibini hafife almıştı. Kral miğferinin darbeyi emeceğine güvenerek ilerleyip Szeth’in saldırısının altına girdi. Tam Szeth miğferi ikinci bir kere vurarak parçalayacaktı ki, Gavilar boştaki eliyle yumruk attı ve zırhlı yumruğunu Szeth’in yüzüne gömdü.</p>

  <p>Szeth’in suratı boyunca patlayan ani acıya eşlik eden, gözlerinde kör edici ışıklar patladı. Görüşü kaybolurken her şey bulanıklaştı.</p>

  <p>Acı. Çok fazla <i>acı</i>!</p>

  <p>Fırtınaışığı onu hızla terk ederken çığlık attı ve arkasındaki sert bir şeylere bindirdi. Balkon kapıları. Sanki birileri onu yüzlerce hançerle bıçaklamış gibi omuzları boyunca daha fazla acı patlak verdi ve yere çarpıp yuvarlanarak durdu, kasları titriyordu, O darbe sıradan bir adamı öldürürdü.</p>

  <p><i>Acıya zaman yok. Acıya zaman yok. Acıya zaman yok!</i></p>

  <p>Kafasını sallayarak gözlerini kırptı, dünya bulanık ve karanlıktı. Kör mü olmuştu? Hayır. Dışarısı karanlıktı. Tahta balkondaydı, darbenin gücü onu kapılardan dışarı savurmuştu. Bir şeyler gümlüyordu. Ağır ayak sesleri. Paretaşıyan!</p>

  <p>Szeth tökezleyerek ayağa kalktı, görüşü dönüyordu. Yüzünün yan tarafından kan akarak sol gözüne doluyor ve derisinden Fırtınaışığı yükseliyordu. Işık. Eğer yapabilirse onu iyileştirecekti. Çenesi yerinden çıkmış gibiydi. Kırılmış mıydı? Parekılıcı’nı düşürmüştü.</p>

  <p>Önünde hantal bir gölge hareket ediyordu; Paretaşıyan’ın Zırhı, kralın yürümekte sorun yaşayacağı kadar Fırtınaışığı akıtmıştı. Ama geliyordu.</p>

  <p>Szeth çığlık attı, eğilip tahta balkonu aşağı doğru Çivileyerek Fırtınaışığı’yla doldurdu. Etrafında hava buzlandı. Fırtına kükredi, kollarından aşağı ilerleyerek tahtaya aktı. Aşağı doğru Çiviledi, sonra tekrar Çiviledi. Gavilar balkona adımını atarken dördüncü defa Çiviledi. Balkon fazladan ağırlığın altında sallandı. Tahtalar zorlanarak çatladı.</p>

  <p>Paretaşıyan tereddüt etti.</p>

  <p>Szeth balkonu beşinci sefer aşağı yönde Çiviledi. Balkonun destekleri parçalandı ve tüm balkon binadan koptu. Szeth kırık çenesiyle çığlık attı ve son Fırtınaışığı zerresini kendini binanın yan tarafına Çivilemek için kullandı. Afallamış Paretaşıyan’ın yanından geçerek binanın yan duvarına doğru düştü, sonra duvara çarptı ve yuvarlandı.</p>

  <p>Balkon aşağı düştü ve kral dengesini kaybederken şoka girmiş hâlde yukarı baktı. Düşüş kısaydı. Bir gözü kör, görüşü bulanık olan Szeth; ay ışığında balkonun aşağıdaki taş zemine yıkılmasını ağırbaşlılıkla seyretti. Sarayın duvarı titredi ve kırılan tahtaların çatırtısı yakınlardaki binalardan yankılandı.</p>

  <p>Hâlâ yan duvarın üstünde yatmakta olan Szeth inledi ve ayağa kalktı. Zayıf hissediyordu, Fırtınaışığını fazla hızlı tüketmiş, vücudunu zorlamıştı. Tökezleyerek binanın duvarından aşağı ilerledi, ayakta kalmayı zar zor başararak enkaza yaklaştı.</p>

  <p>Kral hâlâ hareket ediyordu. Parezırhı bir adamı böyle bir düşüşten korurdu; ama uzun, kanlı bir tahta parçası Gavilar’ın yan tarafına saplanmış, Szeth’in önceden kırmış olduğu yerinden Gavilar’ın Zırhını deşmişti, Szeth yere çömelerek adamın acıyla buruşan yüzünü inceledi. Güçlü yüz hatları, köşeli çene, beyazla beneklenmiş siyah sakal, çarpıcı açık yeşil gözler. Gavilar Kholin.</p>

  <p>“Geleceğini... tahmin... etmiştim,” dedi kral zorlanan nefeslerinin arasında.</p>

  <p>Szeth adamın göğüs zırhının alt tarafına uzanarak oradaki kayışlara hafifçe vurdu.</p>

  <p>Kayışlar çözüldü ve Szeth göğüs zırhını yerinden kurtararak iç tarafındaki mücevherleri açığa çıkardı. İki tanesi çatlamış ve yanmıştı. Üçü hâlâ parlıyordu. Hissiz bir şekilde Szeth derince nefes aldı ve Işığı emdi.</p>

  <p>Fırtına tekrar köpürmeye başladı. Daha fazla ışık yüzünün yan tarafına yükselerek, zarar görmüş derisini ve kemiklerini tamir etti. Acı hâlâ çok büyüktü, Fırtınaışığı’nın iyileştirmesi hiç de anlık değildi İyileşene kadar saatler geçecekti.</p>

  <p>Kral öksürdü. "Thaidakar’a... çok geç... kaldığını... söyleyebilirsin...”</p>

  <p>“Onun kim olduğunu bilmiyorum,” dedi Szeth ayağa kalkarak, kırık çenesi yüzünden sözleri geveliyordu. Elini yan tarafına uzatarak Parekılıcı’nı tekrar çağırdı.</p>

  <p>Kral yüzünü buruşturdu. “O zaman kim? Restares? Sadeas? Hiç onun...”</p>

  <p>“Benim efendilerim Parshendi,” dedi Szeth. On kalp atışı geçti ve nemle ıslanmış olan Kılıcı eline düştü.</p>

  <p>“Parshendi mi? Bu çok mantıksız.” Gavilar öksürdü, eli titreyerek göğsüne uzandı ve el yordamıyla bir cebi kurcaladı. Bir zincire bağlanmış minik, kristal bir küre çıkardı. “Bunu almalısın. Onu ele geçirmemeliler.” Sersemlemiş gibi görünüyordu. “Kardeşime... kardeşime de ki... bir adamın söyleyebileceği en önemli kelimeleri bulması gerek...”</p>

  <p>Gavilar hareketsizleşti.</p>

  <p>Szeth tereddüt etti, sonra da eğilerek küreyi aldı. Garip bir şeydi, daha önce hiç benzerini görmemişti. Her ne kadar tamamıyla karanlık da olsa, yine de bir şekilde parlıyor gibiydi. Siyah renkli bir ışıkla.</p>

  <p><i>Parshendi mi?</i> demişti Gavilar. <i>Bu çok mantıksız.</i></p>

  <p>“Artık hiçbir şey mantıklı değil,” diye fısıldadı Szeth acayip küreyi saklayarak. "Her şey çözülüyor. Üzgünüm, Alethilerin Kralı. Gerçi umrunda olduğunu sanmıyorum. En azından artık.” Ayağa kalktı. “En azından kalanlarımızla birlikte dünyanın sona ermesini izlemek zorunda kalmayacaksın.”</p>

  <p>Artık sahibi ölmüş olduğu için, sisten katılaşarak cisimlenen Parekılıcı, sahibinin bedeninin yanına, taş zemine düştü. Bu bir servet değerindeydi, insanlar tek bir Parekılıcı’na sahip olmak için yarışırken krallıklar devrilmişti.</p>

  <p>Sarayın içinden alarm bağırışları geldi, Szeth’in gitmesi gerekliydi. Ama...</p>

  <p><i>Kardeşime de ki...</i></p>

  <p>Szeth’in halkı için son arzular kutsaldı. Kralın elini aldı, adamın kendi kanma batırdı ve bununla da tahtanın üstüne <i>Kardeşim, bir adamın söyleyebileceği en önemli kelimeleri bulman gerek,</i> yazdı.</p>

  <p>Ardından, Szeth gecenin karanlığına karıştı. Kralın Parekılıcı’nı bırakmıştı, ona hiç ihtiyacı yoktu. Szeth’in taşıdığı Kılıç zaten yeterli bir lanetti.</p>
</body>
</html>
