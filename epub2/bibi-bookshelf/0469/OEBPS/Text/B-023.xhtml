<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2 title="BÖLÜM-023"><img alt="" src="../Images/main-35.jpg" /></h2>

  <p><b><i>Beni hedefimde kibirlilikle suçladın. Beni Rayse ve Bavadin’e karşı olan kinimi sürdürüyor olmakla suçladın. İki suçlama da doğru.</i></b></p>

  <div>
    <br />
  </div>

  <p>Kaladin yük arabasının içinde ayakta durmuş, Kaya ve Teft planını -buna ne kadar plan denilebilirse- uygulamaya koyarken kampın dışındaki manzarayı tarıyordu gözleriyle.</p>

  <p>Onun memleketinde hava daha kuruydu. Eğer bir yücefırtınadan önceki günde çıkıp dolaşırsan her yer ıssız görünürdü. Fırtınalardan sonra da bitkilerin yaprakları kısa süre içinde sularını korumak için kabuklarına, gövdelerine ya da saklanma yerlerine geri çekilirdi. Ama buradaki daha nemli iklimde oyalanıyorlardı. Kayafilizlerinin pek çoğu asla tamamen kabuklarının içine çekilmiyordu. Çimenli bölgeler sıktı. Sadeas’ın hasat ettiği ağaçlar savaş kamplarının kuzeyindeki bir ormanda yoğunlaşıyordu ama bu ovanın üstünde yetişen birkaç sıradan ağaç da vardı. Bunlar batıya doğru eğimli bir şekilde büyüyen devasa, kalın gövdeli şeylerdi. Kalın, parmak gibi kökleriyle taşı pençeliyor ve yıllar içinde etraflarındaki zemini kırıp çatlatıyorlardı.</p>

  <p>Kaladin arabadan aşağı atladı. Onun işi taşları kaldırıp aracın zeminine yerleştirmekti. Diğer köprücüler taşları ona getirerek yığınlar hâlinde yakınına koyuyorlardı.</p>

  <p>Köprücüler kayafilizleri, çimenli bölgeler ve iri kayaların altlarından kafasını dışarı uzatmış yabani otların arasında hareket ederek geniş ova boyunca çalışıyorlardı.</p>

  <p>Bunlar eğer bir yücefırtına yaklaşırsa kayalarının gölgesine çekilmeye hazır bir şekilde en çok batı yönünde yetişiyordu. Bu da sanki her kaya, kulaklarının arkasından çıkan yeşil ve kahverengi saç tutamları olan yaşlı bir adamın kafasıymış gibi ilginç bir etki yaratıyordu.</p>

  <p>Bu tutamlar aşırı derecede önemliydi çünkü onların arasında gizlenmiş yumruotu denilen ince kamışlar yetişiyordu. Sert gövdeleri sapın içine geri çekilebilen narin yapraklarla sonlanıyordu. Gövdelerin kendileri hareketli değildi ama kayaların arkasında yetiştikleri için oldukça güvendeydiler. Her fırtınada bazıları yerlerinden sökülüyor olmalıydı ama rüzgârlar dindiği zaman belki yeni bir yere kök satabilirlerdi.</p>

  <p>Kaladin bir kayayı kaldırdı ve arabanın zeminine koyarak diğelerinin yanına doğru yuvarladı. Kayanın dibi krem ve yosunla ıslaktı.</p>

  <p>Yumruotu nadir değildi ama diğer yabani otlar kadar bol da değildi. Hızlı bir tarif, Kaya ve Teft’i az da olsa başarılı bir aramaya göndermek için yeterli olmuştu. Ancak asıl ilerleme Syl de ava katıldığı zaman gerçekleşmişti. Hafif neredeyse görünmez bir şekil hâlinde hızla etrafta uçuşarak, Kaya’ya bir kamış yığınından diğerine yol gösteriyordu. Teft iri Boynuzyiyenlinin nasıl sürekli olarak ondan çok daha fazla bulabildiğini anlamamıştı ama Kaladin kendisini açıklama yapmaya niyetli hissetmemişti. Hâlâ Kaya’nın Syl’i nasıl görebildiğini anlamamıştı. Boynuzyiyenli bunun doğuştan gelen bir şey olduğunu söylemişti.</p>

  <p>Bir çift köprücü yaklaştı, genç Dunny ve Kulaksız Jaks; üstünde iri bir taş olan tahta bir kızağı çekiyorlardı. Yüzlerinin yanından ter akıyordu. Onlar yük arabasına ulaştıkları zaman Kaladin ellerinin tozunu silkeledi ve kayayı kaldırmalarına yardım etti. Kulaksız Jaks bir şeyler mırıldanarak ona ters ters baktı.</p>

  <p>“Bu güzel bir taş,” dedi Kaladin taşa başını sallayarak. “İyi iş.”</p>

  <p>Jaks ona ateş püsküren gözlerle baktı ve geniş adımlarla uzaklaştı. Dunny Kaladin’e omzunu silkti, sonra da aceleyle daha yaşlı adamın peşinden gitti. Kaya’nın tahmin etmiş olduğu gibi, ekibin taş toplama hizmetine atanmasını sağlamak Kaladin’in popülerliği için faydalı olmamıştı. Ama yapılması gerekiyordu. Leyten ve diğer yaralılara yardım etmenin tek yolu buydu.</p>

  <p>Bir kere Jaks ve Dunny gittiği zaman, Kaladin kayıtsız bir şekilde arabanın içine tırmandı ve eğilip bir tenteyi kenara iterek büyük bir yumruotu kamışı yığınını ortaya çıkardı. Yaklaşık bir adamın önkolu kadar uzunlardı. Sanki arabadaki kayaları hareket ettiriyormuş gibi yaptı ama aslında iki avuç dolusu kamışı ince kayafilizi sarmaşıkları kullanarak bir tomar hâlinde bağlamıştı.</p>

  <p>Tomarı arabanın yan tarafından aşağı attı. Araba sürücüsü diğer arabadaki meslektaşıyla çene çalmak için gitmişti. Bu da Kaladin’i kaya kabuğuna çekilerek oturmuş, güneşi boncuk gibi kabuklu hayvan gözleriyle izleyen chulun varlığını saymazsak yalnız bırakmıştı.</p>

  <p>Kaladin arabadan aşağı atladı ve arabanın içine bir kaya daha yerleştirdi. Sonra sanki arabanın altından iri bir taşı çıkarmak istermiş gibi eğildi. Ancak becerikli ellerle, kamışları diğer iki kamış destesinin hemen yanında arabanın zemininin altına bağladı. Arabanın dingilinin yanında geniş, açık bir yer vardı ve oradaki tahta pim desteleri yerleştirmek için mükemmel bir nokta oluşturuyordu.</p>

  <p><i>Jezereth esirgesin de kampa geri dönerken aşağıyı kontrol etmek kimsenin aklına gelmesin.</i></p>

  <p>Eczacı kamış başına bir damla demişti. Kaladin’in kaç kamışa ihtiyacı olurdu? Bu sorunun cevabını pek fazla düşünmeden de bildiğini hissediyordu.</p>

  <p>Elde edebildiği her damlaya ihtiyacı olacaktı.</p>

  <p>Arabadan aşağı indi ve bir başka taşı kaldırarak kasaya koydu. Kaya yaklaşıyordu; iri, bronz derili Boynuzyiyenli, çoğu köprücünün tek başına hareket ettiremeyeceği kadar büyük olan dikdörtgen şeklinde bir taş taşıyordu. Kaya yavaş yavaş ilerliyordu, Syl kafasının etrafında uçuşuyor ve arada bir de onu izlemek için taşa konuyordu.</p>

  <p>Kaladin aşağı indi ve yardım etmek için engebeli zeminden hızla yürüdü. Kaya teşekkürle başını salladı. Birlikte kayayı yukarı kaldırarak arabanın tabanına yerleştirdiler. Kaya Kaladin’e sırtını dönerek alnını sildi. Cebinden bir avuç dolusu kamış çıkmıştı. Kaladin bunları aşırdı ve tentenin altına sakladı.</p>

  <p>“Eğer biri bu yaptığımız şeyi fark ederse ne yapıyoruz?” diye sordu Kaya öylesine.</p>

  <p>“Benim bir dokumacı olduğumu ve güneşi engellemek için kendime bir şapka örmeyi düşünmüş olduğumu anlatıyoruz,” dedi Kaladin.</p>

  <p>Kaya homurdandı.</p>

  <p>“Ben de tam olarak onu yapabilirim,” dedi Kaladin. Alnını sildi. “Bu sıcakta iyi olurdu. Ama kimsenin görmemesi en iyisi. Sadece kamışları istiyor olduğumuz gerçeği bile büyük olasılıkla bize yasaklamaları için yeterli olur.”</p>

  <p>“Orası öyle,” dedi Kaya gerinerek ve Syl fırlayarak önüne gelirken yukarı doğru bir göz attı. “Tepeler’i özlüyorum.”</p>

  <p>Syl işaret etti ve Kaya onu takip etmeye başlamadan önce saygıyla başını eğdi. Ancak bir kere o doğru yönde ilerlemeye başladığı zaman, Syl uçarak Kaladin’e geri döndü. Bir kurdele şeklinde havada aşağı yukarı salınıyordu; sonra da arabanın yan tarafına doğru inerek etrafında uçuşan elbisesiyle kadın şekline geri döndü.</p>

  <p>“Ben,” diye ilan etti bir parmağını kaldırarak, “Onu çok sevdim.”</p>

  <p>“Kimi? Kaya’yı mı?”</p>

  <p>“Evet,” dedi Syl kollarını kavuşturarak. “O <i>saygılı.</i> Başkalarının aksine.”</p>

  <p>“Peki,” dedi Kaladin arabanın içine başka bir taşı koyarken. “O zaman beni rahatsız etmek yerine onun etrafında dolaşıp takip edebilirsin.” Bunu derken endişesini göstermemeye çalıştı. Syl’in arkadaşlığına alışmıştı.</p>

  <p>Syl burnunu çekti. “Onu takip edemem. O fazla saygılı.”</p>

  <p>“Daha demin bunu sevdiğini söyledin.”</p>

  <p>“Seviyorum. Aynca da nefret ediyorum,” Bunu sanki zıtlığın farkında değilmiş gibi içten bir açıksözlülükle söylemişti. İçini çekerek arabanın kenarına oturdu. “Onu muziplik olsun diye bir tutam chul pisliğine götürdüm. Bana bağırmadı bile! Sadece sanki gizli bir anlam çıkarmaya çalışıyormuş gibi baktı.” Yüzünü buruşturdu. “Bu normal değil.”</p>

  <p>“Sanırım Boynuzyiyenliler sprenlere ibadet filan ediyorlar,” dedi Kaladin alnını silerek.</p>

  <p>“Bu saçma.”</p>

  <p>“İnsanlar çok daha saçma şeylere inanıyor. Bazı açılardan, sanırım sprenlere saygı duymak mantıklı. Sizler <i>nispeten</i> acayip ve büyülüsünüz.”</p>

  <p>“Ben acayip değilim!” dedi ayağa kalkarak. “Ben güzel ve yetenekliyim.” Ellerini beline dayadı ama Kaladin yüz ifadesinden gerçekten de kızgın olmadığını görebiliyordu. Her saatle birlikte değişiyormuş gibi görünüyordu. Gittikçe daha da fazla...</p>

  <p>Daha da fazla ne? Tam olarak insan gibi değil. Daha birey gibi. Daha akıllı.</p>

  <p>Syl başka bir köprücü, Natam, yaklaşırken sessizleşti. Uzun yüzlü adam belli ki kendini zorlamamaya çalışarak daha küçük bir taş taşıyordu.</p>

  <p>“Hop, Natam,” dedi Kaladin taşı almak için eğilerek. “İş nasıl gidiyor?”</p>

  <p>Natam omzunu silkti.</p>

  <p>“Bir zamanlar çiftçi olduğunu mu söylemiştin?”</p>

  <p>Natam Kaladin’i görmezden gelerek arabanın yanında soluklandı.</p>

  <p>Kaladin kayayı yerleştirerek yerine yuvarladı. “Bizi böyle çalıştırdığım için üzgünüm, ama Gaz’ın ve diğer köprü ekiplerinin iyi niyetine ihtiyacımız var.”</p>

  <p>Natam cevap vermedi.</p>

  <p>“Bu bizi hayatta tutacak,” dedi Kaladin. “Güven bana.”</p>

  <p>Natam bir kere daha omzunu silkti, sonra da yürüyerek uzaklaştı.</p>

  <p>Kaladin içini çekti. “Bu hizmet değişikliğini Gaz’ın üstüne yükleyebilseydim çok daha kolay olurdu.”</p>

  <p>“Bu pek de dürüstçe olmazdı,” dedi Syl alınarak.</p>

  <p>“Neden dürüstlüğe bu kadar önem veriyorsun?”</p>

  <p>“Veriyorum işte.”</p>

  <p>“Ya?” dedi Kaladin işine geri dönerken homurdanarak. “Ve insanları pislik yığınlarına götürmek? Bu ne kadar dürüstçe?”</p>

  <p>“O farklı. O şakaydı.”</p>

  <p>“Bunun nasıl fark yarattığını...”</p>

  <p>Başka bir köprücü yaklaşırken Kaladin’in sesi solarak kesildi. Başka kimsenin Kaya’nın garip Syl’i görme becerisine sahip olduğunu sanmıyordu ve kendi kendine konuşurken görülmek istemiyordu.</p>

  <p>Kısa, ince adam adının Skar<a href="../Text/DiPNOTLAR.xhtml#a16" id="k16"><sup>[16]</sup></a> olduğunu söylemişti ama Kaladin adamın yüzünde herhangi bir belirgin yara izi göremiyordu. Kısa, koyu saçları ve zayıf yüz hatları vardı. Kaladin onunla da muhabbet etmeye çalıştı ama bir cevap alamadı. Adam sert adımlarla uzaklaşmadan önce Kaladin’e kaba bir hareket yapacak kadar ileri bile gitti.</p>

  <p>“Bir şeyleri yanlış yapıyorum,” dedi Kaladin başını sallayarak ve dayanıldı yük arabasından aşağı atladı.</p>

  <p>“Yanlış mı?” Syl onu izleyerek arabanın ucuna doğru yürüdü.</p>

  <p>“Benim o üçünü kurtarmamı görmenin onlara umut vereceğini düşünmüştüm. Ama hâlâ kayıtsızlar.”</p>

  <p>“Bazıları bugün sen kalasla pratik yaparken koşmanı izledi,” dedi Syl.</p>

  <p>“İzlediler,” dedi Kaladin. “Ama yaralılara yardım etmeyi umursamıyorlar. Kaya dışında hiçbirisi tabii, gerçi o da sadece bana bir borcu olduğu için yapıyor. Teft bile yemeğini paylaşmaya gönüllü değildi.”</p>

  <p>“Onlar bencil.”</p>

  <p>“Hayır. Bu kelimenin onlara uyacağını düşünmüyorum.” Nasıl hissettiğini açıklamak için çabalayarak bir kayayı kaldırdı. “Ben köle olduğum zamanlarda... Gerçi ben hâlâ köleyim. Ama en kötü zamanlarda, sahiplerim direnç gösterme becerimi zorla benden sökmeye çalışırlarken, ben de bu adamlar gibiydim. Bencil olacak kadar bile umursamıyordum. Bir hayvan gibiydim. Sadece düşünmeden ne yapıyorsam onu yapıyordum.”</p>

  <p>Syl yüzünü astı. Şaşırılacak bir şey değildi, Kaladin’in kendisi de ne söylemeye çalıştığını bilmiyordu. Ama konuştukça, ne demeye çalıştığını çözdü. “Onlara sağ kalabileceğimizi gösterdim ama bunun hiçbir anlamı yok. Eğer o hayatlar yaşamaya <i>değer</i> değilse, o zaman asla umurlarında olmayacak. Bu sanki onlara çuvallar dolusu küre vermek ama bu zenginliği harcayabilecekleri hiçbir şey vermemek gibi.”</p>

  <p>“Sanırım,” dedi Syl. “Ama ne yapabilirsin?”</p>

  <p>Kaladin taştan ova boyunca geriye, savaş kamplarına doğru baktı. Ordunun çok sayıdaki yemek ateşinden çıkan dumanlar kraterlerden yükseliyordu. “Bilmiyorum. Ama sanırım <i>çok</i> daha fazla kamışa ihtiyacımız olacak.”</p>

  <p style="text-align: center;">♦</p>

  <p style="text-align: center;">♦♦</p>

  <p>O gece Kaladin, Teft ve Kaya, Sadeas’ın savaş kampının eğreti sokaklarında yürüyorlardı. Ortanca ay Nomon solgun, mavi beyaz ışığı ile parlıyordu. Binaların önünde asılı olan yağ fenerleri meyhane ya da genelevlere işaret ediyordu. Küreler daha sürekli, yenilenebilir ışık üretebilirdi ama tek bir küre ile bir deste mum ya da bir kese yağ satın alabilirdin. Kısa vadede çoğu zaman bunu yapmak daha ucuzdu, özellikle de ışıkları çalınabilecekleri bir yerlere asıyorsan.</p>

  <p>Sadeas herhangi bir sokağa çıkma yasağı uygulamıyordu ama Kaladin yanlız bir köprücünün geceleri kereste deposunda kalmasının en iyisi olacağını öğrenmişti. Lekeli üniformaları içinde yarı sarhoş askerler aylak aylak yürüyerek yanlarından geçiyor, fahişelerin kulaklarına bir şeyler fısıldıyor ya da arkadaşlarına hava atıyorlardı. Köprücülere hakaretler yağdırarak gürültücü bir şekilde gülüşüyorlardı. Sokaklar fenerler ve ay ışığıyla bile karanlık hissi veriyordu ve kısmen taştan binalar, kısmen ahşap gecekondular ve kısmen de çadırlardan oluşan kampın gelişigüzel doğası, ortalığın kuralsız ve tehlikeli olduğu havasını yaratıyordu.</p>

  <p>Kaladin ve iki yoldaşı büyük bir asker grubunun önünden kenara çekildiler. Ceketleri ilikli değildi ve sadece biraz sarhoştular. Bir asker köprücülere dik dik baktı ama birisi kaslı bir Boynuzyiyenli olmak üzere üç kişi bir arada olmaları, askeri gülüp geçerken Kaladin’i iteklemekten fazlasını yapmaktan vazgeçirmeye yeterliydi.</p>

  <p>Adam ter ve ucuz bira kokuyordu. Kaladin sinirine hâkim oldu. Karşılık verirse kavga çıkarmak yüzünden maaşından kesilirdi.</p>

  <p>“Bundan hoşlanmadım,” dedi Teft omzunun üstünden asker grubuna bakarak. “Ben kampa geri dönüyorum.”</p>

  <p>“Sen kalıyorsun,” diye hırladı Kaya.</p>

  <p>Teft gözlerini devirdi. “Senin gibi hantal bir chuldan korktuğumu mu düşünüyorsun? Eğer gitmek istersem giderim ve...”</p>

  <p>“Teft,” dedi Kaladin yumuşakça. “Sana ihtiyacımız var.”</p>

  <p>İhtiyaç. Bu kelimenin insanlar üstünde garip bir etkisi vardı. Bazıları onu kullandığın zaman kaçardı. Bazıları ise gerginleşildi, Teft bunun özlemini çekiyormuş gibi görünüyordu. Kendi kendine bir şeyler mırıldanarak başını salladı ama devam ederlerken onların yanında kaldı.</p>

  <p>Kısa süre sonra araba deposuna varmışlardı. Çitle çevrelenmiş kare şeklindeki taş bölge kampın batı kenarına yakındı. Geceleyin terk edilmişti, yük arabaları uzun sıralar hâlinde duruyorlardı. Chullar küçük tepeler gibi görünerek, yakındaki ağıllarında uyukluyorlardı. Kaladin gözcülere karşı tetikte olarak sessizce ileri süzüldü ama görünüşe göre kimse ordunun ortasından bir yük arabası kadar büyük bir şeyin çalınacağından endişelenmiyordu.</p>

  <p>Kaya onu dürttü, sonra da gölgeli chul ağıllarına doğru işaret etti. Ağılın bir sütununun üstünde bir oğlan yalnız başına oturmuş, yukarıdaki aya bakıyordu. Chullar göz kulak olunacak kadar değerliydi. Zavallı oğlan. Kim bilir ne kadar sıklıkla geceleri uyanık kalması ve hantal yaratıkları koruması isteniyordu?</p>

  <p>Kaladin bir arabanın yanında çömeldi, diğer ikisi de onu taklit etti. Bir sıra yana işaret etti ve Kaya o tarafa gitti. Kaladin diğer yöne de işaret etti ve Teft gözlerini devirdi ama onun istediğini yaptı.</p>

  <p>Kaladin orta sıradan aşağı doğru gizlice ilerledi. Her sırada on tane olmak üzere yaklaşık otuz araba vardı ama aramak kısa zaman aldı. Arka kalasa yapmış olduğu işareti arayan parmakların sürtünmesi kadar. Sadece birkaç dakika sonra gölgeli bir şekil Kaladin’in sırasına girdi. Kaya. Boynuzyiyenli yan tarafa doğru işaret etti ve beş parmağını kaldırdı. Yukarıdan beşinci araba. Kaladin başını sallayarak onayladı ve ilerledi.</p>

  <p>Tam Kaya’nın işaret ettiği arabaya ulaştığı zaman Teftin gitmiş olduğu yönden hafif bir ciyaklama duydu. Kaladin sindi, sonra da gözcüden tarafa doğru baktı. Oğlan hâlâ ayı izliyor, ayak parmaklarıyla dalgın bir şekilde yanındaki direğe tekme atıyordu.</p>

  <p>Bir an sonra Kaya ve mahçup Teft aceleyle Kaladin’in yanına geldiler, “Pardon,” diye fısıldadı Teft. “Yürüyen dağ beni irkiltti.”</p>

  <p>“Eğer ben bir dağ oluyorsam o zaman sen niye benim geldiğimi duymadın?” diye homurdandı Kaya. “Ha?”</p>

  <p>Kaladin gülerek gösterilen arabanın arka tarafını eliyle yokladı, parmakları ahşaptaki X şeklindeki işarete sürtündü. Bir nefes aldı, sonra da sırtüstü yatarak arabanın altına girdi.</p>

  <p>Kamışlar hâlâ oradaydı, her biri yaklaşık bir karış kadar kalın olan yirmi deste hâlinde bağlı duruyorlardı. “Şansın Elçisi Ishi’ye şükürler olsun,” diye fısıldadı ilk desteyi çözerken.</p>

  <p>“Hepsi orada, ha?” dedi Teft eğilerek, ay ışığında sakalını kaşıdı. “Bu kadar çok bulduğumuza inanamıyorum. Ovadaki bütün kamışları sökmüşüz herhâlde.”</p>

  <p>Kaladin ona ilk desteyi verdi. Syl olmasa bunun üçte biri kadarını bile bulamazlardı. O uçan bir böceğin hızına sahipti ve bir şeyleri nasıl bulabileceğine dair bir hissi varmış gibi görünüyordu. Kaladin sonraki desteyi çözerek uzattı. Teft bunu öbürüne bağlayarak daha büyük bir deste hâline getirdi.</p>

  <p>Kaladin çalışırken, rüzgârla savrulan küçük beyaz yapraklardan oluşan bir tomar arabanın altına girdi ve Syl’in şekline dönüştü. Kaladin’in kafasının yanında kayarak durdu. “Görebildiğim kadarıyla hiçbir yerde muhafız yok. Sadece chul ağıllarında bir oğlan.” Beyaz mavi şeffaf şekli karanlıkta neredeyse görünmezdi.</p>

  <p>“Umarım bu kamışlar hâlâ tazedir,” diye fısıldadı Kaladin. “Eğer çok fazla kuradalarsa...”</p>

  <p>“Bir şey olmaz. Endişelenip duruyorsun. Sana birkaç şişe buldum.”</p>

  <p>“Buldun mu?” diye sordu; o kadar hevesliydi ki neredeyse kalkıp oturacaktı. Kafasını çarpmadan önce son anda durdu.</p>

  <p>Syl başını sallayarak onayladı. “Sana göstereceğim. Onları taşıyamadım. Fazla sert.”</p>

  <p>Kaladin destelerin kalanını da hızla çözerek bunları gergin Teft’e aktardı. Kaladin aceleyle arabanın altından çıktı, sonra da birbirlerine bağlanarak büyümüş olan üçlü destelerden ikisini aldı. Teft kalanların ikisini aldı ve Kaya da bir tanesini kolunun altına kıstırarak üç tane almayı başardı. Çalışmak için rahatsız edilmeyecekleri bir yere ihtiyaçları vardı. Yumruotları değersizmiş gibi görünüyor olsa da Gaz eğer neler olup bittiğini görürse bunu mahvetmenin bir yolunu bulurdu.</p>

  <p><i>İlk önce şişe,</i> diye düşündü Kaladin. Syl’e başını salladı, o da onları araba deposundan dışarı çıkararak bir meyhaneye götürdü. İkinci sınıf ahşaptan acele ile inşa edilmiş gibi görünüyordu ama bu, içerideki askerlerin eğlencesini durdurmuyordu. Patırtıları Kaladin’in bütün binanın çökmesine neden olacaklarını düşünerek endişe etmesine neden oldu.</p>

  <p>Meyhanenin arkasında kıymıklı bir kasa yarısının içinde bir dizi atılmış içki şişesi yatıyordu. Cam sağlam şişelerin tekrar kullanılmasına yetecek kadar kıymetliydi ama bunların çatlakları ya da kırık ağızları vardı. Kaladin kendi kamış destelerini yere koydu sonra da neredeyse bütün olan üç şişeyi seçti. Bunları bu amaç için getirmiş olduğu bir torbanın içine atmadan önce yakınlardaki bir su fıçısında yıkadı.</p>

  <p>Tekrar destelerini alıp diğerlerine başını sallayarak işaret etti. “Sıradan bir şey yapıyormuş gibi görünmeye çalışın,” dedi. “Başlarınızı eğin.” Diğer ikisi başlarını sallayarak onayladı ve sonra da desteleri sanki bir çalışma hizmeti yapıyorlarmış gibi taşıyarak anayola çıktılar. Önceden olduklarından çok daha az dikkat çektiler.</p>

  <p>Harap Ovalara inen kaya rampadan aşağı ilerlemeden önce ordunun toplanma bölgesi olarak kullanılan açık taştan alanı geçerek, kereste deposundan uzak durdular. Bir gözcü onları gördü ve Kaladin nefesini tuttu ama adam bir şey demedi. Büyük olasılıkla köprücülerin duruşlarından, yapmakta olduktan şeyi yapmaları için bir sebepleri olduğu sonucuna varmıştı. Eğer savaş kampından ayrılmaya çalışıyor olsalar bu başka bir hikâye olurdu ama bu aşağıdaki ilk birkaç uçuruma yakın olan kesim yasak bölge değildi.</p>

  <p>Uzun süre geçmeden, Kaladin’in neredeyse kendini öldüreceği yere yaklaştılar. Birkaç gün nasıl da fark yaratabiliyordu. Başka bir insanmış gibi hissediyordu; bir zamanlar olmuş olduğu adam, dönüşmüş olduğu köle ve hâlâ savaşmak zorunda olan acınası sefilin garip bir karışımı. Aşağı bakarak uçurumun kıyısında dikildiğini hatırlıyordu. O karanlık hâlâ onu dehşete düşürüyordu.</p>

  <p><i>Eğer köprücüleri kurtarmayı başaramazsam o sefil tekrar kontrolü ele geçirecek. Ve bu defa da istediğini alacak...</i> Bu düşünce Kaladin’i titretti. Destelerini uçurumun kenarında yere koydu, sonra da oturdu. Diğer ikisi daha tereddütlü bir şekilde onu takip ettiler.</p>

  <p>“Bunları uçuruma mı atacağız?” diye sordu Teft sakalını kaşıyarak. “Tüm o çabalardan sonra?”</p>

  <p>“Elbette hayır,” dedi Kaladin. Durakladı; Nomon parlaktı ama hâlâ gecenin karanlığı hüküm sürüyordu. “Hiç küren yok, değil mi?”</p>

  <p>“Niye?” diye sordu Teft kuşkucu bir şekilde.</p>

  <p>“Işık için, Teft”.</p>

  <p>Teft homurdanarak bir avuç dolusu lâl çentik çıkardı. “Bunları bu gece harcayacaktım...” dedi. Avcunda parlıyorlardı.</p>

  <p>“Pekâlâ,” dedi Kaladin bir kamışı çıkararak. Babası bunlar hakkında ne demişti? Tereddütlü bir şekilde Kaladin kamışın kürk gibi ucunu kırarak boş olan ortasını açığa çıkardı. Kamışı öbür ucundan tuttu ve iyice sıkarak parmaklanın gövdesi boyunca hareket ettirdi, İki damla süt gibi beyaz sıva boş içki gişesinin içine düştü.</p>

  <p>Kaladin tatmin olarak gülümsedi, sonra kamışı parmaklarıyla bir kere daha boydan boya sıktı. Bu sefer hiçbir şey çıkmadı. Kaladin de kamışı uçuruma attı. Bütün o şapka laflarına rağmen, geride kanıt bırakmak istemiyordu.</p>

  <p>“Hani uçuruma atmayacağımız söylemiştin!” diye itiraz etti Teft.</p>

  <p>Kaladin içki şişesini kaldırdı. “Sadece şunu çıkarmadan önce atmayacağız.”</p>

  <p>“Ne o?” Kaya gözlerini kısarak yakına doğru eğildi.</p>

  <p>“Yumruotu özsuyu. Ya da daha doğrusu yumruotu sütü. Bunun gerçekten de özsu olduğunu sanmıyorum. Her neyse, bu güçlü bir antiseptik.”</p>

  <p>“Anti... ne?” diye sordu Teft.</p>

  <p>“Çürüksprenlerini korkutup kaçırıyor,” dedi Kaladin. “Onlar enfeksiyona neden olur. Bu süt bulunabilecek en iyi antiseptiklerden biri. Bunu zaten enfeksiyonlu olan bir yaraya bile sürsen yine de işe yarar.” Bu ise çok gerekliydi çünkü Leyten’in yaraları her tarafında çürüksprenleri gezinerek öfkeli bir kırmızıya dönmeye başlamıştı.</p>

  <p>Teft homurdandı, sonra da destelere göz attı. “Burada çok fazla kamış var.”</p>

  <p>“Biliyorum,” dedi Kaladin onlara diğer iki şişeyi vererek. “Bu yüzden hepsini tek başıma sıkmak zorunda olmadığım için memnunum.”</p>

  <p>Teft içini çekti ama oturdu ve bir desteyi çözdü. Kaya da şikâyet etmeksizin öyle yaptı; çalışırken şişeyi tutmak için dizlerini yanlara doğru kıvırıp ayaklarını birbirlerine dayamıştı.</p>

  <p>Hafif bir rüzgâr eserek kamışların bir kısmını tıkırdattı. “Neden onları umursuyorsun?” diye sordu Teft en sonunda.</p>

  <p>“Onlar benim adamlarım.”</p>

  <p>“Bir köprücübaşı olmak bu demek değil.”</p>

  <p>“Bu biz her neye karar verirsek o demek,” dedi Kaladin, Syl’in dinlemek için o tarafa gelmiş olduğunu fark ederek. “Sen, ben, diğerleri.”</p>

  <p>“Senin bunu yapmana izin vereceklerini mi düşünüyorsun?” diye sordu Teft. <i>“Açıkgözler</i> ve yüzbaşılar?”</p>

  <p>“Farkına varacak kadar bile dikkat edeceklerini mi düşünüyorsun?”</p>

  <p>Teft durakladı, sonra başka bir kamışı sıkarak homurdandı.</p>

  <p>“Belki de ederler,” dedi Kaya. Kamışları sıkarken iri adamın hareketlerinde şaşırtıcı düzeyde bir zerafet vardı. Kaladin o kalın parmakların bu kadar dikkatli, bu kadar titiz olacağını düşünmemişti. <i>“Açıkgözler,</i> onlar sık sık fark ediyorlar fark etmemelerini umduğun şeyleri.”</p>

  <p>Teft katılarak tekrar homurdandı.</p>

  <p>“Nasıl oldu da buraya geldin Kaya?” diye sordu Kaladin. “Bir Boynuzyiyenli nasıl olur da dağlarında yaşamayı bırakıp ovalara gelir?”</p>

  <p>“Bu tür şeyler sormamalısın evlat,” dedi Teft Kaladin’e bir parmağını sallayarak. “Geçmişimiz hakkında konuşmayız biz.”</p>

  <p><i>“Hiçbir</i> şey hakkında konuşmuyoruz biz,” dedi Kaladin. “Siz ikiniz birbirinizin adlarını bile bilmiyordunuz.”</p>

  <p>“İsimler bir şey,” diye homurdandı Teft. “Geçmişler başka. Ben...”</p>

  <p>“Yok sorun,” dedi Kaya. “Bu şeyden bahsedeceğim.”</p>

  <p>Teft kendi kendine mırıldandı ama yine de Kaya konuştuğu zaman dinlemek için öne eğildi.</p>

  <p>“Benim halkımın hiç Parekılıcı yok,” dedi Kaya alçak ama gürleyen sesiyle.</p>

  <p>“Bu alışılmadık bir şey değil,” dedi Kaladin. “Alethkar ve Jah Keved dışında çok az krallığın fazla Kılıç’ı var.” Bu ordular arasında biraz olsun bir övünç kaynağıydı.</p>

  <p>“Bu şey doğru değil,” dedi Kaya. “Thaylenah’ın beş Kılıç’ı ve üç tam takım Zırh’ı var, hepsi kraliyet muhafızlarının elinde olan. Selayların da kendilerine ait hem Zırh’ları, hem de Kılıç’ları var. Herdaz gibi diğer krallıkların da tek bir Kılıç ve Zırh takımları var kraliyet ailesinde babadan oğula geçen. Ama Unkalaki, bizim tek bir Paremiz bile yok. <i>Nuatoma</i>larımızın pek çoğu... Bu şey, sizin <i>açıkgözlerinizle</i> aynı şey, bir tek onların gözleri açık renk değil...”</p>

  <p>“Nasıl açık renk gözlerin olmadan <i>açıkgöz</i> olabilirsin?” dedi Teft kaşlarını çatarak.</p>

  <p><i>“Koyugözlü</i> olarak,” dedi Kaya, sanki aşikâr bir şeymiş gibi. “Biz liderlerimizi bu şekilde seçmeyiz. Karmaşıktır bizim. Ama hikâyeyi kesme.” Bir başka kamışı daha sıkarak kabuğu yan tarafındaki yığına doğru attı. <i>“Nuatomalar,</i> bizde Pare olmamasını büyük utanç olarak görüyor. Onlar bu silahları çok fena istiyor. İnanılıyor ki bir Parekılıcı elde edebilen ilk <i>nuatoma</i> kral olacak; bizim pek çok yıldır sahip olmadığımız bir şey. Hiçbir tepe bir adamın kutsal Kılıç’lardan birine sahip olduğu başka bir tepeyle savaşmaz.”</p>

  <p>“O zaman bir Parekılıcı <i>satın almaya</i> mı geldiniz?” diye sordu Kaladin. Hiçbir Paretaşıyan silahını satmazdı. Her biri kendine özgü bir çeşit kutsal emanetti; ihanetlerinden sonra Kayıp Parlayanlardan birinden alınmıştı.</p>

  <p>Kaya güldü. “Ha! Satın almak? Hayır, bizler o kadar da aptal değiliz. Ama benim <i>nuatomam,</i> o sizin geleneğinizi biliyordu, hı? Diyor ki eğer bir adam bir Paretaşıyan’ı öldürürse o zaman Kılıç ve Zırh’ını kendisi için alabilir. Ve böylece benim <i>nuatomam</i> ve onun evi, biz aşağıya gelip sizin Paretaşıyanlarınızdan birini bulup öldürmek için büyük kafile olduk.”</p>

  <p>Kaladin neredeyse gülecekti. “Bunun dediğinden biraz daha zor olduğu ortaya çıkmıştır sanırım.”</p>

  <p>“Benim <i>nuatomam</i> bir aptal değildi,” dedi Kaya onu savunarak. “Bu şeyin zor olacağını biliyordu ama sizin geleneğiniz, bu bize umut veriyor, anlıyor musun? Arada bir, cesur bir <i>nuatoma</i> bir Paretaşıyan ile düello etmek için aşağı gelir. Bir gün, bir tanesi kazanacak ve bizim de Parelerimiz olacak.”</p>

  <p>“Belki de,” dedi Kaladin boş bir kabuğu uçuruma atarken. “Sizinle ölümüne bir düello yapmayı kabul ettiklerini varsayarsak.”</p>

  <p>“Ah, her zaman düello ediyorlar,” dedi Kaya gülerek. “<i>Nuatoma</i> pek çok zenginlik getirir ve tüm varlığını kazanana bırakmaya söz verir. Sizin <i>açıkgözleriniz,</i> onlar bu kadar ılık bir göletin yanından geçip gidemiyor! Parekılıcı olmayan bir Unkalaki’yi öldürmek, onlar bu şeyi zor olarak görmüyorlar. Pek çok <i>nuatoma</i> öldü. Ama sorun değil. Eninde sonunda biz kazanacağız.”</p>

  <p>“Ve bir çift Pareniz olacak,” dedi Kaladin. “Alethkar’ın düzinelerce var.”</p>

  <p>“Bir tanesi bir başlangıç,” dedi Kaya omzunu silkerek. “Ama benim <i>nuatomam</i> kaybetti, o yüzden, ben de köprücüyüm.”</p>

  <p>“Dur,” dedi Teft. “Tüm bu yolu berrakbeyinle birlikte geldin ve bir kere o yenilince de kalkıp bir köprü ekibine mi katıldın?”</p>

  <p>“Hayır, hayır, sen anlamıyorsun,” dedi Kaya. “Benim <i>nuatomam,</i> o Yüceprens Sadeas’a meydan okudu. İyi biliniyor burada Harap Ovalar’da pek çok Paretaşıyan olduğu. Benim <i>nuatomam</i> önce sadece Zırh’ı olan bir adamla dövüşmenin, sonra da Kılıç’ı kazanmanın daha kolay olacağını düşündü.”</p>

  <p>“Ve?” dedi Tfeft.</p>

  <p>“Bir kere benim <i>nuatomam</i> Berrakbey Sadeas’a yenilince hepimiz onun olduk.”</p>

  <p>“O zaman sen bir köle misin?“ diye sordu Kaladin uzanıp alnındaki işaretleri yoklayarak.</p>

  <p>“Hayır, bizde bu şey yok,“ dedi Kaya. “Ben benim <i>nuatoma</i>mın bir kölesi değildim. Ben akrabasıydım.”</p>

  <p>“Akrabası mı?” dedi Tefi. “Kelek! Sen <i>açıkgözsün</i>!”</p>

  <p>Kaya tekrar güldü, bol bol ve yüksek sesle. Kaladin kendini tutmasına karşın gülümsedi. Birisinin böyle güldüğünü duymayalı çok uzun zaman geçmiş gibiydi. “Hayır, hayır. Ben sadece <i>umarti’aydım,</i> kuzeni diyebilirsin.”</p>

  <p>“Yine de onunla akrabaydın.”</p>

  <p>“Tepeler’de bir berrakbeyin akrabaları onun hizmetkârlarıdır,” dedi Kaya.</p>

  <p>“Bu nasıl bir sistem böyle?” diye itiraz etti Teft. “Kendi akrabalarının bir hizmetkârı mı olmak zorundasın? Fırtına alsın beni! Ölürüm daha iyi.”</p>

  <p>“Bu o kadar da kötü değil,” dedi Kaya.</p>

  <p>“Sen benim akrabalarımı tanımıyorsun,“ dedi Teft titreyerek.</p>

  <p>Kaya tekrar güldü. “Tanımadığın birine mi hizmet etmeyi tercih ederdin? Mesela bu Sadeas’a? Seninle hiçbir akrabalığı olmayan bir adama?” Kafasını salladı. “Ovalılar. Sizin burada çok fazla havanız var. Sizin akıllarınızı hasta ediyor.”</p>

  <p>“Çok fazla hava mı?” diye sordu Kaladin.</p>

  <p>“Evet,” dedi Kaya.</p>

  <p>“Nasıl çok fazla havan olabilir? Hava her tarafta.”</p>

  <p>“Bu şey, bunu açıklaması zor.” Kayanın Alethçesi iyiydi ama bazen kelimelerin sırasını karıştırıyordu. Ne kadar hızlı konuşursa, cümleleri o kadar devrik oluyordu. “Sizin çok fazla havanız var,” dedi Kaya. “Tepeler’e gelin. Göreceksiniz.”</p>

  <p>“Sanırım,” dedi Kaladin, sadece omuz silken Teft’e bir bakış atarak. “Ama bir şey hakkında yanılıyorsun. Bizim tanımadığımız birine hizmet ettiğimizi söyledin. Eh, ben Berrakbey Sadeas’ı <i>tanıyorum.</i> İyi tanıyorum onu.”</p>

  <p>Kaya bir kaşını kaldırdı.</p>

  <p>“Kibirli, kinci, açgözlü, sapına kadar yozlaşmış,” dedi Kaladin.</p>

  <p>Kaya gülümsedi. “Evet, sanırım haklısın. Bu adam <i>açıkgözlerin</i> en iyileri arasında değil.”</p>

  <p>“Onların arasında ‘en iyileri’ yok, Kaya. Onların hepsi aynı.”</p>

  <p>“Sana çok şey yaptılar o zaman?”</p>

  <p>Kaladin omzunu silkti, bu soru henüz iyileşmemiş olan yaralarının üstünü açmıştı. “Her neyse, efendin şanslıymış.”</p>

  <p>“Bir Paretaşıyan tarafından öldürüldüğü için mi şanslı?”</p>

  <p>“Kazanmadığı ve nasıl oyuna getirildiğini keşfetmediği için şanslı,” dedi Kaladin. “Onun Sadeas’ın Zırh’nı alıp gitmesine izin vermezlerdi.”</p>

  <p>“Saçmalık,” diye araya girdi Teft. “Gelenek...”</p>

  <p>“Gelenek bizi mahkûm etmek için kullandıkları kör tanık, Teft,” dedi Kaladin. “Gelenek yalanlarını paketlemek için kullandıkları cicili kutu. Gelenek bizi onlara hizmet ettiriyor.”</p>

  <p>Teft çenesini sıktı. “Senden çok daha uzun yaşadım, evlat. Bir şeyler biliyorum. Eğer sıradan bir adam bir düşman Paretaşıyan’ını öldürürse bir <i>açıkgöz</i> hâline gelir. İşler bu şekilde yürüyor.”</p>

  <p>Kaladin uzatmayarak tartışmanın sona ermesine izin verdi. Eğer Teft’in yanılsamaları onun bu savaşın keşmekeşindeki yeri hakkında kendisini daha iyi hissetmesini sağlıyorsa, o zaman Kaladin kim oluyordu da onu caydıracaktı? “O zaman bir berrakbeyin maiyetindeki bir hizmetkâr mıydın?” dedi Kaladin Kaya’ya. “Ne çeşit bir hizmetkâr?” Wistiow ya da Roshone ile karşılaşmış olduğu zamanları hatırlayarak doğru kelimeyi bulmak için çabaladı. “Bir uşak mı? Bir kâhya mı?”</p>

  <p>Kaya güldü. “Ben aşçıydım. Benim <i>nuatomam</i> ovalara kendi aşçısı olmadan gelmezdi! Burada sizin yiyeceğiniz, onda o kadar çok baharat var ki başka hiçbir şeyin tadını alamıyorsunuz. Karabiber ekilmiş taş yeseniz de aynı şey!”</p>

  <p>“Sen mi yiyecekten bahsediyorsun,” dedi Teft kaşlarını çatarak. “Bir Boynuzyiyenli?”</p>

  <p>Kaladin suratını astı. “Neden halkına böyle diyorlar ki?”</p>

  <p>“Çünkü yakaladıkları şeylerin boynuzlarını ve kabuklarını yiyorlar,” dedi Teft. “Dış taraflarını.”</p>

  <p>Kaya özlemli bir yüzle gülümsedi. “Ah, ama tadı çok güzel.”</p>

  <p>“Gerçekten de kabukları yiyor musunuz?” diye sordu Kaladin.</p>

  <p>“Bizim çok güçlü dişlerimiz var,” dedi Kaya gururla. “Ama öyle işte. Şimdi siz benim hikâyemi biliyorsunuz. Berrakney Sadeas, o çoğumuzla ne yapacağından emin değildi. Bazıları asker yapıldı, diğerleri de onun evinde hizmet ediyor. Ben ona bir yemek hazırladım ve o da beni köprü ekiplerine gönderdi.” Kaya durakladı. “Çorbayı, şey... Güzelleştirmiş olabilirim.”</p>

  <p>“Güzelleştirmek?” diye sordu Kaladin bir kaşını kaldırarak.</p>

  <p>Kaya utanıyormuş gibi görünüyordu. “Görüyorsunuz, ben <i>nuatoma</i>mın ölümü yüzünden oldukça kızgındım. Ve ben düşündüm ki bu ovalılar, onların dilleri yedikleri yemeklerden hep yanmış ve kavrulmuş. Onların tat alma duyusu yok ve...”</p>

  <p>“Ve ne?” diye sordu Kaladin.</p>

  <p>“Chul pisliği,” dedi Kaya. “Görünüşe göre benim varsaydığımdan daha güçlü bir tadı var.”</p>

  <p>“Dur,” dedi Teft. “Sen Yüceprens Sadeas’ın çorbasına <i>chul pisliği</i> mi koydun?”</p>

  <p>“Ee, evet,” dedi Kaya. “Aslında bu şeyi ekmeğine de koydum. Ve domuz bifteğinde garnitür olarak da kullandım. Ve bundan tereyağlı garamlar için acılı sos da yaptım. Chul pisliği, onun pek çok kullanım alanı olduğunu buldum.”</p>

  <p>Teft sesi yankılanarak güldü. Yere devrildi, o kadar eğlenmişti ki Kaladin yuvarlanarak uçuruma düşebileceğinden korkmuştu. “Boynuzyiyenli,” dedi Teft en sonunda, “Sana bir içki borcum var.”</p>

  <p>Kaya gülümsedi. Kaladin şaşkınlıkla kendi kendine kafasını salladı. Bir anda anlamıştı.</p>

  <p>“Ne?” dedi Kaya görünüşe göre onun yüz ifadesini fark ederek.</p>

  <p>“Bizim ihtiyacımız olan şey bu,” dedi Kaladin. <i>“Bu</i>! Gözden kaçırmakta olduğum şey işte bu.”</p>

  <p>Kaya durakladı, “Chul pisliği? İhtiyacın olan şey bu mu?”</p>

  <p>Teft bir kere daha kahkahalara boğuldu.</p>

  <p>“Hayır,” dedi Kaladin. “Bu... Şey... Size göstereceğim. Ama önce bu yumruotu özsuyuna ihtiyacımız var.” Daha destelerin birini ancak yarılamışlardı ve parmakları şimdiden sıkmaktan ağrıyordu.</p>

  <p>“Peki ya sen, Kaladin?” diye sordu Kaya. “Ben sana hikâyemi anlattım. Sen de bana şeninkini anlatacak mısın? Alnındaki o işaretler nereden geldi?”</p>

  <p>“Evet,” dedi Teft gözlerini silerek. <i>“Sen</i> kimin yemeğinin içine ettin?”</p>

  <p>“Başka bir köprücüye geçmişini sormanın tabu olduğunu senin söylediğini sanıyordum,” dedi Kaladin.</p>

  <p>“Kaya ya anlattırdın evlat,” dedi Teft. “Adil olanı senin de anlatman.”</p>

  <p>“O zaman ben hikâyemi anlatırsam, bu senin de kendininkini anlatacağın anlamına mı geliyor?”</p>

  <p>Teft anında kaşlarını çattı. “Bak şimdi, ben kalkıp da...”</p>

  <p>“Ben bir adam öldürdüm,“ dedi Kaladin.</p>

  <p>Bu Teft’i sessizleştirdi. Kaya ise başını kaldırdı. Kaladin Syl’in hâlâ ilgiyle izlemekte olduğunu fark etti. Bu onun için garipti; normalde onun dikkati kolayca dağılırdı.</p>

  <p>“Bir adam mı öldürdün?” dedi Kaya. “Ve bu şeyden sonra seni köle mi yaptılar? Cinayetin cezası çoğunlukta ölüm değil mi?”</p>

  <p>“Cinayet değildi,” dedi Kaladin yumuşakça ve ona bu aynı soruları sormuş olan köle vagonundaki kaba sakallı adamı düşündü. “Hatta çok önemli birisi tarafından bunun için bana teşekkür de edildi.”</p>

  <p>Sessizleşti.</p>

  <p>“Ve?” diye sordu Teft en sonunda.</p>

  <p>“Ve...” dedi Kaladin aşağıdaki bir kamışa bakarak. Nomon batıda batıyordu ve son ay Mishim’in küçük yeşil diski de doğuda yükselmekteydi. “Ve <i>açıkgözlerin</i> hediyelerini geri çevirdiğin zaman pek de iyi tepki vermedikleri ortaya çıktı.”</p>

  <p>Diğerleri daha fazlası için beklediler ama Kaladin kamışları üzerinde çalışarak sessizleşti. Amaram’ın ordusundaki o olayları hatırlamanın hâlâ bu kadar ıstırap verici olması onu şaşırtmıştı.</p>

  <p>Diğerleri de ya onun ruh hâlini hissettiler ya da söylediklerinin yeterli olduğunu düşündüler ki ikisi de işlerine geri döndü ve daha fazla da üstelemediler.</p>
</body>
</html>
