<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2 title="BÖLÜM-017"><img alt="" src="../Images/main-28.jpg" /></h2>

  <p><b><i>Açık konuşabilir miyim? Daha önce, neden bu kadar endişeli olduğumu sormuştun. Bunun sebebi işte şu:</i></b></p>

  <div>
    <br />
  </div>

  <p>Syl huşuyla eczacının etrafında uçuşurken. “Çok yaşlı,” dedi. “Gerçekten de yaşlı. İnsanların bu kadar yaşlandığını bilmezdim. Bunun bir adamın derisini giymekte olan bir bozunumspreni olmadığından emin misin?”</p>

  <p>Kaladin, eczacı görünmez rüzgârspreninden habersiz, bastonuyla ayaklarını sürterek ilerlerken gülümsedi. Yüzü Harap Ovalar’ın kendisi gibi uçurumlarla doluydu, derinlere çökmüş olan gözlerinden bir desen gibi yayılıyorlardı. Burnunun ucunda duran kalın bir gözlük vardı ve koyu cübbelere bürünmüştü.</p>

  <p>Kaladin’in babası ona eczacılardan bahsetmişti; aktar ile hekim arasındaki çizgide yürüyen adamlardı. Sıradan insanlar tedavi sanatlarına o kadar fazla bâtıl inançla bakıyordu ki, bir eczacının esrarlı bir hava oluşturması kolaydı. Ahşap duvarlar gizemli şekillerle stilize edilmiş olan kumaştan ründuaları ile kaplanmıştı ve tezgâhın arkasında kavanozlarla dolu raflar vardı. Kablolarla bir arada duran bir insan iskeleti uzak köşede asılı duruyordu. Penceresiz oda köselerde asılı olan lâl taşı küre tomarlarıyla aydınlatılmıştı.</p>

  <p>Tüm bunlara rağmen, dükkân temiz ve düzenliydi. Kaladin’in babasının ameliyathanesiyle eşleştirdiği tanıdık antiseptik kokusu vardı.</p>

  <p>“Ah, genç köprücü.” Kısa eczacı gözlüğünü düzeltti. Parmaklarını ince beyaz sakalının arasında dolaştırarak öne eğildi. “Tehlikeye karşı bir muska için mi geldin yoksa? Ya da belki kamptaki genç bir çamaşırcı kadın mı dikkatini çekti? Eğer içkisine biraz katılırsa sana beğeniyle bakmasını sağlayacak bir iksirim var.”</p>

  <p>Kaladin bir kaşını kaldırdı.</p>

  <p>Syl’in ağzı açık kaldı. Yüzünde afallamış bir ifade vardı. “Onu Gaz’a vermelisin, Kaladin. Eğer seni daha çok sevseydi iyi olurdu.”</p>

  <p><i>Buradaki amacın o olduğundan şüpheliyim,</i> diye düşündü Kaladin gülümseyerek.</p>

  <p>“Genç köprücü? Kötülüğe karşı bir tılsım mı istiyorsun?” diye sordu eczacı.</p>

  <p>Kaladin’in babası bu tür şeylerden bahsetmişti. Pek çok eczacı sözde aşk iksirleri ve her türlü rahatsızlığı iyileştirebildiği öne sürülen şifalar satıyordu. Bunlar biraz şeker ve iddia edilen etkiye göre ani bir uyanıklık ya da bir sersemlik hâli sağlayan birkaç tutam sıradan ottan başka hiçbir şey içermezdi. Bunların hepsi saçmalıktı; gerçi Kaladin’in annesinin ründualarına büyük inancı <i>vardı.</i> Kaladin’in babası her zaman onun inatçı bir şekilde bu “bâtıl inançlara” sarılmasından dolayı memnuniyetsizliğini belirtirdi.</p>

  <p>“Bana biraz bandaj lâzım,” dedi Kaladin. “Ve bir şişe lister yağı ya da yumruotu özsuyu. Bir de eğer varsa iğne ve iplik.”</p>

  <p>Eczacının gözleri şaşkınlıkla kocaman açıldı.</p>

  <p>“Benim babam bir hekimdi,” diye itiraf etti Kaladin. “Ondan eğitim aldım. O da Kharbranth’ın Büyük Meydan’ında eğitilmiş bir adamdan ders almış.”</p>

  <p>“Ha,” dedi eczacı. “Peki.” Kamburunu düzelterek doğruldu, bastonunu bir kenara bıraktı ve cübbelerini düzeltti. “Bandaj mı dedin? Ve biraz da antiseptik? Bir bakalım...” Tezgâhın arkasına geçti.</p>

  <p>Kaladin gözlerini kırptı. Adamın yaşı değişmemişti ama hiç de deminki kadar zayıf görünmüyordu. Adımları daha sağlamdı ve sesi de fısıltılı kısıklığını kaybetmişti. Etiketlerini okurken kendi kendine mırıldanarak şişelerini taradı. “Direk hekimlerin salonuna gidebilirsin. Onların fiyatları çok daha ucuz olacaktır.”</p>

  <p>“Bir köprücü için değil,” dedi Kaladin suratını ekşiterek. Geri çevrilmişti. Oradaki malzemeler gerçek askerler içindi.</p>

  <p>“Anlıyorum,” dedi eczacı tezgâhın üstüne bir kavanozu yerleştirerek, sonra da eğilip birkaç çekmeceyi karıştırdı.</p>

  <p>Syl uçuşarak Kaladin’in yanına geldi. “Her eğilişinde bir dal gibi kırılacağını düşünüyorum.” Soyut düşünceleri anlayabilir hâle <i>geliyordu,</i> hem de şaşırtıcı bir hızla.</p>

  <p><i>Ölümün ne olduğunu biliyorum...</i> Kaladin hâlâ onun için üzülüp üzülmemesi gerektiğinden emin değildi.</p>

  <p>Kaladin küçük şişeyi aldı ve tıpasını açarak içindekini kokladı. “Larmic mukusu mu?” Kötü kokuya yüzünü ekşitti. ”Bu istediklerimin ikisi kadar da etkili değil.”</p>

  <p>“Ama çok daha ucuz,” dedi yaşlı adam büyük bir kutuyla gelerek. Kapağını açarak beyaz steril bandajları çıkardı. ”Ve sen de, belirtilmiş olduğu gibi, bir köprücüsün.”</p>

  <p>“Mukus ne kadar o zaman?” Kaladin’in bununla ilgili endişeleri vardı; babası asla malzemelerinin ne kadar tuttuğundan bahsetmemişti.</p>

  <p>“Şişe için iki kanmarkası.”</p>

  <p>“Bu senin <i>ucuz</i> kabul ettiğin fiyat mı?”</p>

  <p>“Lister yağı iki safir marka.”</p>

  <p>“Ya yumruotu özsuyu?” dedi Kaladin. “Kampın hemen dışında büyüyen birkaç dal gördüm! O <i>kadar da</i> ender olamaz.”</p>

  <p>“Ve tek bir bitkiden ne kadar özsuyu çıktığını biliyor musun?” diye sordu eczacı parmağını doğrultarak.</p>

  <p>Kaladin tereddüt etti. Gerçekten de özsuyu değildi, saplardan sıkarak çıkarabildiğin süt gibi bir maddeydi. Ya da en azından babası öyle demişti. “Hayır,” diye itiraf etti Kaladin.</p>

  <p>“Tek bir damla,” dedi adam. “Eğer şanslıysan. Tabii, lister yağından daha ucuz ama mukustan daha pahalı. Her ne kadar mukus bizzat Gecegözcüsü’nün kabası gibi koksa da.”</p>

  <p>“O kadar param yok,” dedi Kaladin. Beş elmas marka bir lâl taşı ederdi. Tek bir küçük kavanoz antiseptik almak için on günün ücreti. Fırtınababa!</p>

  <p>Eczacı burnunu çekti. “İğne ve iplik iki berrakmarka ediyor. En azından ona paran yetiyor mu?”</p>

  <p>“Zar zor. Bandajlar ne kadar? İki bütün zümrüt mü?”</p>

  <p>“Bunlar alt tarafı ağartıp kaynattığım eski kumaş parçaları. Bir kol uzunluğuna iki berrakçentik.”</p>

  <p>“Kutu için bir marka veririm.”</p>

  <p>“Pekâlâ.” Kaladin küreleri almak için elini cebine atarken eczacı devam etti, “Siz hekimler, hep aynısınız. Asla malzemelerin nereden geldiğini bir an bile durup düşünmezsiniz. Sanki hiç bitmeyeceklermiş gibi kullanır da kullanırsınız.”</p>

  <p>“Bir insanın hayatına değer biçemezsin,” dedi Kaladin. Babasının sözlerinden biriydi, Lirin’in asla hizmetleri için ücret istememesinin ana sebeplerinden biriydi.</p>

  <p>Kaladin dört markasını çıkardı. Ancak onları gördüğü zaman tereddüt etti. Sadece bir tanesi hâlâ yumuşak kristal ışığıyla parlıyordu. Diğer üçü donuktu, cam damlacıkların merkezindeki elmas parçacıkları zar zor görülüyordu.</p>

  <p>“Bak şimdi,” dedi eczacı gözlerini kısarak. “Bana sönük küreleri mi kakalamaya çalışıyorsun?” Kaladin itiraz edemeden önce bir tanesini kaptı, sonra da tezgâhının altını karıştırdı. Bir kuyumcu büyüteci çıkardı ve gözlüklerini çıkararak küreyi kaldırıp ışığa doğru tuttu. “Ah. Yok, bu gerçek bir mücevher. Kürelerini doldurtmalısın, köprücü. Herkes benim kadar kolay güvenir değil.”</p>

  <p>“Bu sabah parlıyorlardı,” diye itiraz etti Kaladin. “Gaz bana eski kürelerle ödeme yapmış olmalı.”</p>

  <p>Eczacı büyütecini indirdi ve gözlüğünü geri taktı. Parlayanın da dâhil olduğu üç küreyi seçti.</p>

  <p>“O bende kalabilir mi?“ diye sordu Kaladin.</p>

  <p>Eczacı yüzünü astı.</p>

  <p>“Her zaman cebinde parlayan bir küre tut,” dedi Kaladin. “İyi şans getirir.”</p>

  <p>“Bir aşk iksiri istemediğine emin misin?”</p>

  <p>“Eğer karanlığa yakalanırsan ışığın olur,” dedi Kaladin veciz bir şekilde. “Ayrıca, senin de dediğin gibi, çoğu kişi senin kadar kolay güvenir değil.”</p>

  <p>Gönülsüzce, eczacı dolu küreyi sönmüş olanıyla değiştirdi, gerçi emin olmak için onu da büyüteçle kontrol etmedi değil. Sönük bir küre de, dolu bir küre kadar değerliydi, tek yapman gereken bir yücefırtına sırasında dışarıda bırakmaktı ve tekrar dolar, bir hafta kadar ışık saçardı.</p>

  <p>Kaladin dolu küreyi cebine attı ve satın aldıklarını topladı. Eczacıya başını sallayarak veda etti ve kampın sokağına çıkarken Syl de ona katıldı.</p>

  <p>İkindinin bir kısmını yemekhanedeki askerleri dinleyerek geçirmiş ve savaş kampları hakkında bazı şeyler öğrenmişti. Haftalar önce öğrenmiş olması gereken şeyler ama o zamanlar umursamak için fazlasıyla umutsuzdu. Şimdi platoların üstündeki kozalar, içlerindeki mücevherkalpler ve yüceprensler arasındaki rekabet, hakkında daha çok şey biliyordu. Sadeas’ın adamlarını neden bu kadar fazla zorladığını ve Sadeas’ın platoya başka bir ordudan sonra varırlarsa orduyu neden geri çevirdiğini anlıyordu. Bu çok sık olmuyordu. Daha çoğunlukla Sadeas ilk önce varıyor ve arkalarından gelen diğer Alethi orduları geri dönmek zorunda kalıyordu.</p>

  <p>Savaş kampları devasaydı. Çeşitli Alethi kamplarının hepsini topladığın zaman yüz binden fazla asker ediyordu; Hearthstone’un nüfusundan kat kat fazlaydı. Ve bu sayıya siviller dâhil bile değildi. Hareket hâlindeki bir savaş kampı büyük bir kamp takipçisi grubu peşinden sürüklerdi, bu Harap Ovalar’daki gibi sabit savaş kamplarına ise daha çoğu geliyordu.</p>

  <p>Her on savaş kampı da kendi kraterini dolduruyordu ve kraterler Ruhdökülmüş binalar, gecekondular ve çadırların acayip bir karışımı ile doluydular. Eczacı gibi bazı tüccarların ahşap bir bina diktirecek parası vardı. Çadırlarda yaşayanlar, fırtınalarda bunları indiriyor ve başka bir yerde barınmak için para ödüyordu. Kraterin içinde bile fırtına rüzgârları güçlüydü, özellikle de dış duvarın alçak ya da kırık olduğu yerlerde. Bazı yerler, kereste deposu gibi tamamen açıktaydı.</p>

  <p>Sokak her zamanki kalabalıkla doluydu. Etek ve bluz giymiş kadınlar; askerlerin, tüccarların ya da zanaatkarların karıları, kızları ya da kardeşleri. Pantolon ya da tulum giymiş işçiler. Büyük bir grup mızrak ve kalkan taşıyan, deriler giymiş asker. Hepsi Sadeas’ın adamlarıydı. Bir kampın askerleri, diğer bir kampınkilerle karışmıyordu ve orada bir işin olmadığı sürece diğer bir berrakbeyi kraterinden uzak duruyordun.</p>

  <p>Kaladin umutsuzlukla başını salladı.</p>

  <p>“Ne?” diye sordu Syl omzuna yerleşerek.</p>

  <p>“Burada kamplar arasında bu kadar fikir ayrılığı olmasını beklemiyordum. Hepsinin birleşmiş, tek bir kralın ordusu olacağını sanıyordum.”</p>

  <p>“İnsanlar uyuşamaz,” dedi Syl.</p>

  <p>“O ne demek?”</p>

  <p>“Hepiniz farklı şekilde düşünüyor ve hareket ediyorsunuz. Başka hiçbir şey öyle değil. Hayvanlar benzer şekilde hareket ediyor ve tüm sprenler de, bir açıdan, adeta aynı kişi. Bunda bir uyum var. Ama sizde değil. Görünüşe göre iki taneniz bile herhangi bir şey üzerinde anlaşmaya varamıyor. Bütün dünya ne yapması gerekiyorsa onu yapıyor, insanlar hariç. Belki de bu kadar sık birbirinizi öldürmek istemenizin sebebi budur.”</p>

  <p>“Ama bütün rüzgârsprenleri aynı şekilde davranmıyor,” dedi Kaladin kutuyu açıp bandajların birazını deri yeleğinin içine diktiği cebe tıkıştırırken. “Sen bunun kanıtısın.”</p>

  <p>“Biliyorum,” dedi yumuşakça. “Belki de şimdi bunun beni neden bu kadar rahatsız ettiğini görüyorsundur.”</p>

  <p>Kaladin buna nasıl cevap vereceğini bilemedi. Sonunda kereste deposuna ulaştı. Köprü Dört’ün birkaç üyesi kışlalarının doğu tarafındaki gölgede yatıyordu. Bu kışlalardan birinin yapılışını izlemek ilginç olurdu, doğrudan havadan taşa Ruhdöküyorlardı. Ne yazık ki, Ruhdöküm geceleri gerçekleşirdi ve kutsal ayine ardentler ya da çok yüksek rütbeli <i>açıkgözler</i> dışında hiç kimse tarafından şahit olunmaması için çok sıkı koruma altında gerçekleştirilirdi.</p>

  <p>İlk ikindi çanı tam Kaladin kışlaya vardığında çaldı ve neredeyse köprü görevine geç kalmış olduğu için Gaz’ın ters ters kendisine baktığını gördü. Bu “görevin” büyük kısmı boruların çalmasını bekleyerek, boş boş oturmaktan ibaret olacaktı. Eh, Kaladin’in boşa zaman harcamaya niyeti yoktu. Kalası taşıyarak kendini yorma riskine giremezdi, her an bir köprü turu olabilecekken olmazdı ama belki de birkaç esneme hareketi ya da...</p>

  <p>Canlı ve temiz havada bir boru sesi yankılandı. Cesurların ruhlarına cennetin savaş meydanına doğru yol göstereceği söylenen efsanevi boru gibiydi. Kaladin dondu. Her zaman olduğu gibi, zihninin mantıksız davranan bir parçası duyduklarını teyit ettirmek ihtiyacı hissediyordu ve ikinci boruyu bekledi. Bu da koza ören uçurum şeytanının konumuna işaret eden bir motifi çalarak duyuldu.</p>

  <p>Askerler kereste deposunun yanındaki toplanma bölgesine doğru koşturmaya başladılar, diğerleri ekipmanlarını almak için kampın içlerine doğru koştu. “Sıraya girin!” diye bağırdı Kaladin köprücülere doğru fırlayarak. “Fırtına kapsın sizi! Her adam sıraya girsin!”</p>

  <p>Onu görmezden geldiler. Adamların bazıları yeleklerini giymiyordu ve hepsi içeri girmeye çalışarak kışla kapısında yığıldılar. Yelekleri olanlar köprüye doğru koştu. Kaladin hüsranla takip etti. Oraya vardıkları zaman, her adam önceden dikkatle ayarlanmış bir şekilde köprünün etrafında toplandı. Her adamın en iyi konumda olmak için bir şansı oluyordu: uçuruma kadar en önde koşup, son platoda da arka tarafın göreceli güvenliğine geçmek.</p>

  <p>Sıkı bir nöbetleşme vardı ve ne hata yapılıyor ne de müsamaha görüyordu. Köprü ekiplerinin vahşi bir kendini düzenleme sistemi vardı. Eğer bir adam hile yapmaya kalkarsa, diğerleri onu son platoda en önde koşmaya zorluyordu. Bu tür şeylerin yasak olması gerekiyordu ama Gaz hilekarları görmezden geliyordu. Adamların yerlerini değiştirmelerine izin vermesi için ona teklif ettikleri rüşveti de reddediyordu. Belki de köprücülerin sahip olduğu tek istikrarın, tek umudun, nöbetleri olduğunu biliyordu. Hayat adil değildi, bir köprücü olmak da adil değildi ama eğer ölüm sırasında koşup da sağ kalabilirsen, bir sonraki seferde arka tarafta koşabiliyordun.</p>

  <p>Bir tek istisna vardı. Köprücübaşı olarak Kaladin yolun çoğu boyunca önde koşabilir, sonra da saldırı sırasında arka tarafa geçebilirdi. Onunkisi gruptaki en güvenli konum olmasına rağmen hiçbir köprücü gerçekten de güvende değildi. Kaladin açlıktan ölmek üzere olan bir adamın tabağındaki küflü ekmek kabuğu gibiydi; ilk lokma değildi ama yine de kaderi belliydi.</p>

  <p>Yerini aldı. Yake, Dunny ve Malop son kalanlardı. Onlar da yerlerini aldıkları zaman, Kaladin adamlara kaldırımalarını emretti. İtaat etmelerine neredeyse şaşırmıştı ama bir tur sırasında neredeyse her zaman emirleri vermek için bir köprücübaşı olurdu. Ses değişiyordu ama basit emirler değişmiyordu. Kaldır, koş, indir.</p>

  <p>Yirmi köprü kereste deposundan aşağıdaki Harap Ovalar’a doğru fırladı. Kaladin Köprü Yedi’den bir grup adamın, rahatlamış bir şekilde onları izlemekte olduğunu fark etti. İlk ikindi çanına kadar onlar görev başındaydı ve bu tura çıkmaktan saniye farkıyla kurtulabilmişlerdi.</p>

  <p>Köprücüler sıkı çalışıyordu. Bu sadece dayak tehditleri yüzünden değildi, hedef platoya Parshendilerden önce ulaşmak istedikleri için o kadar hızlı koşuyorlardı. Eğer bunu başarırlarsa üzerlerine oklar yağmayacak ve ölmeyeceklerdi. Ve bu yüzden de köprüleriyle koşmak, köprücülerin tembellik ya da tereddüt olmaksızın yaptıkları tek şeydi. Her ne kadar pek çoğu hayatlarından nefret ediyor olsalar da hayata hâlâ dört elle sarılıyorlardı.</p>

  <p>Kalıcı köprülerin ilkinden patırtıyla geçtiler. Kaladin’in kasları bu kadar kısa süre sonra tekrar çalıştırıldıkları için itirazla inliyordu ama o yorgunluğunun fazla üstünde durmamaya çalıştı. Geçen geceki yücefırtına yağmurları çoğu bitkinin hâlâ dışarıda olduğu anlamına geliyordu, kayafilizleri sarmaşıklarını salıyor, çiçek açan branzahlar pençeye benzeyen dallarını oyuklarından göğe doğru uzatıyordu. Ayrıca yer yer Kaladin’in bölgeden ilk geçişi sırasında fark etmiş olduğu iğneli, taştan kollar gibi küçük çalılar olan dikentaçlar da vardı. Engebeli plato yüzeyindeki pek çok oyuk ve çöküntülerde su havuzcukları oluşmuştu.</p>

  <p>Gaz hangi patikadan gitmeleri gerektiğini söyleyerek yolu tarif ediyordu. Yakınlardaki platoların pek çoğunun Ovalar boyunca dallanarak açılan yollar yaratacak şekilde üç ya da dört köprüsü vardı. Koşmak mekanik hâle gelmişti. Tüketiciydi ama ayrıca tanıdıktı da ve nereye gitmekte olduğunu görebildiğin ön tarafta olmak da iyiydi. Kaladin hâlâ çarıklarını giymekte olduğu o isimsiz köprücünün ona yapmasını tavsiye etmiş olduğu gibi olağan adım sayma mantrasına başladı.</p>

  <p>Sonunda kalıcı köprülerin sonuncusuna vardılar. Parshendilerin geceleyin yok etmiş olduğu bir köprünün dumanı tüten yıkıntılarının yanından geçerek kısa bir platoyu aştılar. Parshendiler bunu bir yücefırtına sırasında nasıl başarmışlardı? Daha erken saatlerde askerleri dinlediği sırada, askerlerin Parshendilere nefret, öfke ve az sayılmayacak bir miktar da huşu ile baktıklarını öğrenmişti. Bu Parshendiler tüm Roshar’da çalışan tembel, neredeyse dilsiz parshmanlar gibi değillerdi. Bu Parshendiler hiç de azımsanamayacak kadar yetenekli savaşçılardı. Bu hâlâ Kaladin’e acayip geliyordu. Parshmenler? Savaşmak? Bu o kadar garipti ki.</p>

  <p>Köprü Dört ve diğer köprü ekipleri bir uçurumun en dar olduğu yerde köprülerini yerleştirdiler. Adamlar ordu geçerken köprünün etrafında yere yığılarak dinlendiler. Kaladin neredeyse onlara katılıyordu, hatta dizleri neredeyse kendiliğinden bükülecekti.</p>

  <p><i>Hayır,</i> diye düşündü kendini tutarak. <i>Hayır. Ben ayakta kalacağım.</i></p>

  <p>Bu aptalca bir hareketti. Diğer köprücüler ona neredeyse dikkat bile etmiyordu. Hatta bir adam, Moash, ona küfür bile etti. Ama Kaladin bir kere kararını verdikten sonra inat ederek buna sadık kaldı, ellerini arkasında kavuşturarak ordunun geçmesini izlerken rahat duruşa geçti.</p>

  <p>“Hop, minik köprücü” diye seslendi sırasını bekleyen askerlerin arasından bir tanesi. <i>“Gerçek</i> askerlerin neye benzediğini mi merak ediyorsun?”</p>

  <p>Kaladin adama doğru döndü; sağlam, kolları pek çok adamın baldırları kadar iri olan kahverengi gözlü bir tipti. Deri yeleğinin omuzlarındaki düğümlere bakılırsa bir manga komutanıydı. Kaladin de bir zamanlar o düğümleri taşımıştı.</p>

  <p>“Mızrağına ve kalkanına nasıl davranırsın, manga komutanı?” diye cevap verdi Kaladin.</p>

  <p>Adam kaşlarını çattı ama Kaladin onun ne düşündüğünü biliyordu. Bir askerin donanımı onun hayatıydı; silahlarınla çocuklarına bakarmış gibi ilgilenirdin, çoğu zaman kendin dinlenmeden ya da yemek yemeden önce bakımlarını yapardın.</p>

  <p>Kaladin başıyla köprüye işaret etti. “Bu <i>benim</i> köprüm,” dedi yüksek bir sesle. “Bu benim silahım, bana izin verilen tek silah. Ona iyi davran.”</p>

  <p>“Yoksa ne yaparsın?” diye seslendi diğer askerlerden biri, sıradakilerin aralarında gülüşmelerine sebep olarak. Manga komutanı bir şey söylemedi. Sıkıntılı görünüyordu.</p>

  <p>Kaladin’in sözleri kurusıkıydı. Aslında köprüden nefret ediyordu. Yine de, ayakta kaldı.</p>

  <p>Birkaç saniye sonra, Yüceprens Sadeas’ın kendisi Kaladin’in köprüsünün üzerinden geçti. Berrakbey Amaram her zaman son derece kahraman, son derece seçkin görünmüştü. Centilmen bir general. Bu Sadeas o yuvarlak yüzü, kıvırcık saçı ve kibirli yüz ifadesiyle bambaşka bir yaratıktı. Bir eli önündeki dizginleri hafifçe tutmuş, diğeri miğferini koltuğunun altında taşıyarak sanki bir geçit törenindeymiş gibi at sürüyordu. Zırhı kırmızıya boyanmıştı ve miğferinde havai püsküller vardı. O kadar çok anlamsız süs püs vardı ki, neredeyse antik zırhın harikalığına gölge düşürüyordu.</p>

  <p>Kaladin yorgunluğunu unuttu ve ellerini yumruk yaptı. Burada çoğundan bile daha fazla nefret edebileceği bir <i>açıkgöz</i> vardı, her ay yüzlerce köprücünün hayatını çöpe atacak kadar duygusuz bir adam, Kaladin’in hâlâ anlamadığı sebeplerden dolayı köprücülerinin kalkan kullanmalarını açıkça yasaklamış olan bir adam.</p>

  <p>Sadeas ve şeref muhafızları kısa süre içinde geçmişlerdi ve Kaladin büyük olasılıkla eğilmiş olması gerektiğini fark etti. Sadeas fark etmemişti ama etseydi sorun çıkabilirdi. Kaladin kafasını sallayarak köprü ekibini ayağa kaldırdı ama iri Boynuzyiyenli Kaya’yı kaldırıp harekete geçirmek için özel olarak dürtüklemek gerektirmişti. Uçurumu geçtikten sonra, adamları köprülerini kaldırdılar ve sonraki uçuruma doğru koştular.</p>

  <p>Süreç Kaladin’in sayısını kaçırmasına yetecek kadar çok tekrarlandı. Her geçişte yere yatmayı reddetti. Elleri arkasında ayakta durarak ordunun geçişini izledi. Daha fazla asker onu fark ederek yuhaladı. Kaladin onları görmezden geldi ve beşinci ya da altıncı geçişte yuhalamalar kesildi. Kaladin, Berrakbey Sadeas’ı bir sonraki görüşünde, bunu yapmak midesini bulandırsa da eğildi. O bu adama hizmet etmiyordu. Bu adama sadakati yoktu. Ama Köprü Dört’teki adamlarına hizmet <i>ediyordu.</i> Onları kurtaracaktı ve bu da kendisini saygısızlıktan dolayı cezalandırılmaktan koruması gerektiği anlamına geliyordu.</p>

  <p>“Koşucuları değiştir?” diye seslendi Gaz. “Karşıya geç ve değiş!”</p>

  <p>Kaladin sertçe döndü. Sonraki geçiş saldırı olacaktı. İleriye bakarak gözlerini kıstı ve diğer bir platonun üstünde toplanmakta olan karanlık şekillerden bir sırayı zar zor fark edebildi. Parshendiler varmıştı ve savaş düzenine giriyorlardı. Onların arkasında da kozayı kırıp açmaya çalışan bir grup vardı.</p>

  <p>Kaladin içinde bir hüsran hissetti. Hızları yeterli olmamıştı. Ve her ne kadar yorgun da olsalar, Sadeas Parshendiler mücevherkalbi kabuğundan çıkaramadan önce hızla saldırmak isteyecekti.</p>

  <p>Köprücüler yattıkları yerden kalktılar; sessiz, tedirgin. Neyin gelmekte olduğunu biliyorlardı. Uçurumu geçtiler ve köprüyü o tarafa çektiler, sonra da ters sırayla dizildiler. Askerler savaş düzenine geçti. Her şey çok sessizdi; tabutu ateşe taşımaya hazırlanan adamlar gibiydiler.</p>

  <p>Köprücüler arka tarafta Kaladin için bir yer bırakmıştı, korunaklı bir yer. Syl köprünün üstüne konarak yerine baktı. Kaladin yürüyerek yaklaştı. Öylesine yorgundu ki, hem fiziksel, hem de zihinsel olarak. Sabahleyin kendini çok fazla zorlamıştı, sonra da dinlenmek yerine ayakta durarak bir kez daha yormuştu kendisini. Ne diye böyle bir şey yapmıştı ki? Zar zor yürüyebiliyordu.</p>

  <p>Köprücülere göz attı. Adamları kaderlerine teslim olmuş, umutsuz, dehşet içindeydi. Eğer koşmayı reddederlerse idam edileceklerdi. Eğer koşarlarsa da oklarla yüzleşeceklerdi. Uzaktaki Parshendi okçularından oluşan sıraya doğru bakmıyorlardı. Bunun yerine yere bakıyorlardı.</p>

  <p><i>Bunlar senin adamların,</i> dedi Kaladin kendi kendine. <i>Kendileri bilmeseler bile, onlara önderlik etmene ihtiyaçları var.</i></p>

  <p><i>Arkadan nasıl önderlik edebilirsin</i>?</p>

  <p>Sıradan çıktı ve köprünün etrafından dolaştı, adamlardan iki tanesi -Drehy ve Teft- o geçerken şaşkınlıkla kafalarını kaldırdılar. En ön sıranın tam ortasındaki ölüm ucunda iri yarı, bronz derili Boynuzyiyenli Kaya vardı. Kaladin onun omzuna vurdu. “Sen benim yerimdesin, Kaya.”</p>

  <p>Adam şaşkınlıkla ona baktı. “Ama...”</p>

  <p>“Geç arkaya.”</p>

  <p>Kaya kaşlarını çattı. Hiç kimse asla sırada <i>ileri</i> geçmeye çalışmazdı. “Hava hastasısın sen, ovalı,” dedi koyu şivesiyle. “Ölmek mi istiyorsun? Niye gidip uçuruma atlamıyorsun? O daha kolay olur.”</p>

  <p>“Ben köprücübaşıyım. Önde koşmak benim ayrıcalığım. Git.”</p>

  <p>Kaya omzunu silkti ve emredildiği gibi yaparak Kaladin’in arkadaki yerini aldı. Kimse tek kelime etmedi. Eğer Kaladin kendini öldürtmek istiyorsa, onlar kim oluyorlardı da itiraz edeceklerdi?</p>

  <p>Kaladin köprücülere göz attı. “Bu köprüyü indirmemiz ne kadar uzun sürerse, bize o kadar çok ok atabilirler. Metin olun, azimli olun ve <i>acele edin.</i> Kaldır!”</p>

  <p>Adamlar köprüyü kaldırdı, iç sıralar köprünün altına girdi ve beşerli sıralar hâlinde yerleştiler. Kaladin solunda Leyten adında uzun, sağlam bir adam, sağında ise Murk adlı cılız bir adamla birlikte en önde duruyordu. Kenarlarda Adis ve Corl vardı. Önde beş adam. Ölüm sırası.</p>

  <p>Bütün ekipler köprülerini kaldırdıkları zaman Gaz emri verdi. “Hücum!”</p>

  <p>Ordunun ayakta bekleyen sıralarının yanında fırladılar, mızrak ve kalkanlar tutan askerlerin yanından geçerek koştular. Bazıları, belki aşağılık köprücülerin ölümlerine doğru bu kadar aceleci bir şekilde koşmalarının görüntüsüyle eğlenerek, merakla izliyordu. Diğerleri, belki onları o uçurumun karşısına geçirmenin bedeli olarak harcanacak hayatlar yüzünden utanç duyarak, başka tarafa baktılar.</p>

  <p>Kaladin aklının bir köşesinden çok aptalca bir şey yapmakta okluğunu bağırarak söyleyen o kuşkulu sesi susturarak gözlerini ileride tuttu. Parshendi sırasına odaklanarak son uçuruma doğru koştu. Siyah ve kızıl derili şekillerin ellerinde yaylar vardı.</p>

  <p>Syl Kaladin’in başının yakınlarında uçuşuyordu; artık bir insan şeklinde değildi, ışıktan bir kurdele gibi akıyordu. Kaladin’in önünden uçtu.</p>

  <p>Yaylar yukarı kalktı. Kaladin ekipteki ilk gününden beri bu kadar berbat bir saldırıda ölüm ucunda bulunmamıştı. Yeni gelenleri her zaman ölüm ucundan sıraya sokarlardı. Böylece, eğer ölürlerse, onları eğitme konusunda endişelenmene gerek olmazdı.</p>

  <p>Parshendi okçuları beş ya da altı köprü ekibine nişan alarak yaylarını gerdi. Köprü Dört de elbette hedeflerindeydi.</p>

  <p>Oklarını saldılar.</p>

  <p>“Tien!” Kaladin yorgunluk ve hüsranla neredeyse delirmiş olarak çığlık attı. Neden olduğundan emin olamayarak, oklardan bir duvar ona doğru uçarken ismi kükreyerek haykırdı. Kaladin ani bir enerji darbesi hissetti, beklenmeyen ve açıklanamaz ani bir güç akışı.</p>

  <p>Oklar indi.</p>

  <p>Murk bir ses çıkarmadan düştü, dört ya da beş ok ona isabet ederek kanını taşların üstüne saçmıştı. Leyten de düştü ve onunla beraber Adis ve Çorlun ikisi de. Oklar Kaladin’in ayaklarının çevresinde yere saplanarak parçalandılar ve bir yarım düzine kadarı da Kaladin’in kafası ve ellerinin etrafında tahtalara isabet etti.</p>

  <p>Kaladin vurulup vurulmadığını bilmiyordu. Fazlasıyla enerji doluydu ve panik halindeydi. Çığlık atarak koşmaya devam etti; köprüyü omuzlarının üstünde tutuyordu. Her nedense, ilerideki bir grup Parshendi okçusu yaylarını indirdiler. Kaladin mermer gibi derilerini, garip kırmızımsı ya da turuncu miğferlerini ve basit kahverengi giysilerini gördü. Şaşırmış gibi görünüyorlardı.</p>

  <p>Sebep ne olursa olsun, bu Köprü Dört’e birkaç kıymetli saniye kazandırmıştı. Parshendiler tekrar yaylarını kaldırana kadar Kaladin’in takımı uçuruma ulaşmıştı. Adamları diğer köprü ekipleriyle birlikte sıraya girdi, şimdi sadece on beş köprü kalmıştı. Beş tanesi düşmüştü. Köprüler uçuruma yaklaşırlarken boşlukları kapattılar.</p>

  <p>Kaladin bir başka ok yağmurunun içinde köprücülere indirmeleri için bağırdı. Oklardan bir tanesi kaburgalarının yakınında deriyi yararak kemikten sekti. Çarptığını hissetti ama hiç acı duymadı. Aceleyle köprünün yan tarafına dolaşarak itmelerine yardım etti. Kaladin’in ekibi bir dalga Alethi oku düşman okçularının dikkatini dağıtırken köprüyü çarparak yerine yerleştirdiler.</p>

  <p>Bir bölük süvari köprülerin üstünden hücuma kalktı. Kısa süre sonra köprücüler unutulmuştu. Ekibinden kalanlar tökezleyerek uzaklaşırken Kaladin köprünün yanında dizlerinin üstüne düştü. Her yanı kan içindeydi ve yaralanmıştı. Savaştaki rolleri sona ermişti.</p>

  <p>Kaladin oradaki kanı hissederek yan tarafını kavradı. <i>Düz kesik, sadece iki üç santim genişliğinde, tehlikeli olacak kadar geniş değil.</i></p>

  <p>Bu babasının sesiydi.</p>

  <p>Kaladin nefes nefeseydi. Güvenli bir yere gitmeliydi, Alethi okçuları tarafından atılan oklar başının üstünden uçuşuyordu.</p>

  <p><i>Bazı insanlar can alır. Diğer insanlar can kurtarır.</i></p>

  <p>Daha işi bitmemişti. Kaladin kendini ayağa kalkmaya zorladı ve köprünün yanında yatmakta olan birine doğru tökezledi. Bu Hobber adında bir köprücüydü ve bacağında bir ok vardı. Adam baldırını tutarak inliyordu.</p>

  <p>Kaladin onu kollarının altından yakaladı ve köprüden uzağa çekti. Sersemlemiş adam, Kaladin onu Kaya ve diğer köprücülerden bazılarının sığınmış olduğu kayadaki küçük bir çıkıntıya doğru sürüklerken acıyla lanet etti.</p>

  <p>Kaladin Hobber’i bıraktıktan sonra döndü ve asıl savaş meydanına doğru fırlamaya çalıştı; ok herhangi bir ana artere isabet etmemişti ve Hobber bir süre sonra iyi olacaktı. Ancak ayağı kaydı ve yorgunlukla tökezledi. Sertçe yere çarparak hırıldadı.</p>

  <p><i>Bazıları can alır. Bazları can kurtarır.</i></p>

  <p>Kendini ayaklarının üstüne kalkmaya zorladı, alnından ter akıyordu ve kulaklarında babasının sesiyle tekrar köprüye doğru tökezleyerek gitti. Bulduğu sonraki köprücü, Koorm adındaki bir adam, ölmüştü. Kaladin cesedi bıraktı.</p>

  <p>Gadol’un bir okun onu tamamen delip geçmiş olduğu yan tarafında derin bir yarası vardı. Yüzü şakağındaki bir kesikten gelen kanla kaplıydı ve sürünerek köprüden kısa bir mesafe uzaklaşmayı başarmıştı. Çılgın siyah gözlerle yukarı bakıyordu, turuncu acısprenleri etrafında dalgalanıyordu. Kaladin onu koltuk altlarından kavrayarak, fırtına gibi bir süvari hücumu yatmakta olduğu noktayı ezip geçmeden biraz önce çekip uzaklaştırdı.</p>

  <p>Kaladin iki tane daha ölüyü fark ederek Gadol’u yarığa doğru sürükledi. Hızla bir sayım yaptı. Bu gördüğü ölülerle birlikte yirmi dokuz köprücü yapıyordu. Beş tanesi eksikti. Kaladin tekrar tökezleye tökezleye savaş meydanına çıktı.</p>

  <p>Askerler köprünün arka tarafında toplanmışlardı, Parezırhı içinde hemen hemen zarar verilemez olan Yüceprens Sadeas’ın bizzat önderlik ettiği ağır süvari hücumu düşmanı geri püskürtmeye çalışırken yan taraflarda sıralar oluşturmuş olan okçular Parshendi saflarına ateş ediyorlardı.</p>

  <p>Kaladin bocaladı, başı dönüyordu; bu kadar çok sayıda koşturan, bağıran, ok atan ve mızrak fırlatan adamın görüntüsü karşısında umutsuzluğa kapılmıştı. Beş köprücü, büyük olasılıkla ölü, tüm bu hengâmenin içinde...</p>

  <p>Uçurumun kıyısının hemen dibinde, üstünden ileri geri oklar uçuşan yumak olmuş bir şekli fark eti. Bu Dabbid’di, köprücülerden biri. Dertop olmuştu, kolu ters bir açıyla kıvrılmış duruyordu.</p>

  <p>Kaladin ileri atıldı. Kendini yere fırlatarak Parshendilerin bir çift silahsız köprücüye ilgi göstermeyeceklerini umarak vızıldayan okların altından süründü. Dabbid, Kaladin’in ona ulaştığının farkına bile varmadı. Şoktaydı, dudakları sessizce kıpırdıyor, gözleri boş bakıyordu. Kaladin bir ok onu vurmasın diye iyice ayağa kalkmaya korkarak ters bir şekilde onu kavradı.</p>

  <p>Dabbid’i kıyıdan acemice bir yarı emeklemeyle sürükleyerek uzaklaştırdı. Kanda kayıp duruyor, düşüyor, kollarını kayalarda sıyırıyor, yüzüstü taşa düşüyordu. İnat ederek daha genç adamı uçuşan okların altından çekerek götürdü. En sonunda ayağa kalkma riskine girebileceği kadar uzağa gidebildi. Dabbid’i kaldırmaya çalıştı. Ama kasları çok zayıftı. Zorlandı ve kaydı, tükenmiş bir şekilde taşların üstüne düştü.</p>

  <p>Orada nefes nefese yatıp kaldı, yan tarafının acısı en sonunda üstüne kapaklanmıştı. <i>Çok yoruldum...</i></p>

  <p>Titrek bir şekilde ayağa kalktı, sonra da tekrar Dabbid’i kavramayı denedi. Gözlerini kırpıştırarak öfke gözyaşlarını uzaklaştırdı, adamı sürüklemek için bile fazlasıyla zayıf düşmüştü.</p>

  <p>“Hava hastası ovalı,” diye hırladı bir ses.</p>

  <p>Kaladin Kaya yaklaşırken döndü. Devasa Boynuzyiyenli, Dabbid’i kollarının altından kavrayarak çekti. “Deli,” diye homurdandı Kaladin’e ama yaralı köprücüyü kolaylıkla kaldırdı ve oyuğa geri taşıdı.</p>

  <p>Kaladin onu takip etti. Oyuğun içinde sırtını kayaya dayayarak yıkıldı. Sağ kalan köprücüler etrafında toplandı, gözleri sıkıntılıydı.</p>

  <p>“Dört tane daha,” dedi Kaladin nefeslerinin arasında. “Onları bulmamız gerek...”</p>

  <p>“Murk ve Leyten,” dedi Teft. Yaşlı köprücü bu turda arkaya yakındı ve herhangi bir yara almamıştı. “Ve Adis ile Cork. Hepsi öndeydi.”</p>

  <p><i>Tabii ya,</i> diye düşündü Kaladin, tükenmişti. <i>Nasıl unutabildim...</i> “Murk öldü,” dedi. “Diğerleri hayatta olabilir.” Ayaklarının üstüne kalkmaya çabaladı.</p>

  <p>“Sersem,” dedi Kaya. “Burada kal. Sorun değil. Bu şeyi ben yapacağım.” Tereddüt etti. “Sanırım ben de sersemim.” Yüzünü ekşitti ama dönerek savaş alanına çıktı. Teft tereddüt etti, sonra o da onun peşinden gitti.</p>

  <p>Kaladin yan tarafını tutarak derin derin nefes aldı. Ok darbesinin acısının kesikten daha fazla acıyıp acımadığına karar veremiyordu.</p>

  <p><i>Can kurtarır...</i></p>

  <p>Sürünerek üç yaralıya doğru gitti. Bacağındaki ok ile Hobber bekleyebilirdi ve Dabbid’in de sadece bir kolu kırıktı. En kötü durumda olanı yan tarafındaki delikle Gadol’du. Kaladin yaraya bakakaldı. Bir ameliyat masası yoktu, antiseptiği bile yoktu. Nasıl herhangi bir şey yapabilirdi ki?</p>

  <p>Umutsuzluğu bir kenara itti. “Biriniz bana bir bıçak bulun,” dedi köprücülere. “Düşmüş olan askerlerin birinin cesedinden alın. Başka biriniz bir ateş yaksın!”</p>

  <p>Köprücüler birbirlerine baktılar.</p>

  <p>“Dunny, sen bıçağı bul,” dedi Kaladin kanamayı engellemeye çalışarak elini Gadol’un yarasına bastırdı. “Narm, bir ateş yakabilir misin?”</p>

  <p>“Neyle yakayım?” diye sordu adam.</p>

  <p>Kaladin yeleği ve gömleğini çıkardı, sonra da gömleği Narm’a verdi. “Bunu kav olarak kullan ve odun olarak birkaç ok topla. Kimsede çakmak taşıyla çelik var mı?</p>

  <p>Neyse ki Moash’ta vardı. Sahip olduğun değerli olan her şeyi yanında taşırdın, eğer arkada bırakırsan diğer köprücüler çalabilirdi.</p>

  <p>“Çabuk olun!” dedi Kaladin. “Başka biriniz, gidip bir kayafilizini parçalayıp açsın ve bana içindeki sulu kısmı getirsin.”</p>

  <p>Birkaç saniye öylece dikildiler. Neyse ki sonra onun emrettiği gibi yaptılar. Belki de itiraz etmek için fazlasıyla afallamışlardı. Kaladin yarayı açığa çıkararak Gadol’un gömleğini yırtıp açtı. Kötüydü, berbat bir şekilde kötüydü. Eğer bağırsakları ya da başka iç organları kestiyse...</p>

  <p>Köprücülerden birine Gadol’un alnına bir bandaj sararak oradaki daha az olan kan akışını engellemesini emretti; her şeyin faydası olurdu ve yaralı yeri babasının ona öğretmiş olduğu hızla inceledi. Dunny bir bıçakla çabucak geri geldi. Ama Narm ateş konusunda sorun yaşıyordu. Adam çakmaktaşı ve çeliğiyle tekrar denerken küfretti.</p>

  <p>Gadol spazm geçirmeye başlamıştı. Kaladin kendini aciz hissederek bandajları yaraya bastırdı. Bunun gibi bir yara için turnike yapabileceği bir yer yoktu. Yapabileceği hiçbir şey yoktu.</p>

  <p>Gadol öksürerek kan tükürdü. “Dünyanın kendisini kırıyorlar!” diye tısladı, gözleri vahşiydi. “Dünyayı istiyorlar ama öfkeleri içinde yok edecekler. Düşmanları tarafından alınmalarına izin vermektense zenginliklerini yakan kıskanç adam gibi! Geliyorlar!”</p>

  <p>Nefesi kesildi, Ve sonra hareketsizleşti; ölü gözleri yukarı bakıyor, yanağından aşağı kanlı bir tükürük akıyordu. Son, rahatsız edici sözleri üzerlerinde kara bir bulut gibi asılı kalmıştı. Fazla uzakta olmayan bir yerde askerler savaşıyor ve çığlık atıyordu ama köprücüler sessizdi.</p>

  <p>Kaladin arkasına yaslandı, her zaman olduğu gibi birini kaybetmenin acısıyla sersemlemişti. Babası hep zamanın bu duyarlılığını körelteceğini söylemişti.</p>

  <p>Lirin bu konuda haksız çıkmıştı.</p>

  <p>Kaladin çok yorgun hissetti. Kaya ve Teft aralarına aldıkları bir adamı taşıyarak aceleyle kayalardaki oyuğa doğru yaklaşıyorlardı.</p>

  <p><i>Hâlâ hayatta olmayan kimseyi getirmezlerdi,</i> dedi Kaladin kendi kendine. <i>Hâlâ yardım edebileceklerini düşün.</i> “O ateşi yanık tut!” dedi Narm’a işaret ederek. “Sönmesine izin verme! Biriniz bıçağı ateşte ısıtsın.”</p>

  <p>Narın minik bir alev elde etmeyi başarabilmiş olduğunu sanki yeni fark etmiş gibi sıçradı. Kaladin ölen Gadol’a sırtını dönerek Kaya ve Teft için yer açtı. Kanlar içinde kalmış Leyten’i getirip yere yatırdılar. Nefesi hafifti ve biri omzuna, diğeri de öteki koluna saplanmış olan iki ok vardı. Bir diğeri karnını sıyırmıştı ve oradaki kesik de hareket yüzünden genişlemişti. Sol bacağı bir at tarafından çiğnenmiş gibi görünüyordu; kırıktı ve derinin açıldığı yerde büyük bir kesik vardı.</p>

  <p>“Diğer üçü ölü<i>,</i>” dedi Teft. “O da neredeyse ölecek. Yapabileceğimiz pek bir şey yok. Ama sen getir dedin, o yüzden biz de...”</p>

  <p>Kaladin anında diz çökerek dikkatli, becerikli bir hızla çalışmaya başladı. Yan tarafına bir bandajı bastırarak diziyle yerinde tuttu, sonra da köprücülerden birine bacağı sıkıca kavrayıp yukarıda tutmasını emretti ve hızla bir bandaj sardı. “Nerede o bıçak?” diye bağırdı Kaladin aceleyle kolun etrafına bir turnike yapmaya çalışırken. Kanamaları hemen şimdi durdurması gerekiyordu; kolu kurtarmakla daha sonra ilgilenecekti.</p>

  <p>Genç Dunny ısıtılmış bıçakla koşturarak geldi. Kaladin yandaki bandajı kaldırdı ve oradaki yarayı hızla dağladı. Leyten kendinde değildi ve nefes alışları gittikçe daha da azalıyordu.</p>

  <p>“Sen ölmeyeceksin,” diye mırıldandı Kaladin. “Ölmeyeceksin!” Aklı uyuşmuştu ama parmakları hareketleri biliyordu. Bir an için, tekrar babasının ameliyat odasındaydı, dikkatlice talimatları dinliyordu. Leyten’in kolundaki oku kesti ama omzundakini bıraktı ve bıçağı tekrar ısıtılması için gönderdi.</p>

  <p>Peet en sonunda kayafilizi özüyle döndü. Kaladin bunu kaptı ve çiğnendiği için en kötü durumda olan bacaktaki yarayı temizlemek için kullandı. Bıçak geri geldiği zaman Kaladin oku omuzdan çekip çıkardı ve yapabildiği en iyi şekilde yarayı dağladı, sonra da hızla tükenmekte olan bandajlarından bir başkasını yarayı sarmak için kullandı.</p>

  <p>Bacağı ellerindeki tek alternatif olan ok saplarıyla sabitledi. Yüzünü buruşturarak oradaki yarayı da dağladı. Bu kadar fazla yara izi oluşturmaktan nefret ederdi ama daha fazla kan kaybetmesine izin vermesi mümkün değildi. Antiseptiğe ihtiyacı olacaktı. O mukustan birazını ne kadar yakın zamanda elde edebilirdi?</p>

  <p>“Sakın ölmeye kalkma!” dedi Kaladin; konuşmakta olduğunun zar zor farkındaydı. Hızla bacaktaki yarayı sardı, sonra da iğne ve ipliğini kullanarak koldaki yarayı dikti. Bunu da bandajladı, sonra da turnikeyi büyük oranda çözdü.</p>

  <p>En sonunda, yaralı adama bakarak geri yaslandı, tamamen tükenmişti. Leyten hâlâ nefes alıyordu. Bu ne kadar sürecekti? Şansı düşüktü.</p>

  <p>Köprücüler Kaladin’in etrafında oturuyor ya da ayakta duruyorlar, garip bir şekilde hürmetkar görünüyorlardı. Kaladin yorgun bir hâlde Hobber’a doğru giderek adamın bacak yarasıyla ilgilendi. Bunu dağlamaya gerek yoktu. Kaladin yarayı yıkadı, birkaç kıymığı kesip çıkardı, sonra da dikti. Adamın etrafı acısprenleriyle doluydu, yerden yukarı uzanan minik turuncu eller.</p>

  <p>Kaladin Gadol’da kullanmış olduğu bandajın en temiz kısmını kesip ayırdı ve bunu Hobber’in yarasının etrafına sardı. Bu kirlilikten nefret ediyordu ama başka seçeneği yoktu. Sonra diğer köprücülere toplattığı birkaç okla Dabbid’in kolunu sabitledi; okları yerlerine bağlamak için Dabbid’in gömleğini kullanmıştı. Sonra, en sonunda, Kaladin taşın kenarına sırtını dayayarak oturdu ve derin, yorgun bir nefes verdi.</p>

  <p>Arkadan metale çarpan metalin tangırtıları ve askerlerin bağrışları geliyordu. Kaladin öylesine yorgun hissediyordu ki. Gözlerini kapatmak için bile çok yorgundu. Sadece orada oturup sonsuza kadar yere bakmak istiyordu.</p>

  <p>Teft yanında yere oturdu. Kır saçlı adamın elinde dibinde hâlâ biraz sıvı olan kayafilizi özü vardı. “İç, evlat. İhtiyacın var.”</p>

  <p>“Diğer adamların yaralarını temizlemeliyiz,” dedi Kaladin uyuşmuş bir şekilde. “Sıyrıkları var, bazılarında kesikler gördüm ve onlar da...”</p>

  <p>“İç,” dedi Teft; gevrek sesi ısrarcıydı.</p>

  <p>Kaladin tereddüt etti, sonra da suyu içti. Tadı son derece acıydı, tıpkı alınmış olduğu bitki gibi.</p>

  <p>“Böyle şifa vermeyi nereden öğrendin?” diye sordu Teft. Yakınlardaki köprücülerden bazıları bu soruyla ona döndü.</p>

  <p>“Her zaman bir köle değildim,” diye fısıldadı Kaladin.</p>

  <p>“Bu yaptığın şeyler, onlar bir şey değiştirmeyecek,” dedi Kaya yaklaşarak. Devasa Boynuzyiyenli yere çöktü. “Gaz yürüyemeyen yaralıları geride bıraktırıyor. Kesin emir bu yukarıdan gelen.”</p>

  <p>“Gazla ben ilgileneceğim,” dedi Kaladin başını arkadaki taşa dayayıp dinlenerek. “Gidin o bıçağı aldığınız cesedin yanına geri koyun. Hırsızlıkla suçlanmak istemiyorum. Sonra, gitme zamanı geldiğinde, Leyten’den sorumlu iki adam, Hobber’dan da sorumlu iki adam istiyorum. Onları köprünün üstüne bağlayıp taşıyacağız. Uçurumlarda, hızla hareket ederek ordu geçmeden önce onları çözmeniz, geçtikten sonra da geri bağlamanız gerek. Ayrıca eğer şoktan çıkamazsa Dabbid’e de yol gösterecek biri gerekli.”</p>

  <p>“Gaz buna izin vermeyecek,” dedi Kaya.</p>

  <p>Kaladin daha fazla tartışmayı reddederek gözlerini kapattı.</p>

  <p>Savaş uzun sürmüştü. Akşam yaklaşırken, Parshendiler en sonunda geri çekildi; anormal güçlü bacaklarıyla uçurumlardan karşıya atlayarak gidiyorlardı. Savaşı kazanmış olan Alethi askerlerinden bir koro hâlinde bağrışlar yükseldi. Kaladin kendini ayağa kalkmaya zorladı ve Gaz’ı aramaya gitti. Kozayı açana kadar daha zaman vardı; bu kayayı yumruklamak gibi bir şeydi ve onun köprü çavuşuyla ilgilenmesi gerekiyordu.</p>

  <p>Gaz’ı savaş hatlarının oldukça gerisinden etrafı izlerken buldu. Tek gözüyle Kaladin’e kısaca bir baktı. “O kanın ne kadarı senin?”</p>

  <p>Kaladin aşağı baktığında ilk kez çoğu üstünde çalışmış olduğu köprücülere ait olan koyu, pul pul kanla kaplanmış olduğunun farkına vardı. Soruya cevap vermedi. “Yaralılarımızı yanımızda götürüyoruz.”</p>

  <p>Gaz kafasını salladı. “Eğer yürüyemiyorlarsa geride kalacaklar. Emirler böyle. Benim seçimim değil.”</p>

  <p>“Onları alıyoruz,” dedi Kaladin sesi daha sert ya da daha yüksek çıkmadan.</p>

  <p>“Berrakbey Lamaril buna izin vermez.” Lamaril Gaz’ın bir üst komutanıydı.</p>

  <p>“Köprü Dört’ü yaralı askerleri kampa götürmesi için en son göndereceksin. Lamaril o bölükle birlikte gitmez, Sadeas’ın zafer şölenini kaçırmamak için ana grupla önden gidecektir.”</p>

  <p>Gaz ağzını açtı.</p>

  <p>“Adamlarım hızlı ve etkili bir şekilde hareket edecek,” dedi Kaladin Gaz’ı keserek. “Hiç kimseyi yavaşlatmayacaklar.” Cebindeki son küreyi çıkardı ve uzattı. “Sen de hiçbir şey demeyeceksin.”</p>

  <p>Gaz homurdanarak küreyi aldı. “Bir berrakmarka mı? Sen bunun beni bu kadar büyük bir risk almaya ikna edeceğini mi sanıyorsun?”</p>

  <p>“Eğer etmezse,” dedi Kaladin sakin bir sesle, “Seni burada öldürürüm sonra da bırakırım beni idam etsinler.”</p>

  <p>Gaz şaşkınlıkla gözünü kırptı. “Buna asla cesaret...”</p>

  <p>Kaladin ileri doğru tek bir adım attı. Kanla kaplı olarak çok korkunç bir görüntüsü olmalıydı. Gaz’ın beti benzi attı. Sonra da karanlık küreyi kaldırarak küfretti. “Hem de sönük bir küreyle.”</p>

  <p>Kaladin kaşlarını çattı. Köprü turundan önce parlıyor olduğundan emindi. “Bu senin suçun. Bana onu sen verdin.”</p>

  <p>“O küreler dün gece yeni doldurulmuştu,” dedi Gaz. “Doğrudan Berrakbey Sadeas’ın hazinedarından geldiler. Kürelerle ne yaptın?”</p>

  <p>Kaladin başını salladı, düşünmek için fazlasıyla tükenmişti. O dönüp köprücülere doğru geri yürümeye başlarken Syl omzuna kondu.</p>

  <p>“Sana ne onlardan?” diye seslendi Gaz arkasından. “Neden umurunda ki?”</p>

  <p>“Onlar benim adamlarım.”</p>

  <p>Gaz’ı arkada bıraktı. “Ona güvenmiyorum,“ dedi Syl omzunun üstünden geri bakarak. “Sadece senin onu tehdit ettiğini söyleyerek seni tutuklamaları için adam gönderebilir.”</p>

  <p>“Belki de gönderir,” dedi Kaladin. “Sanırım sadece rüşvet almaya devam etmek isteyeceğini ummaktan başka şansım yok.”</p>

  <p>Kaladin kazananların bağrışları ve yaralılarının inlemelerini dinleyerek devam etti. Platolar cesetlerle kaplıydı, köprülerin savaşın odağını oluşturduğu uçurumun kenarları boyunca yığılmışlardı. Parshendiler, her zaman olduğu gibi, ölülerini geride bırakmışlardı. Raporlara göre, kazandıkları zaman bile ölülerini geride bırakıyorlardı. İnsanlarsa ölülerini yakmak ve ruhlarını içlerindeki en iyilerin Elçiler’in ordusunda savaşacağı öbür dünyaya göndermek için köprü ekipleri ve askerler gönderiyorlardı.</p>

  <p>“Küreler,” dedi Syl Gaz’a bakmayı sürdürerek, “Bu pek bel bağlanacak bir şey değil gibi.”</p>

  <p>“Belki. Belki de değil. Onlara nasıl baktığını gördüm. Ona verdiğim parayı istiyor. Belki onu hizada tutacak kadar fena hâlde.” Kaladin başını salladı. “Senin önceden dediğin şey doğru; insanlar pek çok konuda güvenilmezler. Ama güvenebileceğin <i>bir</i> şey varsa, o da açgözlülükleri.”</p>

  <p>Bu acı bir düşünceydi. Ama bu da acı bir gün olmuştu. Umutlu, parlak bir başlangıç ve kan kırmızı bir gün batımı.</p>

  <p>Tıpkı diğer günler gibi.</p>
</body>
</html>
