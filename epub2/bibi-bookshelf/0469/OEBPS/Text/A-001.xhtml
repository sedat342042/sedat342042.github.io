<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2 title="A-001"><img alt="" src="../Images/main-19.jpg" /></h2>

  <p>İshikk iki ucunda da kovalar asılı olan değneğini omuzlarının üstüne yerleştirmiş, kendi kendine hafifçe ıslık çalarak garip yabancılarla buluşmak için sıçraya sıçraya gidiyordu. Suyun içindeki ayaklarında göl çarıkları vardı ve diz boyu bir pantolon giyiyordu. Gömleği yoktu. Nu Ralik esirgesin! İyi bir Safgöllü asla güneş parlarken omuzlarını kapatmazdı. Bir adam öyle hasta olabilirdi, yeteri kadar güneş ışığı almazsa.</p>

  <p>Islık çalıyordu ama iyi bir gün geçirmekte olduğu için değildi. Hatta aslına bakılırsa, Nu Ralik’in verdiği gün berbata yakındı. İshikk’in kovalarında sadece beş balık yüzüyordu ve dördü de en sıkıcı, en çok bulunan türdendi. Dalgalar da düzensizdi; sanki Safgöl’ün kendisi bile havasında değildi. Kötü günler geliyordu; güneş ve dalga kadar kesin, geliyorlardı.</p>

  <p>Safgöl her yönde uzanıyordu; yüzlerce mil genişlikteydi ve cam gibi yüzeyi tamamen şeffaftı. En derin yer bile asla pırıldayan yüzeyden dibine kadar altı ayaktan daha fazla değildi ve çoğu yerinde de ılık, yavaş akan suları sadece yaklaşık baldırın ortasına kadar geliyordu. Minik balıklar, renkli kremcikler ve suyılanına benzer nehirsprenleriyle doluydu.</p>

  <p>Safgöl hayatın kendisiydi. Bir zamanlar, bir kral bu bölgeler üzerinde hak iddia etmişti. Ülkeye Sela Tales denilirdi. Çağ Krallıkları’ndan biriydi. Eh, nasıl isterlerse adlandırabilirlerdi ama Nu Ralik biliyordu ki doğanın sınırları ülkelerin sınırlarından çok daha önemliydi. İshikk bir Safgöllüydü. Her şeyden önce. Dalga ve güneş adına öyleydi.</p>

  <p>Her ne kadar bazen basılacak yerler güvenilmez olabilse de, İshikk kendinden emin bir şekilde suyun içinde yürüyordu. Hoş bir şekilde ılık olan su tam dizlerinin altından bacaklarına sarılıyordu ve etrafına çok az su sıçratıyordu. Yavaş yavaş hareket etmek gerektiğini, bir dikenyeleye ya da sivri bir kaya çıkıntısına basmakta olmadığından emin olmadan önce ağırlığını ayağına vermemek için dikkatli olmak gerektiğini biliyordu.</p>

  <p>İlerisinde suyun altındaki blokların üstüne tünemiş bir binalar kümesi olan Fu Abra köyü, gölün canı gibi mükemmelliğini bozuyordu. Kubbeli çatıları binaları yerden bitmiş kayafilizleri gibi gösteriyordu ve miller boyunca Safgöl’ün yüzeyini lekeleyen tek şey de onlardı.</p>

  <p>Burada aynı yavaş gidişle hareket eden başka insanlar da yürüyordu. Suyun içinde koşmak mümkündü ama bunun için nadiren bir sebep olurdu. Yetişebilmek için suyu şapırdatarak ve yaygara yaparak gitmeyi gerektirecek kadar önemli ne olabilirdi?</p>

  <p>İshikk kafasını salladı. Sadece yabancılar o kadar aceleciydi. Küçük bir salı çekerek yanından geçen koyu derili bir adam olan Thaspic’e başıyla selam verdi. Sala birkaç kumaş kümesi dizilmişti; büyük ihtimalle Thaspic kumaşları yıkamak için çıkarmıştı.</p>

  <p>“Hop, Ishikk,” dedi cılız adam. “Balık nasıl?”</p>

  <p>“Berbat,” diye seslendi. “Vun Makak bugün belamı iyi verdi. Ya sen?”</p>

  <p>“Yıkarken bir gömlek kaybettim.” diye cevap verdi Thaspic, sesi keyifliydi.</p>

  <p>“Ee, hayat böyle işte. Yabancılarım burada mı?”</p>

  <p>“Buradalar tabii. Maib’in yerinde.”</p>

  <p>“Vun Makak esirgesin de malını mülkünü yiyip bitirmesinler,” dedi İshikk yoluna devam ederek. “Ya da ona bitmeyen endişelerini bulaştırmasınlar.”</p>

  <p>“Güneş ve dalga esirgesin!” dedi Thaspic gülerek yoluna devam ederken.</p>

  <p>Maib’in evi köyün ortasına yakındı. İshikk ona binanın içinde yaşamayı arzulatan şeyin ne olduğundan emin değildi. Kendisi çoğu geceyi kayığında gayet güzel uyuyarak geçiriyordu. Safgöl’de yücefırtınalar dışında asla soğuk olmazdı; onlara da Nu Ralik izin verirse gayet iyi dayanabilirdin.</p>

  <p>Fırtınalar geldiği zaman Safgöl delik ve çukurlara çekilirdi, böylece sen de kolayca kayığını iki taş sırt arasındaki oyuğa sıkıştırıp, fırtınanın öfkesini kırmak için kullanarak yanına sığınırdın. Buralardaki fırtınalar öyle Doğu’da olduğu kadar da kötü değildi; kayaları savurup binaları devirmiyordu. Evet, o şekilde yaşayanların hikâyelerini duymuştu. Nu Ralik esirgesin de İshikk asla öyle korkunç bir yere gitmek zorunda kalmasın.</p>

  <p>Ayrıca, büyük olasılıkla oralar soğuktu. İshikk soğukta yaşamak zorunda olanlara acıyordu. Neden onlar da kalkıp Safgöl’e gelmiyordu ki?</p>

  <p><i>Nu Ralik esirgesin de gelmesinler,</i> diye düşündü Maib’in yerine doğru yürüyerek yaklaşırken. Eğer herkes Safgöl’ün ne kadar iyi olduğunu bilse, elbette ki hepsi burada yaşamak isterdi ve o zaman da yabancının birine ayağına takılmadan yürüyecek yer kalmazdı!</p>

  <p>Binanın içine adımını attığında baldırları havayla tekrar tanıştı. Su hâlâ zemini birkaç santimetre yükseklikte kaplayacak kadar vardı; Safgöllüler öylesini severdi. Bu doğaldı ama gelgitte su alçaldığında bazen binaların suyu boşalırdı.</p>

  <p>Golyanlar<a href="../Text/DiPNOTLAR.xhtml#a7" id="k7"><sup>[7]</sup></a> ayak parmaklarının etrafında dolandılar. Sıradan türlerdi, bir değerleri yoktu. Maib içeride ayaktaydı; bir kapta balık çorbası yapıyordu ve ona başını sallayarak selam verdi. Toplu bir kadındı ve yıllardır da İshikk’i kovalıyor, iyi aşçılığına dayanarak onu kendisiyle evlenmesi için yemlemeye çalışıyordu. Belki de bir gün İshikk onun kendisini yakalamasına izin verirdi.</p>

  <p>İshikk’in yabancıları köşede, sadece onların seçecek olduğu bir masadaydı; biraz fazladan yükseltilmiş olan ve yabancıların ayak parmaklarını ıslatmak zorunda kalmamaları için ayak destekleri de bulunan masa. <i>Nu Ralik, ne aptallar!</i> diye düşündü eğlenerek. <i>İçeride güneşten saklanmış, sıcaklığa karşı gömlekler giymişler, ayaklarını da sudan çıkarmışlar. Düşüncelerinin bu kadar garip olmasına şaşmamak gerek.</i></p>

  <p>Kovalarını yere koyarak Maib’e başıyla selam verdi.</p>

  <p>Maib ona dik dik baktı. “Balıklar iyi mi?”</p>

  <p>“Berbat.”</p>

  <p>“Eh, peki o zaman bugün çorban bedava İshikk. Vun Makak’ın belasını telafi etmek için.”</p>

  <p>“Çok çok teşekkür ederim,” dedi İshikk ondan dumanı tüten bir tabak alarak. Maib gülümsedi. Şimdi İshikk ona borçluydu. Yeteri kadar bedava çorba ile İshikk onunla evlenmek zorunda kalırdı.</p>

  <p>“Senin için kovada bir kolgril var,” diye belirtti. “Bu sabah erkenden yakaladım.”</p>

  <p>Maib’in tombul yüzü kararsızlaştı, Kolgril <i>çok</i> kısmetli bir balıktı. Yedikten sonra bir ay kadar ağrıyan eklemleri iyileştirildi ve bazen de bulutların şekillerini okumanı sağlayarak arkadaşların ne zaman ziyarete geleceğini görmene izin verirdi. Maib Nu Ralik’in ona vermiş olduğu parmak ağrıları yüzünden kolgrilleri epey severdi. Bir kolgril iki haftalık çorba ederdi ve <i>onu</i> ishikk’e borçlu yapardı.</p>

  <p>“Vun Makak baksın sana.” diye mırıldandı kızgınlıkla kontrol etmek için giderken. “Bu gerçekten de bir kolgril. Seni nasıl yakalayacağım be adam?”</p>

  <p>“Ben bir balıkçıyım Maib,” dedi İshikk çorbasından höpürdeterek bir yudum alırken; tabak çorbanın kolayca içilebileceği şekilde yapılmıştı. “Bir balıkçıyı yakalamak zordur. Bunu biliyorsun.” Kendi kendine güldü ve Maib kolgrili kovadan alırken yürüyerek yabancılarına doğru gitti.</p>

  <p>Üç taneydiler. İki tanesi koyu derili Makabakiydi ama İshikk’in gördüğü en garip Makabakilerdi. Irklarının çoğu ufak ve ince kemikliyken bunların bir tanesinin kol ve bacakları kalındı ve kafası tamamen keldi. Diğeri daha uzundu ve kısa koyu saçlı, kaslı ve geniş omuzluydu. Kafasında İshikk onlara kişiliklerine dayanarak Huysuz ve Dobra diyordu.</p>

  <p>Üçüncü adamın bir Alethi gibi açık renkli ve bronzlaşmış derisi vardı. Ama onda da bir gariplik var gibi görünüyordu. Gözlerinin şekli yanlıştı ve şivesi de <i>kesinlikle</i> Alethi değildi. Selay dilini diğer ikisinden daha kötü konuşuyordu ve çoğunlukla da sessizdi. Ama düşünceli gibi görünüyordu, İshikk ona da Düşünür diyordu.</p>

  <p><i>Kafa derisindeki o yara izi nasıl olmuş acaba?</i> diye düşündü İshikk. Safgöl’ün dışında hayat çok tehlikeliydi. Bir sürü savaş vardı. Özellikle de doğuya doğru.</p>

  <p>“Geç kaldın yolcu,” dedi uzun ve yapılı Dobra. Bir askerin yapısı ve havasına sahipti ama üçü de silah taşımıyorlardı.</p>

  <p>İshikk oturup gönülsüzce ayaklarını sudan çıkarırken yüzünü astı. “Bugün warli günü değil mi?”</p>

  <p>“Gün doğru arkadaş,” dedi Huysuz. “Ama öğlen buluşacaktık. Anladın mı?” Çoğu zaman konuşmanın çoğunu o yapardı.</p>

  <p>“Öğlene yakınız,” dedi İshikk. Aman. <i>Saatin</i> kaç olduğuna kim dikkat ederdi ki? Yabancılar. Her zaman pek meşgullerdi.</p>

  <p>Maib onlara biraz çorba getirirken Huysuz sadece, başını salladı. Maib’in yeri köyün sahip olduğu hana en yakın şeydi. Ondan aldığı balığı bir an önce dengelemeye çalışarak İshikk’e yumuşak bir kumaş mendil ve hoş bir bardak tatlı şarap bıraktı.</p>

  <p>“Pekâlâ,” dedi Huysuz. “Bize bulduklarını anlat arkadaş.”</p>

  <p>“Bu ay Fu Ralis, Fu Namir, Fu Albast ve Fu Moorin’in oralardan geçtim,” dedi İshikk çorbasından höpürdeterek alarak. “Kimse bu sizin aradığınız adamı görmemiş.”</p>

  <p>“Doğru soruları sordun değil mi?” dedi Dobra. “Eminsin?”</p>

  <p>“Elbette eminim,” dedi İshikk. “Kim bilir kaç zamandan beridir bunu yapıyorum.”</p>

  <p>“Beş ay,” diye düzeltti Dobra, “Ve hiç sonuç yok.”</p>

  <p>Ishikk omzunu silkti, “Hikâyeler anlatmamı mı istiyorsunuz? Vun Makak bunu yapmamdan hoşlanacaktır.”</p>

  <p>“Hayır, hikâye yok arkadaş,“ dedi Huysuz, “Biz sadece gerçeği istiyoruz.”</p>

  <p>“Eh, size gerçeği verdim işte.”</p>

  <p>“Buna şu tanrınız Nu Ralik adına yemin ediyor musun?”</p>

  <p>“Sus!” dedi İshikk. “Adını söyleme. Aptal mısın?”</p>

  <p>Huysuz kaşlarını çattı. “Ama o sizin tanrınız. Anladın mı? Adı kutsal mı? Söylenilmemeli mi?”</p>

  <p>Yabancılar ne kadar da aptaldı. Elbette Nu Ralik onların tanrısıydı ama her zaman <i>değilmiş</i> gibi yapardın. Daha küçük olan kinci kardeşi Vun Makak’ı, aslında ona taptığına ikna ederek kandırman gerekirdi yoksa kıskanırdı. Böyle şeylerden konuşmak sadece kutsal bir mağaranın içinde güvenliydi.</p>

  <p>“Vun Makak adına yemin ederim,” dedi İshikk üstüne basa basa. “Bana göz kulak olsun ve istediği gibi bela versin. Dikkatlice aradım. Bu sizin bahsettiğiniz gibi beyaz saçı, kıvrak dili ve ok gibi yüzü olan bir yabancı hiç görülmemiş.”</p>

  <p>“Arada bir saçını boyar,” dedi Huysuz. “Ve kılık değiştirir.”</p>

  <p>“Bana verdiğiniz isimleri kullanarak sordum,” dedi İshikk. “Kimse onu görmemiş. Şimdi, belki size onu bulabilecek bir <i>balık</i> bulabilirim.” İshikk tıraşsız çenesini ovdu. “Bahse girerim bodur bir kort onu bulur. Gerçi onlardan bir tane bulmak biraz zaman alabilir.”</p>

  <p>Üçü ona baktı. “Bu balıklarda bir şey olabilir, biliyorsunuz,” dedi Dobra.</p>

  <p>“Bâtıl inanç,“ diye cevap verdi Huysuz. “Sen her zaman bâtıl inançlardan medet umuyorsun, Vao.”</p>

  <p>Vao adamın gerçek adı değildi, İshikk sahte isimler kullandıklarından emindi. Bu yüzden o da onlara kendi taktığı isimler ile sesleniyordu. Eğer onlar İshikk’e sahte isimler vereceklerse, o da onlara aynı şekilde sahte isimler verecekti.</p>

  <p>“Ya sen, Temoo?” dedi Dobra birden. “Ahkâm keserek yolumuzu bulmamız...”</p>

  <p>“Beyler,” dedi Düşünür. Hâlâ çorbasını höpürdeterek içmekte olan İshikk’e başıyla işaret etti. Üçü de başka bir dile geçerek tartışmalarına devam ettiler.</p>

  <p>İshikk bunun hangi dil olduğunu anlamaya çalışarak yarım kulakla dinledi. Diğer tür dillerde hiçbir zaman iyi olmamıştı. Onlara ne ihtiyacı olurdu ki? Balık tutmak ya da balık satmak için bir faydaları yoktu.</p>

  <p>Yabancıların adamını <i>epey</i> aramıştı. İshikk oldukça gezinir, Safgöl çevresindeki pek çok yeri ziyaret ederdi. Maib tarafından yakalanmak istememesinin sebeplerinden biri de buydu. Yerleşmek zorunda kalırdı ve bu da balık yakalamak için iyi değildi. En azından nadir bulunan balıklar için değil.</p>

  <p>Bu Hoid’i, her kim ise, neden aradıklarını merak etme zahmetine girmiyordu. Yabancılar her zaman sahip olamayacakları şeyleri arardı. İshikk arkasına yaslanarak oturdu ve ayak parmaklarını suya değdirdi. Bu iyi geldi. En sonunda tartışmalarını bitirdiler. İshikk’e biraz daha talimat verdiler, bir kese küre de vererek suyun içine indiler.</p>

  <p>Çoğu yabancı gibi, onlar da ta dizlerine kadar çıkan kalın botlar giyiyordu. Girişe doğru yürürlerken suyun içinde şapırtılar çıkardılar. İshikk Maib’e el sallayıp kovalarını da alarak takip etti. Akşam yemeği için günün ilerleyen zamanlarında geri gelecekti.</p>

  <p><i>Belki de beni yakalamasına izin vermeliyim</i>, diye düşündü tekrar güneş ışığına çıkıp rahatlamayla içini çekerek. <i>Nu Ralik biliyor ki yaşlanıyorum. Rahatlamak iyi olabilir.</i></p>

  <p>Yabancıları şapırtılarla Safgöl’ün içine iniyorlardı. Huysuz en arkadaydı. Çok memnuniyetsiz görünüyordu. “Neredesin Avare? Ne aptal bir arayış bu.” Sonra kendi dilinde ekledi, <i>“Alavanta kamaloo kayana.”</i></p>

  <p>Yoldaşlarının arkasından şapırdayarak gitti.</p>

  <p>“Eh, ‘aptal’ kısmını doğru bildin,” dedi İshikk kıkırdayarak. Kendi gideceği yöne döndü ve tuzaklarını kontrol etmek için uzaklaştı.</p>
</body>
</html>
