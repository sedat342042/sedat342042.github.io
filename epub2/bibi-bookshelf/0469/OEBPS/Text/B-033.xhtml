<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2 title="BÖLÜM-033"><img alt="" src="../Images/main-50.jpg" /></h2>

  <p><b><i>“Değiştiler; biz onlarla savaşırken bile. Dans ettikçe gölgelere dönüşen alev gibiydiler. Asla ilk önce gördüğün şey yüzünden onları hafife alma.”</i></b></p>

  <div>
    <b><br /></b>
  </div>

  <p><b>— Taşmuhalazalar Tarikatı’ndan bir Parlayan olan Talatin’den olduğu iddia edilen bir alıntı. Kaynağı, Guvlow’dan <i>Cisimlenme,</i> genel olarak güvenilir kabul ediliyor; gerçi bu kayıp olan “Yedinci Sabahın Şiiri”nden kopyalanmış bir parça.</b></p>

  <div>
    <br />
  </div>

  <p>Peçe’nin çalışma alanlarının ötesindeki muhteşem kitap, yazma ve parşömenler deposu olan esas Palanaeum’a girdiği zamanlarda, oranın güzelliği ve boyutu dikkatini o kadar dağıtıyordu ki, bazen Shallan diğer her şeyi unutuyordu. Palanaeum kayanın içine oyulmuş ters dönük bir piramit şeklindeydi. Çevresi boyunca asılı duran yürüyüş balkonları vardı. Hafifçe aşağı doğru eğimli bir şekilde, dört duvar boyunca ilerleyerek görkemli kare bir spiral, Roshar’ın merkezine doğru inen dev bir merdiven oluşturuyorlardı. Bir dizi asansör ise aşağı inmek için daha hızlı bir yöntem sağlıyordu.</p>

  <p>En üst katın korkuluğunda durduğu zaman, Shallan sadece aşağı kadar olan mesafenin yarısını görebiliyordu. Bu mekân insan elleriyle şekillendirilmiş olmak için fazla büyük, fazla muhteşem gibi görünüyordu. Taraçalı katlar nasıl bu kadar mükemmel bir şekilde dizilmişti? Açık alanları yaratmak için Ruhdökümcüler mi kullanılmıştı? Bu kaç tane mücevhere mal olurdu?</p>

  <p>Ortam loştu; genel bir ışıklandırma yoktu, sadece yürüyüş yollarının zeminlerini aydınlatmak için odaklanmış olan küçük zümrüt lambalar vardı. Anlayış Vakfı’ndan olan ardentler, periyodik olarak katlar boyunca küreleri doldurarak ilerlerdi. Burada yüzlerce ve yüzlerce zümrüt olması gerekiyordu; görünüşe göre, bunlar Kharbranth’ın kraliyet hazinesini oluşturuyordu. Bunları saklamak için aşırı derecede güvenlikli olan Palanaeum’dan daha iyi neresi olabilirdi? Burada hem korunabilir hem de dev gibi kütüphaneyi aydınlatmak için kullanılabilirlerdi.</p>

  <p>Shallan yoluna devam etti. Parshmen hizmetkârı üç tane safir marka taşıyan küre fenerini taşıyordu. Yumuşak mavi ışık, bazı kısımları sırf süsleme amacıyla kuvarsa Ruhdökülmüş olan duvarlardan yansıyordu. Korkuluklar tahtadan oyulmuş, sonra da mermere dönüştürülmüşlerdi. Shallan bir tanesi üzerinde parmaklarını gezdirdiği zaman, orijinal tahtanın damarlarını hissedebiliyordu. Aynı anda, taşın soğuk pürüzsüzlüğüne de sahipti. Hisleri şaşırtmak üzere tasarlanmış gibi görünen bir gariplikti.</p>

  <p>Parshmeni, ünlü doğa bilimcileri tarafından yapılmış çizimlerle dolu kitapların olduğu küçük bir sepeti taşıyordu. Jasnah, Shallan’ın çalışma zamanının bir kısmını kendi seçtiği konulara ayırmasına izin vermeye başlamıştı. Günde sadece tek bir saat ama o saatin bu kadar kıymetli bir hâle gelmiş olması dikkate değerdi. Son zamanlarda Shallan, Myalmr’ın <i>Batı Gezileri’</i>ni okumakla meşguldü.</p>

  <p>Dünya harikalarla dolu bir yerdi. Shallan daha fazlasını öğrenmeye can atıyordu; her bir yaratığını tek: tek gözlemeyi, kitaplarında hepsinin çizi inlerini bulundurmayı arzuluyordu. Roshar’ı resimlerle yakalayarak organize etmeyi. Okuduğu kitapların hepsi, her ne kadar harika olsalar da, ona eksik gibi geliyordu. Her yazar ya kelimelerde ya da çizimlerde iyiydi ama ikisinde birden iyi olan nadirdi. Ve eğer yazar ikisinde birden <i>iyi</i> ise, o zaman da bilimsel kavrayışı zayıf oluyordu.</p>

  <p>Anlayışlarında o kadar çok boşluk vardı ki. Shallan’ın doldurabileceği boşluklar.</p>

  <p><i>Hayır,</i> dedi kendi kendisine sert bir şekilde yürürken. <i>Benim buraya yapmak için geldiğim şey bu değil.</i></p>

  <p>Her ne kadar Jasnah, Shallan’ın da ümit etmiş olduğu gibi, onu bir banyo hizmetkârı olarak kullanmaya başlamış olsa da, hırsızlık üzerine odaklanmak gittikçe daha da zor bir hâle geliyordu. Bu kısa bir süre sonra ona ihtiyacı olan fırsatı sunabilirdi. Ama öte yandan, ne kadar çok çalışırsa, o kadar daha çok bilgiye susuyordu.</p>

  <p>Parshmeni asansörlerden birine doğru yöneltti. Orada, iki diğer parshman onu indirmeye başladı. Shallan kitap sepetine göz attı. Asansördeki zamanını okuyarak geçirebilirdi, belki <i>Batı Gezileri’</i>nin o bölümünü bitirirdi.</p>

  <p>Sepete sırtını döndü. <i>Kendine gel.</i> Beş kat aşağıda, asansörü duvarlara yerleştirilmiş olan eğimli rampalara bağlayan daha küçük sahanlığa adım attı. Duvara ulaştığı zaman, sağa döndü ve biraz daha ilerledi. Duvarda kapı ağızları diziliydi ve istediği kapıyı bulduğunda da uzun kitaplıklarla dolu geniş, taş bir odaya girdi. “Burada bekle,” dedi parshmana sepetten çizim dosyasını çekip alırken. Bunu kolunun altına yerleştirdi, feneri aldı ve aceleyle kitap yığınlarının arasına daldı.</p>

  <p>İnsan Palanaeum’un içinde saatlerce kaybolabilir ve başka tek bir kişiyi görmeyebilirdi. Shallan, Jasnah için bilinmeyen bir kitabı aramakta olduğu zamanlarda nadiren herhangi birini görürdü. Elbette kitapları getirmek için ardentler ve hizmetkârlar vardı ama Jasnah, Shallan’ın bunu kendi kendine yapmayı öğrenmesinin önemli olduğunu düşünüyordu. Görünüşe göre Kharbranth usulü tasnif sistemi, artık Roshar’daki pek çok kütüphane ve arşiv için standarttı.</p>

  <p>Odanın arka tarafında, Shallan küçük bir kerpiçağacı masa buldu. Fenerini bir yanına koydu ve tabureye oturarak dosyasını çıkardı. Oda sessiz ve karanlıktı, fenerinin ışığı sağ tarafında kitaplıkların sonlarını ve sol tarafında da pürüzsüz taş bir duvarı ortaya çıkarıyordu. Havada eski kâğıt ve toz kokusu vardı. Nemli değildi.</p>

  <p>Palanaeum’un içi asla nemli olmazdı. Belki de kumluğun her odanın sonundaki uzun oluklarda olan beyaz tozla bir ilgisi vardı.</p>

  <p>Dosyasının deri bağcıklarını çözdü. Üstteki sayfalar boştu ve sonraki birkaç tanesinde Palanaeum’da çizdiği insanların portreleri vardı. Koleksiyonu için daha fazla yüz. Ortada gizlenmiş olan çok daha önemli bir grup çizim vardı: Ruhdökümü yapmakta olan Jasnah’nın çizimleri.</p>

  <p>Prenses Ruhdökümcüsünü nadiren kullanıyordu; belki de Shallan etraftayken kullanmakta tereddüt ediyordu. Ama Shallan onu birkaç sefer yakalamayı başarmıştı, çoğunlukla Jasnah’nın dikkatinin dağınık olduğu ve görünüşe göre yalnız olmadığını unuttuğu zamanlarda.</p>

  <p>Shallan bir resmi kaldırdı, Jasnah, locada oturmuş, eli yan tarafa uzanmış ve buruşturulmuş bir defter sayfasına dokunuyor, Ruhdökümcüsündeki bir mücevher parlıyordu. Shallan sonraki resmi kaldırdı. Aynı sahnenin sadece saniyeler sonrasını betimliyordu. Kâğıt alevlerden bir top hâline gelmişti. Yanmamıştı. Hayır, <i>ateşe dönüşmüştü.</i> Alevden diller bükülüyordu, havada bir ısı şimşeği vardı. Sayfanın üstünde Jasnah’nın gizlemek istediği ne vardı?</p>

  <p>Bir diğer resim, Jasnah’nın kadehindeki şarabı kâğıt tutacağı olarak kullanmak için bir kristal parçasına Ruhdöküşünü gösteriyordu; kadehin kendisi de başka bir kâğıt yığınını tutuyordu. Meclis dışındaki bir terasta yemek yemiş (ve de çalışmış) oldukları ender zamanlardan biriydi. Jasnah’nın mürekkebi bittiğinde kelimeleri yaktığı bir resim de vardı. Shallan onun bir sayfanın üstüne harfler yaktığını gördüğü zaman, Ruhdökümcünün hassasiyeti karşısında afallamıştı.</p>

  <p>Görünüşe göre bu Ruhdökümcü özellikle Öz’lerden üç tanesine uyumluydu: Buhar, Kıvılcım ve Berraklık. Ama Meltem’den Çakıl’a kadar On Öz’den herhangi birisini de yaratabiliyor olması gerekirdi. Bu sonuncusu Shallan için en önemli olanıydı çünkü Çakıl, taş ve kayaları içeriyordu. Ailesinin fayda sağlaması için yeni mineral yatakları <i>yaratabilirdi</i>. İşe de yarardı. Ruhdökümcüler Jah Keved’de çok ender bulunurdu ve ailesinin mermer, yeşim ve opali yüksek bir fiyatla satılabilirdi. Bir Ruhdökümcüyle gerçek mücevherler yaratılamazdı (bunun imkânsız olduğu söyleniyordu) ama neredeyse eşit değerde başka yataklar yaratabilirlerdi.</p>

  <p>Bir kere o yeni yataklar da tükendiği zaman, daha az kârlı bir ticarete geçiş yapmak zorunda kalacaklardı. Ama bu önemli değildi. O zamana kadar borçlarını ödemiş ve verilen sözlerin bozulmuş olduğu kişilere de tazminatlarını vermiş olurlardı. Davar Evi bir kere daha önemsiz hâle gelirdi ama yıkılmazdı.</p>

  <p>Shallan resimleri tekrar inceledi. Alethi prensesi Ruhdökümcülük hakkında dikkate değer şekilde rahat görünüyordu. Bütün Roshar’daki en güçlü şeylerden birini elinde tutuyor ve bunu da <i>kâğıt tutacakları</i> yapmak için mi kullanıyordu? Shallan’ın izlemediği zamanlarda Ruhdökümcüyü başka ne için kullanıyordu acaba? Jasnah şimdilerde Ruhdökümcüyü Shallan’ın önünde ilk başlarda olduğundan daha az kullanıyormuş gibi görünüyordu.</p>

  <p>Shallan yeninin içindeki eminkesesini karıştırdı ye babasının kırık Ruhdökümcüsünü dışarı çıkardı. İki yerden kesilmişti: zincirlerin birinden ve taşlardan birinin durduğu tutacağın içinden. Shallan durabilir kaçıncı kez, o hasarın izlerini arayarak, bunu ışıkta inceledi. Zincirdeki halka mükemmel bir şekilde yenilenmişti ve tutacak da eşit şekilde düzgün olarak geri tutturulmuştu. Kesiklerin tam olarak nerede olması gerektiğini bildiği hâlde, Shallan hiçbir kusur göremiyordu. Ne yazık ki, sadece dışarıdan görünen arızalarını onarmak, Ruhdökümcüyü çalışır hâle getirmemişti.</p>

  <p>Metal ve zincirlerden oluşan ağır aparatı kaldırdı. Sonra da zincirleri başparmağının, serçe parmağının ve orta parmağının etrafına dolayarak aleti taktı. Şu anda aletin içinde mücevher yoktu, Kırık Ruhdökümcüyü resimlerle kıyaslayarak her tarafım inceledi. Evet, ikizi gibi görünüyordu. Shallan bu konu hakkında endişelenmişti.</p>

  <p>Kırık Ruhdökümcüye bakarken Shallan kalbinin pır pır ettiğini hissetti. Jasnah’yı soymak prenses uzak, bilinmeyen bir şekilken kabul edilebilir gibi görünmüştü. Bir kâfir, büyük ihtimalle kötü huylu ve talepkar. Peki ya gerçek Jasnah ne olacaktı? Dikkatli bir âlim, sert ama âdil, şaşırtıcı bir düzeyde akıl ve anlayış sahibi olan? Shallan gerçekten de onu soyabilir miydi?</p>

  <p>Kalbini sakinleştirmeye çalıştı. Küçük bir çocukken bile böyle olurdu. Ebeveynlerinin arasında çıkan kavgalardaki gözyaşlarını hatırladı. Yüzleşmelerde iyi değildi.</p>

  <p>Ama bunu yapacaktı. Nan Balat, Tet Wikim ve Asha Jushu için. Kardeşleri ona bel bağlamıştı, Shallan ellerini titremelerini engellemek için kasıklarına bastırdı ve derin derin nefes aldı. Birkaç dakika sonra, sinirleri kontrol altına alınmış bir şekilde hasarlı Ruhdökümcüyü eminkesesine geri koydu. Kâğıtlarını topladı. Ruhdökümcünün nasıl kullanılacağını keşfetmek de önemli olabilirdi. O konu hakkında ne yapacaktı? Jasnah’ya Ruhdökümcünün nasıl kullanıldığını şüphe uyandırmadan sormanın bir yolu var mıydı?</p>

  <p>Yakınlardaki kitaplıkların arasından göz kırpan bir ışık onu irkiltti ve dosyasını sakladı. Bunun sadece yaşlı, cübbeli kadın bir ardent olduğu ortaya çıktı, bir Parshmen hizmetkâr tarafından takip edilerek elindeki fenerle ayaklarını sürüyerek ilerliyordu. İki raf sırasının arasından saparken Shallan’dan tarafa bakmadı, fenerinin hâlâ parlayan ışığı kitapların arasındaki boşluklardan dışarı taşıyordu. Kadın gözlerden gizlenmiş ama ışığı hâlâ rafların arasından sızarken, sanki bizzat Elçiler’den birisi kitaplıkların arasında yürüyormuş gibi görünmüştü.</p>

  <p>Kalbi yine küt küt atarak Shallan emin elini göğsüne kaldırdı. <i>Ben rezil bir hırsızım,</i> diye düşündü yüzünü buruşturarak. Eşyalarını topladı ve fenerini önünde tutarak kitaplıkların arasından ilerledi. Her sıranın başında kitapların Palanaeum’a girdiği tarihe işaret eden kazınmış semboller vardı. Bu şekilde tasnif ediliyorlardı. En üst katta fihristlerle dolu devasa dolaplar vardı.</p>

  <p>Jasnah, Shallan’ı politik teori üzerine meşhur bir çalışma olan <i>Konuşmalar’</i>ın bir kopyasını bulmak ve sonra da okumak üzere göndermişti. Ancak, bu ayrıca <i>Hatırlanan Gölgeler’</i>i de içermekte olan odaydı; kral ziyarete geldiği zaman Jasnah’nın okumakta olduğu kitap. Shallan daha sonra fihristten buna bakmıştı. Şimdiye kadar tekrar rafına geri koyulmuş olabilirdi.</p>

  <p>Bir anda meraklanan Shallan sıraları saydı. Aralığa girdi ve içe doğru rafları da saydı. Ortaya yakında ve aşağıda, kırmızı bir domuz derisinden sırtı olan ince, kırmızı cildi buldu. <i>Hatırlanan Gölgeler,</i> Shallan fenerini yere koydu ve kitabı çekerek yerinden çıkardı, sayfalan hızla tararken kendini sinsi hissediyordu.</p>

  <p>Keşfettiği şey onun kafasını karıştırmıştı. Shallan bunun bir çocuk masalları kitabı olduğunu fark etmemişti. Herhangi bir altyazı ya da yorum yoktu; sadece bir hikâyeler koleksiyonuydu. Shallan yere oturarak birincisini okudu. Geceleyin evinden uzaklaşan ve bir gölün yanındaki mağaraya saklanana kadar Yokelçiler tarafından kovalanan bir çocuğun hikayesiydi. Bir tahta parçasını kabaca bir insan şekline gelene kadar yontuyor ve bunu gölün üstünden yüzdürerek yaratıkları kendisi yerine buna saldırıp yemeleri için oyuna getiriyordu.</p>

  <p>Shallan’ın fazla zamanı yoktu, eğer o burada fazla uzun süre oyalanırsa Jasnah şüphelenirdi ama hikâyelerin kalanlarını da gözden geçirdi. Hepsi benzer bir tarzdaydı, ruhlar ya da Yokelçiler hakkında hayalet hikâyeleri. Tek yorum arkadaydı, yazarın sıradan <i>koyugözler</i> tarafından anlatılan halk masallarını merak etmiş olduğunu açıklıyordu. Bunları toplayıp kaydederek yıllarını harcamıştı.</p>

  <p><i>Hatırlanan Gölgeler,</i> diye düşündü Shallan, <i>unutulsalar daha iyi olurmuş.</i></p>

  <p>Jasnah’nın okuduğu şey bu muydu? Shallan <i>Hatırlanan Gölgeler’</i>in gizli bir tarihsel cinayet üzerine bir çeşit derin felsefi tartışma filan olacağını mı bekliyordu? Jasnah bir Veristitalyan’dı. Geçmişteki olayların gerçek yüzünü ortaya çıkarırdı. Laf dinlemeyen <i>koyugözlü</i> çocukları korkutmak için anlatılan hikâyelerde ne türden bir gerçek bulabilirdi ki?</p>

  <p>Shallan cildi yerine geri yerleştirdi ve aceleyle yoluna devam etti.</p>

  <p style="text-align: center;">♦</p>

  <p style="text-align: center;">♦♦</p>

  <p>Kısa bir süre sonra Shallan locaya döndüğü zaman acelesinin aslında gerekli olmadığı ortaya çıktı. Jasnah orada değildi. Öte yandan Kabsal oradaydı.</p>

  <p>Genç ardent uzun masada oturmuş, Shallan’ın sanat üzerine olan kitaplarından birisinin sayfalarını karıştırıyordu. Shallan onu, o Shallan’ı görmeden önce fark etti ve kendini dertlerine rağmen gülümserken buldu. Kollarını kavuşturdu ve yüzüne kuşkulu bir ifade yerleştirdi. “Yine mi?” diye sordu.</p>

  <p>Kabsal sıçrayarak kalktı, kitabı çarparak kapatmıştı. “Shallan,” dedi, kel kafası onun parshmanının fenerinin mavi ışığını yansıtıyordu. “Ben buraya...”</p>

  <p>“Jasnah’yı aramak için gelmiştin,” dedi Shallan, “Her zaman olduğu gibi. Ancak nedense, sen geldiğin zamanlarda asla burada değil.”</p>

  <p>“Talihsiz bir tesadüf,” dedi bir elini alnına kaldırarak. “Zamanlama konusunda pek becerikli değilim, değil mi?”</p>

  <p>“Ve o ayağının yanındaki de bir sepet ekmek mi?”</p>

  <p>“Berrakhanım Jasnah için bir hediye,” dedi. “Anlayış Vakfı’ndan.”</p>

  <p>“Bir sepet ekmeğin onu kâfirliğini terk etmeye ikna edeceğinden şüpheliyim,” dedi Shallan. “Eğer reçel de getirmiş olsaydın belki.”</p>

  <p>Ardent gülümseyerek sepeti yerden aldı ve içinden küçük bir kavanoz kırmızı simdutu reçeli çıkardı.</p>

  <p>“Elbette, ben sana Jasnah’nın reçel sevmediğini söyledim,” dedi Shallan. “Ama yine de reçelin benim en sevdiğim yiyecekler arasında olduğunu bilerek getiriyorsun. Ve bunu da son birkaç ay içinde... Şey... Bir düzine kere mi yaptın?”</p>

  <p>“Biraz fazla belli ediyorum, değil mi?”</p>

  <p>“Sadece azıcık,” dedi Shallan gülümseyerek. “Bu benim ruhumla ilgili, öyle mi? Benim hakkımda endişeleniyorsun çünkü bir kâfirin çırağıyım.”</p>

  <p>“Şey... Evet, korkarım ki öyle.”</p>

  <p>“Buna gücenirdim,” dedi Shallan. “Reçel getirmemezlik etseydin.” Parshmenine kitaplarını yerleştirip sonra da kapı ağzının yanında beklemesi için elini sallayarak gülümsedi. Harap Ovalar’da <i>savaşan</i> parshmanlar olduğu gerçekten de doğru muydu? Buna inanmak zor görünüyordu. Asla hiçbir parshmanın sesini bile yükselttiğini görmemişti.</p>

  <p>Elbette, duyduğu bazı raporlar, Jasnah’nın Kral Gavilar’ın cinayetini çalıştığı sırada ona okutmuş oldukları da dâhil, Parshendilerin diğer parshmanlar gibi olmadığına işaret ediyordu. Onlar daha büyüktü, doğrudan derilerinden büyüyen zırhları vardı ve çok daha sık konuşuyorlardı. Belki hiç de parshman değil ama bir çeşit uzak kuzenleri, tamamıyla farklı bir ırktı.</p>

  <p>Kabsal ekmeği çıkarırken Shallan masaya oturdu, parshmanı kapı ağzında bekliyordu. Bir parshman pek de eşlikçi sayılmazdı ama Kabsal bir <i>ardentti,</i> ki bu da teknik olarak Shallan’ın bir eşlikçiye ihtiyacı olmadığı anlamına geliyordu.</p>

  <p>Ekmek bir Thaylen fırınından satın alınmıştı ki bu da pofuduk ve kahverengi olduğu anlamına geliyordu. Ve o bir ardent olduğuna göre, reçelin dişil bir yiyecek olmasının önemi yoktu ve ikisi beraberce tadını çıkarabilirlerdi. O ekmeği keserken Shallan onu inceledi. Babasının emrindeki ardentlerin hepsi ilerleyen yaşlardaki huysuz adam ya da kadınlardı, sert bakışlı ve çocuklara karşı sabırsız. Vakıfların, Kabsal gibi genç adamları da cezbedebileceği aklının ucundan bile geçmemişti.</p>

  <p>Bu son birkaç hafta boyunca, Shallan kendini ondan uzak durmanın daha iyi olacağını düşünürken bulmuştu.</p>

  <p>“Hiç simdutu reçelini tercih ederek kendinin nasıl bir insan olduğunu ilan ettiğini düşünmüş müydün?” diye belirtti Kabsal.</p>

  <p>“Reçellerdeki zevkimin o kadar önemli olabileceğini düşünmemiştim.”</p>

  <p>“Bunu incelemiş olan insanlar var,” dedi Kabsal yoğun kırmızı reçelden ekmeğe bol bol sürüp dilimi ona verirken. “Palanaeum’da çalışırken karşına bazı çok garip kitaplar çıkıyor. Belki de <i>her şeyin</i> şu ya da bu zamanda incelenmiş olduğu sonucuna ulaşmak zor değil.”</p>

  <p>“Hım,” dedi Shallan. “Peki ya simdutu reçeli?”</p>

  <p><i>“Kişilik Damakları</i>’na göre -ve sen itiraz etmeden önce <i>evet,</i> bu gerçekten de bir kitap ve ismi de bu- simdutu reçeline karşı olan sevgi spontane, delişmen bir kişiliğe işaret ediyor. Ve ayrıca tercih olarak bir...” Top yapılmış bir kâğıt parçası alnından sekerken sesi kesildi. Gözlerini kırpıştırdı.</p>

  <p>“Pardon,” dedi Shallan. “Öyle bir anda oluverdi. Bütün o spontane ve delişmen kişilik yüzünden olmuş olsa gerek.”</p>

  <p>Kabsal gülümsedi. “Yorumlarına katılmıyor musun?”</p>

  <p>“Bilmiyorum,” dedi Shallan omuz silkerek. “İnsanların bana kişiliğimi doğduğum güne ya da Taln’ın Yarası’nın yedinci doğum günümdeki konumuna ya da onuncu rünsel paradigmanın numerolojik kesti timlerine dayanarak belirleyebileceklerini söylediklerini de duydum. Ama bizim bundan daha karmaşık olduğumuzu düşünüyorum.”</p>

  <p>“İnsanlar onuncu rünsel paradigmanın numerolojik kestirimlerinden daha mı karmaşık?” dedi Kabsal bir dilim ekmeğe kendisi için reçel sürerek. “Kadınları anlamakta bu kadar zorluk çekmeme şaşmamak gerek.”</p>

  <p>“Çok komik. <i>Demek istiyorum ki,</i> bizler bir avuç kişilik özelliğinden daha karmaşık şeyleriz. Spontane miyim? Bazen. Benim himayesine girmek için Jasnah’yı buraya kadar kovalamış olmamı bu şekilde tarif edebilirsin. Ama ondan önce, on yedi yılı bir insan için olabileceği kadar spontane <i>olmayarak</i> geçirdim. Pek çok durumda, eğer teşvik edilirsem dilim oldukça spontane olabiliyor ancak hareketlerim nadiren öyle. Bazen <i>hepimiz</i> spontane oluruz ve bazen de <i>hepimiz</i> dikkatli oluruz.”</p>

  <p>“O zaman sen kitabın haklı olduğunu söylüyorsun. Kitap spontane olduğunu söylüyor, sen de bazen spontanesin. Bu da demektir ki, bu doğru.”</p>

  <p>“O argümana bakılırsa, bu <i>herkes</i> için doğru.”</p>

  <p>“Yüzde yüz doğruluk payı!”</p>

  <p>“Eh, yüzde yüz değil,” dedi Shallan bir lokma daha tatlı, pofuduk ekmeği yutarak. “Belirtilmiş olduğu üzere, Jasnah her türden reçelden nefret ediyor.”</p>

  <p>“Ah evet,” dedi Kabsal. “O aynı zamanda <i>reçel kâfiri.</i> Ruhu benim tahmin ettiğimden daha da büyük bir tehlike içinde.” Sırıttı ve ekmeğinden bir lokma aldı.</p>

  <p>“Gerçekten de öyle,” dedi Shallan, “Peki, senin o kitabın benim ve dünya nüfusunun yarısının hakkında, içinde aşırı miktarda şeker olan gıdalardan hoşlanıyor olduğumuz için başka neler söylüyor?”</p>

  <p>“Şey, simdutuna karşı olan düşkünlüğün ayrıca açık hava sevgisine işaret ediyor olması gerekli.”</p>

  <p>“Ah, açık hava.” dedi Shallan. “Bir defasında o efsanevi mekânı ziyaret etmiştim. Bu çok çok uzun bir zaman önceydi, neredeyse unutmuşum. Söyle bana, güneş hâlâ parlıyor mu, yoksa bunlar sadece benim belli belirsiz anılarım mı?</p>

  <p>“Muhakkak ki çalışmaların o kadar da kötü değildir.”</p>

  <p>“Jasnah’nın toza ölçüsüz miktarda düşkünlüğü var,” dedi Shallan. “İnanıyorum ki kayafilizlerini kemiren bir chul gibi toz zerrecikleriyle besleniyor, mutluluğu bununla yakalıyor.”</p>

  <p>“Peki ya sen, Shallan? Sen mutluluğu neyle yakalıyorsun?”</p>

  <p>“Kara kalemle.”</p>

  <p>Kabsal’ın ilk önce kafası karışmış gibi göründü, sonra ise Shallan’ın dosyasına göz attı, “Ha, evet. Ününün ve resimlerinin, Meclis boyunca ne kadar hızlı bir şekilde yayıldığına şaşırmıştım.”</p>

  <p>Shallan ekmeğinin son lokmasını da yedi, sonra da ellerini Kabsal’ın getirmiş olduğu nemli bir beze sildi. “Sanki benden bir hastalıkmışım gibi bahsediyorsun.” Yüzünü buruşturarak bir parmağını saçlarının içinden geçirdi. “Sanırım bende bir isilik tipi var, değil mi?”</p>

  <p>“Saçmalık,” dedi Kabsal sertçe. “Böyle şeyler söylememelisiniz, Berrakhanım. Bu saygısızca.”</p>

  <p>“Kendime mi?”</p>

  <p>“Hayır. Seni yaratmış olan Yaradan’a.”</p>

  <p>“O kremcikleri de yarattı. İsilik ve hastalıkları belirtmeye bile gerek yok. Yani bunlardan biriyle kıyaslanmak aslında bir şeref.”</p>

  <p>“Bu mantığı takip etmeyi başaramıyorum, Berrakhanım. Bütün şeyleri o yaratmış olduğuna göre, tüm karşılaştırmalar anlamsız olurdu.”</p>

  <p>“Senin Damaklar kitabının iddiaları gibi, hı?”</p>

  <p>“Belki.”</p>

  <p>“Olmak için bir hastalıktan daha kötü şeyler de var,” dedi Shallan düşünceli bir şekilde. “Bir hastalığın olduğu zaman, bu sana hayatta olduğunu hatırlatır. Sahip olduğun şeyler için savaşmanı sağlar. Hastalık normal seyrini izleyerek geçtiği zaman, onunla kıyaslandığında normal, sağlıklı yaşam harika görünür.”</p>

  <p>“Ya bir mutluluk hissi olmayı tercih etmez misin? Bulaştığın kişilere hoş duygular ve sevinç getirmeyi?”</p>

  <p>“Mutluluk geçer. Çoğu zaman kısadır; bu yüzden de onu arzulamakla, onun tadını çıkardığımızdan daha fazla zaman harcarız.” İçini çekti. “Bak ne yaptık. Şimdi moralim bozuldu. En azından çalışmalarıma geri dönmek bununla kıyaslandığında heyecan verici gibi görünecek.”</p>

  <p>Kabsal kitaplara kaşlarını çattı. “Ben senin çalışmalarından hoşlandığın izlenimini taşıyordum.”</p>

  <p>“Ben de öyle. Sonra ise Jasnah Kholin ağır adımlarıyla hayatıma girdi ve hoş bir şeyin bile sıkıcı hâle gelebileceğini kanıtladı.”</p>

  <p>“Anlıyorum. O zaman sert bir hoca mı?”</p>

  <p>“Aslında, hayır,” dedi Shallan. “Ben sadece mübalağaya meraklıyım.”</p>

  <p>“Ben değilim,” diye cevapladı Kabsal. “Yazılacak gibi değil şerefsiz.”</p>

  <p>“Kabsal!”</p>

  <p>“Pardon,” dedi. Sonra da tavana gözlerini dikti, “Pardon.”</p>

  <p>“Eminim tavan seni affediyordur. Yaradan’ın dikkatini çekmek için ise bunun yerine bir dua yakmayı deneyebilirsin.”</p>

  <p>“Zaten ona birkaç tane borcum var,” dedi Kabsal. “Ne diyordun?”</p>

  <p>“Eh, Berrakhanım Jasnah sert bir hoca değil. O aslında onun hakkında söylenen her şey. Zeki, güzel, gizemli. Onun himayesinde olduğum için çok şanslıyım.”</p>

  <p>Kabsal başını sallayarak onayladı. “Onun örnek bir kadın olduğu söyleniyor, tek bir şey dışında.”</p>

  <p>“Kâfirliği mi demek istiyorsun?”</p>

  <p>Başını salladı.</p>

  <p>“Benim için senin düşündüğün kadar kötü değil,” dedi Shallan. “Kışkırtılmadığı sürece, inançları hakkında nadiren yüksek sesli konuşuyor.”</p>

  <p>“O zaman utanıyor.”</p>

  <p>“Hiç sanmam. Sadece saygılı.”</p>

  <p>Kabsal ona dik dik baktı.</p>

  <p>“Benim hakkında endişelenmene gerek yok,” dedi Shallan. “Jasnah beni vakıfları terk etmem için ikna etmeye çalışmıyor.”</p>

  <p>Kabsal ciddileşerek öne eğildi. Shallan’dan daha büyüktü, yirmilerinin ortasında olan bir adamdı, kendine güvenli, inançlı ve dürüst. Neredeyse hayatında babasının dikkatli gözetimi altında olmadan konuşmuş olduğu yaşı ona yakın olan tek erkekti.</p>

  <p>Ama ayrıca bir ardentti de. Yani, elbette, bundan hiçbir şey çıkamazdı. Çıkar mıydı?</p>

  <p>“Shallan, bizim -benim- nasıl endişe duyacağımı göremiyor musun?” dedi Kabsal nazikçe. “Berrakhanım Jasnah çok güçlü ve ilgi çekici bir kadın, onun fikirlerinin bulaşıcı olmasını bekleriz.”</p>

  <p>“Bulaşıcı mı? Ben senin hastalıklı olanın <i>ben</i> olduğumu söylediğini sanıyordum.”</p>

  <p>“Ben asla böyle bir şey demedim!”</p>

  <p>“Evet ama ben, sen demişsin gibi davrandım. Ki bu da neredeyse aynı şey.”</p>

  <p>Kaşlarını çattı. “Berrakhanım Shallan, ardentler sizin için <i>endişeliler.</i> Yaradan’ın Çocuklarının ruhları bizim sorumluluğumuzda. Jasnah’nın sicilinde temas ettiği kişileri yoldan çıkarmak var.”</p>

  <p>“Gerçekten mi?” diye sordu Shallan; bu gerçekten de ilgisini çekmişti. “Diğer öğrencileri mi?”</p>

  <p>“Söylemek haddime düşmez.”</p>

  <p>“Nerene düşer?”</p>

  <p>“Bu konuda kararlıyım, Berrakhanım. Bundan bahsetmeyeceğim.”</p>

  <p>“Yaz o zaman.”</p>

  <p>“Berrakhanım...” dedi, sesi ıstıraplı bir ton alarak.</p>

  <p>“Of, pekâlâ,” dedi Shallan içini çekerek. “Eh, seni temin edebilirim ki benim ruhum enine boyuna ve baştan aşağıya bulaşıl<i>mamış</i> durumda.”</p>

  <p>Kabsal arkasına yaslandı sonra da bir parça daha ekmek kesti. Shallan kendini tekrar onu incelerken buldu ama kendi çocukça sersemliğine canı sıkılıyordu. Kısa bir süre sonra ailesine geri dönecekti ve o ise sadece Çağrı’sıyla ilişkili olan nedenlerden dolayı ziyarete geliyordu. Ama <i>gerçekten</i> de onun arkadaşlığından hoşlanıyordu. Burada Kharbranth’ta gerçek anlamda konuşabileceğini hissettiği tek kişi oydu. Ve yakışıklıydı da, basit giysileri ve kazınmış kafası güçlü hatlarını ortaya çıkarıyordu. Pek çok genç ardent gibi, sakalını kısa ve düzgün bir şekilde tıraşlı tutuyordu. Zarif bir sesle konuşuyordu ve çok da bilgiliydi.</p>

  <p>“Eh, eğer ruhun konusunda bu kadar eminsen,” dedi tekrar ona dönerek. “O zaman belki de bizim vakfımız ilgini çekebilir.”</p>

  <p>“Benim bir vakfım var. Saflık Vakfı.”</p>

  <p>“Ama Saflık Vakfı bir âlim için uygun bir yer değil. Onun savunduğu Şan’ın, senin çalışmaların ya da sanatınla hiçbir ilgisi yok.”</p>

  <p>“Bir insanın doğrudan Çağrı’ları üzerine odaklanan bir vakıfta olması gerekli değil.”</p>

  <p>“Ama ikisi uyuştuğu zaman iyi olur.”</p>

  <p>Shallan kendini tutarak yüzünü buruşturmadı. Saflık Vakfı, tahmin edilebileceği gibi, kişiye Yaradan’ın dürüstlüğü ve erdemliliğini taklit etmeyi öğretmeye odaklanırdı. Vakıf sarayındaki ardentler, onun sanata karşı olan hayranlığıyla ne yapacaklarını bilememişlerdi. Her zaman onun kendilerinin “saf’ bulduğu şeylerin çizimlerini yapmalarını istiyorlardı. Elçiler’in heykelleri, Çifte Göz’ün tasvirleri.</p>

  <p>Elbette ki vakfını onun için babası seçmişti.</p>

  <p>“Ben sadece bilgili bir seçim yapıp yapmadığını merak ediyorum,” dedi Kabsal. “Ne de olsa vakfı değiştirmeye izin veriliyor.”</p>

  <p>“Evet ama misyonerliğe kötü gözle bakılmıyor mu? Ardentlerin üyeler için rekabete girmesine?”</p>

  <p>“Buna gerçekten de kötü gözle bakılıyor. Üzüntü verici bir alışkanlık.”</p>

  <p>“Ama yine de yapıyorsun?”</p>

  <p>“Ben arada bir küfür de ediyorum.”</p>

  <p>“Hiç dikkat etmemiştim. Sen çok tuhaf bir ardentsin, Kabsal.”</p>

  <p>”Bilsen şaşarsın. Bizler hiç de göründüğümüz kadar donuk bir grup değiliz. Eh, Birader Habsant dışında; o zamanının büyük çoğunluğunu diğerlerimize dik dik bakarak geçiriyor.” Tereddüt etti. “Gerçekten de, şimdi düşündüm de, o aslında bir heykel de olabilir. Hiç onun hareket ettiğini gördüğümü hatırlamıyorum...”</p>

  <p>“Konudan sapıyoruz. Beni vakfına döndürmeye çalışmıyor muydun?”</p>

  <p>“Evet. Ve bu hiç de senin düşündüğün kadar ender bir şey değil. Bütün vakıflar bunu yapıyor. Derin ahlak eksikliğimizden dolayı da birbirimize bol bol kaş çatıyoruz.” Daha da ciddileşerek tekrar öne eğildi. “Benim vakfımın diğerleri kadar çok reklamı olmadığı için nispeten az üyesi var. Bu yüzden de ne zaman bilgi arayan birisi Palanaeum’a gelirse, onları bilgilendirmeyi kendimize görev biliyoruz.”</p>

  <p>“Yani döndürmeyi.”</p>

  <p>“Onların ne kaçırmakta olduklarını görmelerine izin vermeyi.” Reçelli ekmeğinden bir ısırık aldı. “Saflık Vakfı’nda sana Yaradan’ın doğasından bahsettiler mi? On façetası Elçiler’i temsil eden ilahi prizmadan?”</p>

  <p>“Adı geçmişti,” dedi Shallan. “Çoğu zaman benim... Ee, namusluluk hedeflerime nasıl ulaşabileceğim hakkında konuştuk. Kabul etmek gerekir ki biraz sıkıcıydı, ne de olsa benim açımdan namustan şaşma fırsatı pek yoktu.”</p>

  <p>Kabsal başını salladı. “Yaradan herkese yetenekler verir ve bunlardan faydalanan bir Çağrı seçtiğimiz zaman da ona en temel şekilde ibadet ediyor oluruz. Bir vakıf ve onun ardentleri, bunu geliştirmeye yardımcı olmalıdır, kendine mükemmellik hedefleri seçmen ve bunlara ulaşman için seni teşvik etmelidir.” Masanın üstünde yığılmış olan kitaplara doğru elini salladı. “Vakfın sana yardım ediyor olması gereken şeyler bunlar, Shallan. Tarih, mantık, bilim, sanat. Dürüst ve namuslu olmak da önemlidir ama insanları kendimizin en önemli olduğunu hissettiğimiz Şanlar ve Çağrılar’a uymaya zorlamak yerine, doğal yeteneklerini teşvik etmek için daha sıkı çalışıyor olmamız gerekir.”</p>

  <p>“Sanırım bu makul, bir argüman.”</p>

  <p>Kabsal başını sallayarak onayladı, düşünceli görünüyordu, “Jasnah Kholin gibi bir kadının buna sırtını dönmesinde şaşıracak bir şey var mı? Pek çok vakıf, kadınları zor ilahiyat çalışmalarını ardentlere bırakmaya teşvik ediyor. Eğer sadece Jasnah bizim öğretimizin gerçek güzelliğini görebilseydi.” Gülümseyerek ekmek sepetinin içinden kalın bir kitap çıkardı. “Gerçekten de, en başından beri, ona ne demek istediğimi gösterebilmeyi ummuştum.”</p>

  <p>“Buna iyi tepki vereceğini hiç sanmıyorum.”</p>

  <p>“Belki,” dedi haylazca. “Ama en sonunda onu ikna eden kişi olmak!”</p>

  <p>“Birader Kabsal, bu kulağa sanki neredeyse şöhret arayışı içindeymişsiniz gibi geliyor.”</p>

  <p>Kabsal kızardı ve Shallan onu gerçekten de utandırmış olan bir şey söylemiş olduğunun farkına vardı. Diline lanet ederek büzüldü.</p>

  <p>“Evet,” diye cevap verdi Kabsal. “Gerçekten de şöhret peşindeyim. Onu imana getiren kişi olmayı bu kadar fena bir şekilde arzu ediyor <i>olmamalıyım.</i> Ama ediyorum. Eğer sadece benim kanıtımı dinleseydi.”</p>

  <p>“Kanıt mı?”</p>

  <p>“Yaradan’ın var olduğuna dair gerçek bir kanıtım var.”</p>

  <p>“Bunu görmek isterim.” Sonra bir parmağını kaldırarak lafını kesti. “Varlığından şüphe ettiğim için değil, Kabsal. Sadece merak ettim.”</p>

  <p>Kabsal gülümsedi. “Açıklamak benim için bir zevk olacak. Ama önce, bir dilim daha ekmek ister misin?”</p>

  <p>“Hayır demeli ve öğretmenlerimin beni eğitmiş olduğu gibi aşırılıktan kaçınmalıyım,” dedi Shallan. “Ama bunun yerine evet diyeceğim.”</p>

  <p>“Reçel yüzünden mi?”</p>

  <p>“Tabii ki,” dedi Shallan ekmeği alarak. “Senin kehânetsel reçel kitabın beni nasıl tarif ediyordu? Delişmen ve spontane mi? Bunu yapabilirim. Eğer işin ucunda reçel varsa.”</p>

  <p>Kabsal onun için bir dilime reçel sürdü, sonra da parmaklarını bezine silerek kitabını açtı ve üstünde bir çizim olan bir sayfaya ulaşana kadar kitabını karıştırdı. Shallan daha iyi görebilmek için kayarak yaklaştı. Resim bir insan değildi, bir çeşit deseni betimliyordu. Dış kısımlarında üç tane kanat olan ve ortası tepecikli üçgenimsi bir şekil.</p>

  <p>“Bunu tanıdın mı?” diye sordu Kabsal.</p>

  <p>Tanıdık görünüyordu. “Tanımam gerektiğini hissediyorum.”</p>

  <p>“Bu Kholinar,” dedi. “Alethi başkenti, yukarıdan görüleceği şekilde çizilmiş olarak. Buradaki tepeleri görüyor musun ve şuradaki sırtları? Zaten orada olan kaya oluşumlarının üstüne inşa edilmişler.” Sayfayı çevirdi. “Burada da Vedenar var, Jah Keved’in başkenti.” Bu da altıgen bir şekildi. “Akinah.” Dairesel bir şekil. “Thaylen Şehri.” Dört uçlu bir yıldız şekli.</p>

  <p>“Bu ne anlama geliyor?”</p>

  <p>“Bu Yaradan’ın her şeyde olduğunun kanıtı. Onu burada görebilirsin, bu şehirlerde. Ne kadar simetrik olduklarını görüyor musun?”</p>

  <p>“Şehirler insanlar tarafından inşa edildi, Kabsal. Onlar da simetriyi kutsal olduğu için istediler.”</p>

  <p>“Evet ama hepsi de zaten var olan kaya oluşumlarının etrafına inşa edilmişlerdi.”</p>

  <p>“Bunun herhangi bir anlamı yok,” dedi Shallan. “Benim imanım var ama <i>bunun</i> kanıt olup olmayacağından emin değilim. Rüzgâr ve su simetri yaratabilir, bunu doğada her zaman görüyorsun. İnsan kabaca simetrik olan alanları seçti, sonra da şehirlerini var olan kusurları kapatacak şekilde tasarladı.”</p>

  <p>Kabsal tekrar sepetine dönerek karıştırmaya başladı. Ve sepetten çıkara çıkara bir metal plaka çıkardı. Shallan soru sormak için ağzını açarken tekrar bir parmağını kaldırdı ve plakayı masanın üstünden birkaç santim yukarı yükseltecek küçük tahta bir ayaklığın üstüne koydu.</p>

  <p>Kabsal metal levhaya beyaz, toz gibi görünen kum serperek üstünü kapladı. Sonra da telli çalgılar ile müzik yapmak için kullanılan türden bir yay çıkardı.</p>

  <p>“Görüyorum ki bu gösteri için hazırlıklı gelmişsin,” diye belirtti Shallan. “Gerçekten de iddianı Jasnah’ya sunmak istiyormuşsun.”</p>

  <p>Kabsal gülümsedi, sonra da yayı metal plakanın kenarı boyunca çekerek levhayı titreştirdi. Kum sıcak bir şeylerin üstüne düşürülmüş minik böcekler gibi hoplayıp sıçradı.</p>

  <p>“Buna simatik denir,” dedi. “Seslerin fiziksel bir ortam ile etkileşime girerken yarattıkları desenlerin incelenmesi.”</p>

  <p>O yayı tekrar çekerken plaka bir ses çıkardı; neredeyse saf bir notaydı. Bir tane müziksprenini çekmeyi bile başarmıştı; Kabsal’ın tepesindeki havada bir an için döndü, sonra da kayboldu. Kabsal bitirdi ve gösterişli bir hareketle plakaya işaret etti.</p>

  <p>“Ee...?” diye sordu Shallan.</p>

  <p>“Kholinar,” diye cevap verdi karşılaştırma için kitabını yukarı kaldırarak.</p>

  <p>Shallan başını yana eğdi. Kumdaki desen <i>tam olarak</i> Kholinar gibi görünüyordu.</p>

  <p>Kabsal plakanın üstüne daha fazla kum döktü ve sonra da yayı başka bir nokta boyunca çekti ve kum kendini tekrar düzenledi.</p>

  <p>“Vedenar,” dedi.</p>

  <p>Shallan yine karşılaştırdı. Tam olarak uyuyordu.</p>

  <p>“Thayleu Şehri,” dedi işlemi başka bir noktada tekrar ederek. Dikkatli bir şekilde plakanın kenarında başka bir noktayı seçti ve son bir kez daha yayı çekti. “Akinah. Shallan, Yaradan’ın varlığının kanıtı yaşadığımız şehirlerin ta kendisinde. Şu mükemmel simetriye bak!”</p>

  <p>Shallan’ın itiraf etmesi gerekirdi ki desenlerde ilgi uyandırıcı bir şeyler vardı. “Bu yanlış bir ilinti olabilir. İkisi de aynı şey yüzünden oluşuyordur.”</p>

  <p>“Evet. Yaradan,” dedi Kabsal oturarak. “Dilimizin kendisi bile simetrik. Rünlere bak; her biri mükemmel bir şekilde ortasından ikiye katlanabilir. Ve alfabe de öyle. Herhangi bir satır yazıyı kendi üstüne katla ve simetri bulacaksın. Mutlaka hikâyeyi biliyorsundur; hem rünlerin hem de harflerin Şafakezgicileri’nden geldiğini?”</p>

  <p>“Evet.”</p>

  <p>“İsimlerimiz bile. Seninki neredeyse mükemmel. Shallan. Bir harf uzak, <i>açıkgözlü</i> bir kadın için ideal bir isim. <i>Çok fazla</i> kutsal değil ama öylesine yakın ki. On Gümüş Krallık için olan orijinal isimler. Alethela. Valhav. Shin Kak Nish. Mükemmel, simetrik.”</p>

  <p>İleri uzanarak Shallan’ın elini tuttu. “O burada, etrafımızda. Bunu unutma, Shallan, o ne derse desin.”</p>

  <p>“Unutmayacağım,” diye cevap verdi Kabsal’m konuşmayı nasıl yönlendirmiş olduğunun farkına vararak. Ona inandığını söylemiş ama yine de kanıtını ortaya koymuştu. Aynı anda hem dokunaklı hem de sinir ediciydi. Shallan tepeden bakılmaktan hoşlanmazdı. Ama öte yandan, insan gerçekten de bir ardenti vaaz verdiği için suçlayabilir miydi?</p>

  <p>Kabsal aniden elini bırakarak başını kaldırdı. “Ayak sesleri duyuyorum.” Ayağa kalktı ve Shallan da Jasnah, bir sepet kitap taşıyarak arkasından gelmekte olan bir parshmanla yürüyerek locaya girerken döndü. Jasnah ardentin varlığına hiçbir şaşırma işareti göstermedi.</p>

  <p>“Üzgünüm Berrakhanım Jasnah,” dedi Shallan ayağa kalkarak. “O...”</p>

  <p>“Sen bir mahkûm değilsin, çocuk,” diye lafını kesti Jasnah kaba bir şekilde. “Ziyaretçilerinin olmasına izin var. Yalnız diş izleri için derini kontrol etmeyi unutma. Bu türlerin, avlarını yanlarında, denizin açıklarına sürükleme gibi bir huyları vardır.”</p>

  <p>Kabsal’ın yüzü kızardı. Eşyalarını toplamak için harekete geçti.</p>

  <p>Jasnah parshmana kitaplarını masaya koyması için elini salladı. “O plaka Urithiru’ya karşılık gelen bir simatik desen oluşturabiliyor mu, rahip? Yoksa sadece dört standart şehir için olan desenlerin mi var?”</p>

  <p>Kabsal ona bakakaldı, belli ki plakanın tam olarak ne için olduğunu biliyor olmasına şaşırmıştı. Kitabını aldı, “Urithiru sadece bir masal.”</p>

  <p>“Garip. İnsan senin türünün masallara inanmaya alışkın olduğunu düşünür.”</p>

  <p>Kabsal’ın yüzü daha da kızardı. Eşyalarını toplamayı bitirdi, sonra da Shallan’a kısa bir şekilde başını sallayıp aceleyle yürüyerek odadan çıktı.</p>

  <p>“Affınıza sığınarak söylüyorum, Berrakhanım,“ dedi Shallan, “Bu <i>istisnai derecede</i> kabaca oldu.”</p>

  <p>“Böylesine kabalık nöbetlerine meyilim var,” dedi Jasnah. “Eminim ki benim nasıl olduğumu duymuştur. Sadece onun beklediği şeyi gördüğünden emin olmak istedim.”</p>

  <p>“Palanaeum’daki diğer ardentlere karşı bu şekilde davranmıyorsunuz.”</p>

  <p>“Palanaeum’daki diğer ardentler benim öğrencimi bana karşı çevirmek için çalışmıyorlar.”</p>

  <p>“O beni...” Shallan’ın sesi azaldı. “O sadece benim ruhum hakkında endişeliydi.”</p>

  <p>“Senden henüz Ruhdökümcümü çalmayı denemeni istemedi mi?”</p>

  <p>Shallan aniden içine bıçak gibi saplanan bir dehşet hissetti. Eh belindeki keseye gitti. Jasnah biliyor muydu? <i>Hayır,</i> dedi Shallan kendi kendine. <i>Hayır, soruyu dinle.</i> “İstemedi.”</p>

  <p>“Gör bak,” dedi Jasnah bir kitabı açarak. “Eninde sonunda isteyecek. Onun türüyle tecrübelerim oldu.” Shallan’a baktı ve yüz ifadesi yumuşadı. “O seninle ilgilenmiyor. Senin düşünüyor olduğun açıların herhangi birisiyle değil. Özellikle de, bu senin ruhun hakkında değil. Onun hedefi benim.”</p>

  <p>“Bu biraz kibirlice görünüyor, siz de öyle düşünmüyor musunuz?” dedi Shallan.</p>

  <p>“Sadece eğer haksızsam, çocuk,” dedi Jasnah kitabına geri dönerek. “Ve ben nadiren haksızımdır.”</p>
</body>
</html>
