<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2 title="BÖLÜM-029"><img alt="" src="../Images/main-45.jpg" /></h2>

  <p><b><i>“Bir böcek sürüsü gibi öldüren, kül ve ateşten olanlar, Elçiler’in karşısında amansızlardı.”</i></b></p>

  <div>
    <b><br /></b>
  </div>

  <p><b>— Masly, sayfa 337 de geçmekte. Coldwin ve Hasavah tarafından doğrulanmıştır.</b></p>

  <div>
    <br />
  </div>

  <p><i>Kulağa Jasnah’nın gözüne hızlı bir şekilde giriyormuşsun gibi geliyor,</i> diye yazdı uzakalem. <i>Değiş tokuşu ne zamana kadar yapabilirsin?</i></p>

  <p>Shallan kalemin üstündeki mücevheri çevirirken yüzünü buruşturdu. <i>Bilmiyorum,</i> diye cevap yazdı. <i>Tahmin edebileceğiniz gibi, Jasnah gözünü Ruhdökümcünün üstünden ayırmıyor. Bütün gün takıyor. Geceleri de kasasına kilitliyor ve anahtarını da boynuna asıyor.</i></p>

  <p>Mücevheri çevirdi, sonra da cevabı bekledi. Kendi odasındaydı; Jasnah’nın konutunun içinde ufak, taşa oyulmuş bir oda. Yatak odası sadeydi; küçük bir yatak, bir komodin ve yazı masası. Giysileri getirmiş olduğu sandığın içinde duruyordu. Zemini süsleyen bir halı yoktu ve konut da yeraltındaki Kharbranth Meclisi’nin içinde olduğundan pencere de yoktu.</p>

  <p><i>Bu gerçekten de işi sıkıntıya sokuyor,</i> diye yazdı kalem. Yazıyı yazan Nan Balat’ın nişanlısı Eylita’ydı ama Shallan’ın hayatta olan üç kardeşi de Jah Keved’deki odada bulunarak konuşmaya katkıda bulunuyor olmalıydılar.</p>

  <p><i>Benim tahminim banyo yaparken çıkardığı,</i> diye yazdı Shallan. <i>Bir kere bana daha fazla güvenirse, beni bir banyo hizmetkârı olarak kullanmaya başlayabilir. Bu bize bir fırsat tanıyabilir.</i></p>

  <p><i>Bu iyi bir plan,</i> diye yazdı kalem. <i>Nan</i> <i>Balat seni bunu yapmaya mecbur bıraktığımız için çok üzgün olduğumuzu belirtmemi istiyor. Bu kadar uzun süre uzakta olmak senin için zor olmalı.</i></p>

  <p>Zor mu? Shallan uzakalemi aldı ve tereddüt etti.</p>

  <p>Evet zordu. Özgürlüğe âşık olmamak, çalışmalarına fazlasıyla kapılıp gitmemek zordu. Jasnah’yı onu himayesi altına almaya ikna etmesinden hu yana sadece iki ay geçmişti ama Shallan şimdiden kendini eskisinin yarısı kadar çekingen ve iki katı kadar da özgüvenli hissediyordu.</p>

  <p>En zor olan şey ise hepsinin kısa süre sonra biteceğini bilmekti. Kharbranth’a eğitim almak için gelmek şüphesiz ki Shallan’ın başına gelmiş olan en harika şeydi.</p>

  <p><i>İdare ederim,</i> diye yazdı. <i>Ailemizin evdeki çıkarlarını gözeterek zor hayatı yaşamakta olan dizlersiniz.</i> <i>Siz</i> <i>ne durumdasınız?</i></p>

  <p>Cevap vermeleri biraz zaman aldı. <i>Kötü</i>, diye yazdı Eylita en sonunda. <i>Babanın borçlarının süresi doluyor ve Wikim alacaklıların dikkatini zar zor dağıtabiliyor. Yüceprens rahatsız ve herkes bizim evimizin haleflik konusunda nerede durduğunu bilmek istiyor. Taş ocaklarının sonuncusu da tükeniyor.</i> <i>Eğer artık kaynaklara sahip olmadığımız ortaya çıkarsa işler bizim için kötüye gidecek.</i></p>

  <p>Shallan yüzünü buruşturdu. <i>Ne kadar zamanım var?</i></p>

  <p><i>En iyi ihtimalle birkaç ay daha,</i> diye cevap gönderdi Nan Balat nişanlısı aracılığıyla. <i>Yüceprensin daha ne kadar dayanacağına ve birilerinin Asha Jushu’nun mallarımızı neden sattığını anlayıp anlamamasına bağlı.</i> Jushu kardeşlerinin en genciydi, sadece Shallan’dan daha büyüktü. Onun eski kumar alışkanlıkları faydalı oluyordu. Yıllar boyunca, babalarından bir şeyler çalarak borçlarını ödemek için onları satmıştı. Hâlâ bunu yapıyormuş gibi davranıyordu ama yardımcı olmak için parayı geri getiriyordu. Alışkanlığına rağmen iyi bir adamdı ve her şey göz önüne alındığında, gerçekten de yaptığı şeylerin pek çoğu için o suçlanamazdı. Hiçbirisi suçlanamazdı.</p>

  <p><i>Wikim herkesi bir süre daha uzakta tutabileceğini düşünüyor. Ama gittikçe daha da çaresiz hâle geliyoruz. Ne kadar kısa süre içinde Ruhdökümcüyle geri dönersen o kadar iyi.</i></p>

  <p>Shallan tereddüt etti, sonra da <i>Bunun en iyi yol olduğundan emin miyiz?</i> yazdı. <i>Belki de basitçe Jasnah’dan yardım istemeliyiz.</i></p>

  <p><i>Buna olumlu yaklaşacağını düşünüyor musun?</i> diye cevap yazdılar. <i>Tanınmayan ve sevilmeyen bir Veden evine yardım eder mi? Sırlarımızı korur mu?</i></p>

  <p>Büyük olasılıkla hayır. Her ne kadar Shallan Jasnah’nın ününün abartılmış olduğuna gittikçe daha da fazla emin oluyor olsa da, kadının acımasız bir tarafı gerçekten de vardı. Shallan’ın ailesine yardım etmek için önemli araştırmalarını bırakıp gitmezdi.</p>

  <p>Bir cevap için kaleme uzandı ama kalem tekrar yazmaya başladı. <i>Shallan,</i> yazdı. <i>Ben Nan Balat, diğerlerini dışarı gönderdim. Şimdi sana yazan sadece Eylita ve benim. Bilmen gereken bir şey var.</i> <i>Luesh öldü.</i></p>

  <p>Shallan şaşkınlıkla gözlerini kırptı. Ruhdökümcünün nasıl kullanılacağını bilen kişi babasının vekilharcı olan Luesh’ti. O, Shallan ve kardeşlerinin güvenebileceklerine karar vermiş oldukları birkaç kişiden biriydi.</p>

  <p><i>Ne oldu?</i> diye yazdı yeni bir sayfa kağıda geçtikten sonra.</p>

  <p><i>Uykusunda öldü ve öldürülmüş olduğundan şüphelenmek için hiçbir sebep yok. Ama Shallan, onun vefatından birkaç hafta sonra birkaç adam babamızın arkadaşları olduklarını iddia ederek buraya ziyarete geldi. Benimle baş başa konuşmalarında da babamın Ruhdökümcüsünden haberleri olduğunu ima ettiler ve onlara geri vermem gerektiğini</i> sert <i>bir şekilde belirttiler.</i></p>

  <p>Shallan kaşlarını çattı. Babasının kırık Ruhdökümcüsünü hâlâ kol yenindeki eminkesesinde taşıyordu. <i>Geri vermek mi?</i> diye yazdı.</p>

  <p><i>Babamın onu nereden bulduğunu asla öğrenemedik,</i> diye cevap gönderdi Nan Balat. <i>Shallan, babam bir şeylerin içindeydi.</i> <i>O</i> <i>haritalar, Luesh’in söylediği şeyler ve şimdi de bu. Biz babam hayattaymış gibi davranmaya devam ediyoruz ve arada bir başka açıkgözlerden belirsiz</i> “<i>planlardan” bahseden mektuplar geliyor. Sanıyorum ki yüceprens olmak için bir hamle yapacaktı. Ve onu destekleyen bazı çok büyük güçler vardı.</i></p>

  <p><i>O gelen adamlar, onlar tehlikeli adamlardı Shallan. Ters düşmek istemeyeceğin türden adamlar. Ve onlar da Ruhdökümcülerini geri istiyorlar. Benim şüphem, her kimlerse babama zenginlik yaratabilmesi ve yüceprensliğe oynayabilmesi için Ruhdökümcüyü onların verdiği. Babamın öldüğünü biliyorlar.</i></p>

  <p><i>İnanıyorum ki eğer onlara çalışan bir Ruhdökümcüyü geri vermezsek hepimiz ciddi bir tehlike içinde olabiliriz. Jasnah’nın fabrialını bize getirmek zorundasın. Bunu hızla yeni değerli taş ocakları yaratmak için kullanacağız ve sonra da o adamlara verebiliriz. Shallan başarılı olmak zorundasın. Önerdiğin zaman bu plan hakkında tereddütlüydüm ama diğer yollar süratli bir şekilde kayboluyor.</i></p>

  <p>Shallan bir ürperti hissetti. Paragrafları birkaç kere okudu sonra da yazdı, <i>Eğer Luesh öldüyse o zaman Ruhdökümcüyü nasıl kullanacağımızı bilmiyoruz. Bu bir sorun.</i></p>

  <p><i>Biliyorum,</i> diye cevap gönderdi Nan Balat. <i>Bak bakalım onun için bir şeyler bulabilecek misin? Bu iş tehlikeli Shallan. Öyle olduğunu biliyorum. Üzgünüm.</i></p>

  <p>Shallan derin bir nefes aldı. <i>Yapılması gerekiyor,</i> diye yazdı.</p>

  <p><i>Bak,</i> diye gönderdi Nan Balat. <i>Sana bir şey göstermek, istiyorum. Bu sembolü hiç gördün mü?</i> Bunun arkasından gelen çizim kabaydı. Eylita pek sanatçı sayılmazdı. Neyse ki basit bir resimdi: ilginç bir şekilde duran üç elmas seldi.</p>

  <p><i>Bunu hiç görmedim,</i> diye yazdı Shallan. <i>Neden</i>?</p>

  <p><i>Luesh üstünde bunun olduğu bir kolye takıyordu,</i> diye yazdırdı Nan Balat. <i>Onu üstünde bulduk. Ve Ruhdökümcüyü arayarak gelen adamlardan birinin elinde de aynı desenin dövmesi vardı, hemen başparmağının altında.</i></p>

  <p><i>İlginç,</i> diye yazdı Shallan. O <i>zaman Luesh...</i></p>

  <p><i>Evet,</i> diye yazdırdı Nan Balat. <i>Söylediği şeylere rağmen, ben babama Ruhdökümcüyü getirmiş olan kişinin o olduğunu düşünüyorum. Luesh de bu işin içindeydi, belki de babamla ona arka çıkmakta olan kişiler arasındaki bağlantı olarak. Onlara babanı yerine bana destek olmalarını önermeye çalıştım ama adamlar sadece güldü.</i> <i>Fazla kalmadılar ve Ruhdökümcünün geri verilmesi için kesin bir zaman vermediler. Kırık bir tanesini almakla tatmin olacaklarından şüpheliyim.</i></p>

  <p>Shallan dudaklarını büzdü. <i>Balat, bir savaş çıkarma riskine giriyor olabileceğimizi düşündün mü? Eğer bizim, bir Alethi Ruhdökümcüsünü çalmış olduğumuz ortaya çıkarsa...</i></p>

  <p><i>Hayır, bir savaş çıkmaz,</i> diye cevap gönderdi Nan Balat. <i>Kral Hanavanar sadece bizi Alethilere verir. Onlar da hırsızlık yüzünden bizi idam ederler.</i></p>

  <p><i>Mükemmel şekilde rahatlattın beni, Balat,</i> diye yazdı. <i>Çok teşekkür ederim</i>.</p>

  <p><i>Bir şey değil. Jasnah’nın Ruhdökümcüyü senin aldığını anlamamasını ummak zorundayız. Kendisininkinin bir nedenden dolayı kırılmış olduğunu varsayması olası görünüyor.</i></p>

  <p>Shallan içini çekti. <i>Belki,</i> diye yazdı.</p>

  <p><i>Kendine iyi bak,</i> diye yazdırdı Nan Balat.</p>

  <p><i>Sen de.</i></p>

  <p>Ve yazışma bitmişti. Shallan uzakalemi kenara koydu, sonra da bütün konuşmayı ezberleyerek okudu. Sonra kâğıtları buruşturdu ve Jasnah’nın konutunun oturma odasına çıktı. O orada değildi, Jasnah nadiren araştırmalarına ara verirdi; bu sayede de Shallan konuşmayı şöminenin içinde rahatça yaktı.</p>

  <p>Uzun bir sure ayakta durarak ateşi izledi. Endişeliydi. Nan Balat yetenekliydi ama hepsi de geçirmiş oldukları hayatın yaralarını taşıyorlardı. Eylita güvenebildikleri tek kâtipti ve o... eh, o inanılmayacak kadar iyiydi ama pek akıllı değildi.</p>

  <p>İç çekerek çalışmalarına geri dönmek için odayı terk etti. Bu sadece onun aklını dertlerinden uzaklaştırmakla kalmayacaktı; Jasnah da eğer o fazla uzun oyalanırsa huysuzlaşırdı.</p>

  <p style="text-align: center;">♦</p>

  <p style="text-align: center;">♦♦</p>

  <p>Beş saat sonra, Shallan neden o kadar hevesli olduğunu merak etti.</p>

  <p>Bu derin eğitim için elinde olan fırsatın tadını çıkarıyordu. Ama son zamanlarda, Jasnah ona Alethi monarşisinin tarihini çalıştırmaya başlamıştı. Bu etraftaki en ilgi çekici konu değildi. Shallan’ın sıkıntısı, ifade ettiği görüşleri gülünç bulduğu bir dizi kitabı da okumaya zorlanmış olmasından dolayı şiddetleniyordu.</p>

  <p>Jasuah’nın Peçe’deki locasında oturuyordu. Işıklar, localar ve gizemli araştırmacılardan oluşan devasa duvar artık onda huşu uyandırmıyordu. Mekân rahat ve tanıdık hâle gelmekteydi. O anda yalnızdı.</p>

  <p>Shallan hüreliyle gözlerini ovuşturdu, sonra da kitabını kapattı. “Ben,” diye mırıldandı, “Gerçekten de Alethi monarşisinden nefret etmeye başlıyorum.”</p>

  <p>“Öyle mi?” dedi sakin bir ses arkasından. Şık bir eflatun elbise giymiş olan Jasnah yürüyerek yanından geçti; arkasında kucağında bir kitap yığınıyla gelen bir parshman hamal vardı. “Bunu kişisel olarak almamaya çalışacağım.”</p>

  <p>Shallan irkildi, sonra da şiddetle kızardı. <i>“Bireysel</i> olarak demek istemedim, Berrakhanım Jasnah. Kategorik olarak demek istedim.”</p>

  <p>Jasnah kıvrak bir şekilde locadaki sandalyesine oturdu. Shallan’a bir kaşını kaldırdı, sonra da parshmana yükünü indirmesi için işaret etti.</p>

  <p>Shallan hâlâ Jasnah’yı bir muamma olarak görüyordu. Bazı zamanlar, Shallan işini böldüğü için ona kızmış, katı bir âlim gibi görünüyordu. Başka zamanlarda ise, sert dış görünüşün arkasında gizlenen alaycı bir mizah anlayışının izleri varmış gibi görünüyordu kişiliğinde. İki durumda da, Shallan kendisini kadının etrafında dikkate değer şekilde rahat hissediyordu. Jasnah onu aklındakileri söylemesi için cesaretlendiriyordu ki bu Shallan’ın memnuniyetle kabul ettiği bir şeydi.</p>

  <p>“Patlamana bakarak bu konunun senin canını sıkmakta olduğunu varsayıyorum,” dedi Jasnah parshman çekilirken ciltleri gözden geçirerek. “Bir âlim olma konusunda ilgi sahibi olduğunu belirttin. Eh, âlim olmanın da <i>bu</i> olduğunu öğrenmen gerekiyor.”</p>

  <p>“Herhangi bir başka bakış açısını görmeyi reddeden insanlardan argüman üstüne argüman okumak mı?”</p>

  <p>“Onlar kendilerine güveniyor.”</p>

  <p>“Ben kendine güven konusunda bir uzman değilim, Berrakhanım,” dedi Shallan bir kitabı kaldırıp bunu alıcı gözle inceleyerek. “Ama eğer önüme konulursa bunu tanıyacağımı tahmin ediyorum, Mederia’nınki gibi olan kitaplar için doğru kelimenin bu olduğunu sanmıyorum. Bunlar bana kendine güvenmekten çok kendini beğenmişlik gibi geliyor.” İçini çekerek kitabı kenara koydu. “Dürüst olmak gerekirse, ‘kendini beğenmiş’ de tam olarak doğru sözmüş gibi gelmiyor. Yeteri kadar özgün değil.”</p>

  <p>“O zaman doğru söz <i>ne</i> olmalı?”</p>

  <p>“Bilmiyorum. Belki de ‘kibrini beğenmiş’ denebilir.”</p>

  <p>Jasnah kuşkuyla bir kaşını kaldırdı.</p>

  <p>“Bu, gerekli gerçeklerin sadece onda birine sahip olduğu hâlde, sıradan kendini beğenmiş olan bir kişiden iki kat daha fazla emin olmak anlamına gelir,” dedi Shallan.</p>

  <p>Sözleri Jasnah’yı neredeyse gülümsetti. “Tepki vermekte olduğun şey Pişkinlik Akımı olarak bilinir, Shallan. Bu <i>kibrini beğenmişlik</i> edebi bir yöntem. Alimler bilerek görüşlerini abartıyor.”</p>

  <p>“Pişkinlik Akımı mı?” diye sordu Shallan kitaplarından birini yukarı kaldırarak. “Sanırım bunun arkasında durabilirim,.”</p>

  <p>“Ya?”</p>

  <p>“Evet. O konumda sırtından bıçaklamak çok daha kolay olur.”</p>

  <p>Bu sadece kalkan bir kaşa neden oldu. Bu yüzden Shallan daha ciddi olarak devam etti. “Sanırım yöntemi anlayabilirim, Berrakhanım, ama bana verdiğiniz Kral Gavilar’ın ölümü hakkındaki bu kitaplar görüşlerini savunmakta gittikçe daha da mantıksız hâle geliyorlar. Retorik bir kavram olarak başlamış olan şey görünüşe göre ağız dalaşı ve hakaretleşmeye kadar düşmüş.”</p>

  <p>“Tartışma açmaya çalışıyorlar. Alimlerin de pek çok kişi gibi gerçeklerden sakınmasını mı tercih ederdin? İnsanın cehaleti tercih etmesini mi tercih ederdin?”</p>

  <p>“Bu kitapları okurken bana âlimlik ile cehalet epey benzermiş gibi geliyor,” dedi Shallan, “Cehalet düşünceden kaçan bir adamın içinde yaşıyor olabilir ama âlimlik de zekânın arkasına saklanmış cehalet gibi görünebilir.”</p>

  <p>“Peki ya cehalet olmaksızın zekâ? Hatalı olabilme olasılığını görmezden gelmeden gerçeği aramak?”</p>

  <p>“Mitolojik bir hazine, Berrakhanım, tıpkı Şafakpareleri ya da Şerefkılıçları gibi. Kesinlikle aramaya değer ama ancak büyük bir dikkat içinde.”</p>

  <p>“Dikkat mi?” dedi Jasnah kaşlarını çatarak.</p>

  <p>“Bu sizi ünlü yapardı ama gerçekten de <i>bulmak</i> hepimizi yok eder. Kişinin hem zeki olup hem de kendisiyle aynı görüşte olmayanların, zekâsını kabul edebileceğinin kanıtı mı? Eh, ben derim ki bu bilim dünyasının tamamının temelini çürütürdü.”</p>

  <p>Jasnah burnunu çekti. “Fazla ileri gidiyorsun, çocuk. Eğer hazırcevap olmaya adadığın enerjinin yarısını işine yönlendirebilseydin, sanıyorum çağımızın en büyük âlimlerinden biri olabilirdin.”</p>

  <p>“Üzgünüm, Berrakhanım,” dedi Shallan. “Ben... Şey, benim aklım karışık. Eğitimimdeki boşluklar göz önüne alındığında, ben sizin beni birkaç yıl öncesinin değil de daha eskinin derinlerinde olan şeyler hakkında çalıştıracağınızı varsaymıştım.”</p>

  <p>Jasnah kitaplarından birini açtı. “Gördüm ki senin gibi gençlerde uzak geçmişin kıymetinin farkında olma konusunda nispeten bir eksiklik var. Bu nedenle de seni gerçek âlimliğe alıştırmak için hem daha yakın, hem de daha sansasyonel olan bir çalışma alanı seçtim. Bir kralın cinayeti senin için hiç mi ilgi çekici değil?”</p>

  <p>“Evet, Berrakhanım,” dedi Shallan. “Biz çocuklar parlak ve gürültülü şeylere bayılırız.”</p>

  <p>“Bazı zamanlar ağzın açılıyor.”</p>

  <p>“Bazı zamanlar mı? Yani diğer zamanlarda açılmıyor mu? Öyleyse benim de...” Shallan’ın sesi azalarak sustu, sonra da fazla ileri gitmiş olduğunu fark ederek dudağını ısırdı. “Özür dilerim.”</p>

  <p>“Asla akıllı olduğun için özür dileme, Shallan. Bu kötü bir emsal teşkil eder. Ancak, kişinin aklını dikkatli bir şekilde kullanması gerekir. Sen sık sık aklına gelen ilk idare edecek kadar akıllıca şeyi söylüyormuş gibi görünüyorsun.”</p>

  <p>“Biliyorum,” dedi Shallan. “Bu uzun zamandan beri benim zayıf yönlerimden biridir, Berrakhanım. Öğretmenlerim ve dadılarımın engellemek için çok uğraştığı bir şey.”</p>

  <p>“Büyük olasılıkla katı cezalar ile.”</p>

  <p>“Evet. Beni kafamın üstünde kitaplar tutarak köşede oturtmak tercih edilen yöntemdi.”</p>

  <p>“Ki bu da, seni sadece iğnelemelerini <i>daha</i> da hızlı yapman için eğitti çünkü sen yeniden düşünüp de onları bastırmadan önce dışarı çıkmaları gerektiğini biliyordun,” dedi Jasnah içini çekerek.</p>

  <p>Shallan başını bir yana eğdi.</p>

  <p>“Cezalar aptalca,” dedi Jasnah. “Senin gibi birisi üstünde kullanıldıklarında aslında cesaretlendirmeye dönüşürler. Bir oyun. Bir ceza almadan önce ne kadar konuşabilirdin? Öğretmenlerinin şakayı ıskalayacağı kadar akıllıca bir şey söyleyebilir miydin? Köşede oturmak da sana sadece cevap bulman için daha fazla zaman veriyordu.”</p>

  <p>“Ama genç bir kadının benim bu kadar sık yaptığım şekilde konuşması yakışıksız.”</p>

  <p>“‘Yakışıksız’ olan tek şey zekânı işe yarar bir şekilde yönlendirememek. Düşün. Kendini âlimlerde seni kızdıran şeye çok benzeyen bir şeyi yapmak üzere eğitmişsin: arkasında düşünce olmaksızın akıllılık. Denilebilir ki uygun bir değerlendirme temeli olmaksızın zekâ.” Jasnah bir sayfayı çevirdi. “Kibrini beğenmiş, değil mi?”</p>

  <p>Shallan kızardı.</p>

  <p>“Ben himayem altındakilerin akıllı olmasını tercih ederim,” dedi Jasnah.“Bu bana daha çok manevra alanı verir. Seni benimle birlikte saraya götürmeliyim. Sanıyorum en azından Akıl, sadece görünüşteki doğal çekingenliğin ve sivri dilinin bu kadar ilgi çekici bir karışım olması yüzünden bile, seni eğlendirici bulur.”</p>

  <p>“Evet, Berrakhanım.”</p>

  <p>“Lütfen bir kadının aklının en kıymetli silahı olduğunu hatırla. Beceriksizce ya da zamanından önce kullanılmamalı. Tıpkı az önce bahsi geçen sırttaki bıçak gibi, akıllıca bir iğneleme beklenmediği zaman en fazla etkili olur.”</p>

  <p>“Üzgünüm, Berrakhanım.”</p>

  <p>“Bu bir öğüt değildi,” dedi Jasnah bir sayfayı çevirerek. “Sadece bir gözlemdi. Arada bir böyle gözlem yaparım ben: O kitaplar küflü. Bugün gökyüzü mavi. Himayemdeki kız iflah olmaz bir geveze.”</p>

  <p>Shallan gülümsedi.</p>

  <p>“Şimdi bana neler keşfettiğini anlat.”</p>

  <p>Shallan yüzünü buruşturdu. “Pek fazla şey değil, Berrakhanım. Yoksa çok fazla şey mi demeliyim? Her yazarın Parshendilerin babanızı neden öldürdüğüne dair kendi teorileri var. Bazıları o gece şölen sırasında onlara hakaret etmiş olması gerektiğini iddia ediyor. Diğerleri bütün anlaşmanın Parshendileri onun yakınına getirmek amacını taşıyan bir hile olduğunu söylüyor. Ama bu hiç mantıklı değil çünkü daha önceden bunun için ellerine çok daha iyi fırsatlar geçmişti.”</p>

  <p>“Ya Beyazlı Suikastçı?” diye sordu Jasnah.</p>

  <p>“Gerçekten de bir anormallik,” dedi Shallan. “Dipnotlar onun hakkında yorumlarla dolu. Neden Parshendiler dışarıdan bir suikastçı tuttular? Kendi kendilerine işi başaramamaktan mı korkuyorlardı? Yoksa belki de onu onlar kiralamadı ve iftiraya uğradılar. Pek çok kişi ise Parshendilerin cinayeti üstlenmiş olduklarını göz önüne alarak bunun olası olmadığını düşünüyor.”</p>

  <p>“Peki ya senin düşüncelerin?”</p>

  <p>“Ben bir sonuca varmak için kendimi yeterli görmüyorum, Berrakhanım.”</p>

  <p>“Eğer sonuçlara varmak değilse araştırma yapmanın amacı ne?”</p>

  <p>“Öğretmenlerim bana varsayımın sadece çok tecrübeli olanlar için olduğunu söyledi,” diye açıkladı Shallan.</p>

  <p>Jasnah burnunu çekti. “Öğretmenlerin salakmış. Gençliğin tecrübesizliği Kozmer’in en büyük değişim katalizörlerinden biridir, Shallan. Sunmaker’ın fetihlerine başladığında sadece on yedi yaşında olduğunu fark etmiş miydin? Gavarah üç âlem teorisini ortaya attığı zaman daha yirminci Gözyaşları’na gelmemişti.”</p>

  <p>“Ama her bir Sunmaker ve Gavarah için yüz tane Gregorh yok mu?” O babasının müttefiki olan krallıklarla anlamsız bir savaş başlatmış olmasıyla ünlü genç bir kraldı.</p>

  <p>“Sadece <i>tek bir</i> Gregorb vardı,” dedi Jasnah yüzünü buruşturarak. “Neyse ki. Önermen geçerli. Eğitimin amacı da bu. Genç olmak eylem demektir. Bir âlim olmak ise <i>bilgi sahibi</i> eylem demektir.”</p>

  <p>“Ya da bir locada oturup altı yıllık bir cinayetle ilgili kitapları okumak demektir.”</p>

  <p>“Eğer bir amacı olmasaydı sana bunları inceletmezdim,” dedi Jasnah kendi kitaplarından bir başkasını açarak. “Çok sayıda âlim araştırmaya tamamen entellektüel bir uğraş olarak kabul ediyor. Eğer kazandığımız tüm o bilgiyle bir şey <i>yapmıyorsak</i> o zaman araştırmamızı boşa harcamışız demektir. Kitaplar bilgiyi bizim yapabileceğimizden daha iyi bir şekilde saklar; bizim yapıp da kitapların yapamadığı şey bunu <i>yorumlamaktır.</i> Yani eğer kişi sonuçlara varmayacaksa, o zaman bilgiyi metinlerde bıraksa da olur.”</p>

  <p>Shallan arkasına yaslandı, düşünceliydi. Bu şekilde ortaya konulduğu zaman, her nedense bu onda tekrar araştırmalarına gömülme isteği uyandırıyordu. Jasnah’nın ondan bu bilgi ile yapmasını istediği şey neydi? Bir kere daha, içine saplanan bir vicdan azabı hissetti. Jasnah kendisinin âlimlik eğitimi için büyük zahmetlere giriyordu ve o ise kadını en değerli varlığını çalıp, yerine kırık bir sahtesini bırakarak ödüllendirecekti. Bu fikir Shallan’ın kendisini hasta hissetmesine neden oluyordu.</p>

  <p>Jasnah’nın altında çalışmanın yeteri kadar zeki olmadığı için vereceği cezaları çekmek yanında anlamsız ezber ve angaryaları içermesini beklemişti. Önceki öğretmenlerinin eğitimine karşı yaklaşımı bu olmuştu. Jasnah farklıydı. O Shallan’a bir konu ve bunu kendi istediği şekilde araştırması için özgürlük veriyordu. Jasnah cesaret veriyor ve yardımcı oluyordu ama neredeyse bütün konuşmaları âlimliğin gerçek doğası, eğitimin amacı, bilginin güzelliği ve uygulama alanları gibi konulara dönüyordu.</p>

  <p>Jasnah Kholin öğrenmeyi gerçekten de seviyor ve başkalarının da sevmesini istiyordu. Sert bakışının, etkileyici gözlerinin ve nadiren gülümseyen dudaklarının arkasında, Jasnah Kholin gerçekten de yaptığı işe inanıyordu. Yaptığı iş her ne idiyse.</p>

  <p>Shallan kendi kitaplarından birini kaldırdı ama gizli gizli Jasnah’nın en son incelediği kitap yığınının sırtlarına göz attı. Hanedan Çağları hakkında daha fazla tarihçe. Mitolojiler, eleştiriler, aşırı spekülasyon yapmalarıyla ünlü olan âlimler tarafından yazılmış kitaplar. Jasnah’nın şu anda elinde olan cildin adı <i>Hatırlanan Gölgeler</i> idi. Shallan ismi ezberledi. Bir kopyasını bulup gözden geçirmeye çalışacaktı.</p>

  <p>Jasnah ne arıyordu? Bu çoğunluğu yüzlerce yıllık kopyaların kopyalan olan ciltlerden hangi sırları çekip çıkarmayı umuyordu? Her ne kadar Shallan Ruhdökümcüyü ilgilendiren bazı sırları keşfedebilmiş olsa da, Jasnah’nın arayışı, prensesin Kharbrantb’a gelmiş olmasının sebebi, hâlâ belirsizdi. Hem deli edici, hem de tahrik edici bir şekilde öyleydi. Jasnah geçmişteki büyük kadınlar hakkında konuşmayı severdi, tarihi sadece kayıt etmemiş aynı zamanda şekillendirmiş olanlar hakkında. İncelemekte olduğu şey her ne idiyse bunun önemli olduğunu hissediyordu. Dünyayı değiştirecek bir şey.</p>

  <p><i>Kendini kaptırmamalısın</i>, dedi Shallan kendi kendine kitabı ve notlarıyla arkasına yaslanırken. <i>Senin amacın dünyayı değiştirmek değil. Senin amacın kardeşlerini ve evini korumak.</i></p>

  <p>Yine de, iyi bir öğrenciymiş gibi görünmesi gerekiyordu. Ve bu da ona koridordan gelen ayak sesleri tarafından bölünene kadar kendini iki saat boyunca çalışmalarında kaybetmesi için bir sebep teşkil ediyordu. Büyük olasılıkla hizmetkârlar öğle yemeğini getiriyordu. Jasnah ve Shallan çoğu zaman balkonlarında yerlerdi.</p>

  <p>Shallan’ın yemeğin kokusunu alınca midesi guruldadı ve sevinçli bir şekilde kitabını kenara koydu. Çoğu zaman öğle yemeği sırasında resim yapardı, Jasnah’nın görsel sanatlara karşı olan önyargısına rağmen cesaretlendirdiği bir etkinlikti. Diyordu ki asil erkekler sık sık bir kadında çizim ve resmin cazip olduğunu düşünürdü ve bu yüzden de Shallan’ın yeteneklerini koruması gerekir, sırf talipleri çekme amacı için olsa bile.</p>

  <p>Shallan bunu bir hakaret olarak görüp görmemesi gerektiğini bilemiyordu. Ve Jasnah’nın asla müzik ya da resim gibi daha münasip olan dişil sanatlarla uğraşmaya zahmet etmemesi, onun evlilik konusundaki kendi niyeti hakkında ne ifade ediyordu?</p>

  <p>“Majesteleri,” dedi Jasnah zarif bir şekilde ayağa kalkarak.</p>

  <p>Shallan irkildi ve aceleyle omzunun üstünden geriye baktı. Kharbranth’ın yaşlı kralı ince süslemeleri olan muhteşem, turuncu ve beyaz cübbeler giymiş olarak kapıda duruyordu. Shallan aceleyle ayağa kalktı.</p>

  <p>“Berrakhanım Jasnah,” dedi kral, “Rahatsız etmiyorum ya?”</p>

  <p>“Varlığınız asla bir rahatsızlık değil, Majesteleri,” dedi Jasnah. O da Shallan kadar şaşırmış olmalıydı ama bir an için bile olsa rahatsızlık ya da endişe göstermemişti. “Zaten kısa süre sonra öğle yemeği yiyecektik.”</p>

  <p>“Biliyorum, Berrakhanım,” dedi Taravangian. “Umuyorum ki size katılmama aldırmazsınız.” Bir grup hizmetkâr bir masa ile yemekleri içeri getirmeye başladılar.</p>

  <p>“Hiç de değil,” dedi Jasnah.</p>

  <p>Hizmetkârlar daire şeklindeki masaya yemek sırasında cinsleri ayırmak için iki farklı masa örtüsü koyarak aceleyle masayı kurdular. Yarım ay şeklindeki örtüleri ortalarından ağırlıklarla sabitlediler; kral için kırmızı, kadınlar için mavi. Yemeklerle doldurulmuş üstü örtülü tabaklar bunu takip etti: kadınlar için tatlı sebzeli duru ve soğuk bir güveç, kral için de baharat kokan bir çorba. Kharbranthlılar öğle yemeklerinde çorbayı tercih ediyorlardı.</p>

  <p>Shallan ona da bir yer ayırdıklarını gördüğünde şaşırmıştı. Babası asla çocuklarıyla aynı masada yemek yemezdi, favorisi olan Shallan bile kendi masasına gönderilirdi. Jasnah oturduğu zaman Shallan da öyle yaptı. Midesi tekrar guruldadı ve kral başlamaları için elini salladı. Jasnah’nın zarafetiyle kıyaslandığında kralın hareketleri hantalca görünüyordu.</p>

  <p>Kısa süre sonra Shallan hâlinden memnun bir şekilde yemek yiyordu; bir kadında olması gereken zarafetle, emineli kucağında, sebze ya da meyve parçalarına saplamak için hüreliyle bir şişi kullanıyordu. Kral ağzını şapırdatıyordu ama pek çok erkek kadar gürültülü değildi, Neden ziyarete gelmeye tenezzül etmişti? Resmi bir yemek daveti daha uygun olmaz mıydı? Elbette, Taravangian’ın protokoldeki ustalığı ile meşhur olmadığını öğrenmişti. O popüler bir kraldı; hastaneler inşa ettiği için <i>koyugözlerin</i> sevgilisiydi. Ancak <i>açıkgözler</i> onun pek de zeki olmadığını düşünüyordu.</p>

  <p>Taravangian bir aptal değildi. Ne yazık ki, <i>açıkgöz</i> politikasında sadece ortalama olmak bir dezavantajdı. Onlar yemek yerlerken sessizlik uzayarak sıkıntılı bir hâle geldi. Birkaç sefer, kral sanki bir şey söylemek istiyormuş gibi göründü ama sonra çorbasına geri döndü, Jasnah’dan gözü korkuyormuş gibi görünüyordu.</p>

  <p>“Peki, torununuz nasıl Majesteleri?” diye sordu Jasnah en sonunda. “İyileşip toparlanıyor mu?”</p>

  <p>“Oldukça iyi, teşekkür ederim,” dedi Taravangian, sanki konuşmaya başladığı için rahatlamış gibi. “Ancak şimdi Meclis’in daha dar koridorlarından kaçınıyor. Yardımınız için size tekrar teşekkür etmek istiyorum.”</p>

  <p>“İçindeki potansiyeli kendini tatmin edecek bir şekilde kullanmak her zaman işe yarar, Majesteleri.”</p>

  <p>“Eğer böyle dememi mazur görürseniz, ardentler yardımınız hakkında pek de iyi düşünmüyorlar,” dedi Taravangian. “Bunun büyük olasılıkla hassas bir konu olduğunun farkındayım. Belki de hiç değinmemem gerekir ama...”</p>

  <p>“Hayır, çekinmeyin,” dedi Jasnah şişinin ucundaki küçük yeşil bir lurpu yiyerek, “Seçimlerimden dolayı utanıyor değilim.”</p>

  <p>“O zaman yaşlı bir adamın merakını mazur göreceksiniz?”</p>

  <p>“Merakı her zaman mazur görürüm, Majesteleri,” dedi Jasnah. “Bana duyguların en içten olanlarından biriymiş gibi gelir.”</p>

  <p>“O zaman bunu nereden buldunuz?” diye sordu Taravangian Jasnah’nın siyah bir eldivenle üstünü örtülü tutuyor olduğu Ruhdökümcüye doğru başıyla işaret ederek, “Vakıfların eline düşmesine nasıl engel oldunuz?”</p>

  <p>“İnsan bu soruların tehlikeli olduğunu görebilir, Majesteleri.”</p>

  <p>“Sizi konuk ederek zaten birkaç yeni düşman edindim.”</p>

  <p>“Bağışlanacaksınız,” dedi Jasnah. “Seçmiş olduğunuz vakfa bağlı olarak.”</p>

  <p>“Bağışlanmak mı? Ben mi?” Yaşlı adam bunu eğlendirici buluyormuş gibi görünüyordu ve bir an için, Shallan yüz ifadesinde derin bir pişmanlık gördüğünü düşündü. “Pek de olası değil. Ama o bambaşka bir konu. Lütfen. Sorularımda ısrar ediyorum.”</p>

  <p>“Ve ben de kaçamak davranmakta ısrar ediyorum, Majesteleri. Üzgünüm. Merakınızı mazur görüyorum ancak bunu gideremem. Bu sırlar benim.”</p>

  <p>“Elbette, elbette.” Kral utanmış gibi görünerek arkasına yaslandı. “Şimdi büyük olasılıkla benim bu yemeği sadece sizi fabrial hakkında sorguya çekmek için getirttiğimi düşünüyorsunuz.”</p>

  <p>“O zaman başka bir amacınız mı var?”</p>

  <p>“Şey, görüyorsunuz, öğrencinizin sanatsal becerileri hakkında son derece harika şeyler duydum. Düşünmüştüm ki belki de...” Shallan’a gülümsedi.</p>

  <p>“Elbette, Majesteleri,“ dedi Shallan. “Sizin bir portrenizi yapmaktan mutluluk duyarım.”</p>

  <p>Shallan yemeğini yarım bırakıp ayağa kalkarak malzemelerini toplarken kralın gözleri mutlulukla parladı. Shallan Jasnah’ya bir göz attı ama kadının yüzünü okumak mümkün değildi.</p>

  <p>“Beyaz bir arka plan önünde basit bir portre mi tercih edersiniz?” diye sordu Shallan. “Yoksa çevreyi de içeren daha geniş bir perspektif mi istersiniz?”</p>

  <p>“Belki de,” dedi Jasnah üstüne basa basa, “Yemek bitene kadar beklesen daha iyi, Shallan?”</p>

  <p>Shallan hevesi yüzünden bir aptal gibi hissederek kızardı. “Elbette.”</p>

  <p>“Hayır, hayır,” dedi kral. “Benim yemeğim bitti. Daha geniş bir çizim mükemmel olur çocuğum. Nasıl oturmamı istersin?” Sandalyesini geriye itip müşfik bir edayla poz vererek gülümsedi.</p>

  <p>Shallan gözlerini kırparak görüntüyü aklında sabitledi. “Bu mükemmel, Majesteleri. Yemeğinize geri dönebilirsiniz.”</p>

  <p>“Hareketsiz oturmam gerekmiyor mu? Daha önce de portreler için poz verdim.”</p>

  <p>“Gerek yok,” diye kralı temin etti Shallan oturarak.</p>

  <p>“Pekâlâ,” dedi sandalyesini tekrar masaya yaklaştırarak. “Sanatın için o kadar başka şey varken bir konu olarak kendimi kullandırdığım için özür diliyorum. Benim bu yüzüm eminim ki senin tasvir etmiş oldukların arasında en etkileyici olanı değildir.”</p>

  <p>“Hiç de değil,” dedi Shallan. “Sizinki gibi bir yüz tam da bir sanatçının ihtiyacı olan şeydir.”</p>

  <p>“Öyle mi?”</p>

  <p>“Evet, de...” Shallan kendine engel oldu. <i>Evet, deri ideal bir tuval olabilecek kadar parşömene benziyor,</i> diye taş atmak üzereydi. “...O ekileyici burnunuz ve kırışık bilge alın. Karakalem ile oldukça çarpıcı olacak.”</p>

  <p>“Ha. Eh peki o zaman. Devam et. Gerçi hâlâ ben poz vermeden senin nasıl çalışabileceğini çıkaramıyorum.”</p>

  <p>“Berrakhanım Shallan’ın bazı eşsiz yetenekleri var,” dedi Jasnah. Shallan çizimine başladı.</p>

  <p>“Sanıyorum olması gerekiyor!“ dedi kral. “Varas için yapmış olduğu çizimi gördüm.”</p>

  <p>“Varas?” diye sordu Jasnah.</p>

  <p>“Palanaeum’un yardımcı koleksiyonlar şefi,” dedi kral. “Uzak bir kuzenim. Diyor ki personel genç öğrencinize epey bayılıyormuş. Onu nasıl buldunuz?”</p>

  <p>“Beklenmedik bir şekilde,” dedi Jasnah. “Ve bir eğitim ihtiyacı içinde.”</p>

  <p>Kral başını yana eğdi.</p>

  <p>“Sanatsal beceriyi ben üstlenemem,” dedi Jasnah. “Bu önceden var olan bir durumdu.”</p>

  <p>“Ah, Yaradan’ın bir lütfü.”</p>

  <p>“Öyle de diyebilirsiniz.”</p>

  <p>“Ama siz demezsiniz, sanıyorum?“ Taravangian beceriksizce kıkırdadı.</p>

  <p>Shallan hızla çiziyordu; kralın kafasının şeklini oluşturdu. Kral rahatsız bir şekilde kımıldandı. “Bu senin için zor mu, Jasnah? Demek istiyorum ki acı verici mi?”</p>

  <p>“Tanrısızlık bir hastalık değil, Majesteleri,” dedi Jasnah duygusuzca. “Ayağımda mantar çıkmış gibi bir durum değil.”</p>

  <p>“Elbette değil, elbette değil. Ama... Şey, inanacak hiçbir şeyin olmaması zor değil mi?”</p>

  <p>Shallan öne doğru eğildi; hâlâ çiziyordu ama dikkatini de konuşmaya vermişti. Shallan bir kâfirin altında eğitim görmenin biraz daha heyecanlı bir şey olacağını varsaymıştı. O ve Kabsal -Kharbranth’taki ilk gününde tanışmış olduğu nükteli ardent- birkaç kere Jasnah’nın inancı hakkında konuşmuşlardı. Ancak Jasnah’nın yanında konu asla açılmıyordu. Açıldığı zaman da, Jasnah çoğu zaman konuyu değiştiriyordu.</p>

  <p>Ancak bugün öyle yapmadı. Belki de kralın sorusundaki içtenliği sezmişti. “Ben inanacak bir şeyimin olmadığını söylemezdim, Majesteleri. Aksine, benim inanacak çok şeyim var. Kardeşim ve amcam, benim kendi becerilerim. Bana ebeveynlerim tarafından öğretilen şeyler.”</p>

  <p>“Ama siz neyin doğru ve neyin yanlış olduğunu... Bunu bir kenara bıraktınız.”</p>

  <p>“Sadece vakıfların öğretilerini kabul etmiyor olmam, doğru ve yanlış üstüne olan inançlarımı bir kenara bıraktığım anlamına gelmez.”</p>

  <p>“Ama neyin doğru olduğunu <i>Yaradan</i> belirler!”</p>

  <p>“Doğrunun doğru <i>olabilmesi</i> için illa birilerinin, görünmeyen bir <i>şeylerin,</i> ilan etmesi mi gerekir? İnanıyorum ki benim sadece kendi gönlüme uyan ahlakım, sadece cezalandırılmaktan korktukları için doğru davrananların ahlaklarından daha gerçek ve sağlam.”</p>

  <p>“Ama kanunun özü o,” dedi kral, kafası karışmış gibi görünüyordu. “Eğer cezalandırma olmazsa, sadece kargaşa olur.”</p>

  <p>“Eğer kanunlar olmasaydı, bazı insanlar istedikleri gibi davranırlardı, evet,” dedi Jasnah. “Ama başkalarının zararına kişisel kazanç fırsatı verildiği zaman, ne kadar çok kişinin doğru olanı seçtiği dikkate değer değil mi?”</p>

  <p>“Çünkü Yaradan’dan korkuyorlar.”</p>

  <p>“Hayır,” dedi Jasnah. “Ben içimizde toplumun iyiliğini hedeflemenin, çoğu zaman birey için de en iyisi olduğunu anlayan içsel bir şeyler olduğunu düşünüyorum, insanoğlu ona bu fırsatı tanıdığımız zaman asildir. Bu asalet, herhangi bir tanrının hükmünden bağımsız olarak var olan bir şey.”</p>

  <p>“Ben <i>herhangi</i> bir şeyin nasıl Tanrının hükmünden bağımsız olabileceğini anlayamıyorum.“ Kral başını salladı, şaşkındı. “Berrakhanım Jasnah, tartışma amacında değilim ama Yaradan’ın tanımının kendisi her şeyin onun sayesinde var olması değil mi?”</p>

  <p>“Eğer bir ile biri toplarsanız iki eder, değil mi?”</p>

  <p>“Şey, evet.”</p>

  <p>“Bunun doğru olması için herhangi bir tanrının bunu ilan etmesi gerekmez,“ dedi Jasnah. “Yani, matematiğin Yaradan’ın dışında, ondan bağımsız olarak var olduğunu söyleyemez miyiz?”</p>

  <p>“Belki.”</p>

  <p>“Eh, ben sadece ahlakın ve insan iradesinin de ondan bağımsız olduğunu söylüyorum.” dedi Jasnah.</p>

  <p>“Eğer öyle derseniz,” dedi kral kıkırdayarak, “O zaman Yaradan’ın var olmasındaki bütün amacı ortadan kaldırmış olursunuz!”</p>

  <p>“Gerçekten de öyle.”</p>

  <p>Balkon sessizleşti. Jasnah’nın küre lambaları üzerlerine soğuk, düzenli bir ışık düşürüyordu. Rahatsız bir an boyunca, tek ses Shallan’ın çizim tahtası üzerindeki kaleminin gıcırtısıydı. Hızlı, sert hareketlerle çalışıyordu; Jasnah’nın söylemiş olduğu şeyler yüzünden rahatsız olmuştu. Onun kendisini içi boş gibi hissetmesine sebep olmuşlardı. Bu kısmen kralın, bütün hoşluğuna rağmen, tartışmada iyi olmaması yüzündendi. Çok tatlı bir adamdı ama bir tartışmada Jasnah’nın karşısında duramazdı.</p>

  <p>“Şey,” dedi Taravangian. “İtiraf etmeliyim ki fikirlerinizi oldukça etkili bir şekilde ortaya koyuyorsunuz. Ancak ben onları kabul etmiyorum.”</p>

  <p>“Benim niyetim inancımı yaymak değil, Majesteleri,” dedi Jasnah. “İnançlarımı kendime saklamaktan memnunum ve bu da vakıflarda olan çoğu meslektaşımın yapmakta zorlandığı bir şey. Shallan, daha bitiremedin mi?”</p>

  <p>“Neredeyse bitti, Berrakhanım.”</p>

  <p>“Ama daha sadece birkaç dakika oldu!” dedi kral.</p>

  <p>“Shallan’ın dikkate değer bir yeteneği var, Majesteleri,” dedi Jasnah. “Sanıyorum ki buna değinmiştim.”</p>

  <p>Shallan eserini inceleyerek arkasına yaslandı. Konuşmaya o kadar odaklanmıştı ki içgüdülerine güvenerek ellerinin kendi kendilerine çizim yapmalarına izin vermişti. Çizim kralı bilge bir yüz ifadesiyle sandalyesinde otururken betimliyordu, kuleye benzer balkon duvarları arkasındaydı. Balkona açılan kapı girişi sağ tarafındaydı. Evet, bu iyi bir portreydi. Shallan’ın en iyi işi değildi ama...</p>

  <p>Shallan kalbi göğsünde zıplayıp nefesi tıkanarak dondu. Kralın arkasındaki kapıda duran bir <i>şeyler</i> çizmişti. Yanları son derece katı bir şekilde, sanki camdan yapılmış gibi aşağı inen pelerinleri önlerinde ikiye ayrılmış, uzun ve ince iki yaratık. Sert, yüksek yakalarının üzerinde, yaratıkların kafalarının olması gereken yerde, havada asılı duran imkânsız açılar ve geometrilerle dolu çarpık tasarımlı bir desen vardı.</p>

  <p>Shallan afallamış bir şekilde oturup kaldı, Bu şeyleri neden çizmişti? Onu böyle şeyler çizmeye ne...</p>

  <p>Sertçe başını kaldırdı. Koridor boştu. Yaratıklar almış olduğu Hatıra’nın bir parçası değillerdi. Elleri bunları kendi kendilerine çizmişlerdi.</p>

  <p>“Shallan?” dedi Jasnah.</p>

  <p>Refleks olarak Shallan kalemini düşürdü ve kâğıdı hür eliyle kaparak buruşturdu. “Üzgünüm, Berrakhanım. Konuşulanlara çok fazla dikkatimi vermişim. Bundan dolayı özensiz bir çizim oldu.”</p>

  <p>“Eh, en azından bir <i>görebiliriz,</i> çocuğum,” dedi kral ayağa kalkarak.</p>

  <p>Shallan kavrayışını sertleştirdi. “Lütfen, hayır!”</p>

  <p>“Bazı zamanlarda bir sanatçının mizacına sahip olabiliyor, Majesteleri.” Jasnah içini çekti. “Bunu onun elinden almak mümkün olmayacak.”</p>

  <p>“Size başka bir tane yapacağım. Majesteleri,” dedi Shallan. <i>“Çok</i> özür dilerim.”</p>

  <p>Kral ince sakalını ovuşturdu. “Evet. Şey, torunum için bir hediye olacaktı...”</p>

  <p>“Bugün bitmeden,” diye söz verdi Shallan.</p>

  <p>“Bu harika olur. Poz vermeme gerek olmadığına emin misin?”</p>

  <p>“Hayır. Hayır, buna gerek olmayacak, Majesteleri,” dedi Shallan. Kalbi hâli küt küt atıyordu ve o iki çarpık şeklin görüntüsünü aklından kovalayamıyordu; bu yüzden de kralın bir Hatıra’sını daha aldı. Daha uygun bir resim yaratmak için onu kullanabilirdi.</p>

  <p>“Peki o zaman,” dedi kral. “Sanırım artık gitmeliyim. Hastanelerden birini ve hastaları ziyaret etmek istiyorum. Resmi odalarıma gönderebilirsin ama acele etme. Gerçekten de, sorun değil.”</p>

  <p>Shallan reverans yaptı, buruşturulmuş kâğıt hâlâ göğsüne bastırılmış hâlde duruyordu. Kral eşlikçileriyle birlikte çekildi, birkaç parshman masayı toplamak için içeri girdi.</p>

  <p>“Asla senin bir resim çizerken hata yaptığını görmedim,” dedi Jasnah tekrar masasına oturarak. “En azından sayfayı yok edecek kadar korkunç bir tanesini değil,”</p>

  <p>Shallan kızardı.</p>

  <p>“Bir sanatın ustası bile yanlış yapabilir, sanırım. Hadi bir sonraki saati Majestelerine uygun bir portre yapmak için ayır.”</p>

  <p>Shallan elindeki mahvolmuş çizime baktı. Yaratıklar sadece onun hayaliydi, aklının izin verdiği abuk sabuk sayıklamaların bir ürünü. Hepsi buydu. Sadece hayal gücü. Belki de bilinçaltında ortaya koyma ihtiyacı hissettiği bir şeyler vardı. Ama o zaman şekiller ne anlama gelebilirdi?</p>

  <p>“Kralla konuşurken bir noktada tereddüt ettiğini fark ettim,” dedi Jasnah. “Söylemediğin şey neydi?”</p>

  <p>“Yakışıksız bir şey.”</p>

  <p>“Ama akıllıca?“</p>

  <p>“Akıllılık asla o anın dışından bakıldığı zaman o kadar da etkileyici görünmüyor, Berrakhanım. Bu sadece sersemce bir düşünceydi.”</p>

  <p>“Ve sen de bunu boş bir iltifatla değiştirdin. Sanırım açıklamaya çalıştığım şeyi yanlış anladın, çocuk. Senin sessiz kalmanı istemiyorum. Akıllı olmak iyi bir şey.”</p>

  <p>“Ama eğer konuşmuş olsaydım krala hakaret etmiş olur, belki aklını da karıştırırdım ki bu da ona utanç verirdi,” dedi Shallan. “Eminim ki insanların onun aklının yavaş işlediği ile ilgili neler söylediğini biliyordur.”</p>

  <p>Jasnah burnunu çekti. “Boş sözler. Aptal insanların uydurmaları. Ama belki de konuşmamış olman bilgece oldu; gerçi becerilerini yöneltmek ile <i>bastırmak</i> iki farklı şey. Hem akıllıca hem de uygun olan bir şeyler düşünmeni daha çok tercih ederim.”</p>

  <p>“Evet, Berrakhanım.”</p>

  <p>“Ayrıca,” dedi Jasnah, “İnanıyorum ki Taravangian’ı güldürmüş olabilirsin. Son zamanlarda bir şeyler onu rahatsız ediyormuş gibi görünüyor.”</p>

  <p>“O zaman siz onu sıkıcı olarak görmüyor musunuz?” diye sordu Shallan merakla. Kendisi kralın sıkıcı ya da aptal olduğunu düşünmüyordu ama Jasnah kadar zeki ve eğitimli birinin kral gibi bir adama karşı fazla sabrının olmayabileceğini düşünmüştü.</p>

  <p>“Taravangian harika bir adam ve kendi kendilerini kraliyet yöntemlerinin uzmanları ilan etmiş olanların yüz tanesine bedel,” dedi Jasnah. “Bana amcam Dalinar’ı hatırlatıyor. Dürüst, içten, ilgili.”</p>

  <p>“Buradaki <i>açıkgözler</i> onun zayıf olduğunu söylüyor,” dedi Shallan. “Diğer hükümdarların bu kadar fazla suyuna gitmeye çalıştığı için, savaştan korktuğu için, bir Parekılıcı sahibi olmadığı için.”</p>

  <p>Jasnah cevap vermedi ama rahatsız olmuş gibi görünüyordu.</p>

  <p>“Berrakhanım?” diye üsteledi Shallan kendi sandalyesine doğru yürüyerek kalemlerini düzenlerken.</p>

  <p>“Antik zamanlarda, krallığına barış getiren bir adamın çok büyük bir değer taşıdığı düşünülürdü,” dedi Jasnah. “Bugün aynı adam bir korkak olarak aşağılanıyor.” Başını salladı. “Yüzyıllardır süregelmekte bu değişim. Bunun bizi dehşete düşürmesi gerekir. Taravangian gibi daha çok adam olsa iyi olurdu ve senden bir daha asla ona sıkıcı dememeni talep edeceğim, laf arasında bile.“</p>

  <p>“Evet, Berrakhanım,” dedi Shallan başını eğerek. “Gerçekten de söylediğiniz şeylere inanıyor musunuz? Yaradan hakkında olanlara?”</p>

  <p>Jasnah bir an için sessizdi. “İnanıyorum. Gerçi belki inancımı abartmış olabilirim.”</p>

  <p>“Retorik teorinin Kesincilik Akımı mı?”</p>

  <p>“Evet,” dedi Jasnah. “Sanırım öyleydi. Bugün çalışırken sana sırtımı dönmemeye dikkat etmem gerekecek.”</p>

  <p>Shallan gülümsedi.</p>

  <p>“Gerçek bir âlim hiçbir konu üzerinde kapalı görüşlü olmamalıdır, ne kadar emin hissediyor olsa da,” dedi Jasnah. “Sadece henüz vakıflardan birine katılmak için ikna edici bir sebep bulmamış olmam, asla katılmayacağım anlamına gelmez. Gerçi bugünkü gibi bir tartışmaya her girişimde inançlarım daha da sağlamlaşıyor.”</p>

  <p>Shallan dudağını ısırdı. Jasnah yüz ifadesini fark etti. “Bunu kontrol etmeyi öğrenmen gerekecek Shallan. Duygularını açık ediyor.”</p>

  <p>“Evet, Berrakhanım.”</p>

  <p>“E hadi söyle.”</p>

  <p>“Sadece kralla olan konuşmanız tam olarak adil değildi.”</p>

  <p>“Ya?”</p>

  <p>“Çünkü onun, şey, biliyorsunuz. Onun kapasitesi sınırlı. Oldukça iyi iş çıkardı ama Vorin ilahiyatında daha iyi tecrübesi olan birinin kullanmış olabileceği argümanları ortaya koymadı.”</p>

  <p>“Ve böyle bir kişi ne tür argümanlar ortaya koymuş olabilirdi?”</p>

  <p>“Şey, ben kendim o alanda pek iyi eğitimli değilim. Ama düşünüyorum ki tartışmanın bir hayati parçasını görmezden geldiniz ya da en azından önemini küçük gösterdiniz.”</p>

  <p>“Bu da?”</p>

  <p>Shallan göğsüne dokundu. “Kalplerimiz, Berrakhanım. Ben inanıyorum çünkü bir şey hissediyorum, inancımla yaşadığım zaman gelen bir huzur, Yaradan’a bir yakınlık.”</p>

  <p>“Akıl beklenen duygusal tepkileri ortaya çıkarına becerisine sahiptir.”</p>

  <p>“Ama siz kendiniz bizim davranış şeklimizin, doğru ve yanlış üzerine olan hislerimizin, insanlığımızın tanımlayıcı bir özelliği olduğunu iddia etmediniz mi? Fikrinizi kanıtlamak için içsel ahlakımızı kullandınız. O zaman nasıl benim duygularımı bir kenara bırakabilirsiniz?”</p>

  <p>“Bir kenara bırakmak? Hayır. Bunlara şüphecilik ile yaklaşmak? Belki. Senin duyguların Shallan, ne kadar güçlü olurlarsa olsunlar, sana aitler, Bana değil. Ve benim hissettiğim şey ise hayatımı beni gökyüzünden izleyen, görülmeyen, bilinmeyen, bilinemeyen bir varlığın takdirini kazanmaya çalışarak harcamanın tam anlamıyla beyhude olduğu.” Kalemiyle Shallan’a işaret etti. “Ama senin retorik yöntemin iyileşiyor. Eninde sonunda senden bir âlim çıkaracağız.”</p>

  <p>Shallan içinde yükselen bir mutluluk dalgası hissederek gülümsedi. Jasnah’dan gelen övgü zümrüt bir broamdan daha kıymetliydi.</p>

  <p><i>Ama... Ben bir âlim olmayacağım. Ben Ruhdökümcüyü çalacağım ve gideceğim.</i></p>

  <p>Bunun hakkında düşünmekten hoşlanmıyordu. Bu da üstesinden gelmesi gereken başka bir şeydi; onu rahatsız eden şeyler hakkında düşünmekten kaçınmaya meyilliydi.</p>

  <p>“Şimdi acele et ve kralın çizimini yap,” dedi Jasnah bir kitabı kaldırarak. “Çizmeyi bitirdiğin zaman hâlâ yapacak çok miktarda gerçek işin olacak.”</p>

  <p>“Evet, Berrakhanım,” dedi Shallan.</p>

  <p>Ancak ilk kez Shallan’a çizmek zor geldi; aklı odaklanmak için fazlasıyla bulanıktı.</p>
</body>
</html>
