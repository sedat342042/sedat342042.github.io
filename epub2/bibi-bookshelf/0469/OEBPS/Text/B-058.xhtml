<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2 title="BÖLÜM-058"><img alt="" src="../Images/main-84.jpg" /></h2>

  <p><b><i>“Gece yarısı Anası Re-Shephir, o karanlık, o korkunç, o mahvedici özüyle melânetleri doğuruyor. O burada! Ölmemi izliyor!”</i></b></p>

  <div>
    <b><br /></b>
  </div>

  <p><b>— Shashabev, 1173 tarihli, ölümden 8 saniye önce. Örnek: Kırklarında <i>koyugözlü</i> bir liman işçisi, üç çocuk babası.</b></p>

  <div>
    <br />
  </div>

  <p>Yanılmış olmaya karşı ciddi bir tiksintim var.” Adolin sandalyesinde arkasına yaslanmış, bir eli kristal tepeli masanın üstünde ve diğeri de kupasındaki şarabı döndürerek oturuyordu. Sarı şarap. Bugün görev başında değildi ve bu yüzden de kendini birazcık şımartabilirdi.</p>

  <p>Rüzgâr saçını dalgalandırdı. Dış Pazar’daki bir şarap dükkânının önündeki masalardan birinde, diğer bir grup genç <i>açıkgözle</i> birlikte oturuyordu. Dış Pazar savaş kamplarının dışında, kralın sarayının yakınlarında türemiş olan bir binalar grubuydu. Oturdukları teraslı yerin aşağısından çeşit çeşit insanların oluşturduğu bir kalabalık geçmekteydi.</p>

  <p>“Bence herkes senin antipatini paylaşıyordur, Adolin,” dedi Jakamav iki dirseği de masanın üstünde öne eğilerek. Yüceprens Roion’un kampından olan, üçüncü Dan’dan bir <i>açıkgözdü</i> ve yapılı bir adamdı. “Yanılmış olmaktan kim hoşlanır ki?”</p>

  <p>“Bunu tercih eden çeşitli insanlar tanıyorum,” dedi Adolin düşünceli bir şekilde. “Elbette, onlar bu gerçeği <i>itiraf</i> etmiyorlar. Ama insan onların hatalarının sıklığından başka ne gibi bir sonuç çıkarabilir?”</p>

  <p>Jakamav’ın bu ikindi için eşlikçisi olan İnkima çınlayan bir kahkaha attı. Saçını siyaha boyayan, sarı gözlü tombul bir şeydi. Kırmızı bir elbise giyiyordu. Bu renk ona pek gitmiyordu.</p>

  <p>Danlan da oradaydı elbette. Adolin’in yanında uygun mesafede bir sandalyede oturuyordu; gerçi arada bir hüreliyle Adolin’in koluna dokunuyordu. Şarabı eflatundu. Şarabı <i>gerçekten</i> de seviyordu ama kıyafetleriyle uyumlu olan, rengi tercih edermiş gibi görünüyordu. İlginç bir huya sahipti. Adolin gülümsedi. O uzun boynu ve şık bir giysiyle sarmalanmış olan narin yapısıyla aşırı derecede alımlı görünüyordu. Büyük ölçüde kumral olsa da o saçını boyamıyordu. Açık renk saçta yanlış olan hiçbir şey yoktu. Neden ideal olan <i>açıkgözlerken,</i> herkes <i>koyu</i> saça bu kadar meraklıydı bilmiyordu.</p>

  <p><i>Kes şunu,</i> dedi Adolin kendi kendine. <i>Senin de sonun baban kadar çok kara kara düşünmek olacak.</i></p>

  <p>Diğer ikisi, Toral ve onun eşlikçisi Eshava, Yüceprens Aladar’ın kampından <i>açıkgözlerdi.</i> Kholin Evi şu aralar gözden düşmüş olabilirdi ama Adolin’in neredeyse bütün savaş kamplarında tanıdıkları ya da arkadaşları vardı.</p>

  <p>“Haksız olmak eğlendirici olabilir,” dedi Toral. “Hayatı ilginç kılar. Eğer hepimiz her zaman haklı olsaydık, o zaman ne olurdu?”</p>

  <p>“Canım,” dedi eşlikçisi. “Sen bir keresinde bana neredeyse her zaman haklı olduğunu söylememiş miydin?”</p>

  <p>“Evet,” dedi Toral. “Ve bu yüzden de eğer herkes benim gibi olsaydı, ben kiminle alay ederdim? Diğer herkesin becerikliliği yüzünden sıradan hale gelmek beni dehşete düşürürdü.”</p>

  <p>Adolin şarabından bir yudum alarak gülümsedi. Bugün arenada resmi bir düellosu vardı ve düellolardan önce bir kupa sarının rahatlamasına yardımcı olduğunu fark etmişti, “Eh, <i>benim</i> çok sık haklı olmam konusunda endişe etmene gerek yok, Toral. Sadeas’ın babama karşı harekete geçeceğinden çok emindim. Bu mantıklı değil. Neden yapmasın?”</p>

  <p>“Konumunu ayarlamak içindir, belki?” dedi Toral. Zeki bir adamdı, damak tadının güçlü oluşuyla bilinirdi. Adolin şarap deneyeceği zamanlarda her zaman onu da yanında getirmek isterdi. “Güçlü görünmek istiyordur.”</p>

  <p><i>“Zaten</i> güçlüydü,” dedi Adolin. “Bize karşı harekete geçmeyerek daha fazlasını kazanmıyor.”</p>

  <p>“Şimdi,” dedi Danlan, yumuşak sesinde nefes nefese kalmış gibi bir ton vardı. “Savaş kamplarında oldukça yeni olduğumun farkındayım ve bu değerlendirmemin cehaletimi yansıtacağından da eminim, ama ...”</p>

  <p>“Her zaman öyle söylüyorsun, biliyor musun?” dedi Adolin tembelce. Danlan’ın sesini epey bir seviyordu.</p>

  <p>“Her zaman ne söylüyorum?”</p>

  <p>“Cahil olduğunu,” dedi Adolin. “Ancak cahilden başka her şeysin. Karşılaştığım en zeki kadınlardan birisin.”</p>

  <p>Danlan bir an garip bir şekilde sinirlenmiş gibi görünerek tereddüt etti. Sonra gülümsedi. “Bir kadın alçakgönüllülük etmeye çalışırken böyle şeyler söylememelisin, Adolin.”</p>

  <p>“Ha, evet. Alçakgönüllülük. Onun var olduğunu unutmuştum.”</p>

  <p>“Sadeas’ın <i>açıkgözleriyle</i> birlikte çok mu fazla zaman geçirdin?” dedi Jakamav, İnkima’nın bir diğer çınlayan kahkaha atmasına neden olarak.</p>

  <p>“Her neyse,” dedi Adolin. “Özür dilerim. Lütfen devam et.”</p>

  <p>“Diyordum ki, Sadeas’ın bir savaş çıkarmak isteyeceğini hiç sanmıyorum. Bu kadar belirgin bir şekilde babana karşı harekete geçmek buna neden olurdu, değil mi?”</p>

  <p>“Şüphesiz,” dedi Adolin.</p>

  <p>“Yani belki de o yüzden kendini tutmuştur.”</p>

  <p>“Bilmiyorum,” dedi Toral “Size saldırmadan da ailenizin üstüne gölge düşürebilirdi; örneğin kralı korumamakla ihmalkâr ve aptalca davranmış olduğunuzu ama suikast girişiminin arkasında sizin olmadığınızı ima edebilirdi.”</p>

  <p>Adolin başını sallayarak onayladı.</p>

  <p>“Bu yine de bir savaş çıkarabilirdi,” dedi Danlan.</p>

  <p>“Belki de,” dedi Toral “Ama itiraf etmen gerekir, Adolin, son zamanlarda Karadiken’in şöhreti... Etkileyici olmaktan biraz uzak.”</p>

  <p>“Peki, bu ne demek?” diye tersledi Adolin.</p>

  <p>“Of. Adolin,” dedi Toral bir elini sallayarak daha fazla şarap için kupasını kaldırırken. “Yorucu olma. Ne demek istediğimi biliyorsun ve ayrıca hakaret etmediğimi de biliyorsun. <i>Nereye</i> gitti şu hizmetçi kadın?”</p>

  <p>“İnsan burada geçen altı yıldan sonra, adam gibi bir şarap evimizin olacağını düşünüldü,” diye ekledi Jakamav.</p>

  <p>İnkima buna da güldü. <i>Gerçekten</i> de sinir bozucu olmaya başlıyordu.</p>

  <p>“Babamın şöhreti sağlam,” dedi Adolin. “Yoksa son zamanlardaki zaferlerimize dikkat etmiyor musun?”</p>

  <p>“Sadeas’ın yardımı ile kazanılmış olan zaferler,” dedi Jakamav.</p>

  <p>“Her halükârda kazanılmış olan zaferler,” dedi Adolin. “Son birkaç ay içinde, babam sadece Sadeas’ın değil, kralın kendisinin de hayatını kurtardı. Cesurca savaşıyor. Muhakkak ki önceden onun hakkında olan söylentilerin kesinlikle temelsiz olduğunu görebiliyorsundur. ”</p>

  <p>“Tamam, tamam,” dedi Toral. “Sinirlenmene gerek yok, Adolin. Hepimiz babanın harika bir adam olduğunda hemfikiriz. Ama bize onu değiştirmek istediğini söyleyerek şikayet eden <i>sendin.”</i></p>

  <p>Adolin şarabını inceledi, Masadaki diğer adamların ikisi de Adolin’in babasının onaylamadığı türde kıyafetler giyiyordu. Renkli ipek gömlekler, üstünde kısa ceketler. Toral’ın boynunda sarı ipekten ince bir eşarp ve sağ bileğinin etrafına sarılmış bir tane daha vardı. Oldukça modaya uygundu ve Adolin’in üniformasından da çok daha rahat görünüyordu. Dalinar kıyafetlerin budalaca göründüğünü söylerdi ama bazen modanın <i>kendisi</i> budalacaydı. Cesurca, farklı. Başkalarının ilgisini çeken bir şekilde giyinmekte, modanın dalgalarıyla birlikte hareket etmekte canlandırıcı olan bir şeyler vardı. Bir zamanlar, savaşa katılmadan önce, Adolin herhangi bir gün için uygun bir şeyler giymekten büyük zevk alırdı. Şimdi ise sadece iki seçeneği vardı: yazlık üniforma ceketi ve kışlık üniforma ceketi.</p>

  <p>Hizmetçi kadın en sonunda biri sarı ve biri de koyu mavi iki. sürahi şarap ile geldi. Jakamav uzanıp kulağına bir şeyler fısıldarken İnkima kıkırdadı.</p>

  <p>Adolin hizmetçinin kupasını tekrar doldurmasına engel olmak için bir elini kaldırdı. “Babamın değiştiğini görmek istediğimden emin değilim. Artık değil.”</p>

  <p>Toral kaşlarını çattı. “Geçen hafta ...”</p>

  <p>“Biliyorum,” dedi Adolin. “Bu onun Sadeas’ın kurtarmasını görmeden önceydi. Babamın ne kadar inanılmaz olduğunu her unutmaya başladığımda, on aptallardan biri, olduğumu kanıtlayacak bir şeyler yapıyor. Elhokar tehlikedeyken de öyle oldu. Sanki... Babam sadece bir şeyleri <i>gerçekten</i> de umursadığı zamanlarda harekete geçiyor.”</p>

  <p>“Savaşı gerçekten de umursamadığını ima ediyorsun, Adolin canım,” dedi Danlan.</p>

  <p>“Hayır,” dedi Adolin. “Sadece Elhokar’ın ve Sadeas’ın hayatları Parshendileri öldürmekten daha önemli olabilir.”</p>

  <p>Diğerleri bir açıklama olarak bunu kabul ettiler ve başka konulara geçtiler. Ama Adolin kendisini bu düşüncenin etrafında dönerken buldu. Son zamanlarda kendini huzursuz hissediyordu. Sadeas hakkında yanılmış olması bir sebepti, görülerin gerçekten de doğru ya da yanlış olduğunu kanıtlayabilme olasılığı da bir diğeri.</p>

  <p>Adolin kendini kapana kısılmış gibi hissediyordu. Babasını kendi akıl sağlığıyla yüzleşmeye itmişti ve şimdi ise, son konuşmalarının da ortaya koymuş olduğu şekilde, eğer görülerin yanlış olduğu kanıtlanırsa babasının tahtı terk etme kararına razı olmayı neredeyse açık açık kabul etmişti.</p>

  <p><i>Herkes haksız olmaktan nefret eder,</i> diye düşündü Adolin. <i>Yalnız babam eğer bu Alethkar için daha iyi olacaksa haksız olmayı</i> tercih edeceğini <i>söyledi.</i> Adolin çoğu <i>açıkgözün</i> haklı olmak yerine deli olmayı tercih edeceğini sanmıyordu.</p>

  <p>“Belki,” diyordu Eshava. “Ama bu bütün o saçma kısıtlamalarını değiştirmiyor. Keşke tahtından <i>inseydi.</i>”</p>

  <p>Adolin irkildi. “Ne? Ne dedin?”</p>

  <p>Eshava ona bir göz attı. “Hiçbir şey. Sadece senin de konuşmaya katılıyor olup olmadığını kontrol ediyordum Adolin.”</p>

  <p>“Hayır,” dedi Adolin. “Bana ne dediğini söyle.”</p>

  <p>Eshava omzunu silkerek Toral’a baktı.</p>

  <p>Toral öne doğru eğildi. “Savaş kamplarının babana yücefırtınalar sırasında ne olduğunu <i>görmezden geldiğini</i> düşünmüyorsundur, Adolin. Bu yüzden tahtından inmesi gerektiği söyleniyor.”</p>

  <p>“Bu aptalca olur,” dedi Adolin katı bir şekilde. “Savaşta ne kadar başarı gösterdiği de düşünülecek olursa.”</p>

  <p>“Tahttan inmek gerçekten de aşırı bir tepki olur,” diye ona katıldı Danlan. “Gerçi Adolin, babanın kampımıza getirmiş olduğu bütün o saçma kısıtlamaları azaltmasını sağlayabilmeni dilerdim. Sen ve diğer Kholin erkekleri <i>gerçekten</i> de tekrar topluma katılabilirdiniz.”</p>

  <p>“Denedim,” dedi Adolin güneşin konumunu kontrol ederek. “İnan bana. Ve şimdi ise, ne yazık ki, hazırlanmam gereken bir düello var. Eğer izin verirseniz.”</p>

  <p>“Sadeas’ın dalkavuklarından bir tane daha mı?” diye sordu Jakamav.</p>

  <p>“Hayır,” dedi Danlan gülümseyerek. “Rerrakbey Resi. Thanadal’dan gelen bazı yüksek sesli tahrikler vardı ve bu da onun ağzını kapatabilir.” Sevgiyle Adolin’e baktı. “Seninle orada buluşacağım.”</p>

  <p>“Teşekkürler,” dedi Adolin ayağa kalkıp düğmelerini ilikleyerek. Danlan’ın hürelini öptü, diğerlerine el salladı ve hızlı adımlarla sokağa çıktı.</p>

  <p><i>Bu benim için biraz ani bir kalkış oldu,</i> diye düşündü. <i>Bu tartışmanın beni ne kadar rahatsız ettiğini anlayacaklar mı?</i> Büyük ihtimalle hayır. Onu Renarin kadar tanımıyorlardı. Adolin çok sayıdaki insanla tanıdık olmaktan hoşlanırdı ama hiçbiriyle korkunç derecede yakın olmazdı. Daha Danlan’ı bile o kadar iyi tanımıyordu. Ama Danlan ile olan ilişkisini <i>sürdürecekti.</i> Renarin’in, sık sık yeni birilerine kur yapıp sonra da ona sataşıp durmasından yorulmuştu. Danlan oldukça güzeldi, ona kur yapmaya devam edebilirmiş gibi görünüyordu.</p>

  <p>Dış Pazar boyunca yürüdü; Toral’ın sözleri içine dert olmuştu. Adolin yüceprens olmak istemiyordu. Hazır değildi. Düello yapmayı ve arkadaşlarıyla çene çalmayı seviyordu. Orduyu yönetmek bir şeydi ama bir yüceprens olarak başka şeyleri de düşünmek zorunda kalırdı. Harap Ovalar üstündeki savaşın geleceği ya da kralı korumak ve nasihat vermek gibi.</p>

  <p><i>Bunun bizim derdimiz olmaması gerekir,</i> diye düşündü. Ama bu da babasının her zaman dediği gibiydi. Eğer onlar yapmazsa, kim yapardı?</p>

  <p>Dış Pazar, Dalınar’ın savaş kampının içindeki pazarlardan çok daha düzensizdi. Burada çoğunlukla yakınlardaki taş ocaklarından çıkartılmış kaya bloklardan inşa edilmiş olan köhne binalar, herhangi bir belli plan olmadan türemişti. Tüccarların büyük bir kısmı tipik şapkaları, yelekleri ve uzun, sallanan kaşlarıyla Thayien’di.</p>

  <p>Oldukça kalabalık olan pazar yeri bütün savaş kamplarından askerlerin birbirleriyle karıştığı çok az yerden biriydi. Bu durum buranın ana işlevlerinden biri haline gelmişti, farklı savaş kamplarından olan kadın ve erkeklerin buluşabileceği tarafsız ama pek de düzenli olmayan bir yer. Gerçi pazar yeri kanunsuzluk emareleri göstermeye başladığı zaman Dalinar araya girip bazı kurallar koymuştu.</p>

  <p>Adolin ona selam vererek geçen bir grup mavili Kholin askerine başını eğdi. Baltalı kargıları omuzlarına dayalı, miğferleri pırıl pırıl devriye geziyorlardı. Burada kanunları Dalinar’ın askerleri koruyordu ve düzeni sağlayanlar da onun kâtipleriydi. Hepsi kendi cebinden çıkıyordu.</p>

  <p>Babası Dış Pazar’ın yerleşiminden ve duvarlarının olmayışından hoşlanmıyordu. Buraya bir baskın yapılırsa felâket olabileceğini ve Kurallar’ın ruhunu ihlâl ettiğini söylüyordu. Ama Parshendiler Ovalar’ın Alethi tarafına akın yapmayalı yıllar oluyordu. Ve eğer olur da savaş kamplarına saldırmaya karar verirlerse, önceden haber verecek bol bol gözcü ve muhafız vardı.</p>

  <p>O zaman Kurallar’ın anlamı neydi? Adolin’in babası sanki Kurallar hayati önem taşıyormuş gibi davranıyordu. Her zaman üniformanı giy, her zaman silahlı ol, her zaman ayık kal. Saldırı tehlikesi altındayken her zaman tetikte ol. Ama saldırı tehlikesi falan <i>yoktu.</i></p>

  <p>Pazar boyunca ilerlerken Adolin ilk kez görüyormuş gibi baktı, gerçekten de baktı ve babasının ne yapmakta olduğunu görmeye çalıştı.</p>

  <p>Dalinar’ın subaylarını kolaylıkla seçebiliyordu. Emredildiği gibi üniformalarını giyiyorlardı. Gümüş düğmeli mavi ceket ve gömlekler, omuzlarında rütbelerini gösteren düğümler. Dalinar’ın kampından olmayan subaylar her türlü kıyafeti giymekteydi. Onları tüccarlar ve diğer zengin sivillerin arasından seçmek zordu.</p>

  <p><i>Ama bunun bir önemi yok,</i> dedi Adolin kendisine bir kere daha. <i>Çünkü saldırıya uğramayacağız.</i></p>

  <p>Bir diğer şarap evinin dışında aylak aylak oturmakta olan bir grup <i>açıkgözün</i> yanından geçerken, kaşlarını çattı. Giysileri, hatta duruşları ve hareketleri bile, umurlarında olan tek şey şenlikleriymiş gibi görünmelerine neden oluyordu. Adolin kendini sinirlenirken buldu. Ortada bir savaş vardı. Neredeyse her gün askerler ölüyordu. Bu durum, <i>açıkgözler</i> içer ve çene çalarlarken oluyordu.</p>

  <p>Belki de Kurallar sadece Parshendilere karşı savunma ile ilgili değildi. Belki de daha fazlası ile ilgiliydi, askerlere güvenebilecekleri ve saygı duyabilecekleri komutanlar vermek ile ilgiliydi. Savaşa hak ettiği ciddiyeti göstermek ile ilgiliydi. Belki de bir savaş bölgesini şenlik meydanına çevirmemek ile ilgiliydi. Sıradan askerler tetikte kalmak, nöbet tutmak zorundaydı. O yüzden de, Adolin ve Dalinar da aynısını yapıyordu.</p>

  <p>Adolin sokağın ortasında durakladı. Hiç kimse ona küfretmedi ya da kımıldaması için seslenmedi, mevkiini görebiliyorlardı. Sadece etrafından dolaştılar.</p>

  <p><i>Galiba şimdi anlıyorum,</i> diye düşündü. Neden bunu anlaması bu kadar uzun sürmüştü?</p>

  <p>Rahatsız olmuş bir şekilde, aceleyle günün maçına doğru ilerledi.</p>

  <p style="text-align: center;">♦</p>

  <p style="text-align: center;">♦♦</p>

  <p>“Abamabar’dan Urithiru’ya yürüdüm,” dedi Dalinar ezberden alıntı yaparak. “Burada, mecaz ile tecrübe bir ve aklım ile hafızam gibi birbirlerinden ayrılamaz. Biri diğerini içeriyor ve her ne kadar birini size açıklayabilsem de, diğeri sadece bana ait.”</p>

  <p>Yanında oturmakta olan Sadeas bir kaşını kaldırdı. Elhokar Parezırhını giymiş, Dalinar’ın öbür yanında oturuyordu. Peşinde suikastçıların olduğundan emin bir şekilde, bunu gittikçe daha da sık yapmaya başlamıştı. Birlikte, Elhokar’ın savaş kamplarının düello arenası olarak belirlemiş olduğu aşağılarındaki küçük kraterin dibinde düello yapan adamları izliyorlardı. On ayak uzunluğundaki duvarın iç yüzü boyunca bulunan kayalık şelfler oturma yerleri olarak mükemmeldi.</p>

  <p>Adolin’in düellosu daha başlamamıştı ve şu anda dövüşmekte olan adamlar ise <i>açıkgözdü</i> ama Paretaşıyan değillerdi. Kör ağızlı düello kılıçları beyaz, tebeşir gibi bir maddeyle sıvanmıştı. Ne zaman bir tanesi diğerinin kumaş zırhına bir darbe indirmeyi başarsa, geride gözle görülür bir iz kalıyordu.</p>

  <p>“Dur, bekle,” dedi Sadeas ona. “Bu kitabı yazan adam...”</p>

  <p>“Nohadon onun kutsal adı. Başkaları ona Bajerden diyor, gerçi bunun aslında gerçek ismi olup olmadığını bilmiyoruz.”</p>

  <p>“Ve nereden nereye yürümeye karar vermiş?”</p>

  <p>“Abamabar’dan Urithiru’ya,” dedi Dalinar. “Hikâyenin anlatılış şekline bakılırsa sanıyorum bunun çok büyük bir mesafe olması gerek.”</p>

  <p>“O bir kral değil miydi?”</p>

  <p>“Evet.”</p>

  <p>“Ama neden ...”</p>

  <p>“Karışık bir şey,” dedi Dalinar. “Ama dinle. Göreceksin.“ Boğazını temizledi ve devam etti. “Bunca mesafeyi tek başına yürüdüm ve eşlikçi gelmesini yasakladım. İyice aşınmış çarıklarım dışında hiçbir şeyim, bir atım yoktu, taşların üstündeki vuruşlarıyla bana yârenlik eden sağlam bir sopanın ötesinde bir yoldaşım da yoktu. Cüzdanım ağzım olacaktı; onu mücevherlerle değil, şarkılarla doldurdum. Rızkım için şarkı söylemek beni yüzüstü bıraktığı zamanlarda ise, kollarım bir döşemeyi ya da bir domuz ağılını temizlemekte işe yarıyor ve sık sık bana tatmin edici bir ödül getiriyordu.</p>

  <p>“Benim için kıymetli olan kişiler güvenliğim ve belki de akıl sağlığım için korku duydular. Krallar, diye, açıklama yaptılar, dilenciler gibi yüzlerce mil boyunca yürümezler. Benim cevabım ise eğer bir dilenci bu başarıyı gösterebiliyorsa, o zaman bir kral neden gösteremesindi? Onlar benim bir dilenciden daha mı az becerikli olduğumu düşünüyorlardı?</p>

  <p>“Bazen öyle olduğumu düşünüyorum. Dilenci, kralın sadece tahmin edebileceği pek çok şey biliyor. Ama öte yandan, dilenmeyi düzenleyen kuralları kim tanzim ediyor? Sık sık hayatımdaki hangi tecrübelerin, Issızlık’tan sonra gelen kolay hayatım ve şu andaki rahatlık düzeyimin, bana kanun koymakta gerçekten işe yarayacak bir tecrübe sağladığını merak ediyorum. Eğer yalnızca kendi bildiğimiz şeylere güvenmek zorunda olsaydık, krallar sadece çayın düzgün bir şekilde ısıtılması ve tahtlara koyulan yastıkların düzenlenmesi konusundaki kanunları tanzim etmekte işe yarardı.” Sadeas buna kaşlarını çattı. Önlerinde, iki düellocu dövüşlerine devam ediyordu. Elhokar ilgiyle izliyordu. Elhokar düellolara bayılırdı. Bu arenanın tabanını kaplamak için kum getirtmek, Harap Ovalar’da yaptığı ilk işlerden birisi olmuştu.</p>

  <p>“Her neyse,” dedi Dalinar <i>Kralların</i> <i>Yolu</i>’ndan alıntı yapmaya devam ederek. “Yolculuğu tamamladım ve dikkatli okuyucuların zaten tahmin etmiş olduğu gibi, sağ kaldım. Onun heyecanlarının hikâyeleri, bu kitaptaki başka bir sayfayı kirletecek, çünkü ilk önce bu garip yolu yürümekteki amacımı anlatmam gerek. Her ne kadar ailemin beni deli olarak düşünmesine izin vermeye oldukça razı olsam da, tarihin sayfalarına da aynı lakabın geçmesine gönüllü değilim.</p>

  <p>“Ailem Urithiru’ya düz yoldan gitti ve ben vardığım zaman haftalardan beri beni bekliyorlardı. Kapıda beni tanımadılar çünkü yelem onu terbiye edecek bir ustura olmadan oldukça gürbüz bir hale gelmişti. Bir kere kendimi gösterdiğim zaman ise götürüldüm, tıraş edildim, beslendim, pohpohlandım ve azarlandım, tam olarak da bu sıralamayla. Ancak bunların hepsinin bitmesinin ardından, en sonunda bana gezimin amacı soruldu. Kutsal şehre gelen kolay, basit ve sıradan yolu kullanamaz mıydım?”</p>

  <p>“Kesinlikle,” diye araya girdi Sadeas. “En azından bir ata binmiş olabilirdi!”</p>

  <p>“Cevap olarak, çarıklarımı çıkardım ve nasırlı ayaklarımı sundum,” diye alıntısına devam etti Dalinar. “Masanın üstünde yarısı yenmiş olan üzüm tabağımın yanında rahat rahat duruyorlardı. Bu noktada, yanımdakilerin yüz ifadeleri benim sersem olduğumu düşündüklerini ilan ediyordu ve bu yüzden de onlara açıklama yapmak için yolculuğumun hikâyelerini aktararak anlattım. Üst üste, kış mevsimi için depolanarak dizilmiş tallew çuvalları gibi. Kısa süre sonra onlardan gözleme yapacak, sonra da bu sayfaların arasına koyacaktım.</p>

  <p>“Evet, hızla seyahat etmiş olabilirdim. Ama bütün insanlar aynı nihai hedefi paylaşırlar. Sonumuz kutsanmış bir kabirde de olsa, bir fakirin çukurunda da, Elçiler’in bizzat kendileri dışında herkes Gecegözcüsü’nün masasına oturmak zorundadır.</p>

  <p>“Ve bu yüzden, hedefin bir önemi var mı? Yoksa seçtiğimiz yolun mu var? Ben diyorum ki hiçbir başarının, ona ulaşmak için kullanılmış olan yol kadar büyük bir önemi yoktur. Bizler hedeflerin varlıkları değiliz. Bizi şekillendiren şey yolculuktur. Nasırlı ayaklarımız, yolculuklarımızın yüklerini taşımaktan güçlenmiş sırtlarımız, yaşanılan tecrübelerin taze sevinciyle açılan gözlerimiz.</p>

  <p>“Son olarak, eğri yollarla hiçbir doğruya varılamayacağını söylemem gerekiyor. Çünkü varlığımızın esası başarıda değil, yoldadır. Bir hükümdar bunu anlamak zorundadır; başarmak istediği şeye, gözünü ona ulaşmak için geçmek zorunda kalacağı yoldan ayıracak kadar fazla odaklanmamak zorundadır.”</p>

  <p>Dalinar arkasına yaslandı. Üstünde oturdukları kayalara minderler konulmuş ve tahtadan kol ve sırt destekleri eklenmişti. Düello Sadeas’ın tebaasından olduğu için yeşil giymekte olan birinci <i>açıkgözün,</i> ikincinin göğüs zırhına bir darbe indirerek uzun ve beyaz bir işaret bırakmasıyla bitti. Elhokar zırhlı eldivenleri tangırdayarak alkışlayıp beğendiğini gösterdi ve düellocuların ikisi de eğildi. Kazananın zaferi, hakem koltuklarında oturan, kadınlardan birisi tarafından kaydedilecekti. Ayrıca düello kuralları kitaplarına da sahiplerdi ve tartışmalarda ya da kural ihlâllerinde hakemlik yaparlardı.</p>

  <p>“Hikâyenin sonu bu diye varsayıyorum,” dedi Sadeas sonraki iki düellocu yürüyerek kumun üstüne çıkarlarken.</p>

  <p>“Öyle,” dedi Dalinar.</p>

  <p>”Ve bütün bu pasajı ezberledin mi?”</p>

  <p>“Büyük ihtimalle birkaç yerde hata yapmışımdır.”</p>

  <p>”Seni tanıdığım kadarıyla, bunun anlamı tek bir ‘de’ ya da ‘ki’yi unutmuş olabileceğin.”</p>

  <p>Dalinar kaşlarını çattı.</p>

  <p>“Eh, bu kadar da katı olma, eski dost,” dedi Sadeas. “Bu bir iltifattı. Bir çeşit.”</p>

  <p>“Hikâye hakkında ne düşünüyorsun?” diye sordu Dalinar yeni düello başlarken.</p>

  <p>“Saçmaydı,” dedi Sadeas dürüst bir şekilde, bir hizmetkâra ona biraz şarap getirmesi için elini sallarken. Şarabın rengi henüz sabah olduğu için sarıydı. “Bütün o mesafeyi sırf kralların verdikleri emirlerin sonuçlarını düşünmelerinin gerekli olduğu noktasının altını çizmek için mi yürümüş?”</p>

  <p>“Sadece bunun altını çizmek için değildi,” dedi Dalinar. “Ben de önce öyle düşünmüştüm ama anlamaya başladım. Yürüdü, çünkü halkının yaşadığı şeyleri kendisi de tecrübe etmek istiyordu. Bunu bir mecaz olarak kullanıyor ama ben onun gerçekten de o kadar uzağa yürümenin nasıl bir şey olduğunu öğrenmek istediğini düşünüyorum.”</p>

  <p>Sadeas şarabından bir yudum aldı, sonra da gözlerini kısarak başını kaldırıp güneşe baktı. “Buraya bir güneşlik filan koy duramaz mıydık?”</p>

  <p>“Ben güneşi seviyorum,” dedi Elhokar. “O bina dediğimiz mağaraların içinde kilitli olarak çok fazla zaman geçiriyorum.”</p>

  <p>Sadeas Dalinar’a bir bakış atarak gözlerini devirdi.</p>

  <p><i>“Kralların Yolu</i>’nun büyük kısmı sana alıntıladığım o pasaj gibi düzenlenmiş,” dedi Dalinar. “Nohadon’un hayatından bir mecaz, bir ibrete dönüştürülmüş olan gerçek bir olay. O bunlara kırk kıssalar diyor.”</p>

  <p>“Hepsi de bu kadar saçma mı?”</p>

  <p>“Ben bunun güzel olduğunu düşünüyorum,” dedi Dalinar yumuşak bir şekilde.</p>

  <p>“Öyle olduğundan şüphem yok. Sen her zaman romantik hikâyeleri sevmişsindir.” Bir elini kaldırdı. “Bunu da bir çeşit iltifat olarak söyledim.”</p>

  <p>“Bir çeşit mi?”</p>

  <p>“Elbette. Dalinar, dostum, sen her zaman duygusal olmuşsundur. Bu seni samimi yapıyor. Ayrıca sağduyulu düşünmenin de önünde bir engel ama bu senin benim hayatımı kurtarmana neden olmaya devam ettiği sürece, sanırım bununla yaşayabilirim.” Çenesini kaşıdı. “Herhalde, tanımı gereği de öyle olmak zorunda, öyle değil mi?”</p>

  <p>“Sanırım.”</p>

  <p>“Diğer yüceprensler senin kibirli olduğunu düşünüyor. Muhakkak ki bunun neden olduğunu sen de görüyörsundur.”</p>

  <p>“Ben...” Ne diyebilirdi ki? “Öyle olma amacında değilim.”</p>

  <p>“Eh, onları gerçekten de kışkırtıyorsun. Örneğin, onların tartışmalarına ya da hakaretlerine cevap vermeyi nasıl reddettiğine bak.”</p>

  <p>“İtiraz etmek sadece konuya dikkat çeker,” dedi Dalinar. “Kişiliğin en iyi şekilde savunulması doğru hareketlerdir. Kendin erdemli ol ve etrafındakilerden de uygun muameleyi bekleyebilirsin.”</p>

  <p>“İşte, bak,” dedi Sadeas. “Kim böyle konuşur ki?”</p>

  <p>“Dalinar konuşur,” dedi Elhokar; bir yandan hâlâ düelloyu izliyordu. “Babam da öyle yapardı.”</p>

  <p>“Aynen,” dedi Sadeas. “Dalinar, dostum, diğerleri kesinlikle söylediğin şeylerin ciddi olduğunu kabul edemiyorlar. Bunun bir oyun olması gerektiğini düşünüyorlar.”</p>

  <p>“Ya sen? Sen benim hakkımda ne düşünüyorsun?”</p>

  <p>“Ben gerçeği görebiliyorum.”</p>

  <p>“Ve o da?”</p>

  <p>“Sen erdemlilik taslayan kibirli herifin tekisin,” dedi Sadeas kaygısızca. “Ama bunu dürüst bir şekilde yapıyorsun.”</p>

  <p>“Eminim ki bunu da bir iltifat olarak söylemişsindir.”</p>

  <p>“Aslında, bu sefer, sadece seni kızdırmaya çalışıyorum.” Sadeas şarap kadehini Dalinar’a kaldırdı.</p>

  <p>Yan tarafında Elhokar sırıttı. “Sadeas. Bu sanki neredeyse akıllıcaydı. Yeni Akıl olarak seni mi atamak zorunda kalacağım?”</p>

  <p>“Eskisine ne oldu?” Sadeas’ın sesi merak içindeydi, hatta sanki Akıl’ın başına bir trajedi geldiğini duymak için hevesli gibiydi.</p>

  <p>Elhokar’ın sırıtışı bir yüz buruşturmaya dönüştü. “Kayboldu.”</p>

  <p>“Öyle mi? Ne kadar da üzücü.”</p>

  <p>“Öf.” Elhokar zırhlı elini salladı, “Arada bir böyle yapar. Eninde sonunda geri dönecek. Cehennemin kendisi kadar güvenilmez o adam. Eğer beni o kadar güldürmeseydi, mevsimler önce onun yerine başkasını bulurdum.”</p>

  <p>Sessizleştiler ve düello devam etti. Kadın erkek karışık birkaç diğer <i>açıkgöz</i> de banklara benzeyen kayalıklarda oturmuş gösteriyi izliyorlardı. Dalinar rahatsız bir şekilde Navani’nin de gelmiş ve Adolin’in en son sevdalısı olan kumral saçlı kâtibin de içinde olduğu bir grup kadınla muhabbet etmekte olduğunu fark etti.</p>

  <p>Dalinar’ın gözleri eflatun elbisesini ve olgun güzelliğini içerek Navani’nin üstünde oyalandı. En son görülerini şikâyet etmeden kaydetmişti ve Dalinar’ın onu o kadar sert bir şekilde odasından kovuşunu da affetmiş gibi görünüyordu. Asla onunla alay etmiyor, asla şüpheci davranmıyordu. Dalinar bunu takdir ediyordu. Ona teşekkür etmeli miydi, yoksa o bunu da bir davet olarak mı görürdü?</p>

  <p>Gözlerini Navani’den kaçırdı ama onu göz ucuyla görmeden düello yapan adamları izleyemediğini fark etti. O yüzden de bunun yerine başını kaldırıp, ikindi güneşine gözlerini kısarak gökyüzüne baktı. Aşağıdan metale çarpan metal sesleri geliyordu. Arkasında kayalara tutunmuş, yücefırtınanın suyunu bekleyen birkaç iri sümüklüböcek vardı.</p>

  <p>Çok fazla soru, çok fazla şüphe vardı. <i>Kralların Yolu’</i>nu dinliyor ve Gavilar’ın son sözlerinin ne anlama geldiğini keşfetmek için çalışıyordu. Sanki bir şekilde hem deliliğinin hem de görülerinin doğasının, ikisinin de anahtarı onlardı. Ama işin gerçeği Dalinar’ın hiçbir şey bilmediği ve kendi kararlarına da güvenemeyeceğiydi. Bu onun zihinsel olarak dağılmasına neden oluyordu, parça parça, nokta nokta.</p>

  <p>Bulutlar burada, bu rüzgârların süpürdüğü ovalarda daha ender gibi görünüyordu. Sadece öfkeli yücefırtınalar tarafından bölünen alev alev güneş. Roshar’ın geri kalan kısımları da fırtınalardan etkileniyordu ama burada Doğu’da vahşi, ehlileştirilmemiş yücefırtınalar mutlak hükümdardı. Herhangi bir ölümlü kral bu diyarları ele geçirmeyi umabilir miydi? Buralarda insanların yaşadığını, sadece sahipsiz tepeler, ıssız ovalar ve aşırı büyümüş ormanlardan fazlasının olduğunu anlatan efsaneler vardı. Granit Krallık Natanatan.</p>

  <p>“Of,” dedi Sadeas sanki acı bir şeyin tadına bakmış gibi. “Gelmek zorunda mıydı?”</p>

  <p>Dalinar başını indirdi ve Sadeas’ın bakışını takip etti. Yüceprens Vamah, arkasında maiyetiyle düelloları izlemeye gelmişti. Her ne kadar çoğunluğu Vamah’ın geleneksel kahverengi ve gri renklerini giyiyor olsa da, yüceprensin kendisi kol ağızları ve yakasından dışarı çıkan fırfırlarla uyumlu bir şekilde, altındaki parlak kırmızı ve turuncu ipek gömleği açığa çıkaran, boylu boyunca kesikleri olan uzun gri bir ceket giymişti.</p>

  <p>“Ben senin Vamah’tan hoşlandığını sanıyordum,” dedi Elhokar.</p>

  <p>“Ona tahammül ediyorum,” diye cevap verdi Sadeas. “Ama moda anlayışı kesinlikle tiksinti verici. Kırmızı ve turuncu? Koyu bir turuncu bile değil ama bariz, gözü rahatsız eden bir turuncu. Ve kesikli tarz yıllardır modaya uygun değil. Ah, harika, tam karşımıza oturuyor. Gösterinin kalan kısmı boyunca ona bakmak zorunda kalacağım.”</p>

  <p>“İnsanları görünüşlerine göre bu kadar sert bir şekilde yargılamamalısın,” dedi Dalinar.</p>

  <p>“Dalinar, bizler yüceprensiz,” dedi Sadeas düz bir şekilde. “Bizler Alethkar’ı <i>temsil ediyoruz.</i> Dünyadaki pek çok kişi bizleri bir kültür ve nüfuz kaynağı olarak görüyor. O nedenle de benim dünyaya karşı uygun bir görüntü sergilemeleri için onları teşvik etmeye hakkım olmamalı mı?”</p>

  <p>“Uygun bir görüntüye evet,” dedi Dalinar. “Bizlerin düzgün ve düzenli olmamız doğru.” <i>Örneğin senin askerlerin üniformalarını temiz tutabilseler güzel olurdu.</i></p>

  <p>“Düzgün, düzenli ve modaya uygun,” diye düzeltti Sadeas.</p>

  <p>“Ya ben?” diye sordu Dalinar başını eğip basit üniformasına bakarak. “Beni de o fırfırlar ve parlak renklerde mi giydirirdin?”</p>

  <p>“Sen mi?” dedi Sadeas. “Sen tamamen umutsuzsun.” İtiraz etmesinin önüne geçmek için bir elini kaldırdı. “Hayır, adil davranmıyorum. O üniformanın belli bir... Zamansızlık özelliği var. Askeri giysi, işe yararlığı nedeniyle, asla tamamen demode olmayacak. Bu güvenli, sabit bir seçim. Bir açıdan sen, oyunu oynamayarak moda meselesinden kaçınıyorsun.” Vamah’a doğru başıyla işaret etti. “Vamah oynamaya çalışıyor ama bunu son derece kötü bir şekilde yapıyor. Ve bu ise affedilemez.”</p>

  <p>“Ben hâlâ senin bu ipeklere ve eşarplara çok fazla önem verdiğini söylüyorum,” dedi Dalinar. “Bizler savaşta olan askerleriz, bir balodaki saray erkânı değil.”</p>

  <p>“Harap Ovalar hızla yabancı misafirler için bir hedef haline geliyor. Kendimizi düzgün bir şekilde ortaya koymamız önemli.” Dalinar’a bir parmağını kaldırdı. “Eğer ben senin ahlaki üstünlüğünü kabul edeceksem, dostum, o zaman belki senin de benim moda anlayışımı kabul etmenin zamanı gelmiştir. İnsan <i>senin</i> başkalarını giysilerine göre benden çok daha fazla eleştirdiğine de işaret edebilir.”</p>

  <p>Dalinar sessizleşti. Bu yorum doğruluğu ile ona batmıştı. Yine de, eğer yabancı elçiler Harap Ovalar’da yüceprenslerle görüşeceklerse, en azından generalmiş gibi görünen adamlar tarafından yönetilmekte olan etkili bir dizi savaş kampı görmelerini istemek çok mu fazlaydı?</p>

  <p>Dalinar arkasına yaslanarak maçın bitmesini bekledi. Onun hesabına göre, şimdi Adolin’in düellosunun zamanı gelmişti. Dövüşmekte olan iki <i>açıkgöz</i> krala eğildi, sonra da düello alanının yan tarafındaki bir çadıra çekildiler. Bir süre sonra, Adolin üstünde koyu mavi Parezırhı ile kumların üstüne çıktı. Miğferini kolunun altında taşıyordu, sarışın ve siyah saçları modaya uygun şekilde karışıktı. Dalinar’a zırhlı elini kaldırdı ve krala başını eğdi, sonra da miğferini taktı.</p>

  <p>Onun arkasından yürüyerek gelen adamın Parezırhı sarıya boyanmıştı. Her ne kadar kamplarında sadece Kılıç ya da Zırh’ı olan üç adam olsa da, Berrakbey Resi Yüceprens Thanadal’ın ordusundaki tek tam Paretaşıyandı. Thanadal’ın kendisinde ikisi de yoktu. Bir yüceprensin Paretaşıyan olarak en iyi savaşçılarına güvenmesi ender görülen bir şey değildi. Bu son derece mantıklıydı, özellikle de eğer hatların gerisinde kalıp taktikler vererek yöneten türden bir general isen, Thanadal’ın kendi prensliğinde, Resi’nin Parelerini taşıyan adamı Kraliyet Savunucusu olarak adlandırılan biri olarak görevlendirmek yüzyıllardır süregelen bir gelenekti.</p>

  <p>Thanadal son zamanlarda Dalinar’ın kusurları hakkında yüksek sesle konuşmaktaydı ve Adolin de, orta ölçüde incelikli bir hareket ile yüceprensin yıldız Paretaşıyan’ına dostça bir yarışma için meydan okumuştu. Çok az düello Pareler için yapılırdı; burada kaybetmek iki adama da sıralamalardaki istatistikleri dışında bir şeye mâl olmayacaktı. Maç sıra dışı bir miktarda ilgi çekiyordu ve sonraki çeyrek saat boyunca, düellocular ısınır ve hazırlanırken küçük arena doldu. Birden fazla kadın maçtan sahneler çizmek ya da izlenimlerini yazmak için tahtalarını yerleştirdi. Thanadal’ın kendisi ise gelmemişti.</p>

  <p>Maç, arenada bulunan yücehakem Leydi İstow dövüşçülere Kılıçlar’ını çağırmaları için seslenmesiyle başladı. Resi ve Adolin Parekılıcı ile belirerek kumun üstünde birbirleri etrafında dönerken Elhokar tekrar ilgiyle öne eğildi. Dalinar kendini de öne eğilirken buldu ama içinde bir utanç hissi duymadan da edemiyordu. Kurallar’a göre, Alethkar savaş halindeyken çoğu düellodan kaçınılması gerekiyordu. Antrenman için maç yapmak ile başka bir adamı bir hakaret yüzünden düelloya davet ederek önemli subayların yaralanmasına neden olma olasılığı arasında ince bir çizgi vardı.</p>

  <p>Resi ucu gökyüzüne dönük olan Parekılıcı’nı önünde iki eliyle de kavramış ve kollarını da iyice uzatmış olarak Taşduruşu’nda duruyordu. Adolin ise hafifçe yana dönmüş, elleri önünde ve dirseklerinden bükülmüş olarak Parekılıcı başının yukarısından arkaya doğru işaret ederek Rüzgârduruşu’nu kullanıyordu. Birbirlerinin etrafında döndüler. Kazanan diğerinin Zırh’ından bir parçayı ilk önce koparan olacaktı. Bu fazla tehlikeli değildi; zayıflamış bir Zırh çoğu zaman, bunu yaparken parçalansa da hâlâ bir darbeyi savuşturabilirdi.</p>

  <p>İlk önce Resi ileri sıçrayarak saldırdı; Parekılıcı’nı başının üstünden yukarı savurup sonra da güçlü bir darbeyle sağına doğru indirerek vurdu. Taşduruşu her darbe ile mümkün olan en fazla güç ve momentumu aktaran bu türdeki saldırılar için uygundu. Dalinar bunu hantal buluyordu, savaş meydanında bir Parekılıcı’nın arkasında bu kadar fazla güce ihtiyacın olmazdı, ancak diğer Paretaşıyanlara karşı yardımı oluyordu.</p>

  <p>Adolin sıçrayarak önünden çekildi, Parezırhı’nın güçlendirdiği bacakları ona yüz taşyükünden daha kalın bir zırh giymekte olduğu gerçeğine meydan okuyan bir çeviklik veriyordu. Resi’nin saldırısı, her ne kadar iyi uygulanmış olsa da, onu açıkta bırakmıştı ve Adolin de rakibinin sol kolçağına dikkatli bir darbe indirerek önkol zırhını çatlattı. Resi tekrar saldırdı ve Adolin tekrar saldırıdan kaçındı, sonra da rakibinin sol kasığına bir darbe indirdi.</p>

  <p>Bazı şairler dövüşmeyi bir dans olarak tarif ederdi. Dalinar sıradan dövüşlerin nadiren böyle olduğunu hissetmişti. Kılıç ve kalkanla dövüşen adamlar öfkeli bir saldırıyla birbirlerinin üstüne atılır, silahlarıyla tekrar tekrar darbeler indirerek rakiplerinin kalkanının etrafından dolaşmaya çalışırdı. Bir danstan ziyade silahlarla güreşmek gibiydi.</p>

  <p>Ancak Parekılıcı ile dövüşmek, işte <i>o</i> bir dans olabilirdi. Büyük silahları düzgün bir şekilde savurmak büyük bir miktarda yetenek gerektiriyordu ve Zırh da dayanıklıydı, bu yüzden de çarpışmalar genellikle uzun sürerdi. Dövüşler havalı hareketlerle ve geniş savuruşlarla doluydu. Bir Parekılıcı’yla dövüşmekte bir akıcılık vardı. Bir zarafet.</p>

  <p>“Biliyorsun, o epey iyi,” dedi Elhokar. Adolin Resi’nin miğferine bir darbe indirerek izleyenlerden bir tur alkış aldı. “Babamdan daha iyi. Hatta senden bile daha iyi, amca.”</p>

  <p>“Çok sıkı çalışıyor,” dedi Dalinar. “Gerçekten de seviyor. Savaşı değil, dövüşmeyi değil. Düello yapmayı.”</p>

  <p>“Eğer isteseydi şampiyon olabilirdi.”</p>

  <p>Adolin bunu istiyordu, Dalinar biliyordu. Ama onu unvana ulaşabileceği bir yere getirebilecek olan maçları reddetmişti. Dalinar Adolin’in bunu, biraz da olsa, Kurallar’a uymak için yaptığını sanıyordu. Düello şampiyonlukları ve turnuvalar, savaşların arasındaki ender zamanlar içindi. Ancak kişinin ailesinin şerefini korumasının her zaman için geçerli olduğu söylenebilirdi.</p>

  <p>Ne olursa olsun, Adolin derece için düello yapmıyordu ve bu da diğer Paretaşıyanların onu hafife almasına neden oluyordu. Onunla düello yapmayı kabul etmekte çabuk davranırlardı ve bazı Paretaşıyan olmayan kişiler bile ona meydan okumuştu. Gelenek gereği, kralın kendi Parekılıcı ve Zırh’ı yüksek bir ücret karşılığında hem onun lütfuna sahip olan hem de bir Paretaşıyan ile düello yapmak isteyenler tarafından kullanılabilirdi.</p>

  <p>Dalinar başka birisinin onun Zırh’ını giymesi ya da Oathbringer’ı tutmasının düşüncesiyle titredi. Bu doğaya aykırıydı. Ama yine de kralın Zırh ve Kılıç’ının ödünç verilmesi (ya da kraliyetin tekrar oluşturulmasından önce bir yüceprensin Zırh ve Kılıç’ının ödünç verilmesi) sağlam bir gelenekti. Gavilar bile bunu bozmamıştı ama baş başa oldukları zamanlarda bundan şikâyet ederdi.</p>

  <p>Adolin bir diğer darbeden daha kaçındı ama Rüzgârduruşu’nun daha saldırgan şekillerine geçmeye başlamıştı. Resi bunun için hazır değildi, her ne kadar bir kere Adolin’i sağ omzundan vurmayı başarabilse de, darbesi sıyırmıştı. Adolin Kılıç’ı akışkan bir desenle savurarken ilerledi. Resi gerileyerek darbeleri karşılamak için uygun olan bir duruşa geçti; Taşduruşu savunma odaklı çok az dövüş yönteminden biriydi.</p>

  <p>Adolin rakibinin Kılıç’ına vurup uzaklaştırarak duruşunu bozdu. Resi düzeltti ama Adolin tekrar vurarak bozdu. Resi duruşunu düzeltirken gittikçe daha da özensiz hale geliyordu ve Adolin saldırmaya başladı ve ona bir tarafından, sonra da diğer tarafından vurdu. Sinir bozmayı hedefleyen küçük, hızlı darbeler.</p>

  <p>Bu darbeler işe yaradı. Resi kükredi ve kendini fırlatarak Taşduruşu’nun karakteristik yukarıdan aşağı savrulan darbelerinden birini indirdi. Adolin Kılıç’ını sağ eline geçirdi ve sol kolunu kaldırıp darbeyi zarar görmemiş olan kolçağının üstüne alarak bununla kusursuz şekilde başa çıktı. Kolçak kötü bir şekilde çatladı ama bu hareket Adolin’in kendi Kılıç’ını yan tarafa getirip Resinin çatlamış olan butluğuna vurmasını sağladı.</p>

  <p>Baldır zırhının erimiş çelik gibi parlayan parçaları duman tüttürerek etrafa saçılırken, yırtılan metal sesiyle parçalandı. Resi tökezleyerek geri çekildi, artık sol bacağı Parezırhı’nın ağırlığını taşıyamıyordu. Maç bitmişti. Daha önemli düellolar iki ya da üç kırık parçaya kadar gidebilirdi ama o tehlikeli hale geliyordu.</p>

  <p>Yücehakem ayağa kalkarak maçın bittiğini belirtti. Resi miğferini söküp çıkardı ve tökezleyerek uzaklaştı. Küfürleri duyulabiliyordu. Adolin Kılıç’ının küt ucuyla alnına dokunarak düşmanını selamladı, sonra da Kılıç’ı bıraktı. Krala eğildi. Diğer adamlar bazen böbürlenmek ya da övgüleri kabul etmek için kalabalığın arasına karışırdı ama Adolin hazırlık çadırına çekildi.</p>

  <p>“Gerçekten de yetenekli,” dedi Elhokar.</p>

  <p>“Ve o kadar da... Düzgün bir oğlan,” dedi Sadeas içkisini yudumlayarak.</p>

  <p>“Evet,” dedi Dalinar. “Bazı zamanlar, sırf Adolin kendisini düellolarına adayabilsin diye barış olmasını diliyorum.”</p>

  <p>Sadeas içini çekti. “Hâlâ mı savaşı terk etmekten bahsediyorsun, Dalinar?”</p>

  <p>“Bunu demek istemedim.”</p>

  <p>“O iddiadan vazgeçmiş olduğunu söyleyip duruyorsun amca,” dedi Elhokar ona bakmak için dönerek. “Ama barıştan arzuyla bahsederek bunun etrafında dolanıp duruyorsun. Kamplardaki insanlar sana korkak diyorlar.”</p>

  <p>Sadeas homurdandı. “O bir korkak değil, Majesteleri. Buna ben şahidim.”</p>

  <p>“Neden o zaman?” diye sordu Elhokar.</p>

  <p>“Bu söylentiler makul olanın çok ötesinde büyütüldüler,” dedi Dalinar.</p>

  <p>“Ama yine de sorularıma cevap vermiyorsun,” dedi. Elhokar. “Eğer kararı sen verebilseydin amca, bizim Harap Ovalar’dan ayrılmamızı ister miydin? Sen bir korkak mısın?”</p>

  <p>Dalinar duraksadı.</p>

  <p><i>Onları birleştir,</i> demişti ses ona. <i>Bu senin görevin ve sana bunu veriyorum.</i></p>

  <p><i>Ben bir korkak mıyım?</i> diye merak ederek düşündü. Nohadon, kitapta kendi kendisini incelemesi için ona meydan okuyordu. Asla gerçeği aramaya gönüllü olmayacağı kadar emin ya da kendini beğenmiş olmamayı.</p>

  <p>Elhokar’ın sorusu görüler hakkında değildi. Ama yine de, Dalinar bir korkak <i>gibi</i> davrandığını hissediyordu, en azından tahtından feragat etme arzusu konusunda. Eğer ona olmakta olan şey yüzünden tahtını bırakırsa, bu kolay yolu seçmek olurdu.</p>

  <p><i>Bırakamam,</i> diyerek farkına vardı. <i>Ne olursa olsun. Bunun sonuna kadar gitmek zorundayım.</i> Deli olsa bile. Ya da gittikçe daha da endişe verici hale gelen bir düşünceyle, görüleri gerçek ama kaynakları şüpheli olsa bile. <i>Kalmak zorundayım. Ama plan yapmak, evimi yıkmadığımdan da emin olmak zorundayım.</i></p>

  <p>Üstünde yürümek için ne kadar da ince bir çizgiydi. Hiçbir şey net değildi, her şey bulanıktı. Kaçmaya hazır olmuştu, çünkü net kararlar vermekten hoşlanıyordu. Eh, ona her ne oluyordu ise, bunun hakkında net olan hiçbir şey yoktu. Görünüşe göre bir yüceprens olarak kalma kararını vermekle, kimliğini tekrar oluşturmanın önemli temel taşlarından birini yerine koymuştu.</p>

  <p>Tahttan çekilmeyecekti. İşte bu kadardı.</p>

  <p>“Dalinar?” diye sordu Elhokar. “Sen... İyi misin?”</p>

  <p>Dalinar gözlerini kırpıştırarak krala ve Sadeas’a dikkatini vermediğinin farkına vardı. Bu şekilde boşluğa gözlerini dikmenin ününe faydası olmazdı. Krala döndü. “Gerçeği bilmek istiyorsun,” dedi. “Evet, eğer ben emri verebilseydim, bütün orduları alır ve Alethkar’a geri dönerdim.”</p>

  <p>Diğerleri ne derse desin, bu korkaklık değildi. Hayır, az önce kendi içindeki korkaklıkla yüzleşmişti ve onun ne olduğunu biliyordu. Bu ise farklı bir şeydi.</p>

  <p>Kral şok olmuş gibi görünüyordu.</p>

  <p><i>“Giderdim,”</i> dedi Dalinar sert bir şekilde. “Ama kaçmayı arzu ettiğim ya da savaştan korktuğum için değil. Alethkar’ın istikrarı için giderdim, bu savaşı bırakmanın anavatanımızın güvenliğini ve yüceprenslerin sadakatini güvenceye almaya faydası olurdu. Parshendilerin Gavilar’ı neden öldürdüğünü bulmak için daha fazla elçi ve âlim gönderirdim. Bundan fazla kolay vazgeçtik. Hâlâ suikastın kendi halklarının arasındaki kötü niyetliler ya da asiler tarafından mı yapılmış olduğunu merak ediyorum.</p>

  <p>“Kültürlerinin nasıl olduğunu keşfederdim ve evet, bir kültürleri <i>var.</i> Eğer suikastın arkasında asiler yoksa bunu <i>neden</i> yaptıklarını öğrenene kadar sormaya devam ederdim. Onlarla barış yapmak için karşılığında tazminat talep ederdim, belki de kendi krallarını idam etmemiz için bize vermelerini. Mücevherkalplere gelince, bilim kadınlarımla konuşur ve bu memleketi tutmak için daha iyi bir yöntem bulurdum. Belki de bölge boyunca büyük çaplı çiftlikler oluşturarak Sahipsiz Tepeler’in tamamını güvence altına alırsak, sınırlarımızı gerçek anlamıyla genişleterek Harap Ovalar’ı ele geçirebiliriz. İntikamdan <i>vazgeçmezdim,</i> Majesteleri, ama intikama ve buradaki savaşımıza, daha akılcı bir şekilde yaklaşırdım. Şu anda, etkili olabilmek için fazlasıyla az şey biliyoruz.”</p>

  <p>Elhokar şaşırmış gibi görünüyordu. Başını salladı. “Ben... Amca, bu gerçekten de mantıklı. Neden daha önce bunu açıklamadın?”</p>

  <p>Dalinar gözlerini kırptı, Daha birkaç hafta önce, Dalinar sadece geri dönme fikrinden bahsettiği zaman bile Elhokar öfkelenmişti. Ne değişmişti?</p>

  <p><i>Oğlanın hakkını yeteri kadar vermiyorum</i>, diye farkına vardı. “Son zamanlarda kendi düşüncelerimi açıklamakta sorun yaşıyorum Majesteleri.”</p>

  <p>“Majesteleri!” dedi Sadeas. “Muhakkak ki böyle bir şeyi gerçekten de...”</p>

  <p>“Bu hayatıma karşı düzenlenen son teşebbüs beni tedirgin ediyor, Sadeas. Söyle bana. Zırh’ıma zayıf mücevherleri kimin koyduğu konusunda herhangi bir ilerleme kaydedebildin mi?”</p>

  <p>“Daha değil, Majesteleri.”</p>

  <p>“Beni öldürmeye çalışıyorlar,” dedi Elhokar yumuşak bir şekilde zırhının içinde büzülerek. “Benim de babam gibi öldüğümü görmek istiyorlar. Bazı zamanlar burada on aptalları mı takip ettiğimizi merak ediyorum. Beyazlı Suikastçı, o bir Shin’di.”</p>

  <p>“Parshendilcr onu gönderdiklerini kabul ettiler,” dedi Sadeas.</p>

  <p>“Evet,” diye cevap verdi Elhokar. “Ama öte yandan, onlar vahşi ve kolaylıkla oyuna getirilebilirler. Yıllardır savaşıyoruz ve sessizce kampımda çalışan gerçek düşmanları asla fark etmiyoruz. Beni izliyorlar. Her zaman. Bekliyorlar. Aynalarda onların yüzlerini görüyorum. Semboller, çarpık, korkunç...”</p>

  <p>Dalinar Sadeas’a bir göz attı ve ikisi de rahatsız olmuş bir şekilde karşılıklı bakıştılar. Elhokar’ın paranoyası kötüye mi gidiyordu, yoksa sadece daha gözle görülür hale mi gelmişti? Her gölgede hayalet komplocular görüyordu ve şimdi hayatına karşı düzenlenen teşebbüsten sonra, bu endişeleri besleyecek kanıtı da vardı.</p>

  <p>“Harap Ovalar’dan geri çekilmek iyi bir fikir olabilir,” dedi Dalinar dikkatli bir şekilde. “Ama başka birileriyle bir diğer savaşa başlamak içinse değil. İstikrarı sağlamalı ve halkımızı birleştirmeliyiz.”</p>

  <p>Elhokar içini çekti. “Suikastçıyı kovalamak şu an için sadece boş bir hayal. Belki de buna ihtiyacımız kalmaz. Sadeas ile birlikte olan çabalarınızın başarılı olduğunu duydum.”</p>

  <p>“Gerçekten de öyle, Majesteleri,” dedi Sadeas, sesi gururlu, hatta belki biraz da kendini beğenmişti. “Gerçi Dalinar kendi yavaş köprülerini kullanmakta ısrar ediyor. Bazen o gelmeden önce benim kuvvetlerim neredeyse yok edilmiş oluyor. Bu yöntem eğer Dalinar modern köprü taktiklerini kullansaydı daha başarılı olurdu.”</p>

  <p>“Boşa harcanan hayatlar...” dedi Dalinar.</p>

  <p>“Kabul edilebilir,” dedi Sadeas. “Onların çoğu köle, Dalinar. Küçük bir yoldan da olsa savaşa katılabilmek onlar için bir şeref.”</p>

  <p><i>Onların bu açıdan baktığını hiç sanmıyorum.</i></p>

  <p>“En azından benim yöntemimi <i>denemeni</i> isterdim,” diye devam etti Sadeas. “Şu ana kadar yaptığımız şey işe yaradı ama Parshendilerin bize karşı ikişer ordu göndermeye devam etmelerinden endişe ediyorum. Sen gelmeden önce kendi başıma ikisiyle birden savaşma fikrinden memnun değilim.”</p>

  <p>Dalinar tereddüt etti. Bu bir sorun olurdu. Ama kuşatma köprülerini bırakmak mı?</p>

  <p>“Eh, neden orta yolu bulmuyorsunuz?” dedi Elhokar. “Sonraki plato saldırısında, amca, Sadeas’ın köprücülerinin savaşılacak platoya kadar olan yolda sana yardım etmelerine izin ver. Sadeas’ın sana ödünç verebileceği pek çok fazladan köprü ekibi var. O yine önden daha küçük orduyla hızla gidebilir ama sen de onun köprü ekiplerini kullanarak önceden olduğundan daha çabuk takip edersin.”</p>

  <p>“Bu benim kendi köprü ekiplerimi kullanmamla aynı şey olur.” dedi Dalinar.</p>

  <p>“Şart değil,” dedi Elbokar. “Parshendilerin bir kere Sadeas onlarla çarpışmaya başladıktan sonra nadiren toplanıp sana ateş edebildiğini söylemiştin. Sadeas’ın adamları saldırıyı her zaman olduğu gibi başlatır ve sen de o senin için tutunacak bir yer ele geçirdiği zaman katılabilirsin.”</p>

  <p>“Evet...” dedi Sadeas düşünceli bir şekilde. <i>“Senin</i> kullandığın köprücüler güvende olur ve senin yüzünden fazladan bir can kaybı olmaz. Ama bana yardım etmek için platoya iki kat daha hızlı gelmiş dursun.”</p>

  <p>“Peki ya Parshendilerin dikkatini yeteri kadar iyi dağıtamazsan?” diye sordu Dalinar. “Ya yine de ben karşıya geçerken okçularını hazırlayıp benim köprücülerime ateş ederlerse?”</p>

  <p>“O zaman geri çekiliriz,” dedi Sadeas iç çekerek. “Ve bunun başarısız bir deney olduğunu söyleriz. Ama en azından denemiş oluruz. İşte bu şekilde öne geçersin, eski dost. Yeni şeyler deneyerek.”</p>

  <p>Dalinar düşünceli bir şekilde çenesini kaşıdı.</p>

  <p>“Eh, hadi Dalinar,” dedi Elhokar. “O senin birlikte saldırma önerini kabul etti. Bir kere de onun yoluyla dene.”</p>

  <p>“Pekâlâ,” dedi Dalinar. “Nasıl olacağını göreceğiz.”</p>

  <p>“Mükemmel,“ dedi Elhokar ayağa kalkarak. “Ve şimdi de, sanıyorum gidip oğlunu tebrik edeceğim. O maç heyecanlıydı!”</p>

  <p>Dalinar maçı özellikle heyecanlı bulmamıştı; Adolin’in rakibi dövüş boyunca hiç avantaj kazanamamıştı. Ama o en iyi türdeki dövüştü. Dalinar ‘iyi’ bir dövüşün çekişmeli bir dövüş olduğu iddialarını asla yutmamıştı. Kazandığın zaman, hızla ve ezici bir üstünlükle kazanmak her zaman daha iyiydi.</p>

  <p>Dalinar ve Sadeas da kral merdivene benzeyen kaya çıkıntılarından aşağıdaki kumlu zemine doğru inerken saygıyla ayağa kalktılar. Dalinar, Sadeas’a döndü. “Gitmem gerekiyor. Bana bu manevrayı üstünde deneyebileceğimizi düşündüğün platoların ayrıntılarını belirlemek için bir kâtip gönder. Bir dahaki sefere onlardan birisi saldırıya açık olduğu zaman, ordumu senin toplanma alanına getireceğim ve kamptan birlikte çıkacağız. Sen ve daha küçük, daha hızlı grup önden gidebilir ve biz de siz yerinizi aldıktan sonra yetişeceğiz.”</p>

  <p>Sadeas başını sallayarak onayladı.</p>

  <p>Dalinar dışarı çıkan rampaya giden basamakları tırmanmak için döndü.</p>

  <p>“Dalinar,” diye seslendi Sadeas arkasından.</p>

  <p>Dalinar dönüp diğer yüceprense baktı. Sadeas’ın eşarbı bir esintiyle dalgalandı, kollarını kavuşturmuş, metalik altın işlemeleri pırıldıyordu. “Sen de bana kâtiplerinden birini gönder. O Gavilar’ın kitabının bir kopyasıyla birlikte. Diğer hikâyelerini de duymak beni eğlendirebilir.”</p>

  <p>Dalinar gülümsedi. “Tamam, Sadeas.”</p>
</body>
</html>
