<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_9">Şiirin Miti</h2>

  <p class="indentmetin">İnsanlar öğretmedi,</p>

  <p class="indentmetin">Beni, sonsuz severek, kutsal bir kalp</p>

  <p class="indentmetin">Sürdü sonsuzluğa.</p>

  <p class="normal">Hiçbir Alman şair hiçbir zaman şiire ve onun tanrısal kaynağına Hölderlin kadar inanmamıştır, kimse onun mutlaklığını, onun dünyevi olanla karışmazlığını onun kadar tutkuyla savunmamıştır: Bu coşkulu şair kendi tortusuz arılığını tümüyle şiire katar. Kulağa ne kadar tuhaf gelirse gelsin, Suabyalı bu narin rahip adayının görünmez olana, o muazzam güçlere dair mutlak ve antik bir algısı vardır, Eter Baba’ya ve kaderin hâkimiyetine olan inancı, yaşıtları Novalis ve Brentano’nun İsa’ya olan inançlarından çok daha derindir: Onun için şiir, diğerleri için Tanrı’nın sözü neyse odur; nihai hakikatin açığa çıkması, sarhoş edici sır, bedeni, yani tümüyle dünyevi olanı kor halinde sonsuz olana adayan ve bağlayan kutsal ekmek ve şaraptır. Goethe için bile şiir hayatın sadece bir parçasıyken, Hölderlin için hayatın koşulsuz anlamıdır; Goethe için salt kişisel bir gereklilik, Hölderlin için kişisellik üstü, dinsel bir zorunluluktur. Şiirde toprağı canlandıran ve ona ruh veren tanrısallığın nefesini korkuyla hisseder, varlığın o ebedi ikiliğinin kutsal anlar içinde çözüldüğü ve rahatladığı o benzersiz dengeyi tanır. Eterin yeryüzü ve gökyüzü arasındaki ara dünyayı, o olmasaydı yıldızlı bölgelerle bizim gök kubbemizin arasında var olacak olan o korkunç boşluğu görünmez bir biçimde dengeleyerek rengârenk doldurması gibi, şiir de ruhun yukarısıyla aşağısı arasındaki boşluğu, insanlarla tanrılar arasındaki alanı doldurur. Şiir –tekrar ediyorum– Hölderlin için diğerlerinin gördüğü gibi hayatın müzikal çeşnisi, insanlığın zihinsel varlığında salt bir süs değildir, bilakis en yüce erek ve anlam, her şeyi kapsayan ve şekillendiren ilkedir: Ona hayatını adamak, bu yüzden tek değerli ve anlamlı kurban eylemidir. Anlayışın bu büyüklüğü bile Hölderlin’in kahramanlığının büyüklüğünü tek başına açıklamaya yeter. Hölderlin bu şair mitini mütemadiyen şiirlerinde dile getirmiştir ve o sorumluluk tutkusunu, hayatını kaplayan o mutlaklık arzusunu anlamak için onun da dile getirilmesi gerekmektedir. Onun için, “güçlerin” sadık inananı için, dünya tamamen eski Yunan anlamında, platonik anlamda ikiye bölünmüştür. Yukarıda “ilahi olanlar ışık içinde mutlulukla gezinirler”, yaklaşılmazdırlar, ama yine de katılırlar. Aşağıda ise ölümlülerin donuk yığını yer alır ve gündelik işlerin anlamsız çarkında döner durur:</p>

  <p class="normal">Geziniyor gecede, yaşar gibi Orkus’ta,</p>

  <p class="normal">Tanrısallıktan uzak türümüz. Kendi işlerine</p>

  <p class="normal">Koşulmuştur yalnızca ve gürültülü atölyesinde</p>

  <p class="normal">Kendini dinler her biri yalnız ve çok çalışır bu vahşiler</p>

  <p class="normal">Güçlü kollarıyla, ne yapacağını bilmez halde ve her zaman, her zaman</p>

  <p class="normal">Verimsizdirler, kudurmuş gibi, kollara kalır gene çabalamak.</p>

  <p class="normal">Goethe’nin “Divan” şiirinde olduğu gibi dünya, şafak “acıya merhamet etmeden”, iki dünya arasındaki elçi görünmeden önce karanlık ve ışık olarak ikiye bölünür. Zira bu evrene iki katlı bir yalnızlık kalmıştır, tanrıların yalnızlığı ve insanların yalnızlığı, eğer aralarında fani-mutlu bir bağ kurulmazsa, yüce olan, alçak dünyayı yansıtmazsa ve onu yeniden yüceltmezse bu böyle sürüp gidecektir. Yukarıdaki tanrılar da, yani “ışık içinde mutlulukla dolaşanlar” da mutlu değillerdir, çünkü onlar hissedilmedikleri sürece hissedemezler:</p>

  <p class="normal">Her zaman gereksinir onlar, kahramanların tacı gereksindiği gibi,</p>

  <p class="normal">Üne adanmış o güçler, hisseden insanın kalbini.</p>

  <p class="normal">Böylece aşağısı yukarıya uzanır, yukarısı aşağıya, ruh hayata ve hayat yukarıya, ruha: Ölümlüler tarafından idrak edilmediği sürece, dünyevi olarak sevilmedikleri sürece ölümsüz doğanın bütün unsurları anlamdan yoksundur. Gül ancak bir bakış onu izleyerek içine çektiğinde gerçek bir gül olabilir, akşam kızıllığı ancak bir insan gözünün retinasında yansıdığı zaman harikadır. İnsanın yok olup gitmemek için tanrısal olana olduğu gibi, tanrısal olanın da gerçekten var olabilmek için insana ihtiyacı vardır. Böylece tanrısal olan gücünün tanıklarını yaratır, onu öven ağızları, onu gerçekten Tanrı yapan şairleri.</p>

  <p class="normal">Hölderlin düşüncesinin bu temel fikri –neredeyse bütün şiirsel fikirleri gibi– başka birinden borç alınmış olabilir, Schiller’in “insanüstü zihni”nden alınmış bir borç. Ama Schiller’in soğuk bilgisi nasıl da:</p>

  <p class="normal">Dostsuzdu dünyanın büyük ustası,</p>

  <p class="normal">Eksiklik duyuyordu – bu yüzden ruhları yarattı,</p>

  <p class="normal">Kutsal aynalarını kendi kutsallığının</p>

  <p class="normal">Hölderlin’in şairin uyanışına dair orfik vizyonuna genişletilmiştir:</p>

  <p class="normal">Ve dile getirilemezdi ve yalnız</p>

  <p class="normal">Kendi karanlığında boş yere ve bu elbet</p>

  <p class="normal">İşaretler kâfi ve yıldırımlar</p>

  <p class="normal">Ve seller onun emrinde</p>

  <p class="normal">Düşünceler de öyle, o kutsal baba,</p>

  <p class="normal">Ve hiçbir yerde bulamazdı kendini canlılar arasındaki gibi hakiki,</p>

  <p class="normal">Şarkılarıyla ona bir kalp eşlik etmeseydi.</p>

  <p class="normal">O halde şairi, diğerlerinde olduğu gibi üzüntüden, miskin bir can sıkıntısından yaratmamıştır Tanrı –Schiller’de de her zaman sanatın herhangi bir yüce “oyun” olduğu fikri hâkimdir–, bilakis bir gereklilikten dolayı yaratmıştır: O şairsiz olmaz, yani tanrısal olan, ancak şairin aracılığıyla olur. Şiir –burada Hölderlin’in düşünce çemberinin en temel özüne temas ediyoruz– bir dünya gerekliliğidir, o evren içinde sadece bir yaratı değildir, tersine bizzat evrenin yaratılışıdır. Tanrılar oyun olsun diye göndermez şairi, tersine gereklilikten gönderir: Ona ihtiyaçları vardır, o “akan sözlerin elçisine”:</p>

  <p class="normal">Ama yetmiştir artık</p>

  <p class="normal">Ölümsüzlükleri tanrılara, ve ilahi</p>

  <p class="normal">Bir şey gereksinirler şimdi,</p>

  <p class="normal">Böyledir kahramanlar ve insanlar</p>

  <p class="normal">Ve diğer ölümlüler. Zira o en kutsal olanlar</p>

  <p class="normal">Hiçbir şey hissetmezler kendiliğinden,</p>

  <p class="normal">Herhalde, izin varsa bunu söylemeye, tanrılar adına,</p>

  <p class="normal">Katılınca hissederler bir başkası onlara</p>

  <p class="normal">Onadır ihtiyaçları.</p>

  <p class="normal">Tanrıların ona ihtiyacı vardır ve aynı şekilde insanların da şaire ihtiyacı vardır, o</p>

  <p class="normal">Kutsal kaplar, içinde</p>

  <p class="normal">Hayatın şarabı, kahramanların</p>

  <p class="normal">Ruhu saklanır.</p>

  <p class="normal">Onların içinde her ikisi de birlikte akar, aşağısı ve yukarısı, ikili sesi gerekli harmoniye çevirirler, müşterek olana, zira</p>

  <p class="normal">Müşterek ruhun düşünceleri</p>

  <p class="normal">Sakince son bulur ruhunda şairin.</p>

  <p class="normal">Böylece seçilmiş ve lanetlenmiş, bir yalnızlıkla bir başka yalnızlık arasındaki şairin bu etten kemikten yapılan ve içine tanrısallık üflenen bedeni, tanrısala tanrısallıkla bakmaya ve onu etten kemikten olana etten kemikten bir görüntü içinde duyumsatmak için yaratılmıştır. İnsanlardan gelir, tanrılarca görevlendirilir: Onun varlığı bir misyondur, o “ilahi olanın inen merdiveninde” çınlayan basamaktır. Şairde tanrısal olanı hisseder donuk insanlık: Kâsenin ve ekmeğin gizeminde olduğu gibi, onun sözlerinde de sonsuzluğun bedenini ve kanını tadarlar. Bu yüzdendir alnına sarılan görünmez rahiplik bandı ve bozulmaz saflık yemini.</p>

  <p class="normal">Bu şair miti Hölderlin dünyasının zihinsel merkezidir: Bütün eserleri boyunca şiirin kültsel misyonuna olan sarsılmaz inancını hiçbir zaman kaybetmemiştir; mutlak kutsallığı, etik tutumunun törenselliği de bu yüzdendir. Her dize bir yücelmeyle başlar: Hölderlin şiirdeki düşüncesini ilahi olana çevirdiği anda artık kendini onun bir parçası hissetmez, tersine, güçlerin insanlığa gönderdiği elçi olarak hisseder. “Tanrıların sesi” olanın, “kahramanların habercisi” ya da (bir başka seferinde söylediği gibi) “halkın dili” olmak isteyenin, sözün yüceliğine ihtiyacı vardır, tutumunu yükseltmeye, Tanrı habercisinin saflığına ihtiyacı vardır. Ancak dünyevi olandan ortaya çıkacak olan görünmez bir kalabalığa, ideal bir halka, ideal bir ulusa giden görünmez tapınak merdivenlerinden söz eder Hölderlin, zira “kalanını şairleri yapacaktır”. Tanrılar sustuğundan beri onların adıyla ve zihniyle, dünyevi gündelik çarkın içinde sonsuzun bu mimarları konuşur. Bu yüzden hışırdar dizeleri coşkuyla savrulan rahip giysileri gibi ve süssüz, beyaz giyimlidir. Bu yüzden neredeyse yüksek bir dille konuşur şiirinde. Ve bu yüce mesaj bilincini, bu gönderilmiş olma bilincini bütün hayat deneyimi boyunca hiç kaybetmemiştir Hölderlin: Sadece, kendi miti içinde zamanla yavaş yavaş karanlık, feci ve trajik bir şeyin bilincine daha varmıştır; artık mesajı gençliğindeki o eski parlaklığıyla, yalnızca mutlu bir seçilmişlik duygusuyla hissetmemektedir, tersine, kahramanca bir kaderdir artık o. Delikanlılık döneminde ona özünde sadece yumuşak bir lütuf gibi görünen şeyin, yetişkin olduğunda kaderin karanlık bulutlarıyla sarılı halde, alın yazısının şimşekleri ve güçlerin, göklerin öfkeli gürültüleri arasında bir uçurumun üzerinde asılı olduğunu anlamıştır, ürpertici bir güzellik içinde–</p>

  <p class="normal">Çünkü onlar, bize göklerin ateşini veren</p>

  <p class="normal">O tanrılar, kutsal acıyı da bahşetmiştir bize.</p>

  <p class="normal">Fark eder ki papazlık mesleği için yaratılmış olmak mutluluktan atılmış olmaktır. Seçilmiş olan, uçsuz bucaksız bir ormanda baltayla kesilmek üzere kırmızıyla işaretlenmiş bir ağaç gibidir: Gerçek şiir kadere meydan okur ve ancak hayatın hafif ve somut yanından bilinçli olarak vazgeçen ve kendini güçlerin oyununa geri fırlatanlar hakiki şair olarak kalır. Sadece vaaz ettiği trajik-kahramanca olanı bizzat yaşamaya hazır olan, güvenli burjuva evinden çıkıp tanrıların konuştuğu gök gürültülü fırtınaya adım atan biri, sadece o kahraman olur. Henüz Hyperion böyle söyler: “Dâhiyi bir kez kucakla ve bir anda sana hayatının bütün bağlarını koparıversin.” – ama ancak Empedokles, ancak karanlıklaşan Hölderlin tanrıların kendilerine “tanrısallık içinde tanrısalca bakan” birinin başına sardıkları o muazzam lanetin bilincine varır:</p>

  <p class="normal">yine de mahkemeleri</p>

  <p class="normal">öyle ki onun kendi evidir</p>

  <p class="normal">yıkılan ve en sevdiğini</p>

  <p class="normal">bir düşman gibi paylar ve babayı ve oğlu</p>

  <p class="normal">gömer yıkıntılar arasına</p>

  <p class="normal">eğer biri, onlar gibi olmak ister ve benzersiz olana</p>

  <p class="normal">sabredemezse, hayalperesttir.</p>

  <p class="normal">Şair sürekli bir tehlike içindedir, çünkü ilksel güçlere, üstün güçlere uzanmaktadır: O adeta, yukarıya uzanan tek bir ince sivri uç olarak sonsuzluğun sarsıcı öfkesini yakalayan bir paratoner gibidir; zira o, o aracı kişi “şarkıya bürünerek”, dünyadakine “ilahi ateşi uzatmak” zorundadır. Müthiş bir meydan okumayla tehlikeli güçlerin karşısına çıkar o, o hep yalnız kişi zorlayıcı ateşliliğiyle üzerindeki atmosferik yoğunluk neredeyse ölümcül bir şiddet içerir. Zira ne o uyandırılmış ateşi, o yakıcı kehaneti susarak içinde tutabilir,</p>

  <p class="normal">Yiyip bitirirdi</p>

  <p class="normal">Ve kendine karşı olurdu</p>

  <p class="normal">Zira asla sabretmez</p>

  <p class="normal">esaret ilahi ateşe –</p>

  <p class="normal">ne de söylenemez olanı tam söyleyebilirdi: Tanrısal olanı susmak şairin günahıdır; tıpkı tümüyle söylemek, söz yoluyla ona sonsuz ihanet etmek gibi. O, tanrısal olanı, kahramanca olanı ebediyen insanların arasında aramak zorundadır ve o esnada, insanlıktan kuşku duymaksızın onların bayağılıklarına katlanmak zorundadır, tanrıları övmek ve onu, sözcüyü, yeryüzündeki sefaleti içinde tek başına bırakanları harikalar olarak anlatmak zorundadır. Ama konuşmak ve susmak, her ikisi de onun için kutsal zorunluluktur: Şiir, delikanlının dediği gibi mutlu bir özgürlük, neşeli bir süzülme değildir, tersine acılı kutsal bir görevdir, seçilmişlerin uşaklığıdır. Bir kere hizmetin övgüsünü yerine getiren biri, bağlanıp kalır, şiirin zehirli Nessus gömleğini hiçbir zaman üzerinden yırtıp çıkaramaz, yoksa kendini yakardı (Herakles ve bütün kahramanların kaderi). Ne kaçınabilir, ne geri durabilir: Adaklar işaretlenmiştir.</p>

  <p class="normal">O halde Hölderlin trajik alın yazısının tamamen bilincindeydi; Kleist’ta ve Nietzsche’de olduğu gibi trajik bir çöküş duygusu daha erkenden hayatını yükseltmiş ve gölgesini belirgin şekilde, zamanından on yıl önce düşürmüştü. Ama bu narin, cılız papaz torununda, tıpkı o papaz oğlu gibi, Nietzsche gibi sonsuz olanla boy ölçüşmeye dair antik cesaret, hatta Prometheus’taki o arzu vardı. Hiçbir zaman varlığının şeytansı-taşkınlığını Goethe gibi bastırmaya, onu içinden çıkarmaya ya da dizginlemeye çalışmadı: Goethe, kendini yakın hissettiği hayatın o muazzam hazinesini korumak için ebediyen kaderinden kaçarken, Hölderlin sert bir ruhla, ama yine de zırhsız, elindeki tek silahla, varlığının saflığıyla fırtınanın karşısına çıktı. Korkusuz ve aynı zamanda inançla (varlığının bu muhteşem ikili tonu her şiirinde olduğu gibi kaderi boyunca da tınlar) sesini yükseltti ve ilahilerle şiirin bütün kardeşlerini ve şehitlerini kutsal inanca, en yüce kahramanlığın sorumluluğuna, misyonlarının kahramanlığına davet etti:</p>

  <p class="normal">Bizler soyumuzu reddetmeyelim,</p>

  <p class="normal">İçimizde şekilsiz duranı</p>

  <p class="normal">Tanrısala bakarak şekillendirme dürtümüzü.</p>

  <p class="normal">O muazzam ödül, küçük düşüncelerle trajik mutluluktan tasarruf ederek gizlice elde edilmek istemez. Şiir kadere meydan okumadır, inanç ve cesarettir aynı zamanda: Göklerle diyaloğa giren biri onların yıldırımlarından ve kaçınılmaz kaderden korkmaz:</p>

  <p class="normal">Oysa bize görevdir, Tanrı’nın şimşekleri altında</p>

  <p class="normal">Ey şairler! çıplak başımızla durmak,</p>

  <p class="normal">Tanrı’nın ışığını, bizzat onu, kendi elimizle</p>

  <p class="normal">Tutmak ve o ilahi armağanı halka,</p>

  <p class="normal">şiire sararak uzatmak.</p>

  <p class="normal">Zira kalbi saf olan yalnızca,</p>

  <p class="normal">Çocuklar gibi, biziz, ellerimiz suçsuz,</p>

  <p class="normal">Babanın ışığı, o saflık, günaha batırmaz onları,</p>

  <p class="normal">Ve derinden sarsılıp, bir Tanrı’nın acısını</p>

  <p class="normal">Paylaşarak, sapasağlam kalır o ebedi kalp elbet</p>
</body>
</html>