<html xmlns="http://www.w3.org/1999/xhtml">
  <head>
    <meta charset="utf-8"/>
    <title>kitap</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik" id="calibre_toc_16">1. Sahne</h2>
			<p class="indentmetin">(Grumio girer.)</p>
			<p class="normal">GRUMIO</p>
			<p class="normal">Yuh olsun, bütün bitkin beygirlere, bütün kaçık efendilere ve bozuk yollara yuh olsun! Hiç böyle dayak yiyen var mıdır? Hiç böyle pisliğe batan biri daha görülmüş müdür? Ya bu kadar bıkkın başka bir adam var mıdır? Ateşi yakmam için önden gönderildim, onlar da arkadan gelip ısınacaklar. Eğer çabucak kızan küçük bir kap olmasaydım, soğuktan dudaklarım dişlerime yapışırdı, dilim donardı, karnımdaki kalbim buz tutardı. Buz kesen yerlerimi eritmek için önce şu ateşi yakmalıyım. Üfleye üfleye ateşi canlandırırken, ben de biraz olsun ısınırım. Bu havada uzun boylu biri mutlaka soğuk alır.</p>
			<p class="indentmetin">(Curtis girer.)</p>
			<p class="normal">Hey, Curtis, yukarda hava nasıl?</p>
			<p class="normal">CURTIS</p>
			<p class="normal">Kim o soğuk soğuk bağıran öyle?</p>
			<p class="normal">GRUMIO</p>
			<p class="normal">Bir buz parçası. Eğer inanmıyorsan, omuzlarımdan topuğuma kadar vızz diye kayabilirsin; kafamla boynum dışında bir engel yok. Hadi bir ateş yakalım Curtis.</p>
			<p class="normal">CURTIS</p>
			<p class="normal">Efendimle karısı geliyor mu Grumio?</p>
			<p class="normal">GRUMIO</p>
			<p class="normal">Evet Curtis, evet geliyorlar. İşte bunun için ateş yakmalıyız ateş, sakın su koyvereyim deme.</p>
			<p class="normal">CURTIS</p>
			<p class="normal">Söylendiği gibi ateşli hırçın biri mi?</p>
			<p class="normal">GRUMIO</p>
			<p class="normal">Soğuk vurmadan önce öyleydi Curtis’ciğim; ama sen de bilirsin ki, kış erkeği de, kadını da, hayvanı da uysallaştırır. İşte don eski efendimi de, yeni hanımımı da, beni de muma çevirdi kardeşim Curtis.</p>
			<p class="normal">CURTIS</p>
			<p class="normal">Hadi oradan üç parmaklık yer cücesi! Ben hayvan değilim.</p>
			<p class="normal">GRUMIO</p>
			<p class="normal">Peki, ben üç parmak mıyım? Senin boynuzun bile iki karış gelir, ben o kadar bile değil miyim yani? Bana bak, ya şu ateşi yakarsın ya da seni hanımıma şikâyet ederim. Bu hımbıllığınla o ateşi yakmazsan, o zaman çok yakında onun şaplağını hissedersin. Yakında dedim de, herhalde şu anda çok yakına gelmişlerdir.</p>
			<p class="normal">CURTIS</p>
			<p class="normal">Lütfen söyle Grumio’cuğum, dünyada neler olup bitiyor?</p>
			<p class="normal">GRUMIO</p>
			<p class="normal">Dünya soğuktan kırılıyor Curtis. Senin görevin dışında her yer soğuk... bu yüzden hemen ateşi yak. Görevini yap, işini gör, hakkını al. Efendim ve hanımım neredeyse soğuktan donmuşlardır.</p>
			<p class="normal">CURTIS</p>
			<p class="normal">Ateşi çoktan yaktım bile, hadi Grumio’cuğum, yeni bir haber yok mu?</p>
			<p class="normal">GRUMIO</p>
			<p class="normal">“Ah Jack çocuğum, hey çocuğum!”<sup class="calibre3"><a href="kitap_split_054.html#footnote-9543-23" id="footnote-9543-23-backlink">[23]</a></sup> Sana istediğin kadar haber.</p>
			<p class="normal">CURTIS</p>
			<p class="normal">Hadi hadi, sen ilginç haberlerle dolusundur.</p>
			<p class="normal">GRUMIO</p>
			<p class="normal">Bu yüzden ısınmam gerekiyor, çok kötü üşütmüşüm. Aşçı nerede, akşam yemeği hazır mı, ev toplandı mı, yeni hasırlar serildi mi, örümcek ağları temizlendi mi, hizmetliler kıyafetlerini, beyaz çoraplarını giydi mi, herkes düğün için giyindi mi? Erkeklerin içi, kızların dışı temiz mi? Masa örtüleri serildi mi, her şey düzenli mi?</p>
			<p class="normal">CURTIS</p>
			<p class="normal">Hazır, hepsi hazır, ne olur ver şu haberleri.</p>
			<p class="normal">GRUMIO</p>
			<p class="normal">Önce şu haberleri vereyim, atım yorgun, efendimle hanımım cumburlop!</p>
			<p class="normal">CURTIS</p>
			<p class="normal">Nasıl yani?</p>
			<p class="normal">GRUMIO</p>
			<p class="normal">Elbette eyerlerinin üstünden çamurun içine.</p>
			<p class="normal">CURTIS</p>
			<p class="normal">Hadi Grumio’cuğum, anlatsana.</p>
			<p class="normal">GRUMIO</p>
			<p class="normal">Öyleyse, kulağını ver.</p>
			<p class="normal">CURTIS</p>
			<p class="normal">Al.</p>
			<p class="normal">GRUMIO</p>
			<p class="indentmetin">(Tokat atar.)</p>
			<p class="normal">Sen de al!</p>
			<p class="normal">CURTIS</p>
			<p class="normal">Bu haberi işitmek değil, hissetmek oldu.</p>
			<p class="normal">GRUMIO</p>
			<p class="normal">İşte bu yüzden de buna hissi haber denir. Yediğin tokat, kulağının kapısını çalan, sana “dinle” diyen kapı tokmağından başka bir şey değil. İşte başlıyorum. İlk olarak: Efendim at üstünde, hanımım önünde eğri büğrü bir yokuştan aşağı iniyorduk...</p>
			<p class="normal">CURTIS</p>
			<p class="normal">İkisi de bir at üstünde mi?</p>
			<p class="normal">GRUMIO</p>
			<p class="normal">Sana ne bundan?</p>
			<p class="normal">CURTIS</p>
			<p class="normal">Tek bir at demek.</p>
			<p class="normal">GRUMIO</p>
			<p class="normal">Senin gibi herife tutmuş haberleri veriyorum ben de. Eğer sözümü kesmeseydin, atın nasıl tekerlendiğini, hanımımın nasıl atın altında kaldığını işitecektin. Oranın nasıl vıcık vıcık çamurlu bir yer olduğunu, hanımımın üstünün nasıl berbat olduğunu, efendimin atı nasıl hanımımın üstünde bırakıp hayvan kapaklandı diye beni evire çevire dövdüğünü, sonra kızcağızın sürüne sürüne çıkıp beni kocasının elinden kurtarmaya geldiğini, efendimin nasıl küfürleri arka arkaya sıraladığını, o hiç kimseye yalvarmayan kızın nasıl yalvardığını, benim nasıl bağıra haykıra ağladığımı, atların nasıl kaçtığını... Hanımımın dizginlerinin nasıl boşandığını, benim kuskunumla birlikte, aklımda sonsuza kadar bilinmez kalacak birçok şeyi nasıl kaybettiğimi öğrenir, böyle kaz gibi mezara gitmezdin.</p>
			<p class="normal">CURTIS</p>
			<p class="normal">Bu da gösteriyor ki, bizimki aksilikte ondan baskın çıkmış.</p>
			<p class="normal">GRUMIO</p>
			<p class="normal">Ya öyle, bir eve gelsin de gör; en dikbaşlınız bile görsün. Burada niye gevezelik ediyoruz canım! Çağır şu uşakları, Nathaniel’i, Joseph’i, Nicholas’ı, Philip’i, Walter’i, Sugarsop ile diğerlerini. Saçlarını bir güzel tarasınlar, mavi ceketlerini fırçalasınlar, dizbağlarını adamakıllı bağlasınlar, sol bacaklarını geriye atarak selam versinler. Her ikisinin de elini öpmeden efendimin atının kuyruğunun tek bir teline bile dokunmasınlar. Hepsi hazır mı?</p>
			<p class="normal">CURTIS</p>
			<p class="normal">Hazır.</p>
			<p class="normal">GRUMIO</p>
			<p class="normal">Çağır gelsinler.</p>
			<p class="normal">CURTIS</p>
			<p class="normal">Hey, işitiyor musunuz, hey! Efendimizi karşılayıp hanımımızla yüzleşeceksiniz, saygılarınızı sunacaksınız.</p>
			<p class="normal">GRUMIO</p>
			<p class="normal">Dur bakalım, hanımımızın kendi yüzü var.</p>
			<p class="normal">CURTIS</p>
			<p class="normal">Bunu bilmeyen mi var?</p>
			<p class="normal">GRUMIO</p>
			<p class="normal">Sen değil misin, herkesi çağırıp yüzleşmelerini isteyen?</p>
			<p class="normal">CURTIS</p>
			<p class="normal">Ben onları hanımımıza karşı saygı borçlarını göstersinler diye çağırıyorum.</p>
			<p class="indentmetin">(Dört beş hizmetli girer.)</p>
			<p class="normal">GRUMIO</p>
			<p class="normal">Hey Tanrım, hanım onlardan borç almaya gelmiyor ki.</p>
			<p class="normal">NATHANIEL</p>
			<p class="normal">Eve hoş geldin Grumio.</p>
			<p class="normal">PHILIP</p>
			<p class="normal">Ne haber Grumio.</p>
			<p class="normal">JOSEPH</p>
			<p class="normal">Selam Grumio.</p>
			<p class="normal">NICHOLAS</p>
			<p class="normal">Merhaba Grumio.</p>
			<p class="normal">NATHANIEL</p>
			<p class="normal">Ee, ne haber kocamış delikanlı.</p>
			<p class="normal">GRUMIO</p>
			<p class="normal">Eve hoş geldin!.. Ne haber!.. Selam!.. Merhaba! Bu kadarı yeter. Şimdi söyleyin bana iki dirhem bir çekirdek yoldaşlarım, her şey hazır mı, her şey düzgün mü?</p>
			<p class="normal">NATHANIEL</p>
			<p class="normal">Her şey hazır. Efendimiz nerededir şimdi, yaklaştı mı?</p>
			<p class="normal">GRUMIO</p>
			<p class="normal">Ha geldi, ha gelecek. Atından inmiş de olabilir. Onun için...</p>
			<p class="normal">İsa hakkı için... şişşt, susalım, sesini duyuyorum.</p>
			<p class="indentmetin">(Petruchio ile Katharina girerler.)</p>
			<p class="normal">PETRUCHIO</p>
			<p class="normal">Nerede bu hergeleler?</p>
			<p class="normal">Kapıda üzengimi tutup atımı alacak herifler nerede?</p>
			<p class="normal">Nerede şu Nathaniel, Gregory, Philip?</p>
			<p class="normal">HİZMETLİLER</p>
			<p class="normal">Buradayız, buradayız efendim, buradayız lordum.</p>
			<p class="normal">PETRUCHIO</p>
			<p class="normal">“Buradayız, buradayız efendim, buradayız lordum”muş!</p>
			<p class="normal">Sizi kalın kafalı, yontulmamış ahmaklar!</p>
			<p class="normal">Nerede hizmet? Nerede dikkat? Nerede görev?</p>
			<p class="normal">Peki nerede şu önden yolladığım budala serseri?</p>
			<p class="normal">GRUMIO</p>
			<p class="normal">Buradayım efendim, hâlâ eskisi kadar budalayım.</p>
			<p class="normal">PETRUCHIO</p>
			<p class="normal">Seni dangalak köylü, seni orospu çocuğu dolap beygiri,</p>
			<p class="normal">Ben sana korulukta beklemeni emretmedim mi?</p>
			<p class="normal">Şu alçak serserileri de yanına alıp bekle demedim mi?</p>
			<p class="normal">GRUMIO</p>
			<p class="normal">Efendim Nathaniel’in ceketi bitmemişti,</p>
			<p class="normal">Gabriel’in pabuçlarının topuklarına delikler açılmamıştı,</p>
			<p class="normal">Peter’in şapkasını boyamak için çıra isi yoktu,</p>
			<p class="normal">Ayrıca Walter’in kaması da kıncıdan gelmemişti;</p>
			<p class="normal">Adam’ın, Ralph’ın ve Gregory’nin dışında</p>
			<p class="normal">Kimsenin kıyafeti iyi değildi;</p>
			<p class="normal">Ötekiler hep yoluk yırtık, dilenci gibiydi,</p>
			<p class="normal">Ama yine da karşınızdalar</p>
			<p class="normal">Oldukları gibi karşılamaya gelmişler sizi.</p>
			<p class="normal">PETRUCHIO</p>
			<p class="normal">Hadi oradan edepsizler, getirin yemeğimi.</p>
			<p class="indentmetin">(Hizmetliler çıkarlar. Petruchio şarkı mırıldanır.)</p>
			<p class="normal">“Bir zamanlar yaşadığım hayat nerede?”</p>
			<p class="normal">Gel otur Kate, hoş geldin.</p>
			<p class="indentmetin">(Mırıldanır.)</p>
			<p class="normal">Of of of of.</p>
			<p class="indentmetin">(Hizmetliler yemeği getirir.)</p>
			<p class="normal">Bana bakın, ben bir şey emrettim mi, hemen!</p>
			<p class="normal">– Yok güzelim, tatlı Kate sen keyfine bak.</p>
			<p class="normal">– Çekin çizmelerini serseriler! Sizi gidi alçaklar, hadi!</p>
			<p class="indentmetin">(Şarkı mırıldanır.)  </p>
			<p class="normal">“Tarikat üyesi bir keşiş</p>
			<p class="normal">Yoluna gitmek istemiş”</p>
			<p class="normal">– Hey serseri! Ayağımı da birlikte çıkaracak.</p>
			<p class="normal">Al sana! (Poposuna bir tekme atar.) </p>
			<p class="normal">Çizme nasıl çıkarılırmış, öğren.</p>
			<p class="normal">– Neşelen Kate... Hey su getirin buraya!</p>
			<p class="indentmetin">(Bir hizmetli suyla girer.)</p>
			<p class="normal">Köpeğim Troilus nerede? Hadi bakalım çabuk!</p>
			<p class="normal">Kuzenim Ferdinand’a söyleyin, gelsin buraya.</p>
			<p class="normal">– O öpüp tanıman gerekenlerden biridir Kate.</p>
			<p class="normal">– Terliklerim nerede? Biraz su getirin.</p>
			<p class="normal">– Gel Kate, elini yüzünü yıka, candan hoş geldin.</p>
			<p class="normal">– Piç kurusu, alçak devirirsin ha?</p>
			<p class="normal">KATHERINA</p>
			<p class="normal">Sakin olun rica ederim, isteyerek yapmadı.</p>
			<p class="normal">PETRUCHIO</p>
			<p class="normal">Orospu çocuğu, bok böceği, eşek kulaklı serseri!</p>
			<p class="normal">– Gel Kate, otur şuraya, biliyorum açsındır.</p>
			<p class="normal">Dua etmeyecek misin tatlı Kate, ben mi edeyim?</p>
			<p class="normal">Bu ne bu? Et mi bu?</p>
			<p class="normal">HİZMETLİ</p>
			<p class="normal">Evet.</p>
			<p class="normal">PETRUCHIO</p>
			<p class="normal">Kim getirdi bunu?</p>
			<p class="normal">PETER</p>
			<p class="normal">Ben.</p>
			<p class="normal">PETRUCHIO</p>
			<p class="normal">Yanmış, bu et tamamen yanmış.</p>
			<p class="normal">Nasıl bir it soyu bunlar? O aşçı olacak kaltaban nerede?</p>
			<p class="normal">Ulan serseriler, böyle şeylerden hoşlanmadığımı bile bile</p>
			<p class="normal">Ne cesaretle getiriyorsunuz bunu önüme?</p>
			<p class="normal">İşte alın başınıza çalın sofrayı da, kabını da, hepsini de.</p>
			<p class="normal">Dikkatsiz, odun kafalı, görgüsüz köleler!</p>
			<p class="normal">Ne söylenip duruyorsunuz orada?</p>
			<p class="normal">Şimdi haddinizi bildiririm ha!</p>
			<p class="indentmetin">(Hizmetliler çıkar.)</p>
			<p class="normal">KATHERINA</p>
			<p class="normal">Rica ederim kocacığım, bu kadar sinirlenmeyin.</p>
			<p class="normal">Aslında et iyiydi, eğer hoş görseydiniz.</p>
			<p class="normal">PETRUCHIO</p>
			<p class="normal">Sana o et yanmış diyorum Kate, kurumuştu,</p>
			<p class="normal">Kesinlikle yasaklıyorum ona el sürmeyi,</p>
			<p class="normal">Çünkü safrayı arttırır, öfkeyi besler,</p>
			<p class="normal">İkimizin de huyu suyu safralı olduğuna göre,</p>
			<p class="normal">Bu huyumuzu fazla kızarmış etle beslemektense</p>
			<p class="normal">Gel birlikte perhize girelim daha iyi.</p>
			<p class="normal">Sabret, yarın bir çaresi bulunur,</p>
			<p class="normal">Bu gece oruç tutarız birlikte.</p>
			<p class="normal">Hadi gel, gelin odasına götüreyim seni.</p>
			<p class="indentmetin">(Çıkarlar.)</p>
			<p class="indentmetin">(Hizmetliler ayrı yerlerden girerler.)</p>
			<p class="normal">NATHANIEL</p>
			<p class="normal">Peter hiç böyle bir şey görmüş müydün?</p>
			<p class="normal">PETER</p>
			<p class="normal">Kadıncağızı kadının kendi huyuyla kahrediyor.</p>
			<p class="indentmetin">(Curtis girer.)</p>
			<p class="normal">GRUMIO</p>
			<p class="normal">Nerede o?</p>
			<p class="normal">CURTIS</p>
			<p class="normal">Hanımın odasında, açlığa dayanma vaazı veriyor </p>
			<p class="normal">kadıncağıza,</p>
			<p class="normal">Öyle haykırıyor, küfredip azarlıyor ki</p>
			<p class="normal">Zavallıcık nasıl duracağını, bakacağını, </p>
			<p class="normal">konuşacağını bilemiyor,</p>
			<p class="normal">Sanki bir rüyadan yeni uyanmış gibi öylece oturuyor.</p>
			<p class="normal">Kaçın, gidin, yine geliyor işte.</p>
			<p class="indentmetin">(Çıkarlar.)</p>
			<p class="normal">PETRUCHIO</p>
			<p class="normal">İşte kurnazca taktiğim sayesinde</p>
			<p class="normal">Başladım borumu öttürmeye,</p>
			<p class="normal">Umarım bu başarılı olur sonuna kadar.</p>
			<p class="normal">Benim dişi atmacam aç, kursağı bomboş şimdi,</p>
			<p class="normal">Bana tamamen baş eğinceye kadar yemek verilmemeli,<sup class="calibre3"><a href="kitap_split_055.html#footnote-9543-24" id="footnote-9543-24-backlink">[24]</a></sup></p>
			<p class="normal">Yoksa yapma kuşumun yemliğine asla çevirmez başını.<sup class="calibre3"><a href="kitap_split_056.html#footnote-9543-25" id="footnote-9543-25-backlink">[25]</a></sup></p>
			<p class="normal">Sahibinin sesini tanıyıp gelmesi için</p>
			<p class="normal">Bir yoldan daha eğitmeliyim ben atmacamı:</p>
			<p class="normal">Yani sinirden kanatlarını çırpan, açıp süzülen</p>
			<p class="normal">İtaatsiz çaylakları gözler gibi, dikkatle gözlemeliyim onu.</p>
			<p class="normal">Bugün yemek yemedi, yemeyecek de,</p>
			<p class="normal">Dün gece uyumadı, uyumayacak bu gece de.</p>
			<p class="normal">Tıpkı yemekte olduğu gibi, yatağın yapılışında da</p>
			<p class="normal">Olmayacak bir kusur bulur,</p>
			<p class="normal">Fırlatırım yastığı bir yana, şilteyi öbür yana,</p>
			<p class="normal">Yorganı öteye atarım, çarşafı beriye.</p>
			<p class="normal">Ve bu hırgür içinde,</p>
			<p class="normal">Bütün bunlara onun güzel hatırı için katlandığımı,</p>
			<p class="normal">Niyetimin iyi olduğunu, saygımı göstererek anlatırım ona.</p>
			<p class="normal">Sonuçta bütün gece gözlerini bile kırpamaz,</p>
			<p class="normal">Eğer yorgunluktan başı düşüp uyuklamaya kalkarsa,</p>
			<p class="normal">Bağırıp çağırır, gürültü, patırtıyla izin vermem uyumasına.</p>
			<p class="normal">Bir kadını nezaketle kahretmenin bir yoludur bu da,</p>
			<p class="normal">Ancak böyle gem takılır onun o asi, dikbaşlı huyuna.</p>
			<p class="normal">Hırçın birini nasıl eğiteceğini herkesten iyi bilen biri,</p>
			<p class="normal">Hayırlı bir iş yaptığı için konuşabilir şimdi.</p>
			<p class="indentmetin">(Çıkar.)</p>
			</body>
</html>