<html xmlns="http://www.w3.org/1999/xhtml">
  <head>
    <meta charset="utf-8"/>
    <title>kitap</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h1 class="h1baslik" id="calibre_toc_5">Önoyun 2</h1>
			<p class="indentmetin">(Yukarıda<sup class="calibre3"><a href="kitap_split_036.html#footnote-9543-5" id="footnote-9543-5-backlink">[5]</a></sup> sarhoş Sly ve ellerinde giysiler, leğen, ibrik, </p>
			<p class="indentmetin">ve daha başka şeyler taşıyan hizmetliler ile </p>
			<p class="indentmetin">Lord girerler.)</p>
<p class="normal">SLY</p>
			<p class="normal">Tanrı aşkına, bir çanak bira.</p>
			<p class="normal">BİRİNCİ HİZMETLİ</p>
			<p class="normal">Efendimiz bir kadeh beyaz Kanarya şarabı içmek arzu etmezler mi?</p>
			<p class="normal">İKİNCİ HİZMETLİ</p>
			<p class="normal">Efendimiz bu meyve salatasından tatmak istemezler mi?</p>
			<p class="normal">ÜÇÜNCÜ HİZMETLİ</p>
			<p class="normal">Efendimiz bugün ne giymeyi arzu ederler acaba?</p>
			<p class="normal">SLY</p>
			<p class="normal">Ben Christophero Sly’ım; bana “efendimiz” deyip durmayın. Hayatımda Kanarya şarabı içmiş değilim; yemem için bir şey verecekseniz sığır pastırması verin. Bir daha ne giyeceğimi de sormayın, çünkü ceketim yok, ama sırtım var, çoraplarım yok ama bacaklarım var, ayakkabılarım yok ama ayaklarım var... daha doğrusu ayaklarım ayakkabılarımdan daha büyük, bu yüzden parmaklarım ayakkabıların burnundan etrafı seyreder.</p>
			<p class="normal">LORD</p>
			<p class="normal">Tanrı efendimizi bu boş evhamdan kurtarsın!</p>
			<p class="normal">Böyle bir soydan gelen, bu kadar güçlü bir adam</p>
			<p class="normal">Nasıl olur da böyle bir düşüş gösterir!</p>
			<p class="normal">Bu kadar malı mülkü olan, bu kadar itibarlı bir adam</p>
			<p class="normal">Nasıl olur da böyle kötü bir ruhun pençesine düşer!</p>
			<p class="normal">SLY</p>
			<p class="normal">Siz beni delirtmek mi istiyorsunuz? Ben Christopher Sly değil miyim? Burton-heath’li yaşlı Sly’ın oğlu, doğuştan seyyar satıcı, eğitimi yün tarakçılığı, gerektiğinde ayı oynatıcılığı, şimdiki mesleği kalaycılık olan Sly değil miyim ben? Marian Hacket’e sorun isterseniz, şu Wincot’taki meyhanenin şişko sahibine; beni biliyor mu, bilmiyor mu: Hesap defterine bana on dört peni bira borcu yazmamışsa, beni Hıristiyanlığın en yalancı herifi ilan edin. Görüyorsunuz ya, aklım hâlå başımda! İşte...</p>
			<p class="normal">ÜÇÜNCÜ HİZMETLİ</p>
			<p class="normal">İşte eşiniz, leydi de bu yüzden yas tutuyor ya.</p>
			<p class="normal">İKİNCİ HİZMETLİ</p>
			<p class="normal">İşte bu yüzden de uşaklarınızın hiç keyfi yok.</p>
			<p class="normal">LORD</p>
			<p class="normal">Zaten bu yüzden de soyunuz sopunuz evden kaçtılar,</p>
			<p class="normal">Bu garip çılgınlığınız yüzünden kovulduklarını sandılar.</p>
			<p class="normal">Ey soylu lord, bir düşün soyunun nereden geldiğini,</p>
			<p class="normal">Sürgünden geri çağır o bildiğimiz eski düşüncelerini,</p>
			<p class="normal">Ve bu süfli, aşağılık evhamını sürgün et uzaklara.</p>
			<p class="normal">Gör, bak uşakların nasıl hizmet ediyorlar sana,</p>
			<p class="normal">Hepsi bir işaretinle görevlerini yapmaya hazırlar.</p>
			<p class="normal">Müzik mi istiyorsun? (Müzik.) Al işte, Apollon çalıyor,</p>
			<p class="normal">Ve yirmi kafesteki bütün bülbüller ötüyor.</p>
			<p class="normal">Arzun uyumak mı yoksa?</p>
			<p class="normal">Götürürüz hemen seni özenerek yapılmış</p>
			<p class="normal">Semiramis’in şehvet dolu, süslü yatağından</p>
			<p class="normal">Daha yumuşağına, daha tatlısına.</p>
			<p class="normal">Yürümek mi istiyorsun? Halılar yayalım yoluna.</p>
			<p class="normal">Ata mı binmek istersin? Hemen eyerlesinler,</p>
			<p class="normal">Altınlı, incili koşumlar taksınlar.</p>
			<p class="normal">Şahinle ava mı çıkmayı arzu edersin?</p>
			<p class="normal">Tarla kuşlarının tepesine süzülen şahinleriniz var.</p>
			<p class="normal">Ya da kendin mi avlanmak istersin?</p>
			<p class="normal">Zağarların havlamaları göklerde yankılansın,</p>
			<p class="normal">Topraktaki kovuklardan keskin titreşimler gelsin.</p>
			<p class="normal">BİRİNCİ HİZMETLİ</p>
			<p class="normal">İstediğin av tavşanlarıysa,</p>
			<p class="normal">Tazılarınız uzun soluklu geyikler kadar hızlıdır...</p>
			<p class="normal">Evet, karacalar gibi uçar giderler.</p>
			<p class="normal">İKİNCİ HİZMETLİ</p>
			<p class="normal">Resimden mi hoşlanıyorsun? Hemen koşup getiririz,</p>
			<p class="normal">Akarsuda yıkanırken Adonis’in yağlıboya resmini,</p>
			<p class="normal">Rüzgârda dalgalanan sazlar gibi soluğuyla kıpırdayıp </p>
			<p class="normal">oynaşan</p>
			<p class="normal">Çalılığa gizlenip onu seyreden Cythera’nın portresini.</p>
			<p class="normal">LORD</p>
			<p class="normal">İstersen sana Io bakireyken nasıl aldatılıp kaçırıldı;</p>
			<p class="normal">Olayı olduğu gibi canlandıran o resmi gösterelim.</p>
			<p class="normal">ÜÇÜNCÜ HİZMETLİ</p>
			<p class="normal">Ya da Daphne’nin diken dolu bir koruda dolaşmasını;</p>
			<p class="normal">Bacakları çizik çizik, kanadığına yemin edebilirsin,</p>
			<p class="normal">O kadar ustaca yapılmış bir resim ki,</p>
			<p class="normal">Bunu gören Apollon’un üzüntüden ağladığına inanabilirsin.</p>
			<p class="normal">LORD</p>
			<p class="normal">Sen bir lordsun, başka bir şey değilsin.</p>
			<p class="normal">Şu giderek bozulan çağımızda</p>
			<p class="normal">Bütün kadınlardan daha güzel bir karın var senin.</p>
			<p class="normal">BİRİNCİ HİZMETLİ</p>
			<p class="normal">Senin yüzünden o güzel yüzünü kaplayan</p>
			<p class="normal">Kötü niyetli seller gibi gözyaşı dökmeden önce</p>
			<p class="normal">Dünyanın en güzel yaratığıydı,</p>
			<p class="normal">Ama yine de kimseden aşağı kalmaz kadınlığı.</p>
			<p class="normal">SLY<sup class="calibre3"><a href="kitap_split_037.html#footnote-9543-6" id="footnote-9543-6-backlink">[6]</a></sup></p>
			<p class="normal">Ben lord muyum şimdi? Böyle bir karım mı var benim?</p>
			<p class="normal">Rüyada mıyım? Şimdiye kadar olanlar mı rüyaydı yoksa?</p>
			<p class="normal">Uyumuyorum: Görüyorum, işitiyorum, konuşuyorum,</p>
			<p class="normal">Burnuma güzel kokular geliyor, yumuşak şeyler </p>
			<p class="normal">hissediyorum.</p>
			<p class="normal">Hayatım üzerine yemin ederim ki, ben sahiden bir lordum.</p>
			<p class="normal">Ne kalaycı, ne de Christophero Sly’ım.</p>
			<p class="normal">Eh hadi şu bizim leydiyi getirin de bir görelim.</p>
			<p class="normal">Yanında da bir bardak bira da olsun.</p>
			<p class="normal">İKİNCİ HİZMETLİ</p>
			<p class="normal">Devletlim ellerini yıkamayı arzu buyururlar mı acaba?</p>
			<p class="normal">Aklınızın başına gelmiş olması çok sevindirici.</p>
			<p class="normal">Hele şükür, kim olduğunuzu hatırlayabildiniz sonunda!</p>
			<p class="normal">Şu son on beş yıldır sürekli rüyadaydınız,</p>
			<p class="normal">Uyandığınızda uykudaymış gibi uyanıktınız sanki.</p>
			<p class="normal">SLY</p>
			<p class="normal">On beş yıl ha! Yaman bir uykuymuş, vay canına.</p>
			<p class="normal">Peki ama bu kadar zaman hiçbir şey söylemedim mi?</p>
			<p class="normal">BİRİNCİ HİZMETLİ</p>
			<p class="normal">A evet efendimiz, söylerdiniz, ama saçma sapan şeylerdi,</p>
			<p class="normal">Bu geniş, güzel odada yattığınız halde,</p>
			<p class="normal">Tekmeyle kapıdan dışarı atıldığınızdan söz ederdiniz,</p>
			<p class="normal">Toprak testilerde, damgasız maşrapalarda,</p>
			<p class="normal">Eksik bira getirdiği için meyhaneci kadını</p>
			<p class="normal">Savcıya şikâyet edeceğinizden dem vururdunuz.</p>
			<p class="normal">Arada sırada da Cicely Hacket diye seslenirdiniz.</p>
			<p class="normal">SLY</p>
			<p class="normal">A evet, o karının hizmet eden kızlarından biri.</p>
			<p class="normal">ÜÇÜNCÜ HİZMETLİ</p>
			<p class="normal">Aman efendim siz ne meyhane bilirsiniz, ne öyle bir kızı.</p>
			<p class="normal">Ne de o adlarını saydığınız kişileri...</p>
			<p class="normal">Stephen Sly’mış, Yunanlı yaşlı John Naps’miş,</p>
			<p class="normal">Yok Peter Turf, Henry Pimpernel...</p>
			<p class="normal">Bunun gibi daha birçok falan filanı bilmezsiniz.</p>
			<p class="normal">Bu gibiler ne yaşamışlardır, ne de siz görmüşsünüzdür.</p>
			<p class="normal">SLY</p>
			<p class="normal">Artık iyileştiğim için şükürler olsun Tanrı’ya!</p>
			<p class="normal">HEPSİ</p>
			<p class="normal">Amin!</p>
			<p class="indentmetin">(Bir leydi gibi giyinmiş, arkasında maiyetiyle uşak girer.)</p>
			<p class="normal">SLY</p>
			<p class="normal">Hepinize teşekkür ederim, bu size bir şey kaybettirmez.</p>
			<p class="normal">UŞAK</p>
			<p class="normal">Soylu efendimizin keyifleri nasıl?</p>
			<p class="normal">SLY</p>
			<p class="normal">Meryem hakkına, keyfim çok iyi,</p>
			<p class="normal">Şimdi keyfim olmayacak da ne zaman olacak?</p>
			<p class="normal">Karım nerede?</p>
			<p class="normal">UŞAK</p>
			<p class="normal">Karınız benim soylu lordum: Emriniz nedir?</p>
			<p class="normal">SLY</p>
			<p class="normal">Siz benim karımsanız, neden bana “kocam” demiyorsunuz?</p>
			<p class="normal">Bana “lordum” diyen sadece uşaklarımdır.</p>
			<p class="normal">Ben sizin kocanızım.</p>
			<p class="normal">UŞAK</p>
			<p class="normal">Hem kocam ve hem lordum, hem lordum ve hem kocam,</p>
			<p class="normal">Ben sizin itaatkâr karınızım.</p>
			<p class="normal">SLY</p>
			<p class="normal">Bunu ben de biliyorum... Ona nasıl hitap etmeliyim?</p>
			<p class="normal">LORD</p>
			<p class="normal">Madam.</p>
			<p class="normal">SLY</p>
			<p class="normal">İyi de Alice madam mı, Joan madam mı?</p>
			<p class="normal">LORD</p>
			<p class="normal">Yalnızca “madam” yeterli, lordlar karılarına </p>
			<p class="normal">böyle hitap eder.</p>
			<p class="normal">SLY</p>
			<p class="normal">Madam karı, diyorlar ki rüya görüyormuşum,</p>
			<p class="normal">On beş yıldır ya da daha uzun bir süredir uyuyormuşum.</p>
			<p class="normal">UŞAK</p>
			<p class="normal">Evet, ama bana otuz yıl kadar uzun geldi,</p>
			<p class="normal">Onca yıldır yatağınızdan sürgün edildim.</p>
			<p class="normal">SLY</p>
			<p class="normal">Demek o kadar uzun. Hadi hepiniz beni onunla yalnız bırakın.</p>
			<p class="indentmetin">(Lord ve hizmetliler çıkarlar.)</p>
			<p class="normal">Hanımefendi soyunun ve yatağıma gelin şimdi.</p>
			<p class="normal">UŞAK</p>
			<p class="normal">Soylular soylusu lordum, sizden rica ederim,</p>
			<p class="normal">Bir iki gece kadar beni bağışlayın,</p>
			<p class="normal">Hiç olmazsa güneş batıncaya kadar,</p>
			<p class="normal">Çünkü doktorlarınız önemle belirttiler,</p>
			<p class="normal">Hastalığınızın tekrarlaması tehlikesi olduğu için</p>
			<p class="normal">Henüz yatağınıza girmemem gerekirmiş.</p>
			<p class="normal">Umarım bu geçerli bir mazeret olur.</p>
			<p class="normal">SLY</p>
			<p class="normal">Evet, olabilir, ama öyle bir dikildi ki, buna zor dayanacağım. Tekrardan rüyama dönmek ödümü patlatıyor. Bu durumuma rağmen, çaresiz bekleyeceğim.</p>
			<p class="indentmetin">(Bir hizmetli girer.)</p>
			<p class="normal">HİZMETLİ</p>
			<p class="normal">Efendimizin oyuncuları iyileştiğinizi öğrenmişler,</p>
			<p class="normal">Size eğlenceli bir komedya oynamak için gelmişler,</p>
			<p class="normal">Fazla kederin kanınızı dondurduğunu</p>
			<p class="normal">Kuruntunun da evhamı beslediğini düşündükleri için</p>
			<p class="normal">Doktorlarınız bunu çok yerinde görmüşler.</p>
			<p class="normal">Bu yüzden bir oyun seyretmenin size iyi geleceğini,</p>
			<p class="normal">Zihninizi binlerce zarara kapayıp hayatınızı uzatacak</p>
			<p class="normal">Neşe ve eğlenceyle hazırlamayı uygun görmüşler.</p>
			<p class="normal">SLY</p>
			<p class="normal">Güzel, oynasınlar bakalım. Şu “ko-medyum” dediğiniz şey,</p>
			<p class="normal">Yılbaşı sıçraması, takla atan cambazlar gibi bir şey değil mi?</p>
			<p class="normal">UŞAK</p>
			<p class="normal">Hayır efendimiz, çok daha eğlenceli bir şeydir.</p>
			<p class="normal">SLY</p>
			<p class="normal">Bacağımın arasında kimin eli var gibi bir oyun mu?</p>
			<p class="normal">UŞAK</p>
			<p class="normal">Bir tür hikâye.</p>
			<p class="normal">SLY</p>
			<p class="normal">Eh görelim bakalım. Madam karı, gel yanıma otur şöyle,</p>
			<p class="normal">Devran dönüyor, bir daha genç olmayacağız biz de.</p>
			</body>
</html>