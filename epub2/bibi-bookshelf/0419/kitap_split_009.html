<html xmlns="http://www.w3.org/1999/xhtml">
  <head>
    <meta charset="utf-8"/>
    <title>kitap</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik" id="calibre_toc_12">2. Sahne</h2>
			<p class="indentmetin">(Petruchio ve adamı Grumio girer.)</p>
			<p class="normal">PETRUCHIO</p>
			<p class="normal">Verona’dan kısa süre için ayrılıp</p>
			<p class="normal">Padua’daki dostları görmeye geldim,</p>
			<p class="normal">Ama hepsinden çok da</p>
			<p class="normal">Sevgili ve güvenilir dostum Hortensio’yu görmeye;</p>
			<p class="normal">İşte evi de bu olmalı Grumio; hadi vur bakalım.</p>
			<p class="normal">GRUMIO</p>
			<p class="normal">Vurayım mı? Kime efendim? Efendime hakaret eden biri mi oldu yoksa?</p>
			<p class="normal">PETRUCHIO</p>
			<p class="normal">Köle, benim için esaslı bir şekilde vur.</p>
			<p class="normal">GRUMIO</p>
			<p class="normal">Esaslı bir şekilde mi vurayım? Nasıl olur efendim, ben kim oluyorum ki size esaslı bir şekilde vurayım?</p>
			<p class="normal">PETRUCHIO</p>
			<p class="normal">Benim için kapıya vur sersem. tepemin tasını attırma,</p>
			<p class="normal">Senin o mendebur kelleni patlatırım yoksa.</p>
			<p class="normal">GRUMIO</p>
			<p class="normal">Efendimin canı kavga istiyor, önce ben vurayım, vurayım da</p>
			<p class="normal">Sonra çok iyi bilirim neler gelir başıma.</p>
			<p class="normal">PETRUCHIO</p>
			<p class="normal">Demek vurmuyorsun ha? Madem vurmuyorsun, </p>
			<p class="normal">çalarım ben de;</p>
			<p class="normal">Herhalde sol fa diyebiliyorsundur; hadi bakalım </p>
			<p class="normal">şarkı söyle</p>
			<p class="indentmetin">(Grumio’nun kulağını büker.)</p>
			<p class="normal">GRUMIO</p>
			<p class="normal">Ay ay, fa fa, sol sol. İmdat! Kurtarın beni, efendim delirdi.</p>
			<p class="normal">PETRUCHIO</p>
			<p class="normal">Ben emredince nasıl vurulurmuş, öğren, sersem herif.</p>
			<p class="indentmetin">(Hortensio girer.)</p>
			<p class="normal">HORTENSIO</p>
			<p class="normal">Bu gürültü de ne? Neler oluyor? A, eski ahbap Grumio, sevgili dostum Petruchio? Nasılsın, Verona’dakiler nasıllar?</p>
			<p class="normal">PETRUCHIO</p>
			<p class="normal">Sinyor Hortensio, bitirmeye mi geldiniz kavgayı?</p>
			<p class="normal">Con tutti le core bene trobatto,<sup class="calibre3"><a href="kitap_split_042.html#footnote-9543-11" id="footnote-9543-11-backlink">[11]</a></sup></p>
			<p class="normal">HORTENSIO</p>
			<p class="normal">Alla nostra casa bene venuto multo honorata signior mio</p>
			<p class="normal">Petruchio<sup class="calibre3"><a href="kitap_split_043.html#footnote-9543-12" id="footnote-9543-12-backlink">[12]</a></sup>... Kalk Grumio, kalk; bu tartışmayı hallederiz.</p>
			<p class="normal">GRUMIO</p>
			<p class="normal">Yok, önemli değil efendim o Latince anlatsın bakalım. Benim onun emrinden çıkmam yasaya uygun değil de nedir! Bakın efendim: Ona esaslı bir şekilde vurmamı emretti. Bir uşağın efendisine bunu yapması yakışık alır mı hiç? Otuz iki yaşında bir adama bu reva mıdır yani? Tanrı bilir, eğer ilk vuruşu ben yapsaydım, Grumio’nun başına gelecekleri bir düşünün artık.</p>
			<p class="normal">PETRUCHIO</p>
			<p class="normal">Sersem kerata... Sevgili Hortensio,</p>
			<p class="normal">Bu maskaraya senin kapına vurmasını söyledim,</p>
			<p class="normal">Ne dedimse bir türlü istediğimi yaptıramadım.</p>
			<p class="normal">GRUMIO</p>
			<p class="normal">Kapıya vurmak mı? Ey gökler! Tamamı tamamına şöyle demediniz mi: Efendi bana vur, hem de şöyle esaslı bir şekilde vur? Şimdi gelmiş, kapı vurmayı çıkarıyorsunuz, e pes doğrusu.</p>
			<p class="normal">PETRUCHIO</p>
			<p class="normal">Bana bak, defol buradan ya da çeneni kapa, yoksa kendin bilirsin.</p>
			<p class="normal">HORTENSIO</p>
			<p class="normal">Petruchio, sakin olun, ben Grumio’ya kefilim.</p>
			<p class="normal">Yıllardır uşağınız olan, güvenilir, hoş sohbet Grumio ile</p>
			<p class="normal">Sizin aranızda geçen küçük bir anlaşmazlıktan başka </p>
			<p class="normal">bir şey değil.</p>
			<p class="normal">Ee, siz sevgili dostum, söyleyin:</p>
			<p class="normal">Yılların Verona’sından buraya</p>
			<p class="normal">Hangi mutlu rüzgâr attı sizi Padua’ya?</p>
			<p class="normal">PETRUCHIO</p>
			<p class="normal">Çok az hayat tecrübesi verdiği için yurtlarını bırakan</p>
			<p class="normal">Ve uzaklarda kısmetlerini arayan gençleri</p>
			<p class="normal">Dünyanın her bir yanına savuran rüzgârlardan biri.</p>
			<p class="normal">Uzun lafın kısası Sinyor Hortensio, babam Antonio </p>
			<p class="normal">vefat etti,</p>
			<p class="normal">Ben de talihimi denemek, evlenip barklanabilmek için</p>
			<p class="normal">Kendimi bu karmakarışık dünyanın yollarına attım.</p>
			<p class="normal">Kesemde para, yurdumda malım mülküm var,</p>
			<p class="normal">İşte böylece, dünyayı görmek için yurdumdan uzaklaştım.</p>
			<p class="normal">HORTENSIO</p>
			<p class="normal">Petruchio, öyleyse lafı gevelemeden, sana</p>
			<p class="normal">Hırçın ve aksi bir kızı tavsiye edebilir miyim?</p>
			<p class="normal">Tavsiyem için bana teşekkür edeceğini pek sanmam,</p>
			<p class="normal">Ama kesinlikle söyleyebilirim, kız zengin,</p>
			<p class="normal">Hem de çok zengin olduğunu belirtmeliyim.</p>
			<p class="normal">Ancak yakın dostum olduğun için</p>
			<p class="normal">Doğrusu onunla evlenmeni istemem.</p>
			<p class="normal">PETRUCHIO</p>
			<p class="normal">Bizim gibi dostlar için, Sinyor Hortensio,</p>
			<p class="normal">Birkaç kelimecik yeterlidir; bu yüzden</p>
			<p class="normal">Petruchio’nun karısı olabilecek kadar zengin</p>
			<p class="normal">Bir kadın biliyorsan eğer...</p>
			<p class="normal">Benim kur dansımda zenginlik bana eşlik eder...</p>
			<p class="normal">İsterse kaknem olsun Florentius’un<sup class="calibre3"><a href="kitap_split_044.html#footnote-9543-13" id="footnote-9543-13-backlink">[13]</a></sup> sevgilisi kadar,</p>
			<p class="normal">Veya Sibyl<sup class="calibre3"><a href="kitap_split_045.html#footnote-9543-14" id="footnote-9543-14-backlink">[14]</a></sup> kadar yaşlı, </p>
			<p class="normal">Sokrates’in Xanthippe’i kadar aksi ve huysuz</p>
			<p class="normal">Ya da daha kötüsü olsun, vız gelir bana...</p>
			<p class="normal">Adriyatik’in dev dalgaları gibi kudursa,</p>
			<p class="normal">En azından söndüremez bendeki tutkunun ateşini.</p>
			<p class="normal">Ben parayla evlenmeye geldim Padua’ya,</p>
			<p class="normal">Padua’ya geldim, parayla evlenip talihle baş göz olmaya.</p>
			<p class="normal">GRUMIO</p>
			<p class="normal">İşte görüyor musunuz, düşündüğünü doğrudan söylüyor. Ona yeterli altın verin, ister bir kuklayla, ister bebek şeklindeki bir broşla ya da ağzında diş kalmamış, elli iki çeşit at hastalığı ile illetli bir kocakarıyla evlendirin. İş parada, para geldikten sonra hiçbir şey fark etmez.</p>
			<p class="normal">HORTENSIO</p>
			<p class="normal">Petruchio, mademki iş buraya vardı,</p>
			<p class="normal">Şaka diye söylediğim konuya şimdi devam edeyim.</p>
			<p class="normal">İstediğin kadar zengin, hem genç hem de güzel,</p>
			<p class="normal">Kibar bir kadına yakışacak tarzda yetiştirilmiş bir kadınla</p>
			<p class="normal">Evlenmen için yardım edebilirim sana.</p>
			<p class="normal">Bu kızın tek kusuru... ama bu da yeter...</p>
			<p class="normal">Dayanılamayacak kadar aksi, hırçın ve inatçı oluşu.</p>
			<p class="normal">Benim parasal durumum dibe vurduğu halde,</p>
			<p class="normal">Onunla evlenmezdim bir altın madeni verseler bile.</p>
			<p class="normal">PETRUCHIO</p>
			<p class="normal">Sus Hortensio! altının etkisini bilmiyorsun sen;</p>
			<p class="normal">Bana babasının adını söyle yeter.</p>
			<p class="normal">İsterse güz bulutları gibi gürleyerek fırtınalar koparsın</p>
			<p class="normal">Ne kadar yüksek sesle şirretlik ederse etsin</p>
			<p class="normal">Onu yine bordalarım ben.</p>
			<p class="normal">HORTENSIO</p>
			<p class="normal">Babası Baptista Minola’dır,</p>
			<p class="normal">Sevimli ve kibar bir adamdır;</p>
			<p class="normal">Kızın adı Katherina Minola,</p>
			<p class="normal">Dilinin sivriliğinden Padua’da herkes onu tanır.</p>
			<p class="normal">PETRUCHIO</p>
			<p class="normal">Kızı bilmiyorum, ama babasını tanırım,</p>
			<p class="normal">O da benim ölen babamı iyi tanır.</p>
			<p class="normal">Bu kızı görmeden gözüme uyku girmeyecek Hortensio.</p>
			<p class="normal">Bu yüzden hemen bu ilk buluşmamızda</p>
			<p class="normal">Seni burada bırakıp gitme cüretini göstereceğim,</p>
			<p class="normal">Ama sen de benimle gelmek istersen o başka.</p>
			<p class="normal">GRUMIO</p>
			<p class="indentmetin">(Hortensio’ya.)</p>
			<p class="normal">Lütfen efendim, iş kıvamındayken bırakın gitsin. Eğer kız onu benim kadar bilseydi, öyle vırvırın dırdırın pek fayda etmeyeceğini anlardı. Kız söylese söylese kaba herif, maba herif der; bu da bir şey mi! Ama bu ayak oyunlarına başlayıp bir sıraladı mı, görür o gününü. Bir şey söyleyeyim mi efendim, bunu unutmayın, kız buna fazla dayanamaz. Kıza öyle güzel şeyler söyler ki kız birden yumuşar; işte on anda bizimki tornistan ediverir; kızda ne göz kalır ne kulak, süt dökmüş kediye döner. Siz onu tanımıyorsunuz daha.</p>
			<p class="normal">HORTENSIO</p>
			<p class="normal">Bekle Petruchio, ben de seninle geliyorum,</p>
			<p class="normal">Benim hazinem de Baptista’nın evinde.</p>
			<p class="normal">Hayatımın mücevheri onun elinde;</p>
			<p class="normal">Küçük kızı, güzel Bianca o kafeste.</p>
			<p class="normal">Babası söz ettiğim kusurları yüzünden</p>
			<p class="normal">Katherina’yı almazlar diye,</p>
			<p class="normal">Bianca’yı benden de öteki taliplerden de saklıyor.</p>
			<p class="normal">Baptista’nın planı aksi kızı Katherine</p>
			<p class="normal">Kocaya varıncaya kadar,</p>
			<p class="normal">Kimsenin Bianca’nın yanına bile yaklaşmaması.</p>
			<p class="normal">GRUMIO</p>
			<p class="normal">“Aksi Katherine.”</p>
			<p class="normal">Bir kıza takılabilecek sıfatların en kötüsü.</p>
			<p class="normal">HORTENSIO</p>
			<p class="normal">Şimdi dostum Petruchio, bir iyilik yapacaksın bana,</p>
			<p class="normal">Kıyafet değiştirip ağırbaşlı bir elbise giyeceğim,</p>
			<p class="normal">Sen beni yaşlı Baptista’ya takdim edeceksin,</p>
			<p class="normal">Bianca’ya ders verecek, usta bir müzik eğitmeni olacağım,</p>
			<p class="normal">Bu sayede en azından yanına serbestçe girer,</p>
			<p class="normal">Baş başayken, kimse kuşkulanmadan</p>
			<p class="normal">Aşkımı ilan edip dil dökme fırsatını yakalarım.</p>
			<p class="indentmetin">(Gremio ve kıyafet değiştirmiş Lucentio</p>
			<p class="indentmetin">–Cambio olarak– girerler.)</p>
<p class="normal">GRUMIO</p>
			<p class="normal">Şimdi buna orostopolluk denmez de ne denir; şu pinponları mandepsiye bastırmak için gençler nasıl da kafa kafaya vermişler, nasıl da birleşip kumpas kuruyorlar!..<sup class="calibre3"><a href="kitap_split_046.html#footnote-9543-15" id="footnote-9543-15-backlink">[15]</a></sup> Efendim, efendim, gelenlere bakın. Şu gelenler de kim, ha?</p>
			<p class="normal">HORTENSIO</p>
			<p class="normal">Kes sesini Grumio! İşte aşktaki rakibim.</p>
			<p class="normal">Petruchio, biraz bekle.</p>
			<p class="normal">GRUMIO</p>
			<p class="normal">Aman şu yakışıklıya da bakın, hem de âşıkmış!</p>
			<p class="indentmetin">(Petruchio, Hortensio ve Grumio bir kenarda dururlar.)</p>
			<p class="normal">GREMIO</p>
			<p class="indentmetin">(Lucentio’ya.)</p>
			<p class="normal">Tamam, pekâlâ, faturayı gözden geçirdim.</p>
			<p class="normal">Dinleyin efendim, onları güzel bir şekilde ciltletirim,</p>
			<p class="normal">Hepsi de aşkımın kitabı; her ne pahasına olursa olsun,</p>
			<p class="normal">Ona sakın başka dersler vermeye kalkmayın.</p>
			<p class="normal">Hem sonra Sinyor Baptista’nun cömertliğiyle</p>
			<p class="normal">Fazlasıyla kapatırız bu masrafları.</p>
			<p class="normal">Kâğıdınızı da yanınıza alın.</p>
			<p class="normal">Şu kitaplara mis gibi kokular da serperim,</p>
			<p class="normal">Çünkü bunları alacak olan hanım</p>
			<p class="normal">Mis kokulardan da daha mis kokuludur.</p>
			<p class="normal">Ne okutacaksınız ona?</p>
			<p class="normal">LUCENTIO</p>
			<p class="normal">Koruyucum olduğunuz için ne okutursam ona,</p>
			<p class="normal">Her an oradaymışsınız gibi sizin adınıza okutacağım,</p>
			<p class="normal">Bundan emin olabilirsiniz.</p>
			<p class="normal">Belki de sizin söyleyeceklerinizden</p>
			<p class="normal">Çok daha parlak sözler söyleyebilirim aşkınıza,</p>
			<p class="normal">Yoksa sizin de bir eğitmen olmanız gerekir efendim.</p>
			<p class="normal">GREMIO</p>
			<p class="normal">Ah şu eğitim, ne mükemmel bir şeymiş!</p>
			<p class="normal">GRUMIO</p>
			<p class="indentmetin">(Kendi kendine.)</p>
			<p class="normal">Ah şu, çulluk ne salak bir şeymiş!</p>
			<p class="normal">PETRUCHIO</p>
			<p class="indentmetin">(Alçak sesle.)</p>
			<p class="normal">Kes sesini, herif.</p>
			<p class="normal">HORTENSIO</p>
			<p class="indentmetin">(Alçak sesle.)</p>
			<p class="normal">Grumio, sus!</p>
			<p class="normal">– Tanrı sizi korusun, Sinyor Gremio.</p>
			<p class="normal">GREMIO</p>
			<p class="normal">Rastlaşmamız iyi oldu Sinyor Hortensio. Nereye gittiğimi bir bilseniz. Baptista Minola’ya gidiyorum. Güzel Bianca’ya bir öğretmen araştırmak için ona söz vermiştim. Talihim yaver gitti ve bu genç adama rastladım. Bianca’nın ihtiyacı olan eğitimi verebilecek nitelikte biri, sizi temin ederim. İyi eğitim görmüş. Şiir ve edebiyatta söz sahibi.</p>
			<p class="normal">HORTENSIO</p>
			<p class="normal">Çok iyi. Ben de bana yardımcı olacak bir beye rastladım,</p>
			<p class="normal">Sevgilimize ders verebilecek bir eğitmen, usta bir müzisyen.</p>
			<p class="normal">Ben de çok sevdiğim Bianca’ya hizmette</p>
			<p class="normal">Hiçbir şekilde, zerre kadar geri kalmayacağım.</p>
			<p class="normal">GREMIO</p>
			<p class="normal">O benim de sevgilim, yapacaklarımla bunu kanıtlayacağım.</p>
			<p class="normal">GRUMIO</p>
			<p class="indentmetin">(Kendi kendine.)</p>
			<p class="normal">Bunu ancak para keseleriyle kanıtlayabilir.</p>
			<p class="normal">HORTENSIO</p>
			<p class="normal">Gremio, şimdi aşkımızdan söz etmenin sırası değil.</p>
			<p class="normal">Beni dinleyin, eğer görgü kuralları içinde davranırsanız,</p>
			<p class="normal">Her ikimiz için de iyi haberlerim var.</p>
			<p class="normal">İşte tesadüfen rastladığım bu saygıdeğer bey,</p>
			<p class="normal">Bizimle hoşlanabileceği bir anlaşma yaparsa,</p>
			<p class="normal">Huysuz ve aksi Katherine’ye kur yapmayı</p>
			<p class="normal">Ve eğer çeyizi beğenirse, onunla evlenmeyi göze alacak.</p>
			<p class="normal">GREMIO</p>
			<p class="normal">Söylendiği gibi yapılırsa gayet güzel.</p>
			<p class="normal">Hortensio bütün kusurlarını anlattınız mı?</p>
			<p class="normal">PETRUCHIO</p>
			<p class="normal">Öğrendiğime göre, iğrenç derecede kavgacı ve şirretmiş.</p>
			<p class="normal">Eğer hepsi bu kadarcıksa beyler, bunda çekinilecek </p>
			<p class="normal">bir şey yok.</p>
			<p class="normal">GREMIO</p>
			<p class="normal">Ya demek öyle? Siz nerelisiniz?</p>
			<p class="normal">PETRUCHIO</p>
			<p class="normal">Verona’da doğdum. Yaşlı Antonio’nun oğluyum.</p>
			<p class="normal">Babam öldü, serveti bana kaldı.</p>
			<p class="normal">İyi günler görmeyi umuyor ve arzu ediyorum.</p>
			<p class="normal">GREMIO</p>
			<p class="normal">Efendim, böyle bir eşle böyle bir hayat bana çok yabancı.</p>
			<p class="normal">Eğer bunu riski göze alırsanız, Tanrı tanığım olsun,</p>
			<p class="normal">Her konuda yardımcı olmaya hazırım.</p>
			<p class="normal">Bu yaban kedisine gerçekten kur yapacak mısınız?</p>
			<p class="normal">PETRUCHIO</p>
			<p class="normal">Yaşamak istiyorsam, evet!</p>
			<p class="normal">GRUMIO</p>
			<p class="normal">O kıza kur mu yapacak? Yapamazsa asarım kendimi.</p>
			<p class="normal">PETRUCHIO</p>
			<p class="normal">Böyle bir niyetim olmasa buraya gelir miydim?</p>
			<p class="normal">Bir parçacık şamata kulaklarımın zarını mı patlatacak yani?</p>
			<p class="normal">Aslanların kükremesini duymamış adam mıyım ben?</p>
			<p class="normal">Fırtınayla kabaran denizin kan ter içindeki bir domuz gibi,</p>
			<p class="normal">Öfkesinden köpürdüğünü görmedim mi?</p>
			<p class="normal">Savaş alanlarında yerde topların, gökte gök topçusunun</p>
			<p class="normal">Gürül gürül gürlediğini duymadım mı sanki?</p>
			<p class="normal">Göğüs göğüse bir çatışmada saldırı komutlarının,</p>
			<p class="normal">Kişneyen küheylanların, çınlayan boruların</p>
			<p class="normal">Seslerini duymamış adam mıyım ben?</p>
			<p class="normal">Şimdi kalkmış bir kızın sivri dilinden dem vuruyorsunuz;</p>
			<p class="normal">Bir çiftçinin ocağında kavrulup kebap olan kestanenin</p>
			<p class="normal">Yarısı kadar bile kulağı doldurmayan kadın sesinden mi</p>
			<p class="normal">Söz ediyorsunuz bana! Yoo, öcüden sadece çocuklar korkar.</p>
			<p class="normal">GRUMIO</p>
			<p class="normal">O hiçbir şeyden korkmaz.</p>
			<p class="normal">GREMIO</p>
			<p class="normal">Eh Hortensio, ne iyi olmuş da bu bey gelmiş.</p>
			<p class="normal">İçime doğdu, bu iş hem onun, hem senin için iyi olacak.</p>
			<p class="normal">HORTENSIO</p>
			<p class="normal">Kıza kur yapma vesaire masraflarını karşılamak için</p>
			<p class="normal">İkimizin birlikte yardım edeceğimize söz verdim ona.</p>
			<p class="normal">GREMIO</p>
			<p class="normal">Ederiz elbette, ama işi başarıp kızı aldığı takdirde.</p>
			<p class="normal">GRUMIO</p>
			<p class="normal">Keşke onun bu işi becereceğini bildiğim kadar,</p>
			<p class="normal">İyi bir yemek yiyebileceğimi de bilebilsem.</p>
			<p class="indentmetin">(Şık bir kıyafet giymiş –Lucentio’nun yerini alan– </p>
			<p class="normal">Tranio ile Biondello girer.)</p>
			<p class="normal">TRANIO</p>
			<p class="normal">Beyler, Tanrı sizleri korusun. Cüretimi bağışlayın,</p>
			<p class="normal">Lütfen söyler misiniz, Sinyor Baptista Minola’nın evine</p>
			<p class="normal">En kısa yol hangisidir?</p>
			<p class="normal">BIONDELLO</p>
			<p class="normal">Hani şu iki güzel kızı olan... onu kastettiniz, değil mi?</p>
			<p class="normal">TRANIO</p>
			<p class="normal">Ta kendisi Biondello.</p>
			<p class="normal">GREMIO</p>
			<p class="normal">Şey, yani efendim; şimdi siz kızı mı...</p>
			<p class="normal">TRANIO</p>
			<p class="normal">Kızı olmuş, babası olmuş, size ne efendim?</p>
			<p class="normal">PETRUCHIO</p>
			<p class="normal">Şu bağırıp çağıran kızı değildir herhalde.</p>
			<p class="normal">Lütfen önce bunu anlayalım.</p>
			<p class="normal">TRANIO</p>
			<p class="normal">Ben bağırıp çağıranları sevmem efendim.</p>
			<p class="normal">Hadi Biondello gidelim.</p>
			<p class="normal">LUCENTIO</p>
			<p class="indentmetin">(Alçak sesle Tranio’ya.)</p>
			<p class="normal">İyi başladık Tranio.</p>
			<p class="normal">HORTENSIO</p>
			<p class="normal">Bayım gitmeden önce birkaç kelimecik.</p>
			<p class="normal">Sözünü ettiğiniz kızı istemeye mi geldiniz? Evet mi, hayır mı?</p>
			<p class="normal">TRANIO</p>
			<p class="normal">İstemeye gelmişsem kabahat mi efendim?</p>
			<p class="normal">GREMIO</p>
			<p class="normal">Daha fazla konuşmadan buradan giderseniz, değil.</p>
			<p class="normal">TRANIO</p>
			<p class="normal">Lütfen efendim, sokaklar size olduğu kadar</p>
			<p class="normal">Bana da serbest değil mi?</p>
			<p class="normal">GREMIO</p>
			<p class="normal">Sokaklar serbest, ama kız değil.</p>
			<p class="normal">TRANIO</p>
			<p class="normal">Sebebi neymiş, sorabilir miyim efendim?</p>
			<p class="normal">GREMIO</p>
			<p class="normal">Mademki öğrenmek istiyorsunuz,</p>
			<p class="normal">O kız Sinyor Gremio’nun kendisi için seçtiği sevgilisidir.</p>
			<p class="normal">Sebebi bu.</p>
			<p class="normal">HORTENSIO</p>
			<p class="normal">Sinyor Hortensio’nın seçilmiş kısmetidir.</p>
			<p class="normal">TRANIO</p>
			<p class="normal">Sakin olun, efendiler! Eğer onurlu insanlarsanız</p>
			<p class="normal">Bana da hak vermelisiniz: Şimdi sabırla dinleyin beni.</p>
			<p class="normal">Baptista soylu bir kişidir, babamı da çok iyi tanır,</p>
			<p class="normal">Kızı şimdi olduğundan daha güzel olsa,</p>
			<p class="normal">Elbette isteyeni de daha fazla olur,</p>
			<p class="normal">Bunlardan biri de ben olabilirim.</p>
			<p class="normal">Güzel Leda’nın kızı<sup class="calibre3"><a href="kitap_split_047.html#footnote-9543-16" id="footnote-9543-16-backlink">[16]</a></sup> için binlerce talip vardı.</p>
			<p class="normal">Fazla mı olur Bianca’nın bir talibi daha çıksa?</p>
			<p class="normal">Onu elde etmeyi başarabilecek tek kişi, Paris bile çıkıp gelse,</p>
			<p class="normal">Lucentio kıza talip olacak yine.</p>
			<p class="normal">GREMIO</p>
			<p class="normal">Ne, bu bey hepimizi susturup konuşacak mı yani!</p>
			<p class="normal">LUCENTIO</p>
			<p class="normal">Bayım, bırakın konuşsun, eminim az sonra nefesi tükenecek.</p>
			<p class="normal">PETRUCHIO</p>
			<p class="normal">Peki ama Hortensio, bu kadar laftan sonra ortaya çıkan ne?</p>
			<p class="normal">HORTENSIO</p>
			<p class="indentmetin">(Tranio’ya.)</p>
			<p class="normal">Bayım, sorduğum için cüretimi bağışlayın,</p>
			<p class="normal">Baptista’nını kızını hiç gördünüz mü?</p>
			<p class="normal">TRANIO</p>
			<p class="normal">Hayır bayım, ama iki kızı varmış işittiğime göre:</p>
			<p class="normal">Biri sivri diliyle,</p>
			<p class="normal">Diğeri güzelliği ve alçakgönüllü oluşu ile</p>
			<p class="normal">Ün yapmış.</p>
			<p class="normal">PETRUCHIO</p>
			<p class="normal">Bayım, bayım büyüğü benim, onu bir yana bırakın hele.</p>
			<p class="normal">GREMIO</p>
			<p class="normal">Evet büyüğünün işini büyük Herakles’e bırakalım,</p>
			<p class="normal">Alkides’in<sup class="calibre3"><a href="kitap_split_048.html#footnote-9543-17" id="footnote-9543-17-backlink">[17]</a></sup> on iki imkânsız başarısından daha zor bir iş bu.</p>
			<p class="normal">PETRUCHIO</p>
			<p class="normal">Bayım, şimdi size gerçeği olduğu gibi ben açıklayayım:</p>
			<p class="normal">Babası o sizin araştırıp talibi olmaya çalıştığınız</p>
			<p class="normal">Küçük kızın yanına hiçbir talibi artık yaklaştırmıyormuş;</p>
			<p class="normal">Büyük kız kocaya varmadıkça küçüğü kimseye </p>
			<p class="normal">vermeyecekmiş.</p>
			<p class="normal">Küçük kız ancak o zaman serbest kalabiliyor, </p>
			<p class="normal">yoksa imkânsız.</p>
			<p class="normal">TRANIO</p>
			<p class="normal">Mademki büyük kız sizin işiniz, öyleyse</p>
			<p class="normal">Beni de aranıza katmanızın yararı var hepimize;</p>
			<p class="normal">Eğer buzu kırıp yolu bize açarsanız,</p>
			<p class="normal">Büyüğü halledip küçüğü serbest bıraktırırsanız,</p>
			<p class="normal">Onun kısmeti olan, kim olursa olsun,</p>
			<p class="normal">Eminim sizin bu iyiliğinizi unutmayacaktır.</p>
			<p class="normal">HORTENSIO</p>
			<p class="normal">Bayım güzel konuştunuz, durumu iyi anladınız,</p>
			<p class="normal">Madem siz de kızın talipleri arasına girmek istiyorsunuz,</p>
			<p class="normal">Bizim yaptığımız gibi, siz de bu beyi memnun etmelisiniz,</p>
			<p class="normal">Eninde sonunda hepimiz ona borçlu olacağız.</p>
			<p class="normal">TRANIO</p>
			<p class="normal">Bayım, ben kaçak dövüşmeyi sevmem, bunu kanıtlamak için,</p>
			<p class="normal">Gelin hepimiz kesenin ağzını açıp sevgilimizin sağlığına</p>
			<p class="normal">Bir güzel kafayı çekelim bu öğleden sonra,</p>
			<p class="normal">Tıpkı hukuk dünyasındaki avukatlar gibi</p>
			<p class="normal">Karşımızdakini alt etmeyi deneyelim,</p>
			<p class="normal">Ama dostça yiyip içip dostça söyleşelim.</p>
			<p class="normal">GRUMIO ve BIODELLO</p>
			<p class="normal">Yaşa, mükemmel bir öneri! Hadi dostlar, gidelim.</p>
			<p class="normal">HORTENSIO</p>
			<p class="normal">Öneri gerçekten güzel. Öyle yapalım.</p>
			<p class="normal">Petruchio, siz benim konuğumsunuz.</p>
			<p class="indentmetin">(Çıkarlar.)</p>
			</body>
</html>