<html xmlns="http://www.w3.org/1999/xhtml">
  <head>
    <meta charset="utf-8"/>
    <title>kitap</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik" id="calibre_toc_13">1. Sahne</h2>
			<p class="indentmetin">(Katherina ve elleri iple bağlı Bianca girerler.)</p>
			<p class="normal">BIANCA</p>
			<p class="normal">Güzel ablam, beni böyle odalıkmışım,</p>
			<p class="normal">Köleymişim gibi bağlayıp ne bana</p>
			<p class="normal">Ne de kendinize haksızlık edin.</p>
			<p class="normal">Benim için hava hoş.</p>
			<p class="normal">Bütün bunlar o incik boncuklar için.</p>
			<p class="normal">Eğer ellerimi çözerseniz.</p>
			<p class="normal">Onları kendi ellerimle veririm size,</p>
			<p class="normal">Evet, iç etekliğim dahil, bütün elbiselerimi de;</p>
			<p class="normal">Ne derseniz onu yapacağıma söz veririm,</p>
			<p class="normal">Büyüklerime karşı olan görevlerimi bilirim.</p>
			<p class="normal">KATHERINA</p>
			<p class="normal">Şimdi söyle bana, seni isteyenler arasında</p>
			<p class="normal">En çok kimden hoşlanıyorsun; sakın saklayayım deme.</p>
			<p class="normal">BIANCA</p>
			<p class="normal">İnanın abla, bildiğim şu erkekler arasında</p>
			<p class="normal">Şimdiye kadar hayal ettiğim üstünlükte</p>
			<p class="normal">Bir kişiye bile rastlamadım.</p>
			<p class="normal">KATHERINA</p>
			<p class="normal">Şımarık velet, yalan söylüyorsun. Hortensio değil mi?</p>
			<p class="normal">BIANCA</p>
			<p class="normal">Abla eğer ondan hoşlanıyorsanız, yemin ederim,</p>
			<p class="normal">Onun sizin olması için herkesten önce ben dua ederim.</p>
			<p class="normal">KATHERINA</p>
			<p class="normal">Ya demek gözün zenginlikte ha:</p>
			<p class="normal">Belki de iyi giyinmek için gözün Gremio’da.</p>
			<p class="normal">BIANCA</p>
			<p class="normal">Onun için mi benden bu kadar nefret ediyorsunuz?</p>
			<p class="normal">Öyleyse şaka ediyorsunuz demek; şimdi anladım,</p>
			<p class="normal">Deminden beri benimle dalga geçiyorsunuz.</p>
			<p class="normal">Yalvarırım Kate abla, artık ellerimi çözün.</p>
			<p class="normal">KATHERINA</p>
			<p class="indentmetin">(Tokat atar.)</p>
			<p class="normal">Bu ne kadar şakaysa</p>
			<p class="normal">Ötekiler de o kadar şaka.</p>
			<p class="indentmetin">(Baptista girer.)</p>
			<p class="normal">BAPTISTA</p>
			<p class="normal">Hey, küçük hanım, nereden çıktı bu kabadayılık?</p>
			<p class="normal">– Bianca çekil kenara. Zavallı kız, bak ağlıyor.</p>
			<p class="normal">Hadi kızım git, işini işle, sen ona aldırma.</p>
			<p class="indentmetin">(Katherina’ya.)</p>
			<p class="normal">Utan şeytan ruhlu pis yaratık,</p>
			<p class="normal">Sana asla zararı dokunmayan kızcağıza ne diye sataşıyorsun?</p>
			<p class="normal">Hiç kötü söz söyleyip karşı geldiği oldu mu?</p>
			<p class="normal">KATHERINA</p>
			<p class="normal">O öyle sessiz sedasız durarak benimle alay ediyor,</p>
			<p class="normal">Ben de hıncımı alırım işte.</p>
			<p class="indentmetin">(Bianca’nın üzerine atılır.)</p>
			<p class="normal">BAPTISTA</p>
			<p class="normal">Ne, gözümün önünde ha? Bianca git içeri.</p>
			<p class="indentmetin">(Bianca çıkar.)</p>
			<p class="normal">KATHERINA</p>
			<p class="normal">Yaa, demek bana meydan yok, ha! Şimdi anlıyorum,</p>
			<p class="normal">Sizin hazineniz o ve mutlaka kocaya varmalı,</p>
			<p class="normal">Ben de onun düğününde çıplak ayak dans etmeliyim<sup class="calibre3"><a href="kitap_split_049.html#footnote-9543-18" id="footnote-9543-18-backlink">[18]</a></sup></p>
			<p class="normal">öyle mi?</p>
			<p class="normal">Onu seviyorsunuz diye,</p>
			<p class="normal">Ben de cehennemde maymunlara kılavuzluk etmeliyim<sup class="calibre3"><a href="kitap_split_050.html#footnote-9543-19" id="footnote-9543-19-backlink">[19]</a></sup>, </p>
			<p class="normal">değil mi?</p>
			<p class="normal">Artık bana bir şey söylemeyin.</p>
			<p class="normal">Hıncımı almaya fırsat bulana kadar oturup ağlayacağım.</p>
			<p class="indentmetin">(Çıkar.)</p>
			<p class="normal">BAPTISTA</p>
			<p class="normal">Acaba şu dünyada benden daha dertlisi var mıdır?</p>
			<p class="normal">Bu gelenler de kim?</p>
			<p class="indentmetin">(Gremio, Lucentio –Cambio olarak–, Petruchio, </p>
			<p class="normal">Hortensio –Litio olarak–, Tranio –Lucentio olarak–, </p>
			<p class="normal">Biondello ile lavta ve kitaplar taşıyan uşağı girerler.)</p>
			<p class="normal">GREMIO</p>
			<p class="normal">İyi sabahlar komşum Baptista.</p>
			<p class="normal">BAPTISTA</p>
			<p class="normal">İyi sabahlar komşum Gremio... Tanrı sizi korusun beyler!</p>
			<p class="normal">PETRUCHIO</p>
			<p class="normal">Sizi de efendim. Acaba efendim,</p>
			<p class="normal">Katherina adlı bir kızınız yok mu, güzel ve meziyetli?</p>
			<p class="normal">BAPTISTA</p>
			<p class="normal">Var efendim, Katherina adlı bir kızım var.</p>
			<p class="normal">GREMIO</p>
			<p class="normal">Çok patavatsızsınız; yoluyla yordamıyla yapın şu işi.</p>
			<p class="normal">PETRUCHIO</p>
			<p class="normal">Yanılıyorsunuz Sinyor Gremio, bağışlayın beni.</p>
			<p class="normal">– Efendim, ben Veronalı bir centilmenim,</p>
			<p class="normal">Kızınızın güzelliğini, zekâsını, nezaketini,</p>
			<p class="normal">Mahcup tevazuunu, akıllara hayret veren meziyetlerini,</p>
			<p class="normal">Uysal huyunu işitip bu kadar sık kulağıma gelen sözlerin</p>
			<p class="normal">Gerçeğini gözlerimle görmek için</p>
			<p class="normal">Evinize teklifsizce konuk olmaya cüret ettim.</p>
			<p class="normal">Tarafınızdan kabul buyrulmam için</p>
			<p class="normal">Adamlarımdan birini kapı hakkı olmak üzere </p>
			<p class="normal">takdim ederim:</p>
			<p class="normal">Kendisi müzik ve matematikte uzman bir öğretmendir;</p>
			<p class="normal">Hiç kuşkusuz, kızınız için meçhul olmayan konularda</p>
			<p class="normal">Ona yardım edecek meziyetlere sahiptir.</p>
			<p class="normal">Lütfen kabul buyurunuz efendim, yoksa gücenirim.</p>
			<p class="normal">Adı Litio’dur, Mantua’da doğmuştur.</p>
			<p class="normal">BAPTISTA</p>
			<p class="normal">Evime hoş geldiniz efendim, sizin hatırınıza kabul edeyim.</p>
			<p class="normal">Ama kızım Katherina’e gelince, çok üzülerek söyleyeyim ki,</p>
			<p class="normal">Bildiğim kadarıyla size uygun değil efendim.</p>
			<p class="normal">PETRUCHIO</p>
			<p class="normal">Anlaşılan kızınızdan ayrılmak istemiyorsunuz</p>
			<p class="normal">Ya da benden hoşlanmadınız.</p>
			<p class="normal">BAPTISTA</p>
			<p class="normal">Yanlış anlamayın beni, içimden geleni söylüyorum,</p>
			<p class="normal">Neredensiniz efendim? Adınızı bağışlar mısınız?</p>
			<p class="normal">PETRUCHIO</p>
			<p class="normal">Adım Petruchio. Bütün İtalya’da çok iyi tanınan</p>
			<p class="normal">Antonio’nun oğluyum.</p>
			<p class="normal">BAPTISTA</p>
			<p class="normal">Kendisini iyi tanırım. Onun hatırına başımın üstünde </p>
			<p class="normal">yeriniz var.</p>
			<p class="normal">GREMIO</p>
			<p class="normal">Anlattıklarınıza saygı duymakla birlikte Petruchio, rica ederim bırakın biz zavallı talipler de bir şeyler söyleyelim. Bacare! Biraz çekilin! Artık çok ileri gidiyorsunuz.</p>
			<p class="normal">PETRUCHIO</p>
			<p class="normal">Beni bağışlayın Sinyor Gremio,</p>
			<p class="normal">Devam edip bir an önce sonuca varmak istiyorum.</p>
			<p class="normal">GREMIO</p>
			<p class="normal">Ona kuşkum yok bayım, ama işi başlamadan bozacaksınız.</p>
			<p class="normal">– Komşular, sizin de beğeneceğiniz bir armağan getirdim. Buna eminim.</p>
			<p class="indentmetin">(Baptista’ya.)</p>
			<p class="normal">Size karşı herkesinkinden üstün olan sevgimin bir nişanesi olmak üzere, uzun zamandır Rheims’da öğrenim gören bir genç bilgini takdim ediyorum. Kendisi Yunanca, Latince ve diğer dillerde bir uzman olduğu gibi, müzik ve matematik alanlarında da ustadır. Adı Cambio, lütfen hizmetini kabul edin.</p>
			<p class="normal">BAPTISTA</p>
			<p class="normal">Binlerce teşekkür Sinyor Gremio. Safa geldiniz </p>
			<p class="normal">Sayın Cambio.</p>
			<p class="indentmetin">(Tranio’ya.)</p>
			<p class="normal">Ya siz efendim, galiba buralara yabancısınız. Buraya gelmenizin sebebini sormaya cüret edebilir miyim?</p>
			<p class="normal">TRANIO</p>
			<p class="normal">Estağfurullah efendim, o cüret bana ait.</p>
			<p class="normal">Adım Lucentio, bu kentin yabancısı olduğum halde,</p>
			<p class="normal">Güzel ve erdemli kızınız Bianca’ya</p>
			<p class="normal">Talip olma cesaretini gösterdim;</p>
			<p class="normal">Ablasının daha önce evlenmesi hususundaki</p>
			<p class="normal">Kesin kararınızı da bilmiyor değilim.</p>
			<p class="normal">Bütün dileğim,</p>
			<p class="normal">Mensubu olduğum ailemi öğrenmenizden sonra,</p>
			<p class="normal">Öteki talipler arasına kabul edilmek,</p>
			<p class="normal">Diğerleri gibi serbestçe kendisiyle görüşmeye</p>
			<p class="normal">İzin vermenizdir sadece.</p>
			<p class="normal">Kızlarınızın eğitimine hizmet etmek üzere,</p>
			<p class="normal">Bu sade çalgıyla şu küçük paketteki</p>
			<p class="normal">Yunanca ve Latince kitapları sunmak istiyorum,</p>
			<p class="normal">Kabul buyrulduğu takdirde,</p>
			<p class="normal">Değerleri bir kat daha artacaktır.</p>
			<p class="normal">BAPTISTA</p>
			<p class="normal">Adınız Lucentio mu? Sorabilir miyim, nerelisiniz?</p>
			<p class="normal">TRANIO</p>
			<p class="normal">Pisa’danım efendim, Vincentio’nun oğluyum.</p>
			<p class="normal">BAPTISTA</p>
			<p class="normal">Pisa’da itibarının büyük olduğunu duydum.</p>
			<p class="normal">Gıyaben iyi tanırım. Hoş geldiniz efendim.</p>
			<p class="indentmetin">(Hortensio’ya.) Siz lavtayı, </p>
			<p class="indentmetin">(Lucentio’ya.) siz de kitapları alın,</p>
			<p class="normal">Öğrencilerinizi hemen göreceksiniz.</p>
			<p class="normal">Hey, kim var orada!</p>
			<p class="indentmetin">(Bir hizmetli girer.)</p>
			<p class="normal">Evladım bu beyleri kızlarıma götür</p>
			<p class="normal">Ve öğretmenleri olduklarını söyle;</p>
			<p class="normal">Ayrıca tembih et, iyi söz dinlesinler.</p>
			<p class="indentmetin">(Hizmetli ile Hortensio ve Lucentio çıkarlar.)</p>
			<p class="normal">Şimdi biraz bahçede dolaşıp sonra yemeğe gideriz.</p>
			<p class="normal">Emin olun beni çok memnun etti böyle topluca gelmeniz.</p>
			<p class="normal">PETRUCHIO</p>
			<p class="normal">Sinyor Baptista, benim işim acele.</p>
			<p class="normal">Ben öyle her gün buraya gelip aşk için dil dökemem.</p>
			<p class="normal">Babamı iyi tanırdınız, dolayısıyla beni de,</p>
			<p class="normal">Bütün topraklarının ve mallarının tek mirasçısı benim,</p>
			<p class="normal">Bu malları eksiltmek şöyle dursun,</p>
			<p class="normal">Daha da iyi bir duruma getirdim.</p>
			<p class="normal">Şimdi söyleyin bana: Kızınızın sevgisini kazanırsam</p>
			<p class="normal">Onunla evlenince alacağım çeyiz ne olacak acaba?</p>
			<p class="normal">BAPTISTA</p>
			<p class="normal">Ölümümden sonra topraklarımın yarısını</p>
			<p class="normal">Ve derhal yirmi bin kron nakit para.</p>
			<p class="normal">PETRUCHIO</p>
			<p class="normal">Bu çeyize karşılık, eğer benden sonra yaşayacak olursa,</p>
			<p class="normal">Dul kaldığı sürece bütün topraklarım ve mallarım </p>
			<p class="normal">onun olur.</p>
			<p class="normal">Şimdi aramızda yasal bir sözleşme yapılsın,</p>
			<p class="normal">Taraflar bu sözleşmenin bir nüshasını saklasın.</p>
			<p class="normal">BAPTISTA</p>
			<p class="normal">İyi de önce şu özel maksat elde edilsin,</p>
			<p class="normal">Hele onun sevgisini kazanın da, asıl iş onda.</p>
			<p class="normal">PETRUCHIO</p>
			<p class="normal">A, o da iş mi, size şunu söyleyeyim babacığım:</p>
			<p class="normal">O ne kadar dikbaşlıysa, ben de o kadar kararlıyım,</p>
			<p class="normal">Afet gibi iki yangın karşılaştı mı,</p>
			<p class="normal">Öfkelerini besleyip büyüten şeyi silip süpürüverirler.</p>
			<p class="normal">Ufacık bir ateşi küçük bir rüzgâr büyütür ama,</p>
			<p class="normal">Güçlü bir fırtına ateş mateş bırakmaz ortada;</p>
			<p class="normal">Onun karşısında ben böyleyim işte</p>
			<p class="normal">O da bana boyun eğecektir elbette.</p>
			<p class="normal">Ben çetin cevizim, öyle ağzı süt kokan bebeler gibi,</p>
			<p class="normal">Aşk ilan edip diller dökemem.</p>
			<p class="normal">BAPTISTA</p>
			<p class="normal">İyi, siz bildiğiniz gibi aşkınızı ilan edin, talihiniz açık olsun!</p>
			<p class="normal">Canınızı sıkacak sözlere kaşı da zırhınızı giyip hazırlanın.</p>
			<p class="normal">PETRUCHIO</p>
			<p class="normal">E deneriz görürsünüz, rüzgârlar durmadan estiği halde,</p>
			<p class="normal">Dağlar nasıl bana mısın demiyorlarsa, ben de öyleyim.</p>
			<p class="indentmetin">(Hortensio –Litio olarak– kafası yarılmış girer.)</p>
			<p class="normal">BAPTISTA</p>
			<p class="normal">Aman dostum, ne oldu böyle, betiniz benziniz atmış?</p>
			<p class="normal">HORTENSIO</p>
			<p class="normal">Betim benzim atmışsa, eminim korkudandır.</p>
			<p class="normal">BAPTISTA</p>
			<p class="normal">Nasıl kızım iyi bir müzisyen olabilir mi?</p>
			<p class="normal">HORTENSIO</p>
			<p class="normal">Bana kalırsa daha çok iyi bir asker olabilir,</p>
			<p class="normal">Eline silah yaraşır, ama lavta asla.</p>
			<p class="normal">BAPTISTA</p>
			<p class="normal">Peki ama lavtada biraz olsun elini alıştırmayı </p>
			<p class="normal">denemediniz mi?</p>
			<p class="normal">HORTENSIO</p>
			<p class="normal">O lavtayı benim başımda denedi.</p>
			<p class="normal">Sadece parmaklarını ters perdeye koyduğunu söyleyip</p>
			<p class="normal">Elini doğru perdeye götürecek şekilde büktüm;</p>
			<p class="normal">Vay sen misin bunu yapan?</p>
			<p class="normal">Birden şeytanlar başına üşüşmüş gibi,</p>
			<p class="normal">Bir parlayış parladı, “Ne, bana ters mi diyorsun?</p>
			<p class="normal">Öyleyse ben senin tersini yüzüne çevireyim de gör,” demesiyle</p>
			<p class="normal">Çalgıyı kaptığı gibi kafama geçirmesi bir oldu.</p>
			<p class="normal">Bir süre teşhir cezasına çarpılmış gibi</p>
			<p class="normal">Lavtanın içinden şaşkın şavalak bakakaldım;</p>
			<p class="normal">O da sanki beni aşağılamak için ezberlemiş gibi:</p>
			<p class="normal">“Ters teres, çalgıcı bozuntusu, tıngırtılı serseri,” gibi,</p>
			<p class="normal">Daha yirmi hakareti birbiri ardına sıraladı.</p>
			<p class="normal">Sanki bana hakaret etmek için önceden hazırlanmıştı.</p>
			<p class="normal">PETRUCHIO</p>
			<p class="normal">Ee, tam da capcanlı, keyifli bir kızmış;</p>
			<p class="normal">Şimdi on kat daha gözüme girdi.</p>
			<p class="normal">Onunla konuşmaya ne kadar can atıyorum bir bilseniz!</p>
			<p class="normal">BAPTISTA</p>
			<p class="indentmetin">(Hortensio’ya.)</p>
			<p class="normal">Benimle gelin, cesaretiniz kırılmasın.</p>
			<p class="normal">Küçük kızımla meşgul olun;</p>
			<p class="normal">O öğrenmeye açıktır, hem kendisine gösterilen itinaya</p>
			<p class="normal">Memnuniyetle karşılık verir.</p>
			<p class="normal">– Sinyor Petruchio, bizimle mi gelirsiniz,</p>
			<p class="normal">Yoksa kızım Kate’i buraya mı göndereyim?</p>
			<p class="normal">PETRUCHIO</p>
			<p class="normal">Gönderin rica ederim, ben burada beklerim...</p>
			<p class="indentmetin">(Petruchio dışında herkes çıkar.)</p>
			<p class="normal">Ve geldiğinde ona bir güzel dil dökerim.</p>
			<p class="normal">Diyelim ki köpürüp azarladı, dosdoğru ona dönüp</p>
			<p class="normal">“Sesiniz bülbül sesi kadar güzelmiş,” derim.</p>
			<p class="normal">Suratını mı astı, “yüzünüz çiy zerrecikleri ile yıkanmış</p>
			<p class="normal">Sabah gülleri kadar berrakmış,” derim.</p>
			<p class="normal">Diyelim, hiçbir şey söylemeden dilsiz gibi durdu,</p>
			<p class="normal">O zaman güzel sözlerini över,</p>
			<p class="normal">İnsanın içine işleyen düzgün konuşmasından söz ederim.</p>
			<p class="normal">Defolup gitmemi söylerse,</p>
			<p class="normal">Sanki yanında bir hafta kalmamı önermiş gibi</p>
			<p class="normal">Ona teşekkür ederim.</p>
			<p class="normal">Eğer evlenmeyi reddederse,</p>
			<p class="normal">Nikâh ilanını ne zaman astırıp evleneceğimi sorarım.</p>
			<p class="normal">Hah işte geliyor, hadi bakalım Petruchio, göreyim seni.</p>
			<p class="indentmetin">(Katherina girer.)</p>
			<p class="normal">İyi sabahlar Kate... işittiğime göre adınız buymuş.</p>
			<p class="normal">KATHERINA</p>
			<p class="normal">İşitmesine işitmişsiniz, ama işitme sorununuz olduğu belli.</p>
			<p class="normal">Benden söz edenler Katherine derler bana.</p>
			<p class="normal">PETRUCHIO</p>
			<p class="normal">İnanın yalan, size basbayağı Kate diyorlar,</p>
			<p class="normal">Bazen iri, şirin Kate, bazen da hırçın Kate dedikleri oluyor.</p>
			<p class="normal">Ama her zaman Kate, Hıristiyan âleminin en güzel Kate’i,</p>
			<p class="normal">“Kate” kolejinin Kate’i, süper kibar Kate’im benim;</p>
			<p class="normal">Çünkü kibarların hepsi Kate’dir ve böylece Kate,</p>
			<p class="normal">Bunu da benden duy, gönlümün tesellisi Kate’imsin:</p>
			<p class="normal">Gittiğim her kentte iyi huyunun övgüsünü,</p>
			<p class="normal">Meziyetlerinin bahsini, güzelliğinin aksini duydum.</p>
			<p class="normal">Duyduklarım senin şu güzelliğin kadar baş döndürücü </p>
			<p class="normal">olmasa bile,</p>
			<p class="normal">Beni yerimden oynattı, seninle evlenmek için buralara attı.</p>
			<p class="normal">KATHERINA</p>
			<p class="normal">Tam vaktinde atmış! Orada sizi kim oynatıp attıysa</p>
			<p class="normal">Buradan da öyle oynatıp atsın.</p>
			<p class="normal">Zaten sizin oynak bir şey olduğunuzu ilk görüşte anladım.</p>
			<p class="normal">PETRUCHIO</p>
			<p class="normal">Nasıl oynak şey?</p>
			<p class="normal">KATHERINA</p>
			<p class="normal">Açılıp kapanan bir iskemle.</p>
			<p class="normal">PETRUCHIO</p>
			<p class="normal">Hah tam üstüne bastın, gel otur üstüme.</p>
			<p class="normal">KATHERINA</p>
			<p class="normal">Eşekler taşımak içindir, tıpkı sizin gibi.</p>
			<p class="normal">PETRUCHIO</p>
			<p class="normal">Kadınlar hem taşımak hem taşınmak içindir, sizin gibi.</p>
			<p class="normal">KATHERINA</p>
			<p class="normal">Beni kastediyorsanız, sizin gibi dolap beygirleri </p>
			<p class="normal">taşıyamaz beni.</p>
			<p class="normal">PETRUCHIO</p>
			<p class="normal">Yazık Kate, sana yüklenmeyeceğim,</p>
			<p class="normal">Çünkü hem körpesiniz hem hafif ve havai.</p>
			<p class="normal">KATHERINA</p>
			<p class="normal">Doğru, sizin gibi taşra budalalarının</p>
			<p class="normal">Yakalayabileceği kızlardan daha çevik, daha zekiyim</p>
			<p class="normal">Bırakın da dengimi arıyım.</p>
			<p class="normal">PETRUCHIO</p>
			<p class="normal">Arı mısınız? Öyleyse, vızzzz! Zırrr!</p>
			<p class="normal">KATHERINA</p>
			<p class="normal">Zır deliler ne anlar atmacadan tutmacadan başka.</p>
			<p class="normal">PETRUCHIO</p>
			<p class="normal">Seni atmaca kaparsa, anlarsın pır pır edip </p>
			<p class="normal">uçamayan kumrum.</p>
			<p class="normal">KATHERINA</p>
			<p class="normal">Atmaca kumrudan anlar, kumru da atmacayı tanır.</p>
			<p class="normal">PETRUCHIO</p>
			<p class="normal">Hadi hadi eşekarısı, çok kızdınız ha!</p>
			<p class="normal">KATHERINA</p>
			<p class="normal">Eşekarısıysam eğer, sakının iğnemden.</p>
			<p class="normal">PETRUCHIO</p>
			<p class="normal">Ben de o iğneyi koparır, kurtulurum şerrinden.</p>
			<p class="normal">KATHERINA</p>
			<p class="normal">Evet ama bir budala onun nerede olduğunu bulabilirse.</p>
			<p class="normal">PETRUCHIO</p>
			<p class="normal">Eşekarısının iğnesini kim bilmez ki: Arkasında.</p>
			<p class="normal">KATHERINA</p>
			<p class="normal">Dilinde.</p>
			<p class="normal">PETRUCHIO</p>
			<p class="normal">Kimin dilinde?</p>
			<p class="normal">KATHERINA</p>
			<p class="normal">Arkasını ağzınıza aldığınıza göre sizin dilinizde. </p>
			<p class="normal">Hadi güle güle.</p>
			<p class="normal">PETRUCHIO</p>
			<p class="normal">Ne, dilimi arkanıza kıstırıp da mı gidiyorsunuz?</p>
			<p class="normal">Yine buyurun Kate’cik, ben kibar biriyim...</p>
			<p class="normal">KATHERINA</p>
			<p class="normal">Göreyim bakayım kibarlığınızı.</p>
			<p class="indentmetin">(Tokat atar.)</p>
			<p class="normal">PETRUCHIO</p>
			<p class="normal">Yemin ederim, bir daha vurursanız, pataklarım.</p>
			<p class="normal">KATHERINA</p>
			<p class="normal">O zaman armanız elden gider.</p>
			<p class="normal">El kaldırırsanız kibarlık elden gider.</p>
			<p class="normal">Kibar olmayanın da arması olmaz.</p>
			<p class="normal">PETRUCHIO</p>
			<p class="normal">Yoksa siz armalar kâhyası mısınız?</p>
			<p class="normal">Ne olur beni de kütüğünüze kaydedin!</p>
			<p class="normal">KATHERINA</p>
			<p class="normal">Nişanınız nedir? Horoz ibiği mi?</p>
			<p class="normal">PETRUCHIO</p>
			<p class="normal">İbiksiz horoz, tavuğum da Kate olacak.</p>
			<p class="normal">KATHERINA</p>
			<p class="normal">Siz bana horozluk edemezsiniz;</p>
			<p class="normal">Kavgada yenik düşmüş zavallı bir horoz gibi ötüyorsunuz.</p>
			<p class="normal">PETRUCHIO</p>
			<p class="normal">Hadi hadi Kate suratını ekşitme öyle.</p>
			<p class="normal">KATHERINA</p>
			<p class="normal">Ekşi elma görünce âdetimdir.</p>
			<p class="normal">PETRUCHIO</p>
			<p class="normal">E ama burada ekşi elma yok ki yüzünü ekşitesin.</p>
			<p class="normal">KATHERINA</p>
			<p class="normal">Var, var.</p>
			<p class="normal">PETRUCHIO</p>
			<p class="normal">Hani göster.</p>
			<p class="normal">KATHERINA</p>
			<p class="normal">Aynam olsa, gösterirdim.</p>
			<p class="normal">PETRUCHIO</p>
			<p class="normal">Ne yani yüzümü mü?</p>
			<p class="normal">KATHERINA</p>
			<p class="normal">Hamlığınıza göre iyi buldunuz.</p>
			<p class="normal">PETRUCHIO</p>
			<p class="normal">Aziz George adına doğru, sizin yanınızda ağzım süt kokar.</p>
			<p class="normal">KATHERINA</p>
			<p class="normal">Ama yüzünüz buruşmuş.</p>
			<p class="normal">PETRUCHIO</p>
			<p class="normal">Kaygıdan.</p>
			<p class="normal">KATHERINA</p>
			<p class="normal">Beni ilgilendirmez.</p>
			<p class="normal">PETRUCHIO</p>
			<p class="normal">Yoo, dinleyin Kate. İnanın elimden böyle kurtulamazsınız.</p>
			<p class="normal">KATHERINA</p>
			<p class="normal">Burada kalırsam incitirim sizi. Bırakın gideyim.</p>
			<p class="normal">PETRUCHIO</p>
			<p class="normal">Hayır, asla. Görüyorum ki son derece naziksiniz.</p>
			<p class="normal">Oysa sizin için bana kaba, kibirli, suratsız biri demişlerdi.</p>
			<p class="normal">Şimdi anlıyorum ki bunları söyleyen bir yalancıymış.</p>
			<p class="normal">Çünkü sen tatlı sözlü, hazırcevap, güler yüzlü ve naziksin;</p>
			<p class="normal">Sadece konuşman biraz ağır, ama bahar çiçekleri kadar tatlı;</p>
			<p class="normal">Kaşlarını çatamazsın, yan bakamazsın,</p>
			<p class="normal">Öfkeli kızlar gibi dudaklarını da ısıramazsın.</p>
			<p class="normal">Konuşurken ters cevap vermekten hoşlanmazsın;</p>
			<p class="normal">Sana evlenme teklif edenlere iltifat edip ikramda bulunursun.</p>
			<p class="normal">Niçin herkes Kate topallıyor diye iftira ediyor?</p>
			<p class="normal">Ah şu iftiracı dünya! Kate bir fındık dalı kadar ince </p>
			<p class="normal">ve düzgündür,</p>
			<p class="normal">Rengi fındık kabuğu gibi kumral, tadı fındık içi kadar </p>
			<p class="normal">tatlıdır.</p>
			<p class="normal">Bir yürü de göreyim, durmazsın sen, hiç durur musun?</p>
			<p class="normal">KATHERINA</p>
			<p class="normal">Soytarı, sen git de uşaklarına emret.</p>
			<p class="normal">PETRUCHIO</p>
			<p class="normal">Kate’in prenseslere yaraşan yürüyüşüyle</p>
			<p class="normal">Şu odayı şenlendirdiği kadar</p>
			<p class="normal">Diana bir koruyu süsleyebilmiş midir?</p>
			<p class="normal">Ne olur sen Diana ol, o da Kate olsun,</p>
			<p class="normal">Sonra Kate saf kalsın, Diana da versin kendini cümbüşe.</p>
			<p class="normal">KATHERINA</p>
			<p class="normal">Bu güzelim sözleri de nereden öğrendiniz?</p>
			<p class="normal">PETRUCHIO</p>
			<p class="normal">Tanrı vergisi, şimdi uydurdum, anadan doğma zekâ.</p>
			<p class="normal">KATHERINA</p>
			<p class="normal">Anadan tepetaklak doğmuş bir zekâ.</p>
			<p class="normal">PETRUCHIO</p>
			<p class="normal">Akıllı değil miyim yani?</p>
			<p class="normal">KATHERINA</p>
			<p class="normal">Evet, ama sadece sizi sıcak tutuyor.</p>
			<p class="normal">PETRUCHIO</p>
			<p class="normal">Bak tatlı Katherine, öyle bir ısıtırım ki seni yatağında.</p>
			<p class="normal">Şimdi bütün bu sözleri bir yana bırakıp açıkça konuşalım:</p>
			<p class="normal">Babanız benim karım olmanıza razı oldu,</p>
			<p class="normal">Çeyiz meyiz konusu halledildi; her şey oldu bitti,</p>
			<p class="normal">İsteseniz de istemeseniz de sizi aldım gitti.</p>
			<p class="normal">Bakın Kate, ben tam size uygun bir kocayım,</p>
			<p class="normal">Bu ışık altında senin güzelliğini görüyorum,</p>
			<p class="normal">Senin güzelliğin seni sevmeme sebep oluyor,</p>
			<p class="normal">Benden başka kimseyle evlenemezsin,</p>
			<p class="indentmetin">(Baptista, Gremio ve Tranio –Lucentio olarak– girerler.)</p>
			<p class="normal">Çünkü sizi yola getirmek için doğmuş biri varsa, o da benim.</p>
			<p class="normal">Kate ben sizi hırçın kedilikten çıkarıp</p>
			<p class="normal">Rahata ermiş diğer kediler gibi bir ev kedisi yapacağım.</p>
			<p class="normal">İşte babanız da geliyor. Hiç itiraz etmeyin;</p>
			<p class="normal">Ben Katherine’i almalıyım alacağım da.</p>
			<p class="normal">BAPTISTA</p>
			<p class="normal">E Sinyor Petruchio, kızımla talihiniz yaver gitti mi?</p>
			<p class="normal">PETRUCHIO</p>
			<p class="normal">Hem de nasıl efendim, hem de nasıl?</p>
			<p class="normal">İmkânsız bile olsaydı, talihimi ben kendim yaratırdım.</p>
			<p class="normal">BAPTISTA</p>
			<p class="normal">E kızım Katherine, niye hâlâ canın sıkkın?</p>
			<p class="normal">KATHERINA</p>
			<p class="normal">Hâlâ bana “kızım” mı diyorsunuz?</p>
			<p class="normal">Önce şunu söyleyeyim ki,</p>
			<p class="normal">Pek derin bir baba şefkati gösterdiniz doğrusu,</p>
			<p class="normal">Beni böyle yarı kaçık birine vermek istemekle;</p>
			<p class="normal">Bu adam her şeyin üstesinden söve saya geleceğini sanan,</p>
			<p class="normal">Zırdeli, küstah, küfürbaz bir soytarıdan başka bir şey değil.</p>
			<p class="normal">PETRUCHIO</p>
			<p class="normal">Babacığım, siz de, herkes de onun hakkında yanılıyor.</p>
			<p class="normal">Eğer aksi davranıyorsa, bir maksadı var da ondan,</p>
			<p class="normal">Öyle kontrol etmesi zor biri değil, hatta bir kumru </p>
			<p class="normal">kadar uysal;</p>
			<p class="normal">Öyle hırçın filan da değil, bir sabah kadar ılıman;</p>
			<p class="normal">Sabrına gelince, ikinci bir Grissel<sup class="calibre3"><a href="kitap_split_051.html#footnote-9543-20" id="footnote-9543-20-backlink">[20]</a></sup> diyebilirim,</p>
			<p class="normal">İffetçe Romalı Lucrece’in<sup class="calibre3"><a href="kitap_split_052.html#footnote-9543-21" id="footnote-9543-21-backlink">[21]</a></sup> ta kendisi;</p>
			<p class="normal">Lafı uzatmayayım, sonunda baş başa karar verdik,</p>
			<p class="normal">Düğün günümüz için önümüzdeki pazar gününü seçtik.</p>
			<p class="normal">KATHERINA</p>
			<p class="normal">Ben de pazar günü önce seni asılmış görmek isterim.</p>
			<p class="normal">GREMIO</p>
			<p class="normal">Baksanıza, Petruchio önce sizi asılmış görmek istiyormuş.</p>
			<p class="normal">TRANIO</p>
			<p class="normal">Bu mu sizin başarınız?</p>
			<p class="normal">Anlaşılan hepimize veda etmek düşüyor.</p>
			<p class="normal">PETRUCHIO</p>
			<p class="normal">Sabırlı olun beyler, ben kendim seçiyorum onu;</p>
			<p class="normal">Alan razı, satan razı, bundan size ne?</p>
			<p class="normal">Yalnız kaldığımızda birlikte karar verdik evlenmeye.</p>
			<p class="normal">O yine eskisi gibi aksiliğini sürdürecek herkesin önünde.</p>
			<p class="normal">Belki inanmayacaksınız, ama çok sevdi beni.</p>
			<p class="normal">Ah, naziklerin naziği Kate’cik, bir sarılış sarıldı ki boynuma,</p>
			<p class="normal">Öper de öper, benim öpmelerime ziyadesiyle cevap verdi,</p>
			<p class="normal">Yemin üstüne yeminler, öyle ki göz açıp kapayıncaya kadar</p>
			<p class="normal">Ona aşık oldum ben. Yaa, bu konuda sizin ağzınız </p>
			<p class="normal">süt kokuyor!</p>
			<p class="normal">Bir kadınla bir erkeğin yalnızken ne kadar uysal olduklarını</p>
			<p class="normal">Dünya âlem duysun. Korkak, zayıf bir muhallebi çocuğu</p>
			<p class="normal">Aksi bir huysuzu avucunun içine alabilir.</p>
			<p class="normal">– Elini ver Kate, düğün günümüz için</p>
			<p class="normal">Elbise almaya Venedik’e gidiyorum ben.</p>
			<p class="normal">– Siz de babacığım şöleni hazırlatın, konukları çağırın.</p>
			<p class="normal">Katherina’m göz kamaştırıcı biçimde giyinmelidir.</p>
			<p class="normal">BAPTISTA</p>
			<p class="normal">Ne diyeceğimi bilemiyorum, ama uzatın elinizi.</p>
			<p class="normal">Hayatınız şenlik olsun Petruchio. Tam dengi dengine.</p>
			<p class="normal">GREMIO ve TRANIO</p>
			<p class="normal">Amin diyelim buna; bizler de tanık olacağız.</p>
			<p class="normal">PETRUCHIO</p>
			<p class="normal">Babacığım, karıcığım ve beyler, hepiniz hoşça kalın,</p>
			<p class="normal">Ben Venedik’e gidiyorum. Pazar çabucak geliverir.</p>
			<p class="normal">Yüzükler müzükler, güzel şeyler alacağız.</p>
			<p class="normal">Öp beni Kate, pazara evleniyoruz.</p>
			<p class="indentmetin">(Petruchio ve Katherina ayrı yönlerden çıkarlar.)</p>
			<p class="normal">GREMIO</p>
			<p class="normal">Evlenme işinin böyle bir anda olup bitmesi görülmüş şey mi?</p>
			<p class="normal">BAPTISTA</p>
			<p class="normal">İnanın efendim, ben şimdi kendimi umutsuz malını</p>
			<p class="normal">Gözü kapalı ortaya süren bir tüccar gibi hissediyorum.</p>
			<p class="normal">TRANIO</p>
			<p class="normal">Yanınızda kalsaydı bozulup kurtlanacaktı:</p>
			<p class="normal">Şimdi ya sizin kazancınız olur ya da denizin dibini boylar.</p>
			<p class="normal">BAPTISTA</p>
			<p class="normal">Aradığım kazanç, evlenmenin gürültüsüz patırtısız geçmesi.</p>
			<p class="normal">GREMIO</p>
			<p class="normal">Hiç kuşku yok Petruchio kızı gürültüsüz patırtısız yakaladı.</p>
			<p class="normal">Şimdi sadede gelelim Baptista, küçük kızınıza:</p>
			<p class="normal">Uzun zamandır beklediğimiz gün bugündür;</p>
			<p class="normal">Ben sizin komşunuzum, onu ilk isteyen de benim.</p>
			<p class="normal">TRANIO</p>
			<p class="normal">Bianca’yı daha çok seven de benim,</p>
			<p class="normal">Sözlerin yetmeyeceği kadar, tahmin edemeyeceğiniz kadar</p>
			<p class="normal">Çok seviyorum onu.</p>
			<p class="normal">GREMIO</p>
			<p class="normal">Hadi oradan genç adam, onu benim kadar sevemezsin.</p>
			<p class="normal">TRANIO</p>
			<p class="normal">Aksakal, senin aşkın ancak buz keser.</p>
			<p class="normal">GREMIO</p>
			<p class="normal">Ama senin ki de kavrulup yanar.</p>
			<p class="normal">Sen dur bakalım zıpçıktı, aşkı besleyen olgun yaştır.</p>
			<p class="normal">TRANIO</p>
			<p class="normal">Ama gençlik de hanımların gözünü ışıldatır.</p>
			<p class="normal">BAPTISTA</p>
			<p class="normal">Sakin olun beyler, bu tartışmayı ben halledeceğim.</p>
			<p class="normal">Ödül eylemle kazanılır, ikinizden hangisi</p>
			<p class="normal">Kızıma daha fazla ağırlık verirse,</p>
			<p class="normal">Bianca’nın sevgisini o kazanır.</p>
			<p class="normal">Söyleyin Sinyor Gremio, ona ne verebileceksiniz?</p>
			<p class="normal">GREMIO</p>
			<p class="normal">Önce sizin de bildiğiniz gibi bu kentte bulunan</p>
			<p class="normal">Zengin şekilde altınla gümüşle döşenmiş evimi,</p>
			<p class="normal">Orada nazik ellerini yıkamak için çeşit çeşit leğenler, ibrikler,</p>
			<p class="normal">Ayrıca baştan başa duvarlarda asılı Arap halılarım;</p>
			<p class="normal">Fildişi çekmecelerde istiflenmiş kronlarım,</p>
			<p class="normal">Servi sandıklarda Arras kumaşından çarşaflarım,</p>
			<p class="normal">Değerli giyim kuşamım, yatak perdelerim ve obalarım,</p>
			<p class="normal">Sıvama inci işlemeli Türk yastıklarım,</p>
			<p class="normal">Venedik klaptanından pervazlarım;</p>
			<p class="normal">Bir eve ve ev bakımına gerekli kalaylı kaplar, pirinç taslar,</p>
			<p class="normal">Sonra çiftliğimde yavru emzirmeyen yüz sağmal ineğim,</p>
			<p class="normal">Ahırlarımda bir düzine semiz damızlık sığırım,</p>
			<p class="normal">Bunların hepsi vereceğim ağırlığa düşen şeyler.</p>
			<p class="normal">İtiraf etmeliyim ki ben yaşını başını almış bir adamım,</p>
			<p class="normal">Yarın ölürsem eğer, bütün her şey ona kalacak,</p>
			<p class="normal">Yaşadığım sürece ise, o yalnız benim olacak.</p>
			<p class="normal">TRANIO</p>
			<p class="normal">Şu “yalnız” tam yerine düştü. Bayım beni dinleyin.</p>
			<p class="normal">Ben babamın varisi ve tek oğluyum;</p>
			<p class="normal">Eğer kızınızı eş olarak alacak olursam,</p>
			<p class="normal">Zengin Pisa surları içinde,</p>
			<p class="normal">Yaşlı Sinyor Gremio’nun Padua’daki evi kadar mükemmel</p>
			<p class="normal">Üç dört ev bırakırım kendisine;</p>
			<p class="normal">Ayrıca bereketli topraklarımdan gelen</p>
			<p class="normal">Yıllık iki bin düka altını da gelir olarak kendisine veririm.</p>
			<p class="normal">Nasıl, sizi köşeye sıkıştırabildim mi Sinyor Gremio?</p>
			<p class="normal">GREMIO</p>
			<p class="normal">Topraklardan yılda iki bin düka ha!</p>
			<p class="indentmetin">(Kendi kendine.)</p>
			<p class="normal">Benim topraklarımın değeri bu kadar tutmaz.</p>
			<p class="normal">– Ama saydıklarımdan başka</p>
			<p class="normal">Şimdi Marsilya yolundaki kalyonum da onun olsun.</p>
			<p class="indentmetin">(Tranio’ya.)</p>
			<p class="normal">Nasıl, kalyonumla sesinizi kesebildim mi?</p>
			<p class="normal">TRANIO</p>
			<p class="normal">Gremio, herkes bilir ki, babamın en az üç kalyonu,</p>
			<p class="normal">İki kadırgası ve on iki sağlam çektirmesi var.</p>
			<p class="normal">İşte ben bunları da ortaya koyuyorum.</p>
			<p class="normal">Başka önereceğiniz varsa iki mislini vermeye hazırım.</p>
			<p class="normal">GREMIO</p>
			<p class="normal">Hayır, ben varımı yoğumu ortaya döktüm,</p>
			<p class="normal">Önereceğim başka bir şey yok.</p>
			<p class="normal">Olmuş olacak malımdan daha fazlasını söz veremem ki.</p>
			<p class="indentmetin">(Baptista’ya.)</p>
			<p class="normal">Eğer benden hoşlanıyorsunuz, kızınız beni de malımı da alır.</p>
			<p class="normal">TRANIO</p>
			<p class="normal">E, sizin kesin kararınıza göre kızınız benim oldu,</p>
			<p class="normal">Gremio devre dışı kaldı.</p>
			<p class="normal">BAPTISTA</p>
			<p class="normal">İtiraf etmeliyim ki, sizin önerdikleriniz en iyisi,</p>
			<p class="normal">Babanız da bunu onaylayınca kız sizindir;</p>
			<p class="normal">Beni bağışlayın; ya siz babanızdan önce ölürseniz,</p>
			<p class="normal">O zaman kızın nafakası ne olur?</p>
			<p class="normal">TRANIO</p>
			<p class="normal">Bu bahaneden başka bir şey değil; o yaşlı ben gencim.</p>
			<p class="normal">GREMIO</p>
			<p class="normal">Gençlerden de yaşlılar kadar ölen yok mu?</p>
			<p class="normal">BAPTISTA</p>
			<p class="normal">Şimdi efendim, son sözüm bu:</p>
			<p class="normal">Biliyorsunuz gelecek pazar kızım Katherine evleniyor,</p>
			<p class="normal">Ondan sonraki pazar da</p>
			<p class="indentmetin">(Tranio’ya.)</p>
			<p class="normal">Bianca size gelin olacak,</p>
			<p class="normal">Elbette babanızın önerdiklerinizi onaylaması şartıyla</p>
			<p class="normal">Eğer onaylamazsa kız Gremio’nundur.</p>
			<p class="normal">Şimdi izninizle, her ikinize de teşekkürler.</p>
			<p class="indentmetin">(Çıkar.)</p>
			<p class="normal">GREMIO</p>
			<p class="normal">Güle güle komşucuğum... senden korkum yok artık;</p>
			<p class="normal">Sen, genç kumarbaz,</p>
			<p class="normal">Baban deli mi ki varını yoğunu sana versin de,</p>
			<p class="normal">Bir ayağı çukurdayken senin sofranda sığıntı gibi </p>
			<p class="normal">kuyruk sallasın.</p>
			<p class="normal">Pöh, saçma! Yıllanmış bir İtalyan tilkisi</p>
			<p class="normal">O kadar yufka yürekli değildir evlat!</p>
			<p class="indentmetin">(Çıkar.)</p>
			<p class="normal">TRANIO</p>
			<p class="normal">Senin cıllığı çıkmış bir sıkımlık canına lanet olsun!</p>
			<p class="normal">Yine de onlu kozla pes dedirttim ya sana.</p>
			<p class="normal">Maksadım efendime iyilik etmekti.</p>
			<p class="normal">Uydurma bir Lucentio’nun niçin uydurma bir babası </p>
			<p class="normal">olmasın.</p>
			<p class="normal">Garip olan şu: Babalardan oğullar dünyaya gelir;</p>
			<p class="normal">Ama bu evlenme işinde benim foyam ortaya çıkmazsa</p>
			<p class="normal">Var olan oğuldan yok olan baba dünyaya gelecek.</p>
			<p class="indentmetin">(Çıkar.)</p>
			</body>
</html>