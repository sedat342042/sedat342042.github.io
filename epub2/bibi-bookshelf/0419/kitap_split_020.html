<html xmlns="http://www.w3.org/1999/xhtml">
  <head>
    <meta charset="utf-8"/>
    <title>kitap</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik" id="calibre_toc_20">5. Sahne</h2>
			<p class="indentmetin">(Petruchio, Katherina ve Hortensio girerler.)</p>
			<p class="normal">PETRUCHIO</p>
			<p class="normal">Hadi, hey Tanrım hey, yine gidiyoruz babamızın evine.</p>
			<p class="normal">Yüce Tanrım, şu ay ne kadar da güzel parlıyor!</p>
			<p class="normal">KATHERINA</p>
			<p class="normal">Ay mı? O güneş, güpegündüz ay ışığı olur mu?</p>
			<p class="normal">PETRUCHIO</p>
			<p class="normal">Ben ay diyorsam öyledir, pırıl pırıl bir ay o.</p>
			<p class="normal">KATHERINA</p>
			<p class="normal">Ben de o parlayan şeyin güneş olduğunu biliyorum.</p>
			<p class="normal">PETRUCHIO</p>
			<p class="normal">Anamın oğlu olarak ben de yemin ederim ki,</p>
			<p class="normal">Babamızın evine gidince kadar ay doğacak,</p>
			<p class="normal">Yıldızlar görünecek, benim dediğim gibi olacak. </p>
			<p class="indentmetin">(Hortensio’ya.)</p>
			<p class="normal">Madem öyle olacak, götürün atları eve.</p>
			<p class="normal">– Hep zıt gitme, yalnızca karşılık verme</p>
			<p class="normal">Başka bir şey bildiğin yok!</p>
			<p class="normal">HORTENSIO</p>
			<p class="indentmetin">(Katherina’ya.)</p>
			<p class="normal">Ne söylerse siz de onu söyleyin,</p>
			<p class="normal">Yoksa hiçbir yere gideceğimiz yok.</p>
			<p class="normal">KATHERINA</p>
			<p class="normal">Yolumuza gidelim, rica ederim, bu kadar gelmişken,</p>
			<p class="normal">Ay olsun, güneş olsun, ne isterseniz o olsun,</p>
			<p class="normal">Canınız isterse saz mumu olsun,</p>
			<p class="normal">Yemin ederim benim için de o olacaktır.</p>
			<p class="normal">PETRUCHIO</p>
			<p class="normal">Ben ay diyorum.</p>
			<p class="normal">KATHERINA</p>
			<p class="normal">Ay, evet biliyorum.</p>
			<p class="normal">PETRUCHIO</p>
			<p class="normal">Öyleyse yalan söylüyorsun, o Tanrı’nın kutsal güneşi.</p>
			<p class="normal">KATHERINA</p>
			<p class="normal">Öyleyse Tanrı sizi kutsasın, o kutsanmış güneştir.</p>
			<p class="normal">Eğer güneş değil derseniz, güneş değildir,</p>
			<p class="normal">Ay da tıpkı sizin davranışınız gibi değişkendir:</p>
			<p class="normal">Ona ne ad verirseniz mutlaka odur,</p>
			<p class="normal">Katherine için mutlaka öyle olacaktır.</p>
			<p class="normal">HORTENSIO</p>
			<p class="normal">Petruchio, yolunda şaşma, savaş kazanılmıştır.</p>
			<p class="normal">PETRUCHIO</p>
			<p class="normal">Hadi öyleyse, ileri ileri! Tahta top böyle kaymalı,</p>
			<p class="normal">Safrasına aykırı gidip işi bozmamalı.</p>
			<p class="normal">Durun, buraya doğru gelenler var.</p>
			<p class="indentmetin">(Vincentio girer.)</p>
			<p class="indentmetin">(Vincentio’ya.)</p>
			<p class="normal">İyi sabahlar güzel hanımefendi, nereye böyle?</p>
			<p class="normal">– Söyle tatlı Kate’im, ama doğru söyle,</p>
			<p class="normal">Hiç bu hanımdan daha sevimli bir taze gördün mü sen?</p>
			<p class="normal">Yanaklarında alla beyaz adeta yarışıyor!</p>
			<p class="normal">Şu bir çift gözün şu melek yüze yakıştığı kadar</p>
			<p class="normal">Hangi yıldız bu güzellikte gökleri süsleyebilir?</p>
			<p class="normal">– Güzel şirin kız, bir kez daha iyi bir gün dilerim size.</p>
			<p class="normal">– Tatlı Kate’im, hadi, kucakla onu güzelliği için.</p>
			<p class="normal">HORTENSIO</p>
			<p class="indentmetin">(Kendi kendine.)</p>
			<p class="normal">Onu kadın yerine koymaları, adamı çıldırtacak.</p>
			<p class="normal">KATHERINA</p>
			<p class="normal">Gonca gibi açan genç bakire, güzel, şirin, taze kız,</p>
			<p class="normal">Böyle nereden gelip nereye gidiyorsunuz?</p>
			<p class="normal">Bu kadar güzel çocukları olduğu için ana baba mutludur;</p>
			<p class="normal">Lütufkâr yıldızların yatağına eş yapacakları erkek</p>
			<p class="normal">Daha da mutlu olacaktır.</p>
			<p class="normal">PETRUCHIO</p>
			<p class="normal">Daha neler Kate, umarım aklını kaçırmadın:</p>
			<p class="normal">Baksana bu yaşlı bir adam, buruşmuş, solgun, kurumuş,</p>
			<p class="normal">Söylediğin gibi kız filan değil.</p>
			<p class="normal">KATHERINA</p>
			<p class="normal">Bağışlayın yaşlı baba, güneşten kamaşan gözlerim</p>
			<p class="normal">Beni yanılttı; neye baksam yemyeşil ve taze görüyorum.</p>
			<p class="normal">Sizin saygıdeğer bir baba olduğunuzu şimdi fark edebildim;</p>
			<p class="normal">Lütfen benim bu deli saçması kusurumu bağışlayın.</p>
			<p class="normal">PETRUCHIO</p>
			<p class="normal">Evet ihtiyar, bağışlayın, hem ne yana gittiğinizi söyleyin,</p>
			<p class="normal">Eğer bizim gittiğim yöne ise, seve seve arkadaşlık ederiz size.</p>
			<p class="normal">VINCENTIO</p>
			<p class="normal">Efendim ve siz şakacı hanımefendi,</p>
			<p class="normal">Bu garip karşılamanızla beni şaşkına çevirdiniz,</p>
			<p class="normal">Adım Vincentio, Pisalıyım, Padua’ya gidiyorum,</p>
			<p class="normal">Uzun zamandan beri görmediğim oğlumu ziyaret edeceğim.</p>
			<p class="normal">PETRUCHIO</p>
			<p class="normal">Oğlunuzun adı ne?</p>
			<p class="normal">VINCENTIO</p>
			<p class="normal">Lucentio, iyi efendim.</p>
			<p class="normal">PETRUCHIO</p>
			<p class="normal">Hayırlı bir rastlantı, hem oğlun için daha da hayırlı.</p>
			<p class="normal">Şimdi zaten hem saygıdeğer yaşın için,</p>
			<p class="normal">Hem de hısımlık hakkına dayanarak</p>
			<p class="normal">Sana sevgili babam diyebilirim.</p>
			<p class="normal">Karımın kardeşiyle oğlun herhalde</p>
			<p class="normal">Şimdi evlenmişlerdir bile.</p>
			<p class="normal">Telaş etme sakın, üzülme de:</p>
			<p class="normal">Çok itibarlı bir kızdır, çeyizi de zengindir,</p>
			<p class="normal">Değerli bir soydan gelir;</p>
			<p class="normal">Ayrıca herhangi bir soylu erkeğin eşine yaraşacak</p>
			<p class="normal">Meziyetleri kendinde toplamıştır.</p>
			<p class="normal">Hadi ihtiyar Vincentio, gel kucaklaşalım</p>
			<p class="normal">Ve seni görünce neşesi tamamlanacak olan</p>
			<p class="normal">Dürüst oğlunu hadi görmeye gidelim.</p>
			<p class="normal">VINCENTIO</p>
			<p class="normal">Ama doğru mu bu, yoksa yine şaka mı yapıyorsunuz?</p>
			<p class="normal">Şen yolcular gibi her rastladığına şaka yapanlardan mısınız?</p>
			<p class="normal">HORTENSIO</p>
			<p class="normal">Söylediklerinin doğru olduğuna garanti veririm.</p>
			<p class="normal">PETRUCHIO</p>
			<p class="normal">Hadi hemen gidip gerçeği kendi gözlerimizle görelim,</p>
			<p class="normal">Çünkü baştaki şakamız seni kuşkuya düşürdü.</p>
			<p class="indentmetin">(Hortensio dışında herkes çıkar.)</p>
			<p class="normal">HORTENSIO</p>
			<p class="normal">Evet Petruchio, bu bana cesaret verdi.</p>
			<p class="normal">Gideyim şu benim dula, eğer dikbaşlılık ederse</p>
			<p class="normal">Hortensio’ya gösterdiğin gibi, eğeyim o dikbaşını.</p>
			<p class="indentmetin">(Çıkar.)</p>
			</body>
</html>