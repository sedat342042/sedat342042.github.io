<html xmlns="http://www.w3.org/1999/xhtml">
  <head>
    <meta charset="utf-8"/>
    <title>kitap</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik" id="calibre_toc_18">3. Sahne</h2>
			<p class="indentmetin">(Katherina ile Grumio girerler.)</p>
			<p class="normal">GRUMIO</p>
			<p class="normal">Yo, yo; doğrusu bunu yapamam, hayatta cesaret edemem.</p>
			<p class="normal">KATHERINA</p>
			<p class="normal">Bana kötü davrandıkça, öfkesi de o kadar artıyor.</p>
			<p class="normal">Beni açlıktan öldürmek için mi evlendi ne?</p>
			<p class="normal">Babamın kapısına gelen dilencilere bile</p>
			<p class="normal">Hiç düşünmeden sadakaları verilir,</p>
			<p class="normal">Daha olmazsa başka yerden alırlar.</p>
			<p class="normal">Ama istemesini bilmeyen ben,</p>
			<p class="normal">Daha doğrusu şimdiye kadar isteme ihtiyacı olmayan ben</p>
			<p class="normal">Yemek yemediğim için içim dışıma geçiyor,</p>
			<p class="normal">Uykusuzluktan başım fır fır dönüyor,</p>
			<p class="normal">Yeminler edip uykusuz bırakıyor,</p>
			<p class="normal">Kavga, gürültü, küfürleriyle doyuruyor;</p>
			<p class="normal">Beni bunların dışında en çok çileden çıkaran şey</p>
			<p class="normal">Hepsini de aşk adına yaptığı iddiası,</p>
			<p class="normal">Neymiş, uyku uyursam, yemek yersem</p>
			<p class="normal">Ölümcül bir hastalığa yakalanırmışım,</p>
			<p class="normal">Hatta geberir gidermişim.</p>
			<p class="normal">Sana yalvarırım, bana yiyecek bir şeyler getir,</p>
			<p class="normal">Ne olursa olsun, yiyecek bir şey olsun da.</p>
			<p class="normal">GRUMIO</p>
			<p class="normal">Dana eti olur mu?</p>
			<p class="normal">KATHERINA</p>
			<p class="normal">Daha iyisi can sağlığı, hadi çabuk getir.</p>
			<p class="normal">GRUMIO</p>
			<p class="normal">Ama çok safra yapan bir ettir o.</p>
			<p class="normal">İyi kızartılmış yağlı işkembeye ne dersiniz?</p>
			<p class="normal">KATHERINA</p>
			<p class="normal">Çok severim, hadi Grumio koş getir.</p>
			<p class="normal">GRUMIO</p>
			<p class="normal">Bilmem ki, o da safra yapar galiba.</p>
			<p class="normal">Peki hardallı bifteğe ne dersiniz?</p>
			<p class="normal">KATHERINA</p>
			<p class="normal">Çok sevdiğim bir yemektir.</p>
			<p class="normal">GRUMIO</p>
			<p class="normal">Evet ama hardal çok yakar.</p>
			<p class="normal">KATHERINA</p>
			<p class="normal">O zaman hardalsız olsun.</p>
			<p class="normal">GRUMIO</p>
			<p class="normal">Olmaz, o zaman getirmem; hardal olmalı,</p>
			<p class="normal">Yoksa Grumio’nun bifteğini yiyemezsiniz.</p>
			<p class="normal">KATHERINA</p>
			<p class="normal">Öyleyse ister ikisini, ister sadece birini getir,</p>
			<p class="normal">Nasıl istersen onu getir.</p>
			<p class="normal">GRUMIO</p>
			<p class="normal">O zaman sadece hardalı getiririm.</p>
			<p class="normal">KATHERINA</p>
			<p class="normal">Defol buradan yalancı, düzenbaz köle</p>
			<p class="indentmetin">(Döver.)</p>
			<p class="normal">Aklınca yemeklerin adını sayarak beni doyuracak.</p>
			<p class="normal">Senin de, benim felaketimle eğlenen</p>
			<p class="normal">Topunuzun da gözleri şenlik görmesin!</p>
			<p class="normal">Yıkıl karşımdan, defol buradan!</p>
			<p class="indentmetin">(Yemekle Petruchio ve Hortensio girerler.)</p>
			<p class="normal">PETRUCHIO</p>
			<p class="normal">Ne var ne yok Kate’im? Sevgilim, canın neye sıkıldı?</p>
			<p class="normal">HORTENSIO</p>
			<p class="normal">Nasılsınız efendim?</p>
			<p class="normal">KATHERINA</p>
			<p class="normal">İnanın olabildiğince bitkinim.</p>
			<p class="normal">PETRUCHIO</p>
			<p class="normal">Hadi neşelen biraz, şöyle keyifle bak bana.</p>
			<p class="normal">Hadi sevgilim, ne kadar gayretli olduğumu gör,</p>
			<p class="normal">Yemeğini kendi ellerimle hazırlayıp getirdim.</p>
			<p class="normal">Eminim tatlı Kate, bu iyiliğim bir teşekküre değer.</p>
			<p class="normal">Ne o, teşekkür yok mu? Demek hoşuna gitmedi,</p>
			<p class="normal">Bu kadar gayretim boşunaymış demek,</p>
			<p class="normal">Alın, götürün şu yemeği.</p>
			<p class="normal">KATHERINA</p>
			<p class="normal">Lütfen, kalsın.</p>
			<p class="normal">PETRUCHIO</p>
			<p class="normal">En kötü servise bile teşekkür edilir,</p>
			<p class="normal">Yemeğe başlamadan önce bana teşekkür etmelisiniz.</p>
			<p class="normal">KATHERINA</p>
			<p class="normal">Teşekkür ederim efendim.</p>
			<p class="normal">HORTENSIO</p>
			<p class="normal">Sinyor Petruchio, ayıp, siz kabahatlisiniz.</p>
			<p class="normal">Buyurun Bayan Kate, ben size arkadaşlık ederim.</p>
			<p class="normal">PETRUCHIO</p>
			<p class="indentmetin">(Hortensio’ya gizlice.)</p>
			<p class="normal">Eğer beni seviyorsan, hepsini sen ye Hortensio.</p>
			<p class="indentmetin">(Katherina’ya.)</p>
			<p class="normal">Afiyet olsun Kate, yediğin yarasın.</p>
			<p class="normal">Rahatça ye yemeğini. Benim balım sevgilim,</p>
			<p class="normal">Hemen şimdi babanın evine döneriz,</p>
			<p class="normal">İpek ceketler, şapkalar giyinir, altın yüzükler takarız,</p>
			<p class="normal">Kolalı yakalıklar, saten kolluklar, iç eteklikler filan;</p>
			<p class="normal">Hamailler, yelpazeler, çifte yabanlıklar,</p>
			<p class="normal">Amber bilezikler, gerdanlıklar, ne varsa bütün zırıltılarla</p>
			<p class="normal">En güzel şekilde giyinir, süslenir, orada eğleniriz.</p>
			<p class="normal">Ee, yemeğini bitirdin mi? Terzi, şatafatlı hazinesiyle</p>
			<p class="normal">Üstünü başını donatmak için emrini bekliyor.</p>
			<p class="indentmetin">(Terzi girer.)</p>
			<p class="normal">Gel bakalım terzi efendi, görelim şu getirdiklerini,</p>
			<p class="indentmetin">(Şapkacı girer.)</p>
			<p class="normal">Ser bakalım cicilerini şuraya... Ya sizde neler var efendim?</p>
			<p class="normal">ŞAPKACI</p>
			<p class="normal">İşte efendimizin sipariş ettikleri şapka.</p>
			<p class="normal">PETRUCHIO</p>
			<p class="normal">Çorba kâsesini kalıp yapmışlar buna;</p>
			<p class="normal">Kadifeden bir kâse. Öff, berbat bir şey bu.</p>
			<p class="normal">Şapka değil, salyangoz ya da ceviz kabuğu,</p>
			<p class="normal">Ya da ne bileyim dev bir düğme, değersiz bir şey,</p>
			<p class="normal">Ivır zıvır, bebek takkesi. Götür, gözüm görmesin.</p>
			<p class="normal">Daha büyüğünü getir.</p>
			<p class="normal">KATHERINA</p>
			<p class="normal">Daha büyüğünü istemem, bu modaya uygun,</p>
			<p class="normal">Hanımefendiler, hep bunun gibi şapka giyiyorlar.</p>
			<p class="normal">PETRUCHIO</p>
			<p class="normal">Hanımefendi olduğunuz zaman sizin de bir tane olur,</p>
			<p class="normal">Ondan önce olmaz.</p>
			<p class="normal">HORTENSIO</p>
			<p class="normal">O pek de çabuk olacağa benzemiyor.</p>
			<p class="normal">KATHERINA</p>
			<p class="normal">Herhalde efendim, izin vardır benim de konuşmama;</p>
			<p class="normal">Söyleyeceğim şu: Ben ne beşikteki bebeğim, ne de çocuk;</p>
			<p class="normal">Düşündüklerimi söylememe</p>
			<p class="normal">Sizden çok daha üstünleri katlanmışlardır,</p>
			<p class="normal">Eğer siz katlanamıyorsanız tıkayın kulaklarınızı.</p>
			<p class="normal">Dilim elbette yüreğimdeki öfkeyi dışa dökecek,</p>
			<p class="normal">İçimde kalırsa yüreğim patlayacak yoksa,</p>
			<p class="normal">Bu gidişle de patlayacak, söyleyeceklerimde</p>
			<p class="normal">Sonuna kadar ve keyfime göre özgür davranacağım.</p>
			<p class="normal">PETRUCHIO</p>
			<p class="normal">A elbette, haklısın, bu değersiz bir şapka,</p>
			<p class="normal">Yumurtalı ve sütlü krema kabuğu</p>
			<p class="normal">Ya da hiçbir şey, belki ipekten bir turta:</p>
			<p class="normal">Bunu beğenmediğin için seni daha çok sevdim.</p>
			<p class="normal">KATHERINA</p>
			<p class="normal">Sevseniz de, sevmeseniz de ben o şapkayı beğendim,</p>
			<p class="normal">Ya o benim olur ya da hiçbir şey istemem.</p>
			<p class="normal">PETRUCHIO</p>
			<p class="normal">Nerede şu elbise? Getir bakalım terzi efendi, bir görelim..</p>
			<p class="indentmetin">(Şapkacı çıkar.)</p>
			<p class="normal">Aman Tanrım, bu karnaval süsleri de ne?</p>
			<p class="normal">Ya bu ne? Kol mu bu şimdi?</p>
			<p class="normal">İki parça olmuş top namlusu gibi!</p>
			<p class="normal">Oyuk oyuk çizilmiş elma çöreğine benzemiyor mu?</p>
			<p class="normal">Çintik çintik, kırpık tırpık, şak şuk makaslanmış</p>
			<p class="normal">Berber dükkânındaki delikli tütsü çanağı gibi.</p>
			<p class="normal">Hangi şeytana uyup da bunu karşıma getirdin terzi?</p>
			<p class="normal">HORTENSIO</p>
			<p class="indentmetin">(Kendi kendine.)</p>
			<p class="normal">Bu gidişle ne şapkayı giyebilecek, ne de elbiseyi.</p>
			<p class="normal">TERZİ</p>
			<p class="normal">Zamana zemine ve modaya uygun olsun diye</p>
			<p class="normal">Siz sipariş vermiştiniz.</p>
			<p class="normal">PETRUCHIO</p>
			<p class="normal">Evet, vermiştim, ama eğer hatırlarsan,</p>
			<p class="normal">Zamana göre boz dememiştim.</p>
			<p class="normal">Hadi mazgalların üstünden hoplaya zıplaya git şimdi,</p>
			<p class="normal">Ama bensiz hoplayacaksın terzi efendi;</p>
			<p class="normal">Hiçbirini istemiyorum. Bundan bir ders çıkarmalısın.</p>
			<p class="normal">KATHERINA</p>
			<p class="normal">Modaya bu kadar uygun, bundan daha güzel,</p>
			<p class="normal">Bundan zarif, bundan hoş bir elbise görmedim ben.</p>
			<p class="normal">Niyetiniz beni bir kuklaya çevirmek galiba.</p>
			<p class="normal">PETRUCHIO</p>
			<p class="normal">Çok doğru, bu herif seni bir kuklaya çevirmek istiyor.</p>
			<p class="normal">TERZİ</p>
			<p class="normal">Siz efendimin onu kuklaya çevirmek istediğinizi söylüyorlar.</p>
			<p class="normal">PETRUCHIO</p>
			<p class="normal">Vaay, bu ne görülmemiş küstahlık böyle!</p>
			<p class="normal">Yalan söylüyorsun seni iplik parçası, yüksük bozması,</p>
			<p class="normal">Seni mezura, seni üç çeyrek, yarım yarda, iki inç bir çeyrek,</p>
			<p class="normal">Seni pire, seni bit, seni kış böceği seni!</p>
			<p class="normal">Bir makara ipliğine güvenip kendi evimde bana </p>
			<p class="normal">kafa tutmak ha?</p>
			<p class="normal">Defol buradan paçavra parçası, sıyrıntı artığı, </p>
			<p class="normal">kırpıntı bohçası,</p>
			<p class="normal">Yoksa o elindeki cetvelle boyunun ölçüsünü alırım ha!</p>
			<p class="normal">O zaman gevezelik etmek ne demekmiş</p>
			<p class="normal">Ömrün boyunca hatırlarsın.</p>
			<p class="normal">Ben sana söyleyeyim: Bozmuş, berbat etmişsin elbiseyi.</p>
			<p class="normal">TERZİ</p>
			<p class="normal">Efendimiz yanılıyorlar: Bu elbise</p>
			<p class="normal">Tıpatıp siz efendimizin tarifine uygun şekilde dikildi;</p>
			<p class="normal">Nasıl yapılacağının tarifini Grumio getirdi.</p>
			<p class="normal">GRUMIO</p>
			<p class="normal">Ben ona tarif marif vermedim, sadece kumaşı verdim.</p>
			<p class="normal">TERZİ</p>
			<p class="normal">Peki siz ne şekilde yapılmasını arzu ederdiniz?</p>
			<p class="normal">GRUMIO</p>
			<p class="normal">Nasıl olacak, iğne iplikle.</p>
			<p class="normal">TERZİ</p>
			<p class="normal">Evet ama siz o kumaşı kes biç demediniz mi?</p>
			<p class="normal">GRUMIO</p>
			<p class="normal">Sen süslemiş, yamayıp düzeltmişsin.</p>
			<p class="normal">TERZİ</p>
			<p class="normal">Düzeltirim elbet.</p>
			<p class="normal">GRUMIO</p>
			<p class="normal">Beni düzelteyim deme. Sen birçok insanı giydirmişsindir; ama bana giydirmeye kalkma: Ben ne düzeltilebilirim, ne de giydirilebilirim. Sana bir daha söyleyeyim: Ustana elbiseyi biç dedim, doğra demedim. Ergo<sup class="calibre3"><a href="kitap_split_058.html#footnote-9543-27" id="footnote-9543-27-backlink">[27]</a></sup>: Yalan söylüyorsun.</p>
			<p class="normal">TERZİ</p>
			<p class="normal">İşte sözlerimi kanıtlayan not.</p>
			<p class="normal">PETRUCHIO</p>
			<p class="normal">Oku şunu.</p>
			<p class="normal">GRUMIO</p>
			<p class="normal">Notada öyle dediğim yazıyorsa, demek ki onu söyleyen </p>
			<p class="normal">yanlış söylüyor.</p>
			<p class="normal">TERZİ</p>
			<p class="indentmetin">(Okur.)</p>
			<p class="normal">Imprimis<sup class="calibre3"><a href="kitap_split_059.html#footnote-9543-28" id="footnote-9543-28-backlink">[28]</a></sup> “Bol ve gevşek<sup class="calibre3"><a href="kitap_split_060.html#footnote-9543-29" id="footnote-9543-29-backlink">[29]</a></sup> bedenli bir elbise.”</p>
			<p class="normal">GRUMIO</p>
			<p class="normal">Efendim, eğer “bol ve gevşek bedenli elbise” sözü ağzımdan çıkmışsa, beni o elbisenin eteklerine dikin, kahverengi yün çilesiyle gebertinceye kadar dövün. Ben sadece “bir elbise,” dedim.</p>
			<p class="normal">PETRUCHIO</p>
			<p class="indentmetin">(Terzi’ye.)</p>
			<p class="normal">Devam edin.</p>
			<p class="normal">TERZİ</p>
			<p class="normal">“Küçük bir daire şeklinde kısa kesilmiş pelerini ile.”</p>
			<p class="normal">GRUMIO</p>
			<p class="normal">Pelerin tamam.</p>
			<p class="normal">TERZİ</p>
			<p class="normal">“Geniş, kabarık kollar.”</p>
			<p class="normal">GRUMIO</p>
			<p class="normal">Ben iki kol dedim.</p>
			<p class="normal">TERZİ</p>
			<p class="normal">“Kollar çok dikkatle ve incelikle biçilsin.”</p>
			<p class="normal">PETRUCHIO</p>
			<p class="normal">Hah işte orostopolluk burada.</p>
			<p class="normal">GRUMIO</p>
			<p class="normal">İddianame yanlış efendim, iddianame yanlış. Ben ona “kolu biç” dedim ve sonra da dikmesini tembihledim. Sen küçük parmağını yüksüğünle zırhlasan bile bu konuda sana meydan okurum.</p>
			<p class="normal">TERZİ</p>
			<p class="normal">Söylediklerim doğrudur. Bunu kanıtlayacak bir yerde seni ele geçirirsem görürsün gününü.</p>
			<p class="normal">GRUMIO</p>
			<p class="normal">İşte karşındayım. Sen kargı niyetine şu iddianameni al, bana da o cetveli ver, hodri meydan, elinden geleni ardına koyma.</p>
			<p class="normal">HORTENSIO</p>
			<p class="normal">Tanrı sana acısın Grumio, ancak o zaman denk olabilirsiniz.</p>
			<p class="normal">PETRUCHIO</p>
			<p class="indentmetin">(Terzi’ye.)</p>
			<p class="normal">Uzun lafın kısası, bu elbise bana göre değil.</p>
			<p class="normal">GRUMIO</p>
			<p class="normal">Haklısınız efendim, hanımıma göre.</p>
			<p class="normal">PETRUCHIO</p>
			<p class="normal">Götür o şeyi ustana, dilediği gibi kullansın.</p>
			<p class="normal">GRUMIO</p>
			<p class="normal">Serseri, hayatta olmaz! Benim hanımımın şeyini ustan kullanacak ha!</p>
			<p class="normal">PETRUCHIO</p>
			<p class="normal">Yine ne anlamlar çıkarıyorsun hergele!</p>
			<p class="normal">GRUMIO</p>
			<p class="normal">Aman efendim, anlamı sizin sandığınızdan daha derin. Benim hanımımın şeyini ustası mı kullanacakmış? Ayıp, ayıp, ayıp!</p>
			<p class="normal">PETRUCHIO</p>
			<p class="indentmetin">(Alçak sesle.)</p>
			<p class="normal">Hortensio, bir bak şu terzi hakkını alsın.</p>
			<p class="indentmetin">(Terzi’ye.)</p>
			<p class="normal">Hemen git, gözüm görmesin seni. Hiçbir şey söyleme.</p>
			<p class="normal">HORTENSIO</p>
			<p class="indentmetin">(Terziye, alçak sesle.)</p>
			<p class="normal">Elbisenin parasını yarın vereceğim sana;</p>
			<p class="normal">Bu anlamsız sözlere pek aldırma.</p>
			<p class="normal">Şimdi git artık, selam söyle ustana.</p>
			<p class="indentmetin">(Terzi çıkar.)</p>
			<p class="normal">PETRUCHIO</p>
			<p class="normal">Hadi, gel benim Kate’im, babanın evine gidelim,</p>
			<p class="normal">Kılığımız böyle saygın ve gösterişsiz de olsa ne çıkar.</p>
			<p class="normal">Üstümüz yoksul da olsa keselerimiz zengin,</p>
			<p class="normal">Bedeni zenginleştiren yalnızca kafadır;</p>
			<p class="normal">Güneş nasıl en koyu bulutların ardından bile </p>
			<p class="normal">kendini gösterirse,</p>
			<p class="normal">En gösterişsiz kıyafetin altından namus da öyle görünür.</p>
			<p class="normal">Tüyleri daha güzel diye alakarga tarlakuşundan daha mı </p>
			<p class="normal">değerli?</p>
			<p class="normal">Ya da alacalı derisi göze hoş görünüyor diye</p>
			<p class="normal">Engerek yılan balığından daha mı iyi?</p>
			<p class="normal">Hayır Kate, bu basit takılar, bu sade kıyafetle</p>
			<p class="normal">Değerinden bir şey kaybetmezsin.</p>
			<p class="normal">Eğer bunu ayıp sayarsan, kabahati bana yükle,</p>
			<p class="normal">Sen rahat et, keyfine bak: Buradan kalkar</p>
			<p class="normal">Yiyip içmek ve eğlenmek için babanın evine gideriz.</p>
			<p class="indentmetin">(Grumio’ya.)</p>
			<p class="normal">Git adamlarımı çağır, hemen gidelim babasının evine,</p>
			<p class="normal">Atları uzun yolun sonuna getirin, orada bineriz</p>
			<p class="normal">Oraya kadar yayan gideriz.</p>
			<p class="normal">Dur bakalım, sanırım saat yediyi buldu,</p>
			<p class="normal">Tam yemek vakti oraya yetişiriz.</p>
			<p class="normal">KATHERINA</p>
			<p class="normal">Emin olun efendim, saat iki oldu.</p>
			<p class="normal">Oraya varıncaya kadar akşam yemeği vakti gelir.</p>
			<p class="normal">PETRUCHIO</p>
			<p class="normal">Ata binmeden önce yedi olacak</p>
			<p class="normal">Ben ne söylüyorum, ne yapıyorum,</p>
			<p class="normal">Ne yapmayı düşünüyorum, siz ona bakın,</p>
			<p class="normal">Hâlâ bana karşılık veriyorsunuz.</p>
			<p class="normal">Bırakın efendiler, bugün gitmek istemiyorum;</p>
			<p class="normal">Ben saat kaç dersem odur, yoksa hiç gitmem.</p>
			<p class="normal">HORTENSIO</p>
			<p class="indentmetin">(Kendi kendine.)</p>
			<p class="normal">Ya demek bu kabadayı güneşe de hükmedecek.</p>
			<p class="indentmetin">(Çıkarlar.)</p>
			</body>
</html>