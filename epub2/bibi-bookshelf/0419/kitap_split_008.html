<html xmlns="http://www.w3.org/1999/xhtml">
  <head>
    <meta charset="utf-8"/>
    <title>kitap</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik" id="calibre_toc_11">1. Sahne</h2>
			<p class="indentmetin">(Selam borusu. Lucentio ile adamı Tranio girerler.)</p>
			<p class="normal">LUCENTIO</p>
			<p class="normal">Tranio, sanat kenti güzel Padua’yı görmek için</p>
			<p class="normal">İçimi dayanılmaz bir istek kaplayınca</p>
			<p class="normal">Bolluk diyarı Lombardiya’yı bırakıp</p>
			<p class="normal">Büyük İtalya’nın bu eğlenceli bahçesine geldim,</p>
			<p class="normal">Babamın sevgisi, izni ve iyi niyeti,</p>
			<p class="normal">Bir de güvenilir uşağım,</p>
			<p class="normal">Senin arkadaşlığın buna katılınca</p>
			<p class="normal">Her isteğim yerine geldi.</p>
			<p class="normal">Artık bu havayı soluyarak buraya yerleşir,</p>
			<p class="normal">Bilgimizi arttırır, entelektüel çalışmalar yaparız.</p>
			<p class="normal">Ben ciddi insanlarıyla tanınan Pisa’da dünyaya geldim,</p>
			<p class="normal">Babam Vincentio bütün dünya ile ticaret yapan</p>
			<p class="normal">Büyük bir tüccardır, Bentivolii soyundan gelir.</p>
			<p class="normal">Floransa’da yetişmiş olan Vincentio’nun oğludur;</p>
			<p class="normal">Bu serveti erdemle kaplamak için,</p>
			<p class="normal">Artık burada bütün umutlarım gerçekleşir;</p>
			<p class="normal">Ve bu yüzden Tranio, okuduğum sürece,</p>
			<p class="normal">Erdem ve felsefenin erdem yoluyla sağlanan</p>
			<p class="normal">Mutluluktan söz eden kısmıyla uğraşacağım.</p>
			<p class="normal">Bana ne düşündüğünü söyle.</p>
			<p class="normal">İşte Pisa’dan kalkıp Padua’ya geldim;</p>
			<p class="normal">Tıpkı sığ bir havuzu bırakıp derinlere dalan,</p>
			<p class="normal">Karnını doyurduktan sonra</p>
			<p class="normal">Susuzluğunu gidermeye çalışan biri gibi.</p>
			<p class="normal">TRANIO</p>
			<p class="normal">Me pardonato<sup class="calibre3"><a href="kitap_split_038.html#footnote-9543-7" id="footnote-9543-7-backlink">[7]</a></sup>, sevgili efendim:</p>
			<p class="normal">Ben de aynen sizin gibi düşünüyorum,</p>
			<p class="normal">Tatlı felsefenin balını çıkarmak için</p>
			<p class="normal">Verdiğiniz kararda diretmenize çok mutlu oldum;</p>
			<p class="normal">Ne var ki efendim, bir yandan biz bu erdem,</p>
			<p class="normal">Ahlaki disiplin konusunu takdir edelim,</p>
			<p class="normal">Ama ne olur, bilginin ne kumkuması</p>
			<p class="normal">Ne de mankafası olalım.</p>
			<p class="normal">Kendimizi Aristo’nun çarkına da kaptırmayalım,</p>
			<p class="normal">Hele Ovidius, onu toplum dışı sayıp inkâr etmeliyiz.</p>
			<p class="normal">Bildikleriniz ve kendi mantığınızla,</p>
			<p class="normal">Güzel konuşmayı deneyin sıradan sözlerle;</p>
			<p class="normal">Sizi canlandırması için müzik ve şiirden yararlanın;</p>
			<p class="normal">Matematik ve metafizik de olabilir eğer keyfiniz olursa.</p>
			<p class="normal">Hiçbir yararı olmaz o işin zevki yoksa.</p>
			<p class="normal">Kısacası efendim, neden hoşlanıyorsanız onu öğrenin.</p>
			<p class="normal">LUCENTIO</p>
			<p class="normal">Çok teşekkür ederim Tranio, öğütlerin akıllıca.</p>
			<p class="normal">Eğer Biondello ve sen kıyıya çıkabilseydiniz,</p>
			<p class="normal">Hemen derlenir toplanır, zamanla tanıdığımız dostları</p>
			<p class="normal">Ağırlayacak bir ev bulurduk Padua’da.</p>
			<p class="normal">Biraz dur, bu gelenler de kim acaba?</p>
			<p class="normal">TRANIO</p>
			<p class="normal">Efendim, bizi karşılamaya gelen bazı kentliler.</p>
			<p class="indentmetin">(İki kızı Katherina ve Bianca ile Baptista, sıska </p>
			<p class="indentmetin">ve yaşlı Gremio, Bianca’nın talibi Hortensio girerler. </p>
			<p class="indentmetin">Lucentio ve Tranio orada, uzakta dururlar.)</p>
<p class="normal">BAPTISTA</p>
			<p class="normal">Beyler, daha fazla gelmeyin üstüme,</p>
			<p class="normal">Siz de biliyorsunuz, kararım kesin:</p>
			<p class="normal">Büyüğüne koca bulmadan küçüğünü veremem kimseye.</p>
			<p class="normal">Keşke ikinizden biri Katherina’yı sevse,</p>
			<p class="normal">İkinizi de iyi tanırım ve severim de,</p>
			<p class="normal">Benden size izin, ona istediğiniz kadar kur yapıp dil dökün.</p>
			<p class="normal">GREMIO</p>
			<p class="normal">Onu teşhir cezasına çarptırmak daha doğru.</p>
			<p class="normal">Benim için davranışları fazla ters.</p>
			<p class="normal">Sen Hortensio, sen evlenmek istemiyor musun?</p>
			<p class="normal">KATHERINA</p>
			<p class="indentmetin">(Baptista’ya.)</p>
			<p class="normal">Rica ederim söyleyin efendim</p>
			<p class="normal">Sizin maksadınız beni bu çapkın heriflere yem yapmak mı?</p>
			<p class="normal">HORTENSIO</p>
			<p class="normal">“Çapkın herifler” mi küçük hanım?</p>
			<p class="normal">Eğer biraz daha kibar ve ılımlı olmazsanız,</p>
			<p class="normal">Yanınıza yaklaşacak kimse bulamazsınız.</p>
			<p class="normal">KATHERINA</p>
			<p class="normal">İnanın, korkmanıza hiç mi hiç gerek yok;</p>
			<p class="normal">O küçük hanımın gönlünün yarısına bile yaklaşamazsınız.</p>
			<p class="normal">Eğer yaklaşacak olursanız, sizin o kellenizi</p>
			<p class="normal">Üç ayaklı tabureyle tarar, suratınızı tırnaklarıyla boyar,</p>
			<p class="normal">Sizi bir maskara olarak kullanır.</p>
			<p class="normal">HORTENSIO</p>
			<p class="normal">Bizi bu gibi şeytanlardan koru yüce Tanrım!</p>
			<p class="normal">GREMIO</p>
			<p class="normal">Beni de Tanrım!</p>
			<p class="normal">TRANIO</p>
			<p class="indentmetin">(Alçak sesle Lucentio’ya.)</p>
			<p class="normal">Hişt, efendim, işte şimdi güzel bir eğlence başlıyor;</p>
			<p class="normal">Bu kız ya tamamen kaçırmış ya da fevkalade sıyırmış.</p>
			<p class="normal">LUCENTIO</p>
			<p class="indentmetin">(Alçak sesle Tranio’ya.)</p>
			<p class="normal">Ama öbür kızın sessiz oluşu, onun yumuşak tavırlı</p>
			<p class="normal">Ve alçakgönüllü biri olduğunu gösteriyor. Sus Tranio.</p>
			<p class="normal">TRANIO</p>
			<p class="indentmetin">(Alçak sesle Lucentio’ya.)</p>
			<p class="normal">Çok doğru efendim, hımm, doya doya seyredin.</p>
			<p class="normal">BAPTISTA</p>
			<p class="normal">Beyler, bu söylediklerim ilerde herkesin iyiliği için...</p>
			<p class="normal">Bianca, içeri gir. Sakın buna üzülme Bianca,</p>
			<p class="normal">Seni her zaman sevdim kızım.</p>
			<p class="normal">KATHERINA</p>
			<p class="normal">Agucuk bebek! En iyisi göze parmak sokup yaş getirmeli ki</p>
			<p class="normal">Neden olduğunu anlasın.</p>
			<p class="normal">BIANCA</p>
			<p class="normal">Benim kalbimi kırın da gönlünüz olsun abla.</p>
			<p class="normal">– Efendim, isteğinize saygıyla baş eğiyorum,</p>
			<p class="normal">Kitaplarım, çalgılarım bana arkadaş olurlar,</p>
			<p class="normal">Kendi kendime kitaplarıma bakar, müzik çalışırım.</p>
			<p class="normal">LUCENTIO</p>
			<p class="indentmetin">(Alçak sesle Lucentio’ya.)</p>
			<p class="normal">Dinle Tranio, Minerva’nın konuşmasını duyabilirsin.</p>
			<p class="normal">HORTENSIO</p>
			<p class="normal">Sinyor Baptista, nasıl bu kadar soğuk davranabiliyorsunuz?</p>
			<p class="normal">Hiç de yardımcı değilsiniz. Bizim iyi niyetimiz</p>
			<p class="normal">Bianca’nın üzülmesine sebep oldu,</p>
			<p class="normal">Üzüldüm doğrusu.</p>
			<p class="normal">GREMIO</p>
			<p class="normal">Bu cehennem ifritinin yüzünden mi</p>
			<p class="normal">Onu kafese kapatıyorsunuz, sinyor Baptista?</p>
			<p class="normal">Onun sivri dilinin cezasını Bianca mı çekecek?</p>
			<p class="normal">BAPTISTA</p>
			<p class="normal">Yorulmayın beyler, kararım kesindir.</p>
			<p class="normal">Bianca, eve gir.</p>
			<p class="indentmetin">(Bianca çıkar.)</p>
			<p class="normal">Bildiğim, müzikten, çalgıdan ve şiirden çok hoşlanması,</p>
			<p class="normal">Onun iyi yetişmesi için öğretmenler tutacağım.</p>
			<p class="normal">Siz Hortensio ve siz Sinyor Gremio</p>
			<p class="normal">Tavsiye edeceğiniz böyle birileri varsa,</p>
			<p class="normal">Lütfen gönderin buraya:</p>
			<p class="normal">Yetenekli kişilere karşı çok naziğimdir,</p>
			<p class="normal">Çocuklarımın iyi yetişmesi için açık fikirliyimdir.</p>
			<p class="normal">Şimdilik hoşça kalın... Katherina sen kalabilirsin.</p>
			<p class="normal">Bianca ile konuşacaklarım var benim.</p>
			<p class="indentmetin">(Çıkar.)</p>
			<p class="normal">KATHERINA</p>
			<p class="normal">Ee, herhalde ben de gidebilirim, gidemem mi yoksa? Ne yani, kurulmuş oyuncak mıyım ben! Sanki neyi isteyip neyi istemeyeceğimi bilmiyormuşum gibi. Hıh!</p>
			<p class="indentmetin">(Çıkar.)</p>
			<p class="normal">GREMIO</p>
			<p class="normal">Cehennemin dibine kadar yolun var: Huyunuz o kadar iyi ki, merak etmeyin sizi burada tutacak kimse yok... Onların aşkı üzerinde durmaya gelmez Hortensio, birbirimize karşı tırnak sürtmemize gerek yok. Bu işi kavga etmeden aramızda çözebiliriz. Şu işi çözemezsek ikimiz de başarısız oluruz. Hadi, hoşça kal. Şimdi Bianca’ya beslediğim sevgi uğruna onu memnun edecek uygun bir öğretmen bulmaya çalışayım. Bulursam babasına tavsiye ederim.</p>
			<p class="normal">HORTENSIO</p>
			<p class="normal">Ben de araştıracağım Sinyor Gremio. Ama lütfen, bir sözüm daha var. Her ne kadar aramızdaki rekabet birbirimizle görüşmeye elvermese de, eğer iyi düşünürseniz, her ikimizi de ilgilendiren bir sorun var. Güzel sevgilimizin gönlünde yeniden iki mutlu rakip olarak kalabilmek için, sadece bir şey yapmaya özellikle çaba göstermeliyiz.</p>
			<p class="normal">GREMIO</p>
			<p class="normal">Neymiş o, lütfen söyleyin?</p>
			<p class="normal">HORTENSIO</p>
			<p class="normal">Mutlaka ablasına bir koca bulmalıyız efendim.</p>
			<p class="normal">GREMIO</p>
			<p class="normal">Bir koca mı? Bir şeytan!</p>
			<p class="normal">HORTENSIO</p>
			<p class="normal">Ben koca diyorum.</p>
			<p class="normal">GREMIO</p>
			<p class="normal">Ben de şeytan diyorum. Düşünsenize Hortensio, babası zengin de olsa, hangi zırdeli bir cehennem zebanisiyle evlenir?</p>
			<p class="normal">HORTENSIO</p>
			<p class="normal">Şişşt Gremio; kızın o üst perdeden silahbaşı çağrıları seni de çileden çıkarıyor, beni de; ama dünyada öyle yaman erkekler var ki, babası zengin olduktan sonra, üstüne düşülürse bütün kusurlarına rağmen alır onu.</p>
			<p class="normal">GREMIO</p>
			<p class="normal">Bu konuda bir şey diyemem. Bu şartlarda onun çeyizine sahip olmaktansa, her sabah kent meydanında kırbaçlanırım daha iyi.</p>
			<p class="normal">HORTENSIO</p>
			<p class="normal">Dediğiniz gibi, çürük elmalar için fazla seçme hakkı olmaz. Ama bakın, bu engel bizi birbirimize yaklaştırdıysa, Baptista’nın büyük kızına bir koca bulup küçük kızın serbest kalmasını sağlayıncaya kadar aramızdaki dostluk daha da güçlenecek, ta ki yeniden işe koyulalım. Tatlı Bianca! Kısmetin kimse o mutlu bir insandır: Çabuk davranan yüzüğe ulaşır. Ne dersiniz Sinyor Gremio?</p>
			<p class="normal">GREMIO</p>
			<p class="normal">Peki, anlaştık. Ona adamakıllı dil döküp kur yapacak, evlenip yatağa götürecek ve evi onun şerrinden kurtaracak olan adama Padua’nın en iyi atını armağan edeceğim. Hadi gidelim.</p>
			<p class="indentmetin">(Gremio ile Hortensio çıkarlar.)</p>
			<p class="normal">TRANIO</p>
			<p class="normal">Lütfen söyler misiniz efendim,</p>
			<p class="normal">Hiç aşk ateşi böyle birdenbire insanın içini kavurabilir mi?</p>
			<p class="normal">LUCENTIO</p>
			<p class="normal">Ah Tranio, ben burada durmuş,</p>
			<p class="normal">Tembel tembel olan biteni seyredinceye kadar</p>
			<p class="normal">Böyle bir şeyin başa gelebileceğini</p>
			<p class="normal">Bir an bile aklıma getirmemiştim.</p>
			<p class="normal">Ama burada öylece dururken</p>
			<p class="normal">Sevda çiçeğinin büyüsüyle vuruldum.</p>
			<p class="normal">Sen benim için Kartaca Kraliçesi’nin Anna’sı kadar değerli,</p>
			<p class="normal">Onun kadar sırdaşımsın.</p>
			<p class="normal">Tranio, işte açıkça itiraf ediyorum sana:</p>
			<p class="normal">Eğer bu tatlı genç kızı kazanamazsam,</p>
			<p class="normal">Yanarım, biterim, mahvolurum Tranio.</p>
			<p class="normal">Tranio, akıl ver bana,</p>
			<p class="normal">Bu senin elinden gelir, biliyorum;</p>
			<p class="normal">Bana yardım et; edeceğinden de eminim.</p>
			<p class="normal">TRANIO</p>
			<p class="normal">Efendim, artık size darılmanın zamanı geçmiş;</p>
			<p class="normal">Aşk bu, gönülden zorla çıkarılıp atılamaz.</p>
			<p class="normal">Aşk sizi çarpmışsa, yapılacak bir tek şey vardır:</p>
			<p class="normal">Redime te captam quam queas minimo.<sup class="calibre3"><a href="kitap_split_039.html#footnote-9543-8" id="footnote-9543-8-backlink">[8]</a></sup></p>
			<p class="normal">LUCENTIO</p>
			<p class="normal">Teşekkürler delikanlı! Söylediklerin içime su serpti,</p>
			<p class="normal">Kalanı da ferahlıktır herhalde, çünkü tavsiyen geçerli.</p>
			<p class="normal">TRANIO</p>
			<p class="normal">Efendim, kızı seyretmeye o kadar dalmıştınız ki,</p>
			<p class="normal">Belki işin en can alıcı noktasına dikkat etmediniz.</p>
			<p class="normal">LUCENTIO</p>
			<p class="normal">Etmez olur muyum, Agenor’un kızındaki<sup class="calibre3"><a href="kitap_split_040.html#footnote-9543-9" id="footnote-9543-9-backlink">[9]</a></sup></p>
			<p class="normal">O ince güzelliği gördüm yüzünde,</p>
			<p class="normal">O büyük Jüpiter’e diz çöktürüp Girit’in kumlarını öptüren</p>
			<p class="normal">Ve sonra elini vermeye razı olan güzelliktir o.</p>
			<p class="normal">TRANIO</p>
			<p class="normal">Başka bir şey görmediniz mi?</p>
			<p class="normal">Ablasının onu nasıl azarlayıp</p>
			<p class="normal">Fırtınalar yarattığını fark etmediniz mi?</p>
			<p class="normal">O kadar şamataya hangi ölümlü kulağı dayanabilir ki?</p>
			<p class="normal">LUCENTIO</p>
			<p class="normal">Tranio, benim gördüğüm sadece,</p>
			<p class="normal">Onun mercan dudaklarının kıpırdaması,</p>
			<p class="normal">Soluğuyla havaya mis kokular yayması.</p>
			<p class="normal">Onda ne gördümse kutsal ve tatlıydı.</p>
			<p class="normal">TRANIO</p>
			<p class="indentmetin">(Kendi kendine.)</p>
			<p class="normal">Ya, öyleyse onu dürtüp bu büyüden kurtarma zamanı </p>
			<p class="normal">gelmiş.</p>
			<p class="normal">– Rica ederim, kendinize gelin, efendim.</p>
			<p class="normal">Eğer kıza sevdalandınızsa onu kazanabilmek için</p>
			<p class="normal">Aklınızı başınıza toplayın. Durum şöyle:</p>
			<p class="normal">Ablası eşekarısı gibi sokuyor, o kadar vahşi ve hırçın ki</p>
			<p class="normal">Babası onu yakasından atıncaya kadar</p>
			<p class="normal">Sizin sevgiliniz evde kalmaya mahkûmdur,</p>
			<p class="normal">İşte bu yüzden, babası talipler musallat olmasın diye</p>
			<p class="normal">Onu kapatmış bir kafese.</p>
			<p class="normal">LUCENTIO</p>
			<p class="normal">Ah Tranio, ne acımasız bir babaymış o!</p>
			<p class="normal">Farkında mısın bilmem, onun eğitimi için</p>
			<p class="normal">Usta öğretmenler bulunmasına önem verdiği anlaşılıyor.</p>
			<p class="normal">TRANIO</p>
			<p class="normal">Efendim, farkındayım elbette.</p>
			<p class="normal">Hem ben bir plan yaptım bile.</p>
			<p class="normal">LUCENTIO</p>
			<p class="normal">Ben de Tranio.</p>
			<p class="normal">TRANIO</p>
			<p class="normal">Efendim, bana kalırsa,</p>
			<p class="normal">İkimizin de bulduğu şey, aynı yola çıkacak.</p>
			<p class="normal">LUCENTIO</p>
			<p class="normal">Önce seninkini söyle.</p>
			<p class="normal">TRANIO</p>
			<p class="normal">Siz öğretmen olacaksınız</p>
			<p class="normal">Ve kızın eğitimini üstünüze alacaksınız.</p>
			<p class="normal">Sizinki de bu mu?</p>
			<p class="normal">LUCENTIO</p>
			<p class="normal">Evet. Olamaz mı yani?</p>
			<p class="normal">TRANIO</p>
			<p class="normal">Mümkün değil. O zaman sizin rolünüzü kim oynayacak,</p>
			<p class="normal">Padua’ya gelen Vincentio’nun oğlu kim olacak,</p>
			<p class="normal">Ev açıp kitap okuyacak, dostlarını ağırlayacak,</p>
			<p class="normal">Hemşerilerine ziyarete gidip onlara ziyafet çekecek kişi</p>
			<p class="normal">Kim olacak?</p>
			<p class="normal">LUCENTIO</p>
			<p class="normal">Yeter! Rahat et, hepsinin çaresi var.</p>
			<p class="normal">Şu ana kadar hiçbir yerde kimse bizi fark etmedi,</p>
			<p class="normal">Kimse yüzümüzü de görmedi;</p>
			<p class="normal">Kimin efendi, kimin uşak olduğunu kimse bilemez.</p>
			<p class="normal">Öyleyse şöyle yapacağız:</p>
			<p class="normal">Tranio benim yerime sen efendi olursun,</p>
			<p class="normal">İşlerimi yapar, evi ve uşaklarımı benmişim gibi yönetirsin.</p>
			<p class="normal">Ben de başkası olurum... örneğin, bir Floransalı,</p>
			<p class="normal">Napolili ya da ne bileyim sıradan bir Pisalı.</p>
			<p class="normal">Bu böyle olacak, karar verildi.</p>
			<p class="normal">Hadi soyun bakalım Tranio;</p>
			<p class="normal">Al benim renkli şapkamla pelerinimi.</p>
			<p class="normal">Biondello geldiğinde sana hizmet eder,</p>
			<p class="normal">Ama önce ona biraz bahşiş vermeliyim ki</p>
			<p class="normal">Çenesini tutsun.</p>
			<p class="normal">TRANIO</p>
			<p class="normal">Öyle olsun, eğer size böylesi gerekiyorsa.</p>
			<p class="normal">Kısacası efendim, siz böyle istediğinize göre,</p>
			<p class="normal">Bana da boyun eğmek düşer.</p>
			<p class="normal">Babanız da ayrılırken, “Oğluma iyi hizmet et”, demişti,</p>
			<p class="normal">Sanırım, bunu bambaşka bir maksatla söylemişlerdi...</p>
			<p class="normal">Ama Lucentio olmak beni hoşnut eder,</p>
			<p class="normal">Çünkü çok severim Lucentio’yu.</p>
			<p class="indentmetin">(Giysilerini değiştirirler.)</p>
			<p class="normal">LUCENTIO</p>
			<p class="normal">Tranio öyle ol, çünkü Lucentio seviyor,</p>
			<p class="normal">Birden ortaya çıkan ve benim yaralı yüreğimi esir alan</p>
			<p class="normal">O kızı kazanabilmek için ben de köle olayım.</p>
			<p class="indentmetin">(Biondello girer.)</p>
			<p class="normal">İşte külhani de geliyor. Efendi şimdiye kadar nerelerdeydin?</p>
			<p class="normal">BIONDELLO</p>
			<p class="normal">Nerelerde miydim? Vay, bu da nesi, ya efendim, siz nerelerdesiniz? Kapı yoldaşım Tranio kıyafetinizi mi aşırdı, yoksa siz mi onunkini... ya da değiş tokuş mu ettiniz? Yalvarırım, neler oluyor?</p>
			<p class="normal">LUCENTIO</p>
			<p class="normal">Efendi, buraya gel. Şakanın sırası değil,</p>
			<p class="normal">Hemen duruma uy ve edebini, terbiyeni takın.</p>
			<p class="normal">Kapı yoldaşın Tranio hayatımı kurtarmak için</p>
			<p class="normal">Benim kıyafetimi giyip benim görünüşüme girdi,</p>
			<p class="normal">Ben de kaçıp kurtulmak için onunkini giydim:</p>
			<p class="normal">Kıyıya çıktıktan sonra kavga edip birini öldürdüm;</p>
			<p class="normal">Korkarım beni görenler de oldu.</p>
			<p class="normal">Şimdi sana emrediyorum, ben kaçıp kurtulana kadar</p>
			<p class="normal">Her durumda ona hizmet edeceksin.</p>
			<p class="normal">Anlıyor musun beni?</p>
			<p class="normal">BIONDELLO</p>
			<p class="normal">Ben mi efendim? Tek kelimesini bile anlamadım.</p>
			<p class="normal">LUCENTIO</p>
			<p class="normal">Bir daha Tranio adını ağzına almayacaksın.</p>
			<p class="normal">Tranio artık Lucentio oldu.</p>
			<p class="normal">BIONDELLO</p>
			<p class="normal">Bayağı akıllık etmiş. Keşke ben de olabilseydim!</p>
			<p class="normal">TRANIO</p>
			<p class="normal">Bak evladım, Lucentio’nun isteği olabilse, Baptista’nın küçük kızını alabilse, inan ki ben de isterdim. Ama beni iyi dinle, kendi adıma değil, efendimizin adına söylüyorum: Aklını başına topla, nerede olursan ol, dikkat et. Elbette yalnızken ben yine Tranio’yum, ama herkesin önünde efendin Lucentio’yum.</p>
			<p class="normal">LUCENTIO</p>
			<p class="normal">Tranio gidelim. Ha bak, yapacağın bir şey daha var; kızın taliplerinden biri de sen olacaksın. Niçin diye sorarsan, bunun için hem iyi hem de sağlam sebeplerim var.</p>
			<p class="indentmetin">(Çıkarlar.)</p>
			<p class="indentmetin">(Yukarıdaki izleyiciler<sup class="calibre3"><a href="kitap_split_041.html#footnote-9543-10" id="footnote-9543-10-backlink">[10]</a></sup> konuşur.)</p>
			<p class="normal">HİZMETLİ</p>
			<p class="normal">Lordum, uyukluyorsunuz, oyundan hoşlanmadınız galiba.</p>
			<p class="normal">SLY</p>
			<p class="normal">Evet, Azize Anne hakkı için iyi bir şeye benzediği </p>
			<p class="normal">muhakkak,</p>
			<p class="normal">Daha devam edecek mi?</p>
			<p class="normal">UŞAK</p>
			<p class="indentmetin">(Leydi kılığında.)</p>
			<p class="normal">Lordum, henüz başladı.</p>
			<p class="normal">SLY</p>
			<p class="normal">Mükemmel bir eser bu madam karı. Bitse bari.</p>
			<p class="indentmetin">(Oturur ve dikkatle beklerler.)</p>
			</body>
</html>