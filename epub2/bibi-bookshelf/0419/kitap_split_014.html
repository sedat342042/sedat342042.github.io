<html xmlns="http://www.w3.org/1999/xhtml">
  <head>
    <meta charset="utf-8"/>
    <title>kitap</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik" id="calibre_toc_15">2. Sahne</h2>
			<p class="indentmetin">(Baptista, Gremio, Tranio –Lucentio olarak–, </p>
			<p class="indentmetin">Katherina, Bianca, Lucentio –Cambio olarak– </p>
			<p class="indentmetin">ve hizmetliler girerler.)</p>
<p class="normal">BAPTISTA</p>
			<p class="indentmetin">(Tranio’ya.)</p>
			<p class="normal">Sinyor Lucentio,</p>
			<p class="normal">Bugün Katherine ile Petruchio’nun düğünleri için</p>
			<p class="normal">Kararlaştırılan gün, ama damadımızdan hâlâ bir haber yok!</p>
			<p class="normal">Dünya âlem ne der? Papazın nikâh kıyacağı zaman</p>
			<p class="normal">Güveyin bulunmaması rezalet değil de nedir?</p>
			<p class="normal">Lucentio, sen ne dersin bu utanılacak durumumuza?</p>
			<p class="normal">KATHARINA</p>
			<p class="normal">Bu utanç kimsenin değil, benim.</p>
			<p class="normal">Aslında gönlüm olmadığı halde,</p>
			<p class="normal">Zorla itildim bu evliliğe,</p>
			<p class="normal">İki ayağımızı bir pabuca sokup</p>
			<p class="normal">Keyfine göre nikâh günü koyup</p>
			<p class="normal">Kendi başına buyruk, çılgın bir zorbaya</p>
			<p class="normal">İstemeyerek varıyorum ben.</p>
			<p class="normal">Size söylemiştim: Bu adam acı maskaralıklarını</p>
			<p class="normal">Pervasız davranışlarının arkasına saklayan</p>
			<p class="normal">Deli divanenin biri;</p>
			<p class="normal">Kendisine neşeli adam desinler diye,</p>
			<p class="normal">Bin kadına kur yapacak, nikâh günleri kararlaştıracak</p>
			<p class="normal">Tıynette bir serseri;</p>
			<p class="normal">Kolayca dostluklar kurar, davet eder, nikâh ilanları astırır,</p>
			<p class="normal">Ama yine de söz kestiği yerde nikâha gelmez.</p>
			<p class="normal">Şimdi herkes zavallı Katherine’i parmakla gösterip</p>
			<p class="normal">İşte, diyecekler, deli Petruchio’nun keyfi istediğinde gelip</p>
			<p class="normal">Nikâh kıyacağı karısı.</p>
			<p class="normal">TRANIO</p>
			<p class="normal">Sabırlı olun sevgili Katherine, Baptista siz de.</p>
			<p class="normal">Hayatım üzerine yemin ederim ki,</p>
			<p class="normal">Sözünü tutmasına herhangi bir talihsizlik engel olmuştur,</p>
			<p class="normal">Hiçbir art niyet taşımadığına eminim.</p>
			<p class="normal">Biraz pervasız da olsa, son derece akıllı biridir;</p>
			<p class="normal">Muziptir, ama sözünün eridir.</p>
			<p class="normal">KATHARINA</p>
			<p class="normal">Keşke Katherine onu hiç tanımamış olsaydı.</p>
			<p class="indentmetin">(Ağlayarak çıkar.)</p>
			<p class="normal">BAPTISTA</p>
			<p class="normal">Git kızım, ağladığın için sana darılamam,</p>
			<p class="normal">Çünkü böyle bir hakaret bir azizi bile çileden çıkarır;</p>
			<p class="normal">Hele senin sabırsız yaradılışındaki bir hırçın kız için </p>
			<p class="normal">haydi haydi.</p>
			<p class="indentmetin">(Biondello girer.)</p>
			<p class="normal">BIONDELLO</p>
			<p class="normal">Efendim, efendim, haber var, yepyeni antika bir haber; ömrünüzde böyle bir haber duymamışsınızdır!</p>
			<p class="normal">BAPTISTA</p>
			<p class="normal">Hem yeni, hem antika ha! Nasıl oluyor bu?</p>
			<p class="normal">BIONDELLO</p>
			<p class="normal">Petruchio’nun gelişi yeni bir haber değil mi?</p>
			<p class="normal">BAPTISTA</p>
			<p class="normal">Geldi mi?</p>
			<p class="normal">BIONDELLO</p>
			<p class="normal">Hayır gelmedi, efendim.</p>
			<p class="normal">BAPTISTA</p>
			<p class="normal">Eee?</p>
			<p class="normal">BIONDELLO</p>
			<p class="normal">Eee’si, geliyormuş.</p>
			<p class="normal">BAPTISTA</p>
			<p class="normal">Ne zaman burada olacak?</p>
			<p class="normal">BIONDELLO</p>
			<p class="normal">Benim durduğum yerde durup sizi gördüğü zaman.</p>
			<p class="normal">TRANIO</p>
			<p class="normal">Peki ya, antika haberin neymiş?</p>
			<p class="normal">BIONDELLO</p>
			<p class="normal">Petruchio başında yepyeni bir şapka, sırtında eski püskü bir cepken; bacağında üç kez tornistan edilmiş eski bir dizlik; ayaklarında ancak mum torbası yapılacak eskilikte biri tokalı diğeri dantelli bir çift çizme; belinde bitpazarından alınma sapsız, kın ağızlığı düşmüş, paslı bir kılıç; dantelleri yırtık pırtık bir pantolon; altında birbiriyle uyumlu olmayan üzengiler, güve yeniği bir eğerle, kalça çıkığı olan bir at; üstelik at bulaşıcı hastalıklardan acı çekiyor: Çenesinde ruam sakağı, dişleri iltihaplı, bacaklarında urlar, mafsallarında ağrı, bacakları çelimsiz ve çarpık, kulaklarının arkasında yumrular; bağırsaklarında kurtçuklar, sırtı çökmüş, kürek kemikleri fırlamış, bacakları yampiri, yanak kayışının yarısı kopuk, orasından burasından düğüm üstüne düğüm atılmış, koyun derisinden başlığı, hayvan yuvarlanıp kalmasın diye sımsıkı gerilmiş, karnından yedi yamalı bir kolan; kısacası bütün hastalıkları kendinde toplamış, ahı gitmiş vahı kalmış bir at. Ayrıca adının iki harfi işlenmiş, ama ötesinden berisinden ipliklerle tutturulmuş kadife benzeri bir kadın kuskunu.</p>
			<p class="normal">BAPTISTA</p>
			<p class="normal">Yanında kimse var mı?</p>
			<p class="normal">BIONDELLO</p>
			<p class="normal">Yanında efendimin uşağı var. Onun da çulu çaputu atınki gibi; bir bacağında ince keten çorap, diğerinde kalın yün diz koncu, üstünde mavili kırmızılı diz bağları; başında eski püskü bir şapka, şapkanın üstünde tüy yerine tortop takılmış kırk çeşit kurdele, garip bir yaratık. Ne bir Hıristiyan seyisine benziyor, ne de bir beyin uşağına.</p>
			<p class="normal">TRANIO</p>
			<p class="normal">Gerçi bazen üstüne başına pek önem vermez ama,</p>
			<p class="normal">Bu durumda gelmesinde kendine göre maksadı olmalı.</p>
			<p class="normal">BAPTISTA</p>
			<p class="normal">Gelmesine memnun oldum. Nasıl gelirse gelsin.</p>
			<p class="normal">BIONDELLO</p>
			<p class="normal">Ama efendim, kendisi gelmiyor ki.</p>
			<p class="normal">BAPTISTA</p>
			<p class="normal">Sen geldiğini söyledin ya?</p>
			<p class="normal">BIONDELLO</p>
			<p class="normal">Kim? Petruchio mu geliyor, dedim?</p>
			<p class="normal">BAPTISTA</p>
			<p class="normal">Evet, Petruchio geliyor, dedin.</p>
			<p class="normal">BIONDELLO</p>
			<p class="normal">Hayır efendim, ben Petruchio’yu taşıyan at geliyor, dedim.</p>
			<p class="normal">BAPTISTA</p>
			<p class="normal">Aynı kapıya çıkar.</p>
			<p class="normal">BIONDELLO</p>
			<p class="normal">“Ahdim olsun Aziz Jamy’e,</p>
			<p class="normal">Bahse girerim bir penny’e</p>
			<p class="normal">Bir at ve bir adam</p>
			<p class="normal">Birden fazla tabii</p>
			<p class="normal">Çok da değil ama.”</p>
			<p class="indentmetin">(Petruchio ve uşağı Grumio girerler.)</p>
			<p class="normal">PETRUCHIO</p>
			<p class="normal">Hadi şu yiğitler nerede ola? Evde kim var?</p>
			<p class="normal">BAPTISTA</p>
			<p class="normal">Hoş geldiniz bayım.</p>
			<p class="normal">PETRUCHIO</p>
			<p class="normal">Ama pek de hoş geldim sayılmaz.</p>
			<p class="normal">BAPTISTA</p>
			<p class="normal">Pek aksıyor da sayılmazsınız.</p>
			<p class="normal">TRANIO</p>
			<p class="normal">Keşke doğru dürüst bir şeyler giyseydiniz.</p>
			<p class="normal">PETRUCHIO</p>
			<p class="normal">Böyle koşup gelmem daha iyi olmadı mı?</p>
			<p class="normal">Ya Kate nerede? Benim güzel nişanlım nerede?</p>
			<p class="normal">Benim babacığım nasıllar?</p>
			<p class="normal">Beyler, hanımlar, bakıyorum herkes asmış suratını,</p>
			<p class="normal">Nereye bakıyor bu yakışıklı kalabalık böyle?</p>
			<p class="normal">Sanki şaşkınlık yaratan bir mezar taşına bakar gibi</p>
			<p class="normal">Ya da bir kuyruklu yıldıza, görülmemiş bir afete!</p>
			<p class="normal">BAPTISTA</p>
			<p class="normal">Ee, bildiğiniz gibi, bugün sizin nikâh gününüz,</p>
			<p class="normal">Basbayağı üzüldük ve korktuk gelmeyeceksiniz diye,</p>
			<p class="normal">Şimdi üzüntümüz iki kat oldu hazırlıksız geldiniz diye.</p>
			<p class="normal">Ayıp ayıp, törenimiz için göze hoş gelmeyen,</p>
			<p class="normal">Durumunuza yakışmayan şu kıyafeti çıkarıp atın </p>
			<p class="normal">üstünüzden.</p>
			<p class="normal">TRANIO</p>
			<p class="normal">Söyleyin bize, sizi eşinizden bu kadar uzak tutan,</p>
			<p class="normal">Size hiç benzemeyen bir halde buraya atan nedir?</p>
			<p class="normal">PETRUCHIO</p>
			<p class="normal">Söylemesi can sıkıcı, dinlemesi pek zor bir şey.</p>
			<p class="normal">Sözümü tutmak için geri gelmem yeterlidir bence,</p>
			<p class="normal">Her ne kadar bazı şeyler</p>
			<p class="normal">Beni yolumdan döndürecek gibi olduysa da,</p>
			<p class="normal">Daha uygun bir zamanda</p>
			<p class="normal">Eminim bu konuda sizleri tamamen tatmin edeceğime.</p>
			<p class="normal">Ama Kate nerede?</p>
			<p class="normal">Epeydir uzağım ondan, zaman daralıyor,</p>
			<p class="normal">Kilisede olmalıydık şu anda.</p>
			<p class="normal">TRANIO</p>
			<p class="normal">Şu biçimsiz kıyafetinizle geline görünmeyin,</p>
			<p class="normal">Benim odama gelip elbiselerimden birini giyin.</p>
			<p class="normal">PETRUCHIO</p>
			<p class="normal">Hayır istemem, ona böyle gideceğim.</p>
			<p class="normal">BAPTISTA</p>
			<p class="normal">Ama herhalde nikâha böyle gidemezsiniz.</p>
			<p class="normal">PETRUCHIO</p>
			<p class="normal">Elbette böyle gideceğim.</p>
			<p class="normal">Onun için, bırakalım bu lafları bir yana;</p>
			<p class="normal">O benimle evleniyor, kıyafetimle değil.</p>
			<p class="normal">Onun beni yorup tüketeceği şeyleri</p>
			<p class="normal">Sonradan onarabileceğimi bilsem,</p>
			<p class="normal">Üstümdeki şu rüküş çulları değiştirirdim,</p>
			<p class="normal">Bu Kate için de iyi olurdu, benim için de.</p>
			<p class="normal">Hey Tanrım, nişanlımı selamlayıp bir aşk öpücüğüyle</p>
			<p class="normal">Birlikteliğimizi mühürleyecek yerde,</p>
			<p class="normal">Budala gibi burada durup sizinle çene çalıyorum.</p>
			<p class="indentmetin">(Çıkar.)</p>
			<p class="normal">TRANIO</p>
			<p class="normal">Bu kaçık kılığına girmekte mutlaka bir maksadı var bunun.</p>
			<p class="normal">Keşke kiliseye gitmeden önce,</p>
			<p class="normal">Doğru dürüst bir şeyler giymesi için onu kandırabilsek.</p>
			<p class="normal">BAPTISTA</p>
			<p class="normal">Arkasından gideyim de iş nerelere varacak göreyim.</p>
			<p class="indentmetin">(Tranio ve Lucentio dışında herkes çıkar.)</p>
			<p class="normal">TRANIO</p>
			<p class="normal">Efendim, sizi yalnızca onun sevmesi yeterli olmaz,</p>
			<p class="normal">Babasının da buna razı olması gerekir.</p>
			<p class="normal">Daha önce de efendimize söylediğim gibi,</p>
			<p class="normal">Ben birini bulacağım... kim olursa olsun, </p>
			<p class="normal">Bunun bir önemi yok...</p>
			<p class="normal">Onu isteğimiz kılığa sokarız, o da Pisalı Vincentio olup çıkar;</p>
			<p class="normal">Benim burada bol keseden vaat ettiğimden fazlasını onaylar.</p>
			<p class="normal">Siz de rahatça emelinize ulaşır,</p>
			<p class="normal">Güzel Bianca’yı alırsınız babasının rızasıyla.</p>
			<p class="normal">LUCENTIO</p>
			<p class="normal">Meslektaşım öğretmen, Bianca’nın peşini birazcık bıraksa,</p>
			<p class="normal">Biz gizlice kıydırıverirdik nikâhımızı; </p>
			<p class="normal">Bir kez bu olduktan sonra,</p>
			<p class="normal">Bütün dünya isterse hayır desin, vız gelir bana dünya.</p>
			<p class="normal">TRANIO</p>
			<p class="normal">Zaten yavaş yavaş, hiç fark ettirmeden</p>
			<p class="normal">O yöne doğru gidip fırsat kollamalıyız.</p>
			<p class="normal">Kır sakallı Gremio’yu da,</p>
			<p class="normal">Kılı kırk yaran baba Minola’yı da,</p>
			<p class="normal">Saman altından su yürüten âşık çalgıcı Litio’yu da</p>
			<p class="normal">Hepsini de efendim Lucentio’nun hatırına</p>
			<p class="normal">Bertaraf ederiz.</p>
			<p class="indentmetin">(Gremio girer.)</p>
			<p class="normal">Sinyor Gremio kiliseden mi geliyorsunuz?</p>
			<p class="normal">GREMIO</p>
			<p class="normal">Okuldan kaçar gibi, büyük bir istekle.</p>
			<p class="normal">TRANIO</p>
			<p class="normal">Gelinle damat da geliyor mu?</p>
			<p class="normal">GREMIO</p>
			<p class="normal">Damat mı dediniz? Damat ama ne damat,</p>
			<p class="normal">Homur homur homurdanan bir at uşağı,</p>
			<p class="normal">Kız onun ne olduğunu anlar yakında.</p>
			<p class="normal">TRANIO</p>
			<p class="normal">Kızdan daha mı aksi? Olamaz.</p>
			<p class="normal">GREMIO</p>
			<p class="normal">Herif şeytanın teki, iblisin ta kendisi.</p>
			<p class="normal">TRANIO</p>
			<p class="normal">Ama kız da bir şeytan, şeytanın öz kızı.</p>
			<p class="normal">GREMIO</p>
			<p class="normal">Kız onun yanında bir kuzu, bir güvercin, </p>
			<p class="normal">avlanmış bir ceylan.</p>
			<p class="normal">Bakın anlatayım Sinyor Lucentio,</p>
			<p class="normal">Papaz, “Katherine’i eşin olarak kabul ediyor musun?”</p>
			<p class="normal">Der demez; “İmanım hakkına aldım gitti!” diye öyle bir </p>
			<p class="normal">bağırdı ki,</p>
			<p class="normal">Herkes yerinden zıpladı, papaz elinden kitabı düşürdü,</p>
			<p class="normal">Adamcağız tam eğilip de kitabı yerden alırken</p>
			<p class="normal">Zırdeli damat sırtına bir çullanış çullandı,</p>
			<p class="normal">Papaz bir tarafa kitap bir tarafa teker meker yuvarlandı.</p>
			<p class="normal">“Arzu ederseniz,” dedi, “kaldırın şimdi etekleri...”</p>
			<p class="normal">TRANIO</p>
			<p class="normal">Adam kalkıp toparlanınca kız ne dedi?</p>
			<p class="normal">GREMIO</p>
			<p class="normal">Titriyordu, şaşkındı, belki de</p>
			<p class="normal">Papaz nikâha fesat karıştırıyor diye</p>
			<p class="normal">Ter ter tepinip duruyordu.</p>
			<p class="normal">Herif tören bittikten sonra şarap getirtti;</p>
			<p class="normal">Sanki gemisiyle büyük bir fırtınayı atlatmış da</p>
			<p class="normal">Maiyetindeki gemicilere lütuf dağıtıyormuş gibi,</p>
			<p class="normal">“Sağlığınıza!” deyip misket şaraplarını dikti.</p>
			<p class="normal">Bir de zavallı zangoçun suratına</p>
			<p class="normal">Islatılmış çörek parçalarını fırlatmaz mı!</p>
			<p class="normal">Sakalı seyrek, sıska ve sanki artıkları bekliyormuş gibi</p>
			<p class="normal">Durmaktan başka kabahati yoktu o zangocun.</p>
			<p class="normal">Bu da yetmezmiş gibi gelini boynundan tutup</p>
			<p class="normal">Onu öyle bir öptü ki o şapırtı kilisede yankılandı.</p>
			<p class="normal">Ben bunu görünce utancımdan kaçıp geldim.</p>
			<p class="normal">Herhalde konuklar da arkamdan geliyorlardır.</p>
			<p class="normal">Böylesine zırzop bir nikâh dünyada görülmemiştir.</p>
			<p class="normal">İşte, işte müzik sesi de duyuluyor.</p>
			<p class="indentmetin">(Müzik. Petruchio, Katherina, Bianca, Hortensio, </p>
			<p class="normal">Baptista, Grumio ve hizmetliler girerler.)</p>
			<p class="normal">PETRUCHIO</p>
			<p class="normal">Efendiler, dostlar, zahmetleriniz için teşekkür ederim.</p>
			<p class="normal">Biliyorum bugün benimle yemek yiyeceğinizi </p>
			<p class="normal">düşünüyorsunuz,</p>
			<p class="normal">Düğün eğlencesi için de birçok hazırlık yapmışsınız,</p>
			<p class="normal">Ama ne yazık ki benim gitmem gerekiyor,</p>
			<p class="normal">Bu yüzden sizlere hemen veda etmek istiyorum.</p>
			<p class="normal">BAPTISTA</p>
			<p class="normal">Bu gece gitseniz olmaz mı?</p>
			<p class="normal">PETRUCHIO</p>
			<p class="normal">Gece bastırmadan hemen gitmeliyim.</p>
			<p class="normal">Hiç şaşmayın; işimi bilseniz,</p>
			<p class="normal">Gitmemi tavsiye ederdiniz.</p>
			<p class="normal">Bu son derece sabırlı, nazik ve erdemli</p>
			<p class="normal">Can yoldaşıma hayatımı vakfederken</p>
			<p class="normal">Burada hazır bulunan siz saygın konuklar, </p>
			<p class="normal">Hepinize teşekkürler!</p>
			<p class="normal">Babamla oturun sofraya, sağlığıma kadeh kaldırın,</p>
			<p class="normal">Şimdi gitmem gerekiyor, hepiniz Tanrıya emanet olun!</p>
			<p class="normal">TRANIO</p>
			<p class="normal">Yemeğin sonuna kadar kalmanızı rica etsek?</p>
			<p class="normal">PETRUCHIO</p>
			<p class="normal">İmkânsız.</p>
			<p class="normal">GREMIO</p>
			<p class="normal">Ben rica etsem?</p>
			<p class="normal">PETRUCHIO</p>
			<p class="normal">İmkânsız dedim ya.</p>
			<p class="normal">KATHERINA</p>
			<p class="normal">Ya ben rica etsem?</p>
			<p class="normal">PETRUCHIO</p>
			<p class="normal">Memnun olurum.</p>
			<p class="normal">KATHERINA</p>
			<p class="normal">Kalmaya mı?</p>
			<p class="normal">PETRUCHIO</p>
			<p class="normal">Kalmama rica etmenize memnun olurum...</p>
			<p class="normal">Yine de kalmam, ama bakalım nasıl rica edeceksiniz.</p>
			<p class="normal">KATHERINA</p>
			<p class="normal">Beni seviyorsanız kalın.</p>
			<p class="normal">PETRUCHIO</p>
			<p class="normal">Grumio, atımı.</p>
			<p class="normal">GRUMIO</p>
			<p class="normal">Başüstüne efendim, hazır, ama yulaf atları yemiş.</p>
			<p class="normal">KATHERINA</p>
			<p class="normal">Peki, elinden geleni ardına koyma,</p>
			<p class="normal">Ne bugün gideceğim, ne de yarın,</p>
			<p class="normal">Keyfim ne zaman isterse o zaman giderim.</p>
			<p class="normal">Kapı açık, buyurun işte yolunuz.</p>
			<p class="normal">Çizmeniz ayağınızdayken geç olmadan gidin.</p>
			<p class="normal">Keyfim gelmeden şuradan şuraya adım atmam.</p>
			<p class="normal">Öyle tereddütsüz kabul eder görünmenin sonucu</p>
			<p class="normal">Başıma böyle lanet, küstah bir koca kesilmenmiş.</p>
			<p class="normal">PETRUCHIO</p>
			<p class="normal">Yo Kate için rahat olsun, lütfen kızma.</p>
			<p class="normal">KATHERINA</p>
			<p class="normal">Kızarım elbet; hem sana ne bundan?</p>
			<p class="normal">– Baba susun! Ben hazır oluncaya kadar bekleyecek.</p>
			<p class="normal">GREMIO</p>
			<p class="normal">İşte efendim, nihayet iş kızışıyor.</p>
			<p class="normal">KATHERINA</p>
			<p class="normal">Beyler, hadi buyurun düğün sofrasına.</p>
			<p class="normal">Görüyorum, bir kadının ayak direyecek gücü yoksa eğer</p>
			<p class="normal">O kadını maskaraya çevirmek işten bile değilmiş meğer.</p>
			<p class="normal">Hadi yürüyün.</p>
			<p class="normal">PETRUCHIO</p>
			<p class="normal">Madem emrediyorsun, yürüyecekler elbet.</p>
			<p class="normal">– Siz ona hizmet edenler, itaat edin geline.</p>
			<p class="normal">Şölene gidin, eğlenin, bağıra çağıra yiyin</p>
			<p class="normal">Kadehleri doldurup onun bekâretine için,</p>
			<p class="normal">Çılgınlar gibi keyfedin ya da gidin asın kendinizi;</p>
			<p class="normal">Ama sevgilim Kate benimle gelecek.</p>
			<p class="normal">Yoo, ne kaşı koyun, ne ayağınızı vurun</p>
			<p class="normal">Ne öyle ters bakın, ne de öfkelenip kudurun.</p>
			<p class="normal">Ben sahip olduğum şeyin efendisi olmak isterim.</p>
			<p class="normal">O benim malım, eşyam, evim, evimin döşemesi,</p>
			<p class="normal">Tarlam, ambarım, atım, öküzüm, eşeğim,</p>
			<p class="normal">Herhangi bir şeyimdir. İşte önünüzde duruyor,</p>
			<p class="normal">Kimin gözü pekse dokunsun da göreyim!</p>
			<p class="normal">Padua’da önüme çıkacak en dikbaşlı adamın</p>
			<p class="normal">Hakkından gelirim ben... Grumio, çek silahını,</p>
			<p class="normal">Haydutlar sarmış etrafımızı.</p>
			<p class="normal">Erkeksen gel, hanımını kurtar.</p>
			<p class="normal">– Korkma tatlı kız, sana kimse elini süremez Kate.</p>
			<p class="normal">Seni bir milyon kişiye karşı bile korurum.</p>
			<p class="indentmetin">(Petruchio, Katherina ve Grumio çıkarlar.)</p>
			<p class="normal">BAPTISTA</p>
			<p class="normal">Bırakalım gitsinler, sessiz sedasız bir çift.</p>
			<p class="normal">GREMIO</p>
			<p class="normal">Eğer bir an önce gitmeselerdi, gülmekten kırılacaktım.</p>
			<p class="normal">TRANIO</p>
			<p class="normal">Böyle dengi dengine çılgın hiç görülmemiştir.</p>
			<p class="normal">LUCENTIO</p>
			<p class="normal">Ya sizin ablanız hakkında fikriniz nedir efendim?</p>
			<p class="normal">BIANCA</p>
			<p class="normal">Tencere yuvarlandı kapağını buldu.</p>
			<p class="normal">GREMIO</p>
			<p class="normal">Eminim, Petruchio Kate afetine yakalandı.</p>
			<p class="normal">BAPTISTA</p>
			<p class="normal">Komşular, dostlar, yemekte gelinle damadın yeri boş kalsa da</p>
			<p class="normal">Soframızda tatlımız yok değil ya,</p>
			<p class="normal">Lucentio siz damadın yerine oturun,</p>
			<p class="normal">Bianca da ablasının yerine geçsin.</p>
			<p class="normal">TRANIO</p>
			<p class="normal">Tatlı Bianca gelin olmayı mı deneyecek?</p>
			<p class="normal">BAPTISTA</p>
			<p class="normal">Evet Lucentio, Hadi beyler, buyurun gidelim.</p>
			<p class="indentmetin">(Çıkarlar.)</p>
			</body>
</html>