<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:o="urn:schemas-microsoft-com:office:office">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h2 id="calibre_pb_18"><a id="bookmark32"></a>4</h2>

  <h1 class="sigil_not_in_toc">&nbsp;</h1>

  <p>George’a dönüp arabamı bir garaja bıraktım ve geç bir akşam çayı istedim. Pazar olduğundan barın açılmasına daha bir iki saat vardı. Akşam serinliğinde çıkıp kiliseye doğru şöyle bir uzandım.</p>

  <p>Tam pazaryerinden geçiyordum ki, hemen önümdeki kadını fark ettim. Daha onu gördüğüm anda, önceden tanıdığım gibi&nbsp;tuhaf bir hisse kapılmıştım. Bu duyguyu bilirsiniz. Yüzünü göremiyordum gerçi, arkadan da kim olduğunu çıkarmam olanaksızdı, ama yemin ederim onu tanıyordum.</p>

  <p>Kadın High Caddesi’ni aşıp, sağa giden yan sokaklardan birine saptı -Ezekiel Amca’nın dükkanı buralardaydı. Ben de nedense arkasından gittim- belki birazı meraktan, birazı da tedbiren. İlk aklıma gelen, nihayet eskiden tanıdığım birilerine rastladığımdı. Ama hemen ardından kadının pekala Batı Bletchleyli olabileceği aklıma geldi. Bu durumda adımlarıma dikkat etmeliydim, çünkü eğer öyleyse, bu bir biçimde Hilda’nın kulağına&nbsp;gidebilirdi. Bunun üzerine daha da dikkat kesildim ve onu gözden kaybetmeden, fakat araya daha büyük bir mesafe koyarak&nbsp;takibi sürdürdüm. Uzunca boylu, şişmanca, kılıksız bir kadındı,&nbsp;kırkla elli arasında bir yaşta olmalıydı. Sanki sokağa hemen bir&nbsp;dakikalığına fırlayıvermiş gibi şapka giymemişti, yürüme tarzından, topuklarının aşınmış olduğu belliydi. Ama her halükarda&nbsp;pasaklı bir kadındı. Bana verdiği o müphem tanıdıklık hissi dışında, aşina hiçbir tarafı yoktu. O tanıdıklık duygusu da muhtemelen yürüyüş tarzından ileri geliyordu. Derken bir tatlıcı -ve&nbsp;kırtasiyeci- dükkanına geldik, hani şu pazar günleri de açık olan&nbsp;küçük dükkanlardan. Dükkancı kadın kapı girişinde durmuş,&nbsp;kartpostalların durduğu bir bölmeye bir şeyler yapıyordu. Benim kadın durup saati sordu.</p>

  <p>Seyrediyormuş gibi yapabileceğim bir vitrin bulur bulmaz, ben de durdum. Bu, duvar kağıdı örnekleri ve banyo malzemeleriyle dolu bir su tesisatı ve dekorasyon dükkanıydı. O iki kadın ile aramızda on-on beş yarda mesafe vardı. Buradan, onların, kadınların saati sorarken hep yaptıkları, o incir çekirdeğini&nbsp;doldurmaz konuşmayı rahatça işitebiliyordum. “Evet, bu şaka.&nbsp;Şaka bu. Ona dedim ki, ‘Sen ne sandın ki?’ dedim. Hiç gerçeğe&nbsp;benziyor mu? Ama faydası yok, sanki insana değil de, duvara&nbsp;konuşuyorsun. Utanç verici.” Terlemeye başlamıştım. Belli ki,&nbsp;benim izlediğim kadın da, öteki gibi küçük bir dükkancının karısıydı. Ben sadece onun, tanıdıklardan biri olup olmadığını merak ediyordum. Derken tam bu anda döndü ve yüzünün aşağı&nbsp;yukarı dörtte üçünü gördüm. Tanrım! Elsie’ydi bu!</p>

  <p>Evet, Elsie. Yanılmama imkan yoktu. Bu tombul kocakarı! Elsie ha?</p>

  <p>Elsie’yi değil de, yılların ona yaptığını görmek benim için tam bir şok olmuştu. Bir an gözümün önünden bir şeyler uçuştu. Pirinç musluklar, balon biçimli tapalar, porselen lavabolar kayboldu, öyle ki, onları hem gördüm hem de görmedim. Ayrıca bir an&nbsp;onun beni tanıdığı korkusuyla taş kesildim. Ama o, hiçbir şey&nbsp;yapmadan yüzüme boş boş baktı. Sonra dönüp yoluna devam etti. Ben de arkasından. Yaptığım tehlikeli bir şeydi, onu takip ettiğimi fark edebilir, kim olduğumu hatırlayabilirdi, ama ona bir&nbsp;kez daha bakmak zorundaydım. Onu hayatımda ilk kez görüyor&nbsp;değildim, ama bu kez son derece başka bir gözle bakıyordum.</p>

  <p>Yani gördüklerim berbattı, ama sanki onun sırtını incelemekten bir tür bilimsel zevk alıyordum. Demek yirmi dört yıl bir kadına bu denli korkunç şeyler yapıyordu. Bu yirmi dört yılda, o süt beyazı tenli, kırmızı dudaklı, altın sarısı saçlı Elsie gitmiş, yerine bu aşınmış topuklar üzerinde yürümeye çalışan, kambur&nbsp;acuze gelmişti. İyi ki erkeğim, diye düşündüm. Hiçbir erkek&nbsp;kendini bu kadar bırakmaz. Evet, ben de şişmandım. Benim biçimim de bozulmuştu, ama yine de bir biçimim vardı. Oysa Elsie, o kadar şişman bile değildi, ama düpedüz biçimsizdi. Kalçaları korkunç durumdaydı. Beli ise kaybolmuştu. Bu haliyle, yumuşak, topak bir silindiri, bir un çuvalını andırıyordu.</p>

  <p>O önde ben arkada, önce eski mahallenin dışına çıktık, sonra tanımadığım, küçük, kötü sokaklardan geçtik. Sonunda bir dükkanın kapısı önünde durdu. İçeri girişinden, dükkan sahibi&nbsp;olduğu belliydi. “G. Cookson, Şekerci ve Tütüncü” yazan vitrinin önünde bir an durdum. Yani Elsie artık Mrs. Cookson’du.&nbsp;Burası, tıpkı onun daha önce önünde mola verdiği dükkan gibi,&nbsp;dökülen, küçük bir dükkandı, ama hem ondan daha ufaktı, hem&nbsp;de daha çok sinek pisliğiyle kaplıydı. Anlaşılan tütün ve en ucuzundan şekerlemeler dışında başka bir şey satılmıyordu. Bir iki&nbsp;dakika durup ne alabilirim diye düşündüm. Sonunda ucuz bir&nbsp;pipo askısı gördüm ve içeri daldım. Ama önce kendimi şöyle iyice bir hazırladım, çünkü eğer beni tanıyacak olursa, gayet sıkı&nbsp;yalanlar kıvırmam gerekecekti.</p>

  <p>Dükkanın arkasındaki odaya girip gözden kaybolmuştu, ama ben tezgahı tıklatınca geri geldi. Yani artık yüz yüzeydik. Hayır!&nbsp;En ufak bir emare yoktu. Tanımamıştı. Bana bakan gözlerinde&nbsp;hiçbir değişiklik olmamıştı. Küçük dükkan sahiplerinin müşterilerine nasıl tam bir kayıtsızlıkla baktığını bilirsiniz.</p>

  <p>Yüzünü, tam karşıdan ilk kez görüyordum ve her ne kadar sonuca kendimi biraz hazırladıysam da, bu benim için, tıpkı&nbsp;onu ilk görüşüm gibi bir şok oldu. Sanırdım ki, genç bir yüze,&nbsp;hatta bir bebeğin yüzüne bile bakarken, onun yaşlandığında neye benzeyeceğini görürsünüz. Ama eğer ben henüz yirmi, Elsie&nbsp;yirmi iki yaşındayken, bana onun kırk yedisinde nasıl gözükeceğini sorsalardı, vereceğim cevabın şu anda baktığım yüzle en&nbsp;ufak bir ilgisi olmazdı. Bütün yüzü, sanki biri tutup çekmiş gibi, aşağı doğru sarkmıştı. Hani şu buldok yüzlü, orta yaşlı kadınları bilir misiniz? Kocaman, çıkıntılı bir çene, köşeleri yere&nbsp;bakan bir ağız, altları torbalanmış ve iyice gömülmüş gözler. Yani tam bir buldok. Ama yine de aynı yüzdü işte, bir milyon kişinin içinde bile tanırdım. Saçları tamamen kırlaşıp kirli bir renk&nbsp;almış ve seyrelmişti. Beni hiç tanımamıştı. Ben sadece bir müşteriydim, bir yabancı, sıradan, şişman bir adam. Ne tuhaf, birkaç santimlik bir yağ tabakası nelere kadirdi. Ben de onun kadar&nbsp;değişmiş miydim, merak ediyordum, yoksa beni görmeyi hiç mi&nbsp;beklemiyordu ya da -en muhtemeli- beni tamamen unutmuş&nbsp;muydu?</p>

  <p>“İy’akşamlar,” dedi dükkancıların o kayıtsız haliyle.</p>

  <p>“Pipo istiyorum,” dedim. “Gül ağacından bir pipo.”</p>

  <p>“Pipo! Hımm, bi bakiym. Bi yerlerde bikaç pipomuz olucaktı. Nerde -ah, hurdaymış!”</p>

  <p>Tezgahın altında bir yerlerden, pipo dolu bir mukavva kutu çıkardı. Aksam ne kadar kötüleşmişti! Yoksa, standartlarım değiştiği için bana mı öyle gelmişti? Ama hayır, o eskiden son derece “kusursuzdu” -Lilywhite’taki bütün kızlar “kusursuzdu” zaten- ve üstelik Okuma Grubu’nun da üyesiydi. O zamanlar,&nbsp;böyle kimi sesleri yutarak konuşmadığına yemin edebilirdim.&nbsp;Bu kadınlar evlenince nasıl da kötülüyorlar. Bakıyormuş gibi yapıp birkaç dakika pipolarla oyalandım. Sonunda amber ağızlıklı bir tane istediğimi söyledim.</p>

  <p>“Amber mi? Elimizde var mı, bilmiyorum.” Dönüp arkaya doğru seslendi: “George!”</p>

  <p>Demek ötekinin adı da George’du. Dükkanın arkasından “urr” der gibi bir homurtu geldi.</p>

  <p>“George! Şu öteki pipo kutusunu nereye koydun?”</p>

  <p>George göründü. Ufak tefek, dolgunca bir adamdı, ceketsizdi, dazlak bir kafası ve tarçın renkli, çorba süzgeci gibi kocaman bir bıyığı vardı. Belli ki, çayı yarıda kalmıştı, ikisi birden öteki&nbsp;pipo kutusunu aramaya koyuldular ve beş dakika kadar sonra,&nbsp;bazı şekerleme kutularının arkasında buldular. Her şeyini toplaşan ancak elli kağıt edecek bu pasaklı dükkanda, bu kadar süprüntüyü nasıl biriktirdikleri akıl almaz bir durumdu.</p>

  <p>Çöplerin arasında debelenen ve kendi kendine mırıldanan Elsie’yi seyrettim. Bir şeyini kaybetmiş, yaşlı, kambur bir kadının hareketlerini hiç seyretmiş miydiniz? Ne hissettiğimi anlatmaya kalkışmamın faydası yok. Derin, öldürücü bir keder. Duymadıkça bilemezsiniz. Tek söyleyebileceğim şu: Eğer yirmi beş&nbsp;yıl önce hoşlandığınız bir genç kız varsa, yarın gidin ve ona bakın. O zaman belki ne hissettiğimi anlarsınız.</p>

  <p>Ama aslında kafamı asıl kurcalayan konu, her şeyin nasıl olup da insanın beklediklerinden bu denli farklı olabildiğiydi?&nbsp;Elsie’yle birlikte olduğumuz ânlar! Kestane ağaçlarının akında&nbsp;geçirdiğimiz temmuz geceleri! Böyle bir şeyin arkasında hiçbir iz&nbsp;bırakmaması mümkün mü? Zamanın, aramızda geçenleri hiç yaşanmamış gibi yapacağını kim bilebilirdi? İşte ben buradaydım,&nbsp;o da orada, aramızda yarım metre mesafe ancak vardı. Ama yine de, ilk defa karşılaşan iki yabancıdan farksızdık. Eğer ona&nbsp;kim olduğumu söyleseydim, muhtemeldir ki, beni hatırlayacaktı. Ve hatırladığında, acaba ne düşünecekti? Koca bir hiç! Muhtemelen ona sürdüğüm leke için bile bana kızmayacaktı. Sanki&nbsp;hiçbir şey yaşanmamış gibiydi.</p>

  <p>Öte yandan, Elsie’nin böyle bir hal alacağını kim tahmin edebilirdi ki? Onda şeytana uyacak bir kız hali vardı. Hayatına benden önce en az bir erkeğin daha girmiş olduğunu biliyordum, benimle ikinci George arasına da başkalarının girdiğini tahmin&nbsp;etmek için müneccim olmak gerekmiyordu. Belki de topumuz&nbsp;bir düzine ederdik. Ona kazık atmıştım, bu konuda en ufak bir&nbsp;şüphe yoktu ve bu konu aklıma geldiğinde de kendimi kötü hissederdim. Ya sokağa düşecek, ya da kafasını havagazı fırınına sokacak diye geçirirdim aklımdan. Bazen kendimi tam bir düzenbaz gibi hissederdim (ki yeterince doğruydu), ama bazen de,&nbsp;ben olmasam bir başkası olacaktı diye düşünürdüm. Ama işler&nbsp;nasıl da acayip, anlamsız noktalara geliyor, görüyorsunuz değil&nbsp;mi? Gerçekten sokağa düşen kaç kadın var acaba? Çamaşır makinesine düşenlerden daha azdır. Elsieye gelince, ne daha kötü&nbsp;olmuştu, ne de daha iyi. Herkes gibi o da, çağrılmak üzere duran bir adet George'u ile küçük, döküntü bir dükkan işleten şişman, yaşlı bir kadın olmuştu işte. Muhtemelen bir sürü de çocukları vardı. Mrs. George Cookson. Saygı görerek yaşadı, ardında büyük bir yas bırakarak öldü -eğer yeterince şanslıysa, iflas masasının bu tarafında ölmüş de olabilirdi.</p>

  <p>Pipo kutusunu bulmuşlardı. Ama tabii aralarında amber agızlıklı olanı yoktu.</p>

  <p>“Şu anda elimizde amber agızlıklı pipo yok efendim. Ama güzel, ebonit ağızlıktılar var.”</p>

  <p>“Ama ben amber ağızlıklı istiyorum.”</p>

  <p>“Bakın şurada da güzel pipolarımız var,” diyerek bir tane uzattı. “Bu da çok güzel bir pipo. Yarım papel.”</p>

  <p>Alırken parmaklarımız temas etti. Ne bir heyecan, ne bir tepki. Vücut hatırlamıyor. Herhalde geçmişin hatırına pipoyu alıp, yarım papeli Elsie’nin avucuna saydığımı zannettiniz. Yanıldınız&nbsp;işte. Almadım. Çünkü pipo içmem, o sadece dükkana girebilmek için bir numaraydı. Pipoyu parmaklarımın ucunda çevirdikten sonra tezgaha, yerine koydum.</p>

  <p>“Önemli değil, almayacağım,” dedim. “Bana küçük bir Players verin.”</p>

  <p>Bunca konuşmadan sonra artık bir şey almam gerekiyordu, ikinci George ya da belki üçüncü, dördüncü, bıyıklarını çiğneye&nbsp;çiğneye gidip Player’s’ı getirdi. Suratının nasıl asıldığını görebiliyordum, çünkü bir hiç yüzünden çayını yarıda bıraktırmıştım.&nbsp;Ama yarım papeli sokağa atmanın alemi de yoktu. Kendimi dışarı attım ve bu Elsie’yi son görüşüm oldu.</p>

  <p>George’a dönüp akşam yemeğimi yedim. Sonradan aklıma sinemaya gitmek gibi bir fikir geldiyse de, nedense gitmedim ve kentin yeni kesimindeki büyük, gürültülü publardan birine&nbsp;doğru yollandım. Orada Staffordshirelı birkaç satışçıyla karşılaştım, Guinness içip dart oynayarak sektörün durumu hakkında&nbsp;gevezelik ettik. Kapanmaya yakın artık o kadar sarhoş olmuşlardı ki, onları bir taksiyle evlerine bırakmak zorunda kaldım. Bense açık havada biraz yürüdüm, ertesi sabah ise her zamankinden&nbsp;kötü bir baş ağrısıyla uyandım.</p>
</body>
</html>
