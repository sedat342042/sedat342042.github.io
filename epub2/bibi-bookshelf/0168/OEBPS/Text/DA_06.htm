<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h2 id="calibre_pb_3"><a id="bookmark6"></a>4</h2>

  <h1 class="sigil_not_in_toc">&nbsp;</h1>

  <p>Kağıtlarımı ofise bıraktım. Warner, Amerikalı şu ucuz dişçilerden biridir. Muayenehanesi ya da kendi deyimiyle “misafir salonu”, hemen yarım sokak yukarıda, işyerlerinin bulunduğu büyük blokta, bir fotoğrafçıyla kauçuk ürünler toptancısının arasına sıkışmış durumdadır. Randevuma erken gelmiştim, bir şeyler atıştırmaya vakit vardı. Bir süt barına gitmek nereden aklıma&nbsp;geldi, bilmiyorum. Buralar genellikle gitmekten kaçındığım yerlerdir. Biz beş-on-papelciler, Londra’daki yeme içme yerlerinde&nbsp;pek iyi karşılanmayız. Eğer yemeğe ayırabileceğiniz para bir teklik ve üç peniyse, ya Lyons’u düşüneceksiniz, ya Express Dairy’yi, ya da ABC’yi, bir de yiyecek servisi yapılan şu bar salonları var -hani şu bir bardak acı bira ile bir parça soğuk börek&nbsp;verdikleri yerler, ama börek öylesine soğuktur ki, bira yanında&nbsp;halt eder. Süt barının dışında çocuklar bağrış çağrış akşam gazetelerinin ilk baskılarını satıyorlardı.</p>

  <p>Parlak kırmızı tezgahın arkasında duran, uzun beyaz kepli kız buz kutusuyla bir şeyler yapıyordu, arkada bir yerlerde çalan radyodan tenekeye vuruluyormuş gibi sesler yükseliyordu.&nbsp;Bu baş belası yerde ne işim vardı? İçeri girerken bunu düşünüyordum. Bu tür yerlerde beni mutsuz eden bir atmosfer olurdu.&nbsp;Her şey çok gösterişli, çok parlak, çok aerodinamiktir; her baktığınız yerde aynalar, krom plakalar, emayeler falan vardır. Her&nbsp;şey dekorasyona harcandığından yiyeceğe bir şey kalmamıştır.&nbsp;Şöyle adam gibi, doğru dürüst bir yiyecek yoktur. Amerikan&nbsp;isimli bir sürü ıvır zıvır, hiçbir zaman tadına varamayacağınız,&nbsp;hatta var olduğuna inanamayacağınız şeyler. Her şey karton ya&nbsp;da teneke kutu içinde gelir, ya buzdolabından çıkmıştır, ya musluktan akmıştır, ya da tüpten sıkılmıştır. Ne bir konfor, ne de bir&nbsp;mahremiyet duygusu. Tünediğiniz yüksek tabureler, kemirdiğiniz koçanlar, her tarafınız aynalarla kuşatılmış. Etrafta radyo sesine karışarak uçuşan, yemeğin önemi olmadığını, konforun&nbsp;önemi olmadığını, aslında gösteriş, parlaklık ve aerodinamiklik&nbsp;dışında hiçbir şeyin önemi olmadığını söyleyen bir tür propaganda. Bu aralar zaten her şey aerodinamiktir, Hitler’in size ayırdığı mermi bile. Büyük bir fincan kahve ve iki frankfurter ısmarladım. Uzun beyaz kepli kız istediklerimi önüme fırlattı; bir süs&nbsp;balığına yem verirken de ancak bu kadar ilgi duyabilirdi.</p>

  <p>Dışarıda, gazete satan çocuk yırtınıyordu, “Starnoosstannerd!” Dizlerine çarpıp duran posteri görebiliyordum: BACAKLAR. YENİ KEŞİFLER. Sadece “bacaklar”, dikkatinizi çekerim. Sonunda buna indirgenmişti. İki gün önce bir tren istasyonunda kahverengi paket kağıdına sarılmış bir çift kadın bacağı bulmuşlardı ve art arda yapılan gazete baskıları sayesinde, tüm ulusun daha fazla takdime hacet duymayan bu kopmuş bacaklarla&nbsp;yakından ilgilendiği varsayılıyordu. O sırada, haber olarak sadece bu bacaklar vardı. Börekten bir lokma ısırırken, bugünlerde&nbsp;cinayetlerin ne denli ruhsuzlaştığını düşündüm. Hepsi de böyle,&nbsp;insanları doğrayıp sonra da parçalarını kırlara bırakmaktan ibaretti. Crippen, Seddon, Mrs. Maybrick gibi eski yerli zehirleme&nbsp;facialarından eser yoktu. Galiba işin gerçeği şuydu ki, eğer cehennemde kızaracağına inanmıyorsan, iyi bir cani olamıyordun.</p>

  <p>Tam sosisli sandviçimden birinden bir parça ısırmıştım ki -aman Tanrım, o ne?</p>

  <p>İtiraf ederim ki, ondan güzel bir tat filan beklemiyordum. Hatta börek gibi olandan da hiçbir tat beklemiyordum. Oysa bu&nbsp;-bu inanılmaz bir şeydi, tatmak gerekir. En iyisi tarif etmeye çalışayım.</p>

  <p>Sosisin elbette benim geçici dişlerimin pek iyi işlemediği gayet ince bir zarı vardı. Öyle ki, bu zara dişimi geçirebilmem için önce bir tür testere hareketi yapmam gerekirdi. Tam geçirmiştim ki, ansızın patladı!... Ağzımın içine çürümüş armut kıvamında bir şey yayıldı. Bu vıcık vıcık, iğrenç pelte bütün dilimin üstünü kaplamıştı. Hele tadı! Bir süre inanamadım ve lokmayı ağzımın içinde tutup, bir ısırık daha aldım. <i>Balıktı</i> bu! Kendine&nbsp;frankfurter diyen, içi balık dolu bir sosis! Kalktım ve kahveye&nbsp;elimi bile sürmeden çıkıp gittim. Kim bilir o nasıl çıkacaktı?</p>

  <p>Dışarıda satıcı çocuk <i>Standard</i>'ı suratıma yapıştırıp haykırdı: “Bacaklar! Korkunç kehanetler! Kazananların tamamı! Bacaklar!&nbsp;Bacaklar!” Hâlâ ağzımda tuttuğum o şeyi tükürecek bir yer arıyordum. Gazetelerden birinde, Almanya’daki bu her şeyin bir&nbsp;başka şeye dönüştürüldüğü gıda fabrikalarına dair bir şeyler&nbsp;okuduğumu hatırlıyordum. Evet, balıktan sosis ve başka bir şeyden de balık <i>yaptıklarını</i> okumuştum. Sanki bir ısırık aldığım&nbsp;modern dünyaymış da, aslında onun neden yapıldığını anlamışım gibi bir duyguya kapıldım. Bugünlerin tarzı buydu. Her şey&nbsp;salt gösteriş, üzerinde en ufak bir pürüz bile yok -yani aerodinamik- ve aslında her şey başka bir şeyden yapılmış. Her yerde selüloitler, krom-çelikler, plastikler, bütün gece yanan ark lambaları, tepenizin üstünde cam raflar, hepsi aynı melodiyi çalan radyolar, hiçbir yeşillik bırakılmamış, her şey çimentoyla sıvanmış,&nbsp;meyve vermeyen limon ağaçlarının altında otlayan, yapma kaplumbağalar. Ama sadede gelip de katı bir şeyi, örneğin bir sosisi&nbsp;dişlediğinizde, elinize geçen de bir zara doldurulmuş çürümüş&nbsp;balık ya da ağzınızda patlayan kokuşmuş bombalar olacaktır.</p>

  <p>Yeni takma dişlerime kavuştuğumda biraz ferahladım. Diş etlerimin üzerine usturuplu bir şekilde oturdular ve belki biraz saçma gelecek ama, hakikaten dedikleri gibi beni biraz da gençleştirdiler. Vitrindeki görüntüme gülümser gibi yaptım. O kadar da fena durmamıştı. Her ne kadar ucuzsa da, Warner’ın sanatkar bir&nbsp;tarafı vardır, sizi de bir diş macunu reklamcısına döndürmeye uğraşmaz. Takma dişlerle dolu, koca dolapları vardır -bir keresinde bana göstermişti- hepsi de boyuna ve rengine göre tasnif edilmiştir. O ise gerdanlığa taş seçen bir mücevherci gibi, en uygun&nbsp;olanını arar bulur. On kişiden dokuzu dişlerimi sahi sanırdı.</p>

  <p>Önünden geçtiğim bir başka vitrine bakarak bu kez gerçekten gülümsedim ve fark ettim ki, sahiden de görünüşüm o kadar fena değildi. Tamam, biraz kiloluydum ama, bu böyle insanın üstüne üstüne gelen cinsten değildi de, daha çok terzilerin “kalıplı adam” dedikleri türdendi. Üstelik kimi kadınlar da kırmızı yüzlü adamlardan hoşlanır. Bu yaşlı kurtta daha iş var, diye düşündüm. On yedi papellik hâzinemi hatırladım ve onu bir kadınla birlikte yemeye iyice niyetlendim. Publar kapanmadan&nbsp;önce, dişlerin şerefine bir bira daha yuvarlamaya vakit vardı. On&nbsp;yedi papel yüzünden kendimi zengin hissederek bir tütüncü&nbsp;dükkanının önünde durdum ve kendime hep özendiğim altı penilik bir puro ısmarladım. Saf, yekpare Havana yaprağından yapılmıştı ve yirmi santim boyundaydı.</p>

  <p>Pubdan çıkarken kendimi çok farklı hissediyordum.</p>

  <p>Yuvarladığım birkaç bira içimi ısıtmış, yeni dişlerimin arasından saldığım puro dumanı halkaları bana taze, temiz, barışçıl bir duygu vermişti. Aniden kendimi çok felsefi ve düşüncelere batmış gibi hissettim. Bu biraz da yapacak bir işim olmamasındandı. Aklım, o sabahın erken saatlerinde, tepemizden bombardıman uçağı geçerken düşündüğüm, savaşa dair düşüncelere gitti.&nbsp;Bir tür kahin haletiruhiyesi içindeydim, dünyanın sonunu gören&nbsp;ve bundan zevk alan bir haletiruhiye.</p>

  <p>Strand’dan yukarı, batıya doğru yürüyordum ve havanın soğukça olmasına rağmen puromun zevkini çıkarmak için ağır ağır ilerliyordum. Aralarından güçbela geçilebilen her zamanki kalabalık gene kaldırımlardan akıyordu, hepsinin yüzünde, Londra&nbsp;sokaklarını dolduran insanların yüzündeki aynı sabit ve gayri&nbsp;insani ifade vardı; arabaların, motor homurtularının ve çalan&nbsp;kornaların arasında yolunu bulmaya çalışan büyük kırmızı otobüsleriyle her zamanki trafik kargaşası yaşanıyordu. Bu gürültü&nbsp;ölüyü bile uyandırır, ama bu takıma kâr etmiyor, diye düşündüm. Kendimi, bir uykuda gezenler şehrindeki tek uyanık gibi&nbsp;hissediyordum. Bu bir yanılmasaydı kuşkusuz. Bir yabancılar&nbsp;güruhu arasında yürürken, insanın hepsini mumya farz etmemesi adeta olanaksızdır, ama muhtemelen onlar da sizin için aynı şeyi düşünüyorlardır. Ve bugünlerde kapıldığım bu gibi kahince duygular, yani savaşın burnumuzun dibinde olduğu ve&nbsp;bunun her şeyin sonu anlamına geldiği gibi duygular, sadece bana özgü değildi. Az çok hepimiz bunun farkındaydık. O anda&nbsp;geçip giden insanlar arasında bile, kafasından, patlayan obüslerin ve saçılan balçığın görüntülerini geçiren birileri vardı. Ne&nbsp;düşünürseniz düşünün, aklından aynı anda bunu geçiren bir&nbsp;milyon insan her zaman olacaktı. Ama bunu hisseden bendim.&nbsp;Hepimiz aynı yanan gemideydik ve bunu ben hariç kimse bilmiyordu. Önümden akıp giden ahmaklar sürüsüne baktım. Kasım&nbsp;ayı hindilerine benziyorlardı. Onları bekleyenin ne olduğuna&nbsp;dair en ufak bir fikirleri bile yoktu. Sanki gözlerimde röntgen ışınları vardı da, resmi geçit yapan iskeletleri görebiliyordum.</p>

  <p>Önümüzdeki birkaç yılı gördüm; caddenin, savaşın başlamasından (bunun için 1941 yılını veriyorlardı) beş ya da diyelim üç yıl sonraki halini.</p>

  <p>Yo, hayır, her şey paramparça değildi. Sadece biraz değişmiş, kirli ve çentikli bir hal almıştı. Vitrinler neredeyse tamamen boştu ve öylesine tozluydular ki, içerisi görünmüyordu. Aşağıdaki&nbsp;yan sokaklardan birinde, düşen bomba öylesine muazzam bir&nbsp;krater açmış ve binalar öylesine yanmıştı ki, burası oyuk bir dişe benziyordu. Yangın bombası. Her yer tuhaf bir biçimde sessiz ve herkes çok zayıftı. Caddeden yukarı doğru marş adımlarıyla bir müfreze geliyordu. Askerlerin hepsi zayıflıktan iğne ipliğe dönmüştü ve postalları ayaklarından çıkıyordu. Başlarındaki, bıyıkları tirbuşon gibi kıvrık çavuş dik durmaya çalışıyordu,&nbsp;ama o da çok zayıftı ve öksürmekten neredeyse ciğerleri sökülecekti. Öksürüklerinin arasında, eski talim tarzıyla onlara bas bas&nbsp;bağırıyordu. “Jones, sana dedim! Toparlan! Yerlerde ne arıyorsun? Bütün izmaritler toplanalı yıl oluyor.” Derken yeni bir öksürük nöbetine kapılıyor, önüne geçmeye çalışıyor, yapamıyor,&nbsp;bir marangoz cetveli gibi iki büklüm oluyor ve adeta ciğerlerini&nbsp;tükürüyordu. Yüzü kızarıp morarıyor, bıyıkları düşüyor, gözlerinden yaş geliyordu.</p>

  <p>Hava saldırısı sirenlerini ve zafer kazanan birliklerimizin yüz bin esir aldığını kükreyerek ilan eden hoparlörlerin sesini duyabiliyordum. Birmingham’da bir üst kat görüyordum; arkalarda,&nbsp;beş yaşında bir çocuk bir parça ekmek için ağlıyordu. Ansızın&nbsp;anne daha fazla dayanamayıp, “Kes sesini piç kurusu!” diye haykırıyor ve çocuğu yakaladığı gibi kıçına vurmaya başlıyordu;&nbsp;çünkü ekmek yoktu ve olmayacaktı. Hepsini görebiliyordum.&nbsp;İlanları, ekmek kuyruklarını, hintyağlarını ve lastik copları,&nbsp;namluları ve yatak odası pencerelerinden dışarı çıkmış makineli tüfekleri görebiliyordum.</p>

  <p>Acaba bütün bunlar olacak mıydı? Kim bilir? Kimi zaman olanaksız gibi gözüküyordu. Kimi zaman kendime bunun sadece gazetelerin bir korkutmacası olduğunu söylüyor, kimi zaman&nbsp;da bundan kaçış olmadığını ta iliklerimde hissediyordum.</p>

  <p>Charing Croos’a yaklaştığımda, satıcı oğlanlar çoktan yeni akşam baskılarının çığırtkanlığına geçmişlerdi bile. Cinayete dair yeni zırvalar ortaya atılıyordu. BACAKLAR. ÜNLÜ CERRAH&nbsp;DİYOR Kİ! Derken gözüm yeni bir habere ilişti: KRAL ZOG’UN&nbsp;DÜĞÜNÜ ERTELENDİ. Kral Zog! Ne isim ama! Bu adı taşıyan&nbsp;birinin ancak kömür karası bir zenci olduğuna insan kalıbını basabilir.</p>

  <p>Ama tam o anda tuhaf bir şey oldu. Kral Zog adı bende bazı hatıralar uyandırdı -ama sanırım, trafik gürültüsü, at fışkısı kokuları ya da başka bir şeyler arasında, bu adla o gün birkaç kez&nbsp;karşılaşmıştım.</p>

  <p>Geçmiş tuhaf bir şey. Her zaman sizinledir, bence on ya da yirmi yıl önce olmuş bir şeyi düşünmeksizin bir saat bile geçiremeyiz, yine de çoğunlukla hiçbir gerçekliği yoktur, tarih kitaplarındaki bir sürü malzeme gibi, o da yalnızca bildik bir olgular&nbsp;dizisinden ibarettir. Sonra şans eseri bir görüntü veya ses ya da&nbsp;koku, özellikle de koku, size çarpar ve sadece geçmiş canlanmakla kalmaz, siz de gerçekten geçmişe dönüverirsiniz. İşte o&nbsp;anda tıpkı böyle olmuştu.</p>

  <p>Birden Aşağı Binfield’daki cemaat kilisesine gitmiştim; otuz sekiz yıl önceydi. Dışarıdan bakanlara göre, ben hâlâ Strand’dan&nbsp;aşağı doğru inen, takma dişli, melon şapkalı, kırk beşlik şişman&nbsp;adamdım; oysa içimden, Aşağı Binfield, 57 numarada oturan,&nbsp;zahire tüccarı Samuel Bowling’in yedi yaşındaki küçük oğluydum. Günlerden pazartesi sabahıydı ve kilisenin kokusunu alabiliyordum. Kilise kokusunu bilirsiniz; tuhaf, rutubetli, tozlu, çürümeye yüz tutmuş, tatlımsı bir kokudur. Biraz kandil yağı&nbsp;kokusu, biraz buhur esintisi, biraz da fare kuşkusu sezilir, pazartesi sabahlarıysa ağır bir yeşil sabun ve şayak giysi kokusuyla yüklenir, ama yaşamla karışık ölüm kokusunu andıran o tatlımsı, tozlu, küflü koku hepsini bastırır. Bu aslında topraklaşmış&nbsp;ceset kokusudur.</p>

  <p>O sıralarda boyum bir metreyi ancak bir karış geçmişti. Öndeki mahfilin üzerinden etrafı görecek biçimde diz yastığı üzerinde ayakta duruyor ve annemin siyah şayak giysisinin kumaşını avucumun içinde hissediyordum. Dizlerimin üstüne çekilmiş çoraplarımı hissediyor -o sıralar çoraplarımızı öyle giyerdik- ve&nbsp;bana pazartesi sabahları taktıkları Eton yakanın köşesini de görebiliyordum. Orgun derinden gelen tınısıyla mezmurlarımızı okuyan iki muhteşem sesi duyabiliyordum. Kilisemizde koroyu yöneten iki kişi vardı, ama ilahilerin çoğunu da onlar söylediğinden&nbsp;başka birilerinin pek şansı olmuyordu. Biri balıkçı Shooter’dı, diğeri de doğramacı ve cenaze levazımatçısı, yaşlı Wetherall. Mahfilin minbere en yakın olan kısmında, nefin iki yanına, karşı karşıya gelecek şekilde otururlardı. Shooter, kısa boylu, şişman, pespembe ve basık yüzlü, koca burunlu, düşük bıyıklı, çenesi ağzından ayrılıp giden bir adamdı. Wetherall ise çok farklıydı. Altmışlarında, uzun, zayıf, güçlü kuvvetli bir ihtiyar kurttu, kurukafa&nbsp;gibi bir suratı, yarım parmak uzunluğunda, hiç dökülmemiş,&nbsp;dik, kır saçları vardı. Hayatımda, bu kadar iskelete benzeyen başka bir canlı daha görmemiştim. Yüzüne bakıp kafatasının her çizgisini görebilirdiniz, derisi parşömen gibiydi, çökük avurtlu iri&nbsp;çenesini süsleyen sarı dişleri, bir anatomi müzesindeki iskeletin&nbsp;dişleri gibi aşağı yukarı işler dururdu. Ve bütün iki büklümlüğüne rağmen bir katır kadar güçlü görünürdü, sanki yüz yaşına kadar yaşayacak ve ölmeden önce kilisedeki herkesin tabutunu çakacakmış gibiydi. İkisinin sesleri de farklıydı. Shooter’ın, sanki&nbsp;biri bıçağı boğazına dayamış da, son imdat çığlıkları atıyormuşçasına hüzünlü, umutsuz bir sesi vardı. Wetherall ise, kocaman fıçılar yerde bir ileri bir geri yuvarlanıp duruyormuş gibi,&nbsp;taa derinlerden gelen, çok güçlü, katlana katlana yükselip, gümbür gümbür gümbürdeyen bir sese sahipti. Ne kadar çok ses çıkarırsa çıkarsın, daima bilirdiniz ki, dağarcığında daha da fazlası&nbsp;vardır. Çocuklar ona Gökgürültüsü lakabını takmıştı.</p>

  <p>Özellikle mezmurlarda, karşılıklı dua okuyor etkisi yaratırlardı. Son sözü söyleyen daima Wetherall olurdu. Sanırım özel hayatlarında da gerçekten iki dosttular, ama çocuk aklımla onların birbirlerine ölesiye düşman olduklarını ve birbirlerini susturmaya çalıştıklarını hayal ederdim. Shooter, “İsa benim çobanım,”&nbsp;diye kükrer; Wetherall ise, “Bu yüzden hiçbir eksiğim yok,” diye cevap verirken onu tamamen bastırırdı. İkisinden hangisinin&nbsp;asıl usta olduğunu daima anlardınız. Ben, Amoritlerin Kralı Sihon ile Bashanların Kralı Og (bana Kral Zog”un adını hatırlatan&nbsp;buydu) hakkındaki mezmuru özellikle beklerdim. Shooter, “Sihon, Amoritlerin Kralı” diye başlar, sonra bir yarım saniye kadar&nbsp;koronun sesi duyulur, “ve”, ve ardından Wetherall’in gelgit dalgası gibi yükselen “Og, Bashanların Kralı” diye başlayan o muhteşem bası yükselerek herkesi içine alırdı. Keşke onun Og sözcüğüne kattığı, o derinden gelen, gürleyen, muhteşem tınıyı size&nbsp;dinletebilseydim. Hatta, “ve” sözcüğünü uladığı için, çok küçükken onun “V’og, Bashanların Kralı” dediğini sanırdım. Ama daha sonra, isimleri doğru anlamaya başlayınca, kafamda Sihonün&nbsp;ve Ogün resimlerini çizdim. Onları, ucuz ansiklopedilerde gördüğüm, elleri dizlerinde, yüzlerinde gizemli bir gülümsemeyle&nbsp;karşı karşıya oturmuş, boyları on metreyi aşan, taştan yapılmış,&nbsp;muazzam Mısır heykellerindeki çiftlere benzetiyordum.</p>

  <p>Her şey nasıl da canlanmıştı! “Kilise” dediğimiz o tuhaf duygu -evet, o sadece bir duyguydu, yapılan birtakım eylemler değil. Tatlımsı ceset kokusu, pazartesi giysilerinin hışırtısı, orgun uğultusu ve seslerin şaha kalkması, penceredeki boşluktan giren&nbsp;ve nefe doğru ağır ağır tırmanan ışık huzmesi. Bir bakıma bu yetişkinler, bu sıradışı gösterinin gerekliliğini izah ediyorlardı. O&nbsp;günlerde bize büyük dozlarda verilen İncil gibi, bunu da veri kabul ederdik. Her duvarda metinler vardı ve Eski Ahit’in bütün&nbsp;bölümlerini ezbere bilirdik. Şimdi bile kafam İncil’de geçen bir&nbsp;sürü ayrıntıyla doludur. Ve İsrailogulları İsa’nın gözü önünde&nbsp;günah işlediler. Ve Asher itaatsizliklere gömüldü. Ve Dan’dan&nbsp;Birüssebi’ye gelene kadar onları izledi. Onu beşinci kaburgasının altından vurdu ve o öldü. Onu hiçbir zaman anlamazdık, anlamayı istediğimiz ve buna çalıştığımız da yoktu, o sadece bir tür ilaçtı, yutmak zorunda olduğunuz ve bir şekilde gerekli olduğunu bildiğiniz garip, tatlı bir madde. Shimei, Nabokednazar,&nbsp;Ahithopel ya da Hashbadana gibi isimleri olan, uzun, sert giysiler giymiş, tapınaklar ve sedir ağaçları arasında devlere inip binen ve alışılmadık şeyler yapan insanlarla dolu, sıradışı bir gariplikler manzumesi. Kurban edilen adakları yakmalar, çarmıha&nbsp;gerilmeler, ateş yığını üzerinde yürümeler, balinalar tarafından&nbsp;yutulmalar. Bunların hepsi tatlı mezar kokusu, şayak giysiler ve&nbsp;orgun uğultusuna karışıyordu.</p>

  <p>Kral Zog hakkındaki afişi görünce, işte bu dünyaya dönmüştüm. Bir an için onu hatırlamakla kalmamış, onun içine girmiştim. Elbette bu tür izlenimler birkaç saniyeden fazla sürmez. Bir dakika sonra gözlerimi yeniden açmış ve kırk beş yaşıma dönmüş bulunuyordum; Strand’da trafik yine düğüm olmuştu. Ama&nbsp;bu seyahatin bende yine de bir sonrası-etkisi kalmıştı. Bazen bir&nbsp;düşünceler silsilesinden uyandığınızda, kendinizi adeta derinliklerden suyun yüzeyine çıkmış sanırsınız, ama bu kez tersi olmuş gibiydi ve ben sanki asıl 1900’lerde gerçekten nefes alıyordum. Şimdi bile, gözlerimin önündeki bu kaynaşan kalabalık,&nbsp;bu ilanlar, petrol kokusu ve motorların homurtusu, bana otuz&nbsp;sekiz yıl önce, Aşağı Binfield’daki o pazartesi sabahından daha&nbsp;az gerçek görünüyordu.</p>

  <p>Puromu yere atıp yavaşça yürüdüm. Ceset kokusunu alabiliyor, deyim yerindeyse o kokuyu duyuyordum. Aşağı Binfield’daydım ve sene 1900’dü. Pazaryerindeki at yalağının yanında, nakliyecinin atı yem torbasından yemleniyordu. Köşedeki şekerci dükkanında Wheeler Ana, brendi toplarıdan yarım penilik bir yığın tartıyordu. Lady Rampling’in, arkasında, kollarını&nbsp;kavuşturmuş, kille beyazlatılmış deri pantolon giyen araba uşağının oturduğu arabası geçiyordu. Ezekiel Amcam, Joe Chamberlain’e sövüyordu. Kadife ceketli, sımsıkı mavi urbası, silindir&nbsp;şapkasıyla asker toplayan çavuş, bıyıklarını burarak bir aşağı bir&nbsp;yukarı azametle yürüyordu. Ayyaşlar, George’un arka avlusunda&nbsp;kusuyorlardı. Vicky Windsor’da, Tanrı cennette, İsa çarmıhta,&nbsp;Yunus balinanın karnında, Shadrach, Meshach ve Abednego&nbsp;kızgın fırında, Amoritlerin Kralı Sihon ve Bashanları Kralı Og&nbsp;birbirlerini seyrederek tahtlarında -ocaktaki bir çift demir ızgara ayağı veya arslan yahut tek boynuzlu at gibi, bulunmaları gereken yerde bulunarak ve başka bir şey yapmayıp sadece varolarak- bulunuyorlardı.</p>

  <p>Yoksa ebediyen kayıp mı olmuştu? Emin değilim. Ama sizi temin ederim yaşamaya değer bir dünyaydı. Ve ben ona aittim.&nbsp;Tıpkı sizin olduğunuz gibi.</p>
</body>
</html>
