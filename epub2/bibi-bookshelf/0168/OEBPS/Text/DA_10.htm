<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:o="urn:schemas-microsoft-com:office:office">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h2 id="calibre_pb_6"><a id="bookmark13"></a>3</h2>

  <h1 class="sigil_not_in_toc">&nbsp;</h1>

  <p>Joe, Walton Ortaokulu’na benden iki yıl önce başladı. Ama ikimiz de okula dokuzundan önce gidemedik. Okul, sabah ve&nbsp;akşam, dört mil pedal basmak anlamına geliyordu ve annem de&nbsp;o sırada sadece birkaç araçtan ibaret olan trafiğe çıkmamızı istemiyordu.</p>

  <p>Birkaç yıl, emektar Mrs. Howlett’in işlettiği kızlar okuluna gittik. Mrs. Howlett’in eski bir dolandırıcı olduğunu, üstelik öğretmen olarak beş para etmediğini herkes bildiği halde, yatılı okula gitmenin utancından ve zilletinden kurtulmak için çoğu dükkan&nbsp;sahibi çocuğunu oraya gönderiyordu. Mrs. Howlett yetmişini aşkındı, küt sağırdı ve gözlükleriyle bile zor görüyordu. Okul gereçleri sadece bir değnek, bir karatahta, köşeleri tarazlanmış birkaç dilbilgisi kitabı ve birkaç düzine kokmuş taştahtadan ibaretti. Kızlarla ancak baş edebiliyordu, ama oğlanlar onunla açıkça&nbsp;alay ediyor ve canları istedikçe okulu kırıyorlardı. Bir keresinde,&nbsp;bir oğlan bir kızın eteğine ellediğinden müthiş bir skandal koptu, o zamanlar bu tür şeyleri anlamazdım. Mrs. Howlett bunu&nbsp;örtbas etmeyi becerdi. Onun, özellikle kötü bir şey yaptığımızdaki formülü, “Babana söylerim,” idi, ama bunu gerçekten yaptığı&nbsp;pek nadirdi. Ayrıca o kadar yaşlı ve sarsaktı ki, değneğiyle vurmaya kalktığı zaman bile bundan kaçınmak işten değildi.</p>

  <p>Joe, kendilerine Kara El adını takan bir çocuk çetesine katıldığında ancak sekiz yaşındaydı. Çetenin lideri, semercinin o sıralarda on üç yaşında olan küçük oğlu Sid Lovegrove’du; başka iki dükkancının oğullarıyla birahanede çalışan bir getir-götürcü&nbsp;çocuk ve zaman zaman işi kırmayı becerip birkaç saatliğine çeteye katılan iki çiftçi yamağı da vardı. Kasları kadife pantolonlarını yırtacakmış gibi zorlayan, ağır aksanlı bu iki yamak, çetenin&nbsp;öteki üyelerince hor görülüyor, ama hayvanlar hakkında ötekilerin bildiğinin en az iki katını bildikleri için kendilerine katlanılıyordu. Ginger lakaplı olanın, arada bir elleriyle tavşan yakaladığı olurdu. Çimenlerin üstünde uyuyan bir tavşan gördüğünde akbaba gibi üstüne çökerdi. Dükkancıların oğullarıyla, işçi&nbsp;çocukları ve tarım emekçileri arasında büyük bir toplumsal uçurum vardı, ama yerli çocuklar, on altı civarına gelene kadar buna aldırış etmezlerdi. Çetenin gizli bir parolasıyla, parmağını kesip kanını akıtmak ve bir yer solucanı yemekten ibaret bir de “sınavı” vardı; kendilerini korkunç desperadolar zannediyorlardı.&nbsp;Camları kırarak, inekleri kovalayarak, kapı tokmaklarını kopararak, yüzlerce kilo meyve çalarak milletin başına bela olmayı&nbsp;gerçekten de başardılar. Kışın ara sıra, çiftçiler izin verdiğinde,&nbsp;bir çift gelincik ödünç alır ve sıçan avına çıkarlardı. Hepsinin&nbsp;tam tekmil sapanları vardı ve o sıralarda fiyatı beş papel olan şık&nbsp;bir tabanca almak için sürekli para biriktirirlerdi, ama biriken&nbsp;para bir türlü üç peniyi aşmazdı. Yazın kuş avlamaya ve balık&nbsp;tutmaya giderlerdi. Joe, daha Mrs. Howlett’in okulundayken&nbsp;haftada en az bir kez okulu kırmaya başlamış, Walton Ortaokulumda da bunu iki haftada bir düzeniyle sürdürmeyi başarmıştı.&nbsp;Okulda bir mezatçının oğlu vardı, her türlü el yazısını taklit edebilir, bir peni için, annenizin elinden çıkmış, dün hasta olduğunuzu belirten bir dilekçe bile yazabilirdi. Kara El’e katılmak için&nbsp;elbette çıldırıyordum, ama Joe her seferinde, ayak altında dolaşan baş belası yumurcaklar istemediklerini söyleyerek hevesimi&nbsp;kursağımda bırakıyordu.</p>

  <p>Beni asıl cezbeden balığa çıkma fikriydi. Sekiz yaşındaydım ama, ara sıra bir penilik bir ağla dikence yakalamak dışında hiç&nbsp;balık avlamamıştım. Annem bizi suyun yakınlarına bırakmaktan&nbsp;dehşete düşerdi. Ana-babaların o günlerde her şeyi yasaklamaları gibi, o da balık avlamayı “yasaklamıştı” ve ben yetişkinlerin&nbsp;yuvarlak köşeleri göremediklerini henüz kavrayamamıştım. Yine&nbsp;de balık tutma düşüncesi beni heyecandan deliye çeviriyordu.&nbsp;Geçmişte, Değirmen Çiftliğindeki havuza birçok defalar gitmiş,&nbsp;bazen yüzeyde gezinen ufak sazanı, bazen de bir karıştan az boyuyla gözüme çok büyük gözüken ve söğüt ağacının altındaki&nbsp;köşeyi tutan elmas biçimli iri sazanı -bana, ansızın yüzeye çıkacak, bir tırtılı mideye indirip yeniden dalacakmış gibi geliyordu-seyretmiştim. Wallace’in High Caddesindeki, olta takımları, tüfekler ve bisikletler satılan dükkanının vitrinine burnumu dayayıp saatlerce içeriyi seyrederdim. Yaz sabahları, Joenun balık avcılığı hakkında anlattığı hikayeleri düşünerek uyanık yatardım;&nbsp;ekmek hamurundan yem hazırlamayı, olta mantarının aşağı yukarı oynayıp sonra ansızın nasıl aşağı çekildiğini, insanın oltanın&nbsp;gerilişini ve balığın ipin ucundaki oynayışını hissettiğini filan. Bu&nbsp;konuda daha fazla konuşmak gerekiyor mu, bilmiyorum -balık&nbsp;ve balık avlamanın çocukların gözünde nasıl bir peri masalına&nbsp;büründüğü konusunda? Bazı çocuklar aynı duyguyu tüfeklere&nbsp;ve avcılığa karşı taşırdı, bazıları da motosikletlere, uçaklara veya&nbsp;atlara karşı. Bu açıklanabilir ya da akla yakın hale getirilebilecek&nbsp;bir duygu değil, sadece bir büyüydü. O sabah aylardan hazirandı, ben de sekiz yaşında olup, Joe’nun okulu kırıp balığa gideceğini biliyordum ve gitmeye kararlıydım. Joe nasıl olduysa benim aklımdan geçenleri tahmin etmiş, giyinirken girişti.</p>

  <p>“Sana gelince ufaklık, bugün bizimle gelmeyi filan çıkar aklından. Sen evde kalıyorsun.”</p>

  <p>“Zaten aklımdan öyle bir şey geçirmiyordum ki!”</p>

  <p>“Tabii ki geçiriyordun.”</p>

  <p>“Hayır, geçirmiyordum.”</p>

  <p>“Evet, geçiriyordun. Ama sen evde kalıyorsun. Uğursuz veletlerin ayağımıza dolaşmasını istemiyoruz.”</p>

  <p>Joe, “uğursuz” kelimesini yeni öğrenmiş, yerli yersiz kullanıp duruyordu. Babam onu bir kez duymuş, canını çıkaracağına yemin etmiş, ama her zamanki gibi bir şey yapmamıştı. Joe kahvaltıdan sonra okul kepini ve çantasını kapıp, okulu kıracağı zamanlar yaptığı gibi beş dakika erken bisikletine atladı ve gitti; sıra bana geldiğinde, Mrs. Howlett”ın okuluna gider gibi yapıp,&nbsp;bahçelerin bitimindeki patikada saklandım. Çetenin Değirmen&nbsp;Çiftliğindeki havuza gideceğini biliyordum; beni öldürseler de&nbsp;peşlerinden gidecektim. Herhalde bana sıkı bir sopa çekeceklerdi, akşam yemeğine gecikecek, ayrıca annem okulu kırdığımı&nbsp;öğrendiği için bir sopa da orada yiyecektim, ama umurumda değildi. Çeteyle balık avına gitmek için ölüyordum. Aklım şeytanlığa da eriyordu. Joe’nun büyük bir daire çizerek Değirmen Çiftliğine yoldan gitmesini bekledim ve ondan sonra bayır aşağı&nbsp;vurdum. Çitin dışından dolanarak otlağı geçtim ve havuza çeteye görünmeden ulaşmayı becerdim. Harikulade bir haziran sabahıydı. Düğünçiçekleri dizlerime geliyordu. Tatlı bir esinti karaağaçların tepesini yalayıp geçiyor, ipek gibi yumuşak ve parlak&nbsp;yaprak bulutlarını kımıldatıyordu. Sabah saatin dokuzuydu, ben&nbsp;sekiz yaşındaydım ve yabani güllerin hâlâ çiçek açtığı arapsaçına benzeyen çalıları, üzerimden geçen yumuşacık beyaz bulutları, uzakta yayılan alçak tepeleri ve Yukarı Binfield’ı çevreleyen soluk mavi ormanıyla, beni saran erken yazı duyumsuyordum. İçimde bir nebze olsun pişmanlık yoktu. Aklımda sadece yeşil&nbsp;havuz, sazan balığı ve ipleri, oltaları ve hamurdan yapılmış yemleriyle çete vardı. Sanki cennete gitmişlerdi de, ben de onlara katılacaktım. Son âna kadar saklanarak yanlarına sokuldum. Dört&nbsp;kişiydiler; Joe, Sıd Lovegrove, getir-götürcü çocuk ve diğer bir&nbsp;dükkancının oğlu, sanırım adı Harry Barnes’dı.</p>

  <p>joe döndü ve beni gördü. “Tanrım,” diye bağırdı. “Bu velet de gelmiş.” Üstüme yürüdü, kavgaya tutuşan bir baba kediye benziyordu. “Sen ha! Ben sana ne demiştim? Şimdi hemen eve geri&nbsp;dönüyorsun, çabuk, ikile.”</p>

  <p>Joe da ben de, eğer çok kızmışsak, sesimizi alçaltırdık. Azıcık geriledim.</p>

  <p>“Bir yere gitmiyorum.”</p>

  <p>“Gidiyorsun.”</p>

  <p>“Patlat kulağına bi tane Joe,” dedi Sid. “Burada veletlerin işi yok.”</p>

  <p>“Eve gidiyorsun dedim,” dedi Joe.</p>

  <p>“Hayır.”</p>

  <p>“Haydi oğlum, haydi!” dedi ve girişti. Bir dakika sonra önde ben arkada o, dört dönüyorduk, yakaladıkça bir tane patlatıyordu. Daireler çiziyor, ama havuzdan uzaklaşmıyordum. Sonunda&nbsp;beni yakaladı, yere çöktürdü ve kulaklarımı kıvırmaya başladı.&nbsp;Bu onun en sevdiği, benimse hiç dayanamadığını işkence türüydü. Ağlıyordum, ama bu sefer geri adım atıp eve dönmeye söz&nbsp;vermeyecektim. Kalıp çeteyle birlikte balık tutmak istiyordum.&nbsp;Ansızın ötekiler benim tarafıma geçtiler ve Joe'ya yakamı bırakmasını, istiyorsam kalabileceğimi söylediler. Böylece kaldım.</p>

  <p>Ötekilerin olta ipleri, mantarları, olta iğneleri, bir çaputta da hamurdan yapılmış yemleri vardı, havuzun köşesindeki söğütten hepimiz kendimize birer dal kesmiştik. Çiftlik bizden sadece iki yüz yarda uzaktaydı ve göze çarpmamamız gerekiyordu,&nbsp;çünkü yaşlı Brewer balık avından hiç hoşlanmazdı. Onun için&nbsp;bir şey fark ettiğinden değil -çünkü havuzu yalnızca inekleri sulamakta kullanırdı- oğlanlardan nefret ettiği için. Ötekiler bana&nbsp;hâlâ haset ediyor ve ortaya çıkmamamı, benim sadece bir bacaksız olduğumu ve balıkçılıktan hiç anlamadığımı söyleyip duruyorlardı. Dediklerine bakılırsa öyle gürültü yapıyordum ki, balıkları korkutup kaçırıyordum, oysa onların yaptığı gürültünün&nbsp;yansını bile yapmıyordum. Yok, yanlarında oturamayacaktım,&nbsp;sonunda beni havuzun daha sığ ve daha az gölgelik bir yerine&nbsp;gönderdiler; benim gibi bir bacaksızın suları şapırdatıp balıkları&nbsp;kaçıracağı belliydi. Burası havuzun hiçbir balığın uğramayacağı,&nbsp;iyice durgun bir bölgesiydi, biliyordum. Sanki bir tür içgüdüyle, bir balığın yaşayabileceği yerleri tanıyordum. En sonunda balık yakalayabilecektim. Elimde olta çubuğu, kıyıdaki çimenlerde&nbsp;oturuyordum; etrafımda sinekler vızıldıyor, vahşi nanelerin kokusu içimi bayıltıyor ve kırmızı mantarın yeşil suda süzülüşünü&nbsp;seyrederken, kirli yüzümde yol yol kalmış gözyaşı izlerine rağmen, bir serkeş kadar mutluydum.</p>

  <p>Orada ne kadar oturduğumuzu Tanrı bilir. Sabah iyice sünüp gerindi, güneş adamakıllı yükseldi, ama hiçbirimize hâlâ piyango vurmamıştı. Çok sıcak ve durgun bir gündü, hava balık tutulamayacak kadar berraktı. Sanki bir tür koyu renkli aynaya&nbsp;bakar gibi, suyun en derinlerini bile görebiliyorduk. Havuzun&nbsp;ortasında, su yüzeyinin hemen altında dolanan balıklar rahatlıkla seçiliyordu; güneşleniyorlardı, bazen de kenardaki otların arasından bir keler kendini gösteriyor, parmaklarıyla otlara tutunmuş, burnu suyun hemen üzerinde, dinleniyordu. Fakat balıklar oltaya gelmiyorlardı. Ötekiler ara sıra bağırarak birinin yemi&nbsp;dişlediğini filan söylüyordu, ama doğru çıkmıyordu. Zaman yayıldıkça yayıldı, hava ısındıkça ısındı, sinekler insanı neredeyse&nbsp;canlı canlı yiyeceklerdi, setin altındaki naneler Wheeler Ana’nın&nbsp;dükkanı gibi kokuyordu. Kurt gibi acıkmıştım, akşam yemeğimi&nbsp;nerede yiyeceğimi bilmemek beni daha da acıktırıyordu. Ama&nbsp;gözlerimi mantarımdan ayırmadan, bir fare kadar sessiz, oturdum. Ötekilerin, bu sana yeter diyerek bana verdiği yem ancak&nbsp;bir misket iriliğindeydi. Ama yine de, oltama yeniden yem takmaya cesaret edemeyerek uzun süre oturdum, çünkü ne zaman&nbsp;oltamı çekecek olsam, beş mil içindeki bütün balıklan kaçıracak&nbsp;kadar gürültü yaptığımı söyleyerek sövüyorlardı.</p>

  <p>Aradan herhalde iki saat filan geçmiş olmalıydı ki, ansızın mantarımın çekildiğini fark ettim. Biliyordum, balıktı bu. Kazara benim tarafıma geçmiş ve yemi görmüş bir balık. Mantarın,&nbsp;yemin gerçekten yutulduğunda yaptığı hareketi anlamamanıza&nbsp;imkan yoktur. Oltayı kazara oynattığınızda yaptığı hareketlerden çok farklıdır. Hemen ardından sert bir eğilmeyle neredeyse&nbsp;tümüyle battı. Artık dayanamayacaktım. Haykırarak ötekilere&nbsp;haber verdim:</p>

  <p>“Balık vurdu.”</p>

  <p>“Hadi canım sen de,” diye atıldı hemen Sid Lovegrove.</p>

  <p>Ama bir an sonra kimsenin şüphesi kalmamıştı. Mantar dosdoğru dibe iniyordu, soluk kırmızısıyla suyun altında hâlâ seçiliyordu. Elimdeki değneğin gerildiğini hissettim. Tanrım, o duyguydu bu. Çekilen, gerilen bir ip ve ipin öteki ucunda bir balık! Ötekiler oltamın eğrildiğini görünce hemen kendi oltalarını bırakıp etrafımı aldılar. Oltaya var gücümle asıldım ve kocaman,&nbsp;gümüşi bir balık çektim. Havada uçacakmış gibi geliyordu. Aynı anda hepimizden bir feryat koptu. Balık oltayı koparmış ve&nbsp;setin altındaki yabani nanelerin üzerine düşmüştü. Ama orada&nbsp;su dönemeyeceği kadar sığ olduğundan, birkaç saniye yan yatmış olarak öyle kaldı. Kendini havuza atan Joe, her yana sular&nbsp;sıçratarak yanına vardı ve iki eliyle birden tuttu. Bir yandan da,&nbsp;“yakaladım,” diye haykırıyordu. Bir an sonra balığı yere, çimenlerin ortasına fırlatmış, bizler de etrafına diz çökmüş bulunuyorduk. Nasıl şeytani bir haz içindeydik, Tanrım! Zavallı can çekişen hayvan yeri göğü dövüyor, pulları gökkuşağının tüm renkleriyle şavkıyordu. Kocaman bir sazandı bu, boyu en az bir karış vardı, ağırlığı da herhalde yüz gram ederdi. Ona bakarken&nbsp;nasıl da bağırıyorduk. Ama bir an sonra sanki üzerimize bir bulut çöktü. Başımızı kaldırıp bir de baktık ki, koca Brewer, başında uzun, tencere şapkası -o günlerde giyilen, silindirle melon&nbsp;arası bir şapka-, üzerinde kösele tozlukları, elinde de kalın bir&nbsp;fındık sopasıyla tepemize dikilmiş duruyor.</p>

  <p>Ansızın, atmaca görmüş keklik gibi titredik. Birbirimize bakıp duruyordu. Dişsiz, buruş buruş ağzından hainlik akıyor, sakalını tıraş ettiği çenesiyle köknar kargasını andırıyordu.</p>

  <p>“Siz veletler, burada n’apıyorsunuz bakalım?” diye sordu.</p>

  <p>N’aptığımız ortadaydı. Kimseden çıt çıkmadı.</p>

  <p>Aniden, “Havuzumda avlanıyormuşsunuz diye duydum!” diye kükremesiyle bize doğru hamle etmesi bir oldu. Hepimiz çil yavrusu gibi dört bir yana dağıldık.</p>

  <p>Kara El bozguna uğramış kaçıyordu. Oltalarımızı ve tabii balığı da orada bırakmıştık. Koca Brewer bizi otlağın yarısına kadar kovaladı. Bereket bacakları zor bükülüyordu da yeterince hızla koşamıyordu. Ama kimi yakaladıysa, yakaladığı yerde var&nbsp;kuvvetiyle ıslattı. Nihayet peşimizi bıraktığında, otlağın ortasında durmuş, bas bas bağırarak, hepimizin isimlerini bildiğini ve&nbsp;babalarımıza şikayet edeceğini söylüyordu. Arkada kaldığımdan&nbsp;tekmelerin çoğunu ben yemiştim. Sırtın öbür tarafına vardığımızda, baldırlarımda kırmızı bereler bulunuyordu.</p>

  <p>Günün geri kalanını çeteyle beraber geçirdim. Benim gerçek bir üye olup olmadığıma daha karar vermemişlerdi, ama şimdilik bana göz yumuyorlardı. Düzmece bir hikayeyle sabah izni&nbsp;koparmış olan getir-götürcü çocuğun artık birahaneye dönmesi&nbsp;gerekiyordu. Geri kalanlarımız, bütün günü izin almadan evden&nbsp;uzakta geçiren çocukların yaptığı gibi, uzun, bol kavisli bir yürüyüşle etrafı kolaçan ettik. Bu benim, Katie Simmons’la çıktığımız yürüyüşlere hiç benzemeyen, ilk gerçek erkek çocuk yürüyüşümdü. Akşam yemeğini, kasabanın kıyısındaki, paslı tenekeler ve yabani dereotlarıyla dolu, kurumuş hendekte yedik. Herkes kendi yemeğinden bana birer lokma verdi. Sid Lovegrove’daysa bir peni vardı, onunla bir Peni Canavarı aldık ve aramızda bölüştük. Hava çok sıcak, dereotlarının kokusu çok keskin, Peni Canavarıysa geğirticiydi. Sonra kalkıp Yukarı Binfield’ın tozlu, beyaz yoluna vurduk. O yoldan ilk kez gidiyordum.&nbsp;Kurumuş yapraklarını yere halı gibi seren, en üst dallarındaki&nbsp;kuşların nokta gibi gözüktüğü koca gövdeleriyle başları göğe&nbsp;eren kayın ormanından geçtik. O günlerde ormanlarda herkes&nbsp;istediği yere giderdi. Binfield Konağı kapalıydı, artık sülün yetiştirmiyorlardı ve en fazla görüp görebileceğimiz, odununu yüklemiş bir arabacıydı. Kesik bir ağaç gördük, gövdesindeki halkalar&nbsp;iyi bir hedef olura benziyordu. Taşlarla onu vurmaya başladık.&nbsp;Sonra ötekiler sapanla kuş vurmaya çalıştılar. Sid Lovegrove bir&nbsp;ispinoz vurduğuna ve hayvanın bir ağacın çatalına takıldığına&nbsp;yemin etti. Joe, yalan söylüyorsun deyince, epey tartıştılar. Sonra kuru yaprak yığınlarıyla dolu bir kireç çukuruna indik ve bağırıp sesimizin yankısını dinledik. Sonra birimizin ağzından terbiyesiz bir kelime çıktı, ardından hepimiz bildiğimiz bütün terbiyesiz kelimeleri sayıp dökmeye başladık, öbürleri bana katıla&nbsp;katıla gülüyorlardı, çünkü ben sadece üç tane biliyordum. Sid&nbsp;Lovegrove, bebeklerin nasıl doğduğunu bildiğini söyledi, tıpkı&nbsp;tavşanlarınki gibiymiş, yalnız kadınlarda bebek kadının karnından çıkıyormuş. Harry Barnes, bir kayın ağacına bir cümle kazımaya kalktı, ama ilk iki kelimeden sonra yorulup vazgeçti. Sonra Binfield Konağı’nın kapıcı kulübesinin etrafında döndük. Güya, yerin altında içi balık dolu kocaman bir havuz varmış, ama&nbsp;bugüne kadar kimse içeri girmeye cesaret edememiş, çünkü aynı zamanda evin bakıcısı da olan kapıcı yaşlı Hodges, oğlanlara&nbsp;göz açtırmazmış. Biz geçerken kulübenin yanındaki sebze bahçesinde bir şeyler kazmakla meşguldü. Dikenli telin arkasından&nbsp;ona türlü çeşitli arsızlıklar yaptık. Bunu, bizi kovalayana kadar&nbsp;sürdürdük. Ardından Walton Yolu’ndan aşağı kaptırdık, geçen&nbsp;arabacılara eller kollar yapıyorduk, ama çitin öteki tarafında olduğumuz için kırbaçlarıyla bize erişemiyorlardı. Walton Yolu’nun yanında bir taşocağı, onun da altında bir çöplük vardı ve&nbsp;en sonunda böğürtlen dolu bir çalılığa geliniyordu. Paslı teneke&nbsp;kutular, eski bisiklet gövdeleri, sağından solundan yeşillikler&nbsp;çıkmış delik tencereler ve şişe kırıkları dağlar gibi yığılmıştı.&nbsp;Orada yarını saat kadar oyalandık. Harry Barnes, Aşağı Binfield’da demircinin hurda demirin yüz kilosuna altı peni verdiğine yemin ettiği için, çıktığımızda hurda demir aramaktan tepeden tırnağa pisliğe bulanmıştık. Sonra Joe, bir böğürtlen çalılığında, içinde yarı tüylenmiş yavrular olan bir ardıçkuşu yuvası&nbsp;buldu. Onları ne yapacağımızı uzun uzun konuştuktan sonra,&nbsp;hepsini yuvadan aldık, taşa tuttuk ve üzerlerinde tepindik. Dört&nbsp;yavru vardı, dolayısıyla üzerinde tepinmek için her birimize birer yavru düşmüştü. Artık çay zamanı geliyordu. Koca Brewer ın&nbsp;sözünde duracağını ve bizi esaslı bir sopanın beklediğini biliyorduk. Ama dışarıda daha fazla kalamayacak kadar acıkmıştık. Sonunda evin yolunu tuttuk. Yolda bir kavga daha koptu, çünkü&nbsp;bahçelerden geçerken farelere rastlıyor ve onları sopayla kovalıyorduk. Her akşam bahçesinde çalışan ve onunla övünen, istasyon şefi yaşlı Bennet, öfkeden deliye dönmüş vaziyette bizi kovaladı, çünkü soğan yataklarından birini ezmiştik.</p>

  <p>On mil yol yürüdüğüm halde yorgun değildim. Bütün gün çetenin peşinde sürtmeme, onlar ne yapıyorsa aynını yapmaya&nbsp;çalışmama rağmen bana hâlâ “velet” diyor ve beni ellerinden geldiğince tersliyorlardı, ama amacıma az çok erişmiştim. İçimde&nbsp;muhteşem bir duygu vardı, duymadıkça anlayamayacağınız bir&nbsp;duygu -ama eğer erkekseniz, mutlaka bir gün başınıza gelecektir. Artık bir velet değildim, bir oğlan çocuğu olmuştum, biliyordum. Ve bir oğlan çocuğu olmak, büyüklerin yakalayamayacağı&nbsp;yerlerde serserilik etmek, fare kovalamak, kuş vurmak, taş atmak, arabacılara el kol hareketleri yapmak ve bağıra bağıra terbiyesiz sözler söylemek harika bir şeydi. İnsana çok kuvvetli bir&nbsp;safa ait olma duygusu veriyordu, her şeyi bilme ve hiçbir şeyden&nbsp;korkmama duygusu. Ve bunların hepsi, kuralları çiğneyip bir&nbsp;şeyleri öldürmekle ilgiliydi. Beyaz, tozlu yol, insanın giysilerinden gelen hafif ve sıcak ter kokusu, yabani dereotlarının ve nanelerin kokusu, açık saçık sözler, çöplük çukurundan yükselen&nbsp;ekşimsi çirkef kokusu, köpüren limonatanın tadı ve insanı geğirten gazı, kuş yavrularının üstünde tepinme, oltanın ucunda çırpınan balığın uyandırdığı duygu -hepsi onun bir parçasıydı.&nbsp;Tanrı’ya şükür ki, bir erkektim, çünkü hiçbir kadın bunları hissedemez.</p>

  <p>Koca Brewer, elbette hiç durmamış ve olanları herkese yetiştirmişti. Babam suratı beş karış, elinde bir kayışla dükkandan dışarı fırladı. Joe’nun canını çıkaracaktı. Ama Joe mücadele etti, bağırıp çağırdı, tekmeler savurdu, öyle ki, babamın ancak birkaç&nbsp;vuruşu yerini bulabildi. Fakat ertesi gün okul müdüründen dört&nbsp;başı mamur bir dayak yedi. Ben de mücadele ettim, ama annemin beni kolayca dizine yatırabileceği kadar ufaktım. Bana kayışla öyle temiz bir, “Bu okulu kırdığın için, bu kuşlar için, bu...”&nbsp;sopası çekti ki... Yani o gün tam üç kez dayak yemiş oldum: biri Joe’dan, biri koca Brewer’dan, biri de annemden. Ertesi gün&nbsp;çete, benim hâlâ gerçek bir üye olmadığıma ve sınavdan geçmeme karar verdi. Solucanı yutmadan önce mutlaka ısırmam gerektiği konusunda hiç taviz vermediler. Üstelik, en ufakları olmama rağmen sahiden kocaman bir balık yakalamayı becerdiğim için kıskançlıktan ölmek üzere olduklarından, sonradan,&nbsp;yakaladığım balığın aslında o kadar da büyük olmadığı konusunda ağız birliği ettiler. Balıklar söz konusu olduğunda genel&nbsp;eğilim her anlatışta balığın biraz daha büyümesiyken, benim yakaladığım balık her konuşmada biraz daha küçüldü, öyle küçüldü, öyle küçüldü ki, sonunda bir mırmır halini aldı.</p>

  <p>Ama önemi yoktu. Balık tutmuştum. Mantarın suyun altına dalışını ve oltanın ucunda oynayan balığı görmüştüm. Ne yalan&nbsp;atarlarsa atsınlar, bunu elimden alamazlardı.</p>
</body>
</html>
