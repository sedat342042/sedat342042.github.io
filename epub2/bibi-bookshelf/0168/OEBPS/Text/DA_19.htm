<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:o="urn:schemas-microsoft-com:office:office">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h1 class="sigil_not_in_toc" id="calibre_pb_14"><a id="bookmark26"></a>&nbsp;</h1>

  <h2 id="sigil_toc_id_7">2</h2>

  <h1 class="sigil_not_in_toc">&nbsp;</h1>

  <p>Çuhaçiçekleri açmaya başlamıştı. Sanırım mart ayının bir yerlerindeydik.</p>

  <p>Westerham’den geçmiş, Pudley’e doğru yol alıyordum. Hırdavatçıyla, dükkanı için bir ekspertiz, sonra da ikna edebilirsem, mütereddit olduğu hayat sigortası konusunda bir mülakat yapacaktım. Onun adını bize yerel acentemiz bildirmişti, ama son&nbsp;anda korkmuş ve altından kalkıp kalkamayacağına dair şüpheye&nbsp;düşmüştü. Dil döküp insanları ikna etmekte üstüme yoktu. Bunu sağlayan da şişmanlıktı. İnsanları neşeli bir haletiruhiyeye sokuyor, çek imzalamayı sanki zevkli bir olaymış haline döndürüyordu. Tabii farklı insanlara yanaşmanın farklı yolları vardır. Bazılarında bütün ağırlığı ek avantajlara verirsiniz, bazılarını ise ya&nbsp;karısı sigortasız ölecek olursa diye çaktırmadan endişeye sevk&nbsp;edersiniz.</p>

  <p>Külüstür araba döne dolana alçak tepeleri aşıyordu. Tanrım, ne güzel bir gündü! Mart ayında böyle günler olur, sanki kış yorulup da birden mücadeleden çekilir. Oysa, hemen öncesinde&nbsp;genellikle “keskin” tabir edilen, yani gökyüzünün sert, soğuk bir&nbsp;maviye büründüğü ve rüzgarın ısırdığı havalarla boğuşmuştuk.&nbsp;Ardından rüzgar birden durdu ve güneş yüzünü gösterdi. Ortalık nasıl güzeldi anlatamam. Tatlı, sarı bir gün ışığı, tek bir yaprak kımıldamıyor, uzaklardan gelen hafif bir yel esintisi, taa karşılarda yemyeşil tepelere yayılmış, kar lekesini andıran koyun&nbsp;sürüleri. Aşağı vadilerde tüten bacalar, kıvrıla kıvrıla yükselen&nbsp;ve yele karışan duman. Kendimi yola kaptırmıştım. Hava o kadar sıcaktı ki, insanın üstündekileri çıkarası geliyordu.</p>

  <p>Yolun kenarında, otların çuhaçiçeklerini bastırdığı bir noktaya geldim. Burada toprak herhalde killiydi. Yavaşlayıp, yirmi yarda kadar ileride durdum. Hava kaçırılmayacak kadar güzeldi. Dışarı çıkıp bahar kokulu havayı içime çekmeli, eğer gelen&nbsp;giden yoksa bir iki Çuhaçiçeği koparmalıydım. Hatta, koca bir&nbsp;demet yapıp eve, Hilda’ya götürmek de aklımdan geçmedi değil.</p>

  <p>Motoru durdurup dışarı çıktım. Bu külüstürü rölantide çalışır halde bırakıp çıkmaktan oldum olası hoşlanmam, hep çamurlukları silkeleyip düşüreceğinden ya da benzer bir şeyden çekinirim. Kaportayı açıp da motora bir bakan, karşısında eski&nbsp;Avusturya İmparatorluğu’nu görmüş gibi oluyordu, bütün parçalar birbirine iplerle bağlanmıştı, ama araba her nasılsa gidiyordu. İnsan bir makinenin nasıl olup da böyle aynı anda her yönde titreştiğine imkanı yok inanamazdı. Bir yerlerde okumuştum,&nbsp;yerin yirmi iki çeşit ya da daha fazla titreme hareketi varmış, işte tıpkı buna benziyordu. Eğer rölantide çalışırken arkadan bakacak olursanız, aynı hula-hula dansı yapan Hawaiili kızlardan&nbsp;birini seyreder gibi oluyordunuz.</p>

  <p>Yolun kenarında, beş kol demiriyle demirlenmiş bir kapı vardı. Ona doğru yürüyüp şöyle bir yüklendim. Etrafta kimsecikler gözükmüyordu. Havanın alnıma çarparak daha bir ferahlık duygusu vermesi için şapkamı geriye doğru biraz yıktım. Çitin altındaki çimenlik tümüyle çuhaçiçeği doluydu. Kapının iç tarafında,&nbsp;birileri ya da belki bir serserinin yaktığı ateşin izleri duruyordu.&nbsp;Üstünden hâlâ incecik dumanı tüten bir küçük akkor yığını. Biraz ileride sumercimekleriyle kaplı küçük bir havuz vardı. Bahçeyi kışlık otlar bürümüştü. Arazi dik bir bayır halinde indikten&nbsp;sonra kalker bir düzlüğe geliyor ve orada bir kayın korucuğu&nbsp;bulunuyordu. Sanki ağaçlar yeni yaprakların saldığı bir tür buğuyla kaplıydı. Etrafa mutlak bir sessizlik hakimdi. Küller bile&nbsp;yerinden oynamıyordu. Uçak sesi şöyle dursun, öten bir tarlakuşu dışında en ufak bir ses yoktu.</p>

  <p>Kapıya abanarak orada biraz daha durdum. Yalnızdım, tümüyle yalnız. Ben bahçeye bakıyordum, bahçe bana. Neler hissettiğimi anlayıp anlayamayacağınızı merak ediyorum.</p>

  <p>Hissettiklerim son zamanlar için öylesine sıradışı kaçıyordu ki, söylediğimde aptalca bile gelebilir. Kendimi <i>mutlu</i> hissettim.&nbsp;Her ne kadar sonsuza kadar yaşamayacaksam da, kendimi sonsuza kadar yaşayacakmış gibi hissettim. Arzu ederseniz siz bunun, o günün baharın ilk günü olmasından ileri geldiğini söyleyebilirsiniz. Seks hormonları üzerindeki mevsimlik etkiler filan.&nbsp;Ama bence orada olan, bundan başka bir şeydi. İşin tuhafı, beni birden hayatın yaşamaya değer bir şey olduğuna ikna eden,&nbsp;çuhaçiçeklerinden ya da bayırdaki taze goncalardan çok, kapının yanındaki ateş kalmasıydı. Durgun bir günde odun ateşinin&nbsp;nasıl göründüğünü bilirsiniz. Tamamen yanıp ak küle dönmüş,&nbsp;ama hâlâ şeklini muhafaza eden odunlar ve külün altından akseden o parlak, kızıl ışıma. Kızıl korun daha da canlı görünmesi ilginçtir, insana canlı her şeyden daha büyük bir yaşam duygusu verir. Onda bir tür yoğunluk, bir titreşim, şimdi tam kelimelerini bulamayacağım bir şeyler vardır. Ama insana hayatta&nbsp;olduğunu hissettirir. Etraftaki başka her şeyi hissetmenizi sağlayan, resimdeki nokta gibidir.</p>

  <p>Çuhaçiçeğinin birini koparmak için eğildim, ama koca göbeğimden dolayı ulaşamadım. Bunun üzerine dizlerimin üzerine çökerek koca bir demet topladım. Tavşankulağına benzeyen&nbsp;kıvrımlı yaprakları vardı. Neyse ki, etrafta beni gören kimse&nbsp;yoktu. Doğrulup çuhaçiçeğı demetimi kapının direğinin üstüne&nbsp;koydum. Sonra içten gelen bir dürtüyle takma dişlerimi çıkardım ve seyrettim.</p>

  <p>Eğer bir aynam olabilseydi, tamamımı görebilirdim, gerçi aslında neye benzediğimi zaten biliyordum. Artık giyilecek hali kalmamış, ringa kılçığı grisi bir takım elbise giyen, melon şapkalı, kırk beşlik bir şişko. Bir karım, iki çocuğum ve varoşta bir&nbsp;evim olduğu adeta üzerimden akıyordu. Kırmızı bir yüz ve haşlak, mavi gözler. Biliyorum, bana söylemeniz gerekmiyor. Ama&nbsp;takma dişlerime yerlerine oturtmadan önce son kez baktığımda&nbsp;beni çarpan, onların artık benim için mesele olmaktan çıktığıydı. Takma dişlerim bile benim için artık mesele değildi. Evet,&nbsp;şişmandım. Evet, kitap kurdunun beceriksiz kardeşine benziyordum. Evet, artık hiçbir kadın, karşılığında para almadan benimle yatağa girmezdi. Bunların hepsini biliyordum. Ama aldırmıyordum işte. Kadınları istemiyordum, hatta tekrar gençliğime&nbsp;dönmeyi bile istemiyordum. Tek istediğim yaşamaktı. Ve orada&nbsp;durmuş çuhaçiçeklerine ve çitin altındaki kızıl korlara bakarken, yaşıyordum. Bu insanın içinden gelen bir duygudur, sakindir, ama yine de alev gibidir.</p>

  <p>Çitin epeyi aşağısında, sıklığıyla insanda üzerine basıp yürüme hissi uyandıran bir halıyı andıran, sumercimekleriyle kaplı havuz duruyordu. İnsanlar neden bu kadar budala yaratıklardır&nbsp;acaba? Vakitlerini türlü çeşitli ahmaklıklar peşinde koşarak harcayacaklarına, neden sadece gezinip etraflarına bakmazlar? Örneğin şu havuzu -ve içindekileri- alalım. Orada su kertenkeleleri, suyılanları, suböcekleri, mayısböcekleri, sülükler ve ancak&nbsp;mikroskopla görebileceğimiz, Tanrı bilir daha neler yaşıyordu. Yaşamlarının sırrı işte oracıkta, suyun içindeydi. İnsan bütün bir ömrü, hatta on ömrü, onları seyretmekle geçirebilir ve yine de,&nbsp;o bir tek havuzun bile dibine ulaşmış sayılmazdı. Ve bütün bunlar olurken, içinizi o harikuladelik duygusu kaplar, içinizde o&nbsp;tuhaf ateş yanardı. Aslında sahip olmaya değer tek şey buydu ve&nbsp;biz bunu elimizin tersiyle itiyorduk.</p>

  <p>Ama ben itmiyor, istiyordum. En azından o an öyle düşünüyordum. Beni sakın yanlış anlamayın. Bir kere baştan söyleyeyim, çoğu Cockney’in aksine, “kır, mır” diye yanıp tutuşmam. Kırın böyle hissedemeyecek kadar yakınında büyüdüm. İnsanların kentlerde ya da varoşlarda yaşamasına engel olmak istemem.&nbsp;Bırakalım onlar yerlerinde kalsınlar. Ayrıca tüm insanlığın bütün zamanını etrafta dolaşıp çuhaçiçeği toplayarak geçirmesini&nbsp;öneriyor filan da değilim. Çalışmamız gerektiğinin farkındayım.&nbsp;Birtakım adamlar madenlerde ciğerlerini tükürdüğü ve bazı&nbsp;genç kızlar da daktilo başında ömür tükettiği için, birileri çuhaçiçeği toplamaya gidebiliyor. Kaldı ki, koca bir göbeğiniz ve sıcak bir eviniz varsa, çiçek toplamak istemezsiniz. Ama konu bu&nbsp;değil. Bahsettiğim, içimde doğan o duyguydu, her zaman olmayan, ancak ara sıra hissettiğim o duygu. Böyle bir duyguya sahip&nbsp;olmak iyi bir şey, biliyorum. Üstelik, böyle bir şey herkese iyi&nbsp;gelecek, ya da hemen hemen herkese. Hemen, köşeyi döner&nbsp;dönmez, oracıkta duruyor ve biz, hepimiz onun orada olduğunu biliyoruz. Şu makineli tüfekleri ateşlemeyi kesin! Her ne avlayacaksanız, bu avı durdurun! Sakin olun, nefesinizi salıverin,&nbsp;bırakın kemiklerinizden içeri birazcık barış sızsın. Ama faydasız.&nbsp;Hiçbirini yapmayız. Biz sadece aynı kanlı budalalıkları yapmaya&nbsp;devam ederiz.</p>

  <p>Ve yeni savaş ufukta belirmişti. 1941 diyorlardı. Yani güneşin etrafında üç tur daha attıktan sonra dosdoğru onun içine vınlayacaktık. Tepemize yağan, siyah puro biçimli bombalar,&nbsp;Bren makinelilerinden fırlayan, aerodinamik mermiler. Ama bu&nbsp;beni özel olarak kaygılandırmıyordu. Bir kere savaşamayacak&nbsp;kadar yaşlıydım. Hava akınları filan da olacaktı kuşkusuz, ama&nbsp;onlar kimseyi öldürmezdi. Ayrıca bu tür bir tehlike olsa bile, bu&nbsp;önceden gelip de insanın düşüncelerine girmezdi. Daha önce de&nbsp;defalarca söylediğim gibi, beni korkutan savaş değil, sonrasıydı.&nbsp;Hatta muhtemelen bu bile beni şahsen etkilemeyecekti. Benim&nbsp;gibi bir adamı kim n’apsındı? Siyasi bir şüpheli olamayacak kadar şişmandım. Kimse beni kauçuk bir copla ya da matrakla&nbsp;dövmeye kalkmazdı. Ben, polis gelip de dağılmalarını söylediğinde, kuzu kuzu dağılan ortalama bir insandım. Hilda’ya ve çocuklara gelince, onlar muhtemelen hiçbir şeyin farkına varmayacaklardı. Ama yine de korkuyordum. Dikenli teller! Sloganlar!&nbsp;Devasa yüzler! İnfazcının insanı arkadan vurduğu mantarla kaplı hücreler! Sırası gelmişken, bu asıl, entelektüel olarak benden&nbsp;daha cahil olanları korkutuyordu. Peki neden? Çünkü bu, size&nbsp;anlatmaya çalıştığım o şeye, o içinizde hissettiğiniz duyguya elveda anlamına geliyordu, isterseniz ona barış deyin. Ama barış&nbsp;derken savaşın olmayışını kastetmiyorum, ta içinizde hissettiğiniz barışı kastediyorum. Ve eğer kauçuk coplu delikanlılar bizi&nbsp;ele geçirirlerse, o ebediyen kaybolacak.</p>

  <p>Çuhaçiçeği demetimi alıp kokladım. Aklıma Aşağı Binfield geldi. Yirmi yıl hiç hatırlamadıktan sonra, son iki ay içinde aklıma gelip durması tuhaftı. Ve tam o anda, yolun üst yanından gelen arabayı duydum.</p>

  <p>Karnıma bir yumruk yemiş gibi oldum. Birden n’aptığımın farkına vardım. -Pudley’deki hırdavatçının envanterini gözden&nbsp;geçirmem gerekirken, çuhaçiçeklerinin peşinde koşuyordum.&nbsp;Daha da kötüsü, ya arabadakiler beni gördülerse? Elinde bir çuhaçiçeği demetiyle, melon şapkalı, şişman bir adam. Şişman&nbsp;adamlar Çuhaçiçeği toplamamalıdırlar, hele böyle göz önünde.&nbsp;Neyse ki, araba görüş alanına girmeden elimdekini çitin öte tarafına kaldırıp atmaya fırsat buldum. İyi ki böyle yapmışım. Araba, ancak yirmilerinde, bir sürü ahmakla doluydu. Beni görseler, nasıl tefe koyarlardı. Hepsi birden bana bakıyordu -size&nbsp;doğru gelen bir arabadaki insanların, size nasıl baktığını bilirsiniz- ve birden, onların şu anda bile ne yaptığımı tahmin edebilecekleri düşüncesiyle irkildim. En iyisi onları başka şeye inandırmaktı. Bir adam kır yollarında niye durup da arabasından çıkar? Gayet açık! Tam yanımdan geçerlerken, pantolon düğmelerimi çözüyormuş gibi yaptım.</p>

  <p>Arabayı krank kullanarak çalıştırmam gerekti (çünkü marş artık basmıyordu). Ne garip, tam düğmelerimi iliklerken ve tüm&nbsp;dikkatimi öbür arabadaki genç ahmaklara vermişken, aklıma&nbsp;harika bir fikir geldi.</p>

  <p>Aşağı Binfield’a gidecektim.</p>

  <p>Neden olmasın? diyordum, arabayı üst vitese geçirirken. Neden gitmeyeyim? Beni durduracak ne vardı? Nasıl olmuştu da bunu daha önce akıl edememiştim? Aşağı Binfield’da sakin bir&nbsp;tatil -tam istediğim şey.</p>

  <p>Sakın benim Aşagı'Binfield’a geri dönüp orada <i>yaşamak</i> filan gibi fikirler beslediğimi sanmayın. Hilda'yı ve çocukları terk&nbsp;edip, başka bir ad altında yeni bir hayat kurmanın hayalini filan&nbsp;da kuruyor değildim Bu tür şeyler ancak kitaplarda olur. Ama&nbsp;hiçbir şey beni gizlice Aşağı Binfield’a inip de orada tek başıma&nbsp;bir hafta geçirmekten alıkoyamazdı.</p>

  <p>Sanki her şeyi kafamda önceden planlamış gibiydim. Param yettiği kadar kalabilirdim. Gizli hâzinemde hâlâ on iki papelim&nbsp;duruyordu. Ve on iki papelle, gayet konforlu bir hafta geçirilebilirdi. Yılda bir kez, o da genellikle ağustosta ya da eylülde aldığım, on beş günlük bir iznim vardı. Ama, eğer uygun bir hikaye uydurabilirsem -çaresiz bir hastalıktan ölmek üzere olan&nbsp;bir akraba veya ona benzer bir şey- şirketi, iznimi birer haftalık&nbsp;iki ayrı bölüm halinde kullanmaya ikna edebilirdim. Böylece,&nbsp;Hilda daha olup biteni anlamadan, tümüyle kendime ayıracağım&nbsp;bir haftam olurdu. Mesela mayısta, akdikenler çiçek açarken.&nbsp;Aşağı Binfield’da, Hilda’sız, çocuklarsız, Uçan Semender’siz, EIlesmere Sokaksız, ödenecek herhangi bir taksit ya da fatura telaşı olmadan, trafik gürültüsüz bir hafta -avare dolaşılacak ve kafa dinlenecek bir hafta!</p>

  <p>Peki ama, Aşağı Binfielda gitmeyi neden istiyorsun? diyeceksiniz. Neden ille Aşağı Binfield? Oraya vardığımda ne bulmayı umuyorum?</p>

  <p>Aslında hiçbir şey. Zaten asıl neden de bu. Ben barış ve huzur peşindeyim. Barış! Bir zamanlar Aşağı Binfield’da barış içindeydik. Size orada yaşanan, savaştan önceki eski yaşam tarzını anlatmıştım. Onu mükemmelmiş gibi göstermeye çalışmıyorum.&nbsp;Hatta daha ileri gidip, onun uyuşuk, boş, bitkisel hayat gibi bir&nbsp;hayat olduğunu bile söyleyebilirim. İsterseniz siz de, bizim şalgamlar gibi yaşadığımızı öne sürebilirsiniz. Ama şalgamlar patronlarının tehdidi altında yaşamaz, bir sonraki krizi ya da savaşı düşünerek geceyi uykusuz geçirmezler. Orada, barış bizim içimizdeydi. Kuşkusuz hayatın Aşağı Binfield’da bile değiştiğini biliyordum. Ama yerin kendisi değişmiş olamazdı. Binfield Konağının etrafındaki kayınlar, Burford Bendi’nin alt tarafındaki tali&nbsp;yol, pazaryerindeki at yalağı yerinde duruyordu. Sadece bir haftalığına oraya dönmek ve o duyguyu doyasıya içime çekmek istiyordum. Bunda bir parça, çöle inzivaya çekilen Doğulu bilgeleri andıran bir taraf vardı. Ve işlerin gidişatına bakılırsa, önümüzdeki birkaç yıl içinde çöle inzivaya çekilen bir sürü insan&nbsp;olacaktı. Ortalık, koca Porteous’un anlattığı şu antik Roma dönemindekine dönecekti, hani o kadar çok münzevi vardır ki, her&nbsp;mağaranın önünde bir de bekleyenler listesi asılıdır.</p>

  <p>Orada bütün gün oturup yere bakacak değildim. Sadece kötü günler gelmeden önce soğukkanlılığıma kavuşmak istiyordum. Ama, hiç hayatiyetini tümüyle kaybetmemiş biri, kötü günlerin geleceğini bekler mi? Daha ne olacağını bilmiyorduk&nbsp;ama, bir şeylerin yaklaştığını biliyorduk. Belki bir savaş çıkacaktı, belki de bir ekonomik kriz -kötü bir şeyler olacaktı, ama ne?&nbsp;Bilmiyorduk. Yalnız bu gidişat baş aşağı bir gidişattı. Ya mezarda son bulacaktı ya da lağım çukurunda, ama hangisi? Bilmiyorduk. Eğer insanın içinde gerekli duygular yoksa, bu tür şeylerle&nbsp;başa çıkamaz. Oysa, savaştan sonraki yirmi yıl içinde hepimiz&nbsp;bir şeyleri yitirmiştik. Bu sanki son damlasına kadar sıkıp tükettiğimiz bir tür hayat iksiriydi. Bütün bu köpürüp sönmeler. Bir&nbsp;parçacık para için bu bitmek bilmeyen koşuşturma. Otobüslerin, bombaların, radyoların, telefonların susmak bilmeyen gürültüsü. Tümüyle yıpranmış sinirler, içi boşalmış kemikler.</p>

  <p>Gaza bastım. Aşağı Binfield’a gitmenin düşüncesi bile bana iyi gelmişti. Bilirsiniz canım. Havasızlıktan daralmışken, sanki&nbsp;birden soluklanmış tim. Hani büyük denizkaplumbağaları vardır, burun deliklerini kapatıp yukarı doğru yüzer ve çıkıp akciğerlerini havayla doldurduktan sonra tekrar dalıp deniz yosunlarının ve ahtapotların arasına katılırlar. Hepimiz bir çöp kutusunun dibinde havasızlıktan daralmış sürünürken, ben yukarı&nbsp;çıkmanın bir yolunu bulmuştum. Aşağı Binfield’a dönmek! Külüstür, yapabileceği maksimum hıza, yani saatte kırk mile çıkana kadar ayağımı gaz pedalından çekmedim. Araba, sanki çanak&nbsp;çömlek parçalarıyla dolu teneke bir tepsi gibi tıngırdıyordu ve bu gürültünün arkasına sığınarak şarkı söylemeye başladım.</p>

  <p>Birden Hilda’yı hatırladım ve o anda, sanki süt kabına düşmüş bir sinek görmüşe döndüm. Bu beni kendime getirmeye ve hızımı yirmi mile düşürmeme yetti.</p>

  <p>Tabii onun olanı biteni er ya da geç anlayacağına kuşku yoktu. Ağustosta bir haftalık tatil konusunu fazla şüphelendirmeden yutturabilirdim. Firmanın bu yıl sadece bir hafta izin verdiğini&nbsp;söylerdim, olur biterdi. Bu konuda muhtemelen fazla dır dır etmezdi, çünkü böylelikle tatil masraflarını kısmış olacaktık. Çocuklarsa, deniz kıyısında her halükarda bir ay kalıyorlardı, yani&nbsp;onların da bir kaybı yoktu. Sorun, mayısta ortadan kaybolacağım bir hafta için uygun bir mazeret bulmaktı. Hiçbir şey söylemeden ortadan kaybolamazdım. En iyisi ona epey önceden, Nottingham, Derby, Bristol ya da yeterince uzak bir başka yere, özel&nbsp;bir görevle gönderileceğimi söylemekti. Eğer bunu iki ay önceden söylersem, bir şey saklamaya çalışıyormuşum gibi olmazdı.</p>

  <p>Ama er ya da geç anlayacaktı. Bu konuda Hilda’ya güvenin! İnanmış gibi görünerek başlar, sonra o sessiz ve inatçı tarzıyla,&nbsp;insanın Nottingham’a, Derby’ye, Bristol’e ya da işte her neresiyse oraya, adımını bile atmadığını ortaya çıkarıverir. Bunu nasıl&nbsp;becerir bilinmez. Ne azim! Ortaya attığınız mazeretteki tüm zayıf noktaları iyice ortaya serene kadar hiç sesini çıkarmaz, sonra&nbsp;birden, ağzınızdan kaçan bir dikkatsiz söz üzerine, başlar yüklenmeye. Aniden önünüze birden koca bir dosya konur. “Geçen&nbsp;cumartesi gecesi nerdeydin? Yalan söyleme! Bir kadınla beraberdin! Şu saçları görüyor musun? Onları, ceketini fırçalarken buldum. Bak, iyi bak! Benim saçlarım bu renk mi?” Şenlik başlamıştır. Tanrı bilir, bu sahne bizim evde kaç kez yaşandı? Kadın konusunu bazen tutturur, bazen tutturamaz, ama nihai sonuçlar&nbsp;hep aynıdır. Artık haftalarca dırlanır. Evde münakaşasız bir tek&nbsp;yemek yenmez -çocuklar neler olup bittiğinin hiç farkında değillerdir. Tabii en talihsiz durum ona gerçeği söylemem ve o bir&nbsp;haftayı neden ve nasıl geçirdiğimi anlatmam olurdu. Bu durumda artık bana mahşerde bile inanmazdı.</p>

  <p>iyi de, ne diye kaygılanıyordum? Daha önümüzde sürüyle zaman vardı. Bir şeyin olmadan öncesiyle olduktan sonrası çok&nbsp;farklıdır. Gaza yeniden yüklendim. Aslında bir fikrim daha vardı, hatta ilkinden daha iyi bir fikir. Mayısta gitmeyecektim. İri&nbsp;tatlı su balığı av mevsiminin başladığı, haziranın ikinci yarısında gidecek ve balık avlayacaktım!</p>

  <p>&nbsp;</p>

  <p>Neden olmasındı ki? Madem barış istiyordum, al sana barış, balık tutmaktan büyük barış mı olurdu? Tam o anda aklıma öyle müthiş bir fikir geldi ve beni yerimden zıplattı ki, az kalsın direksiyona hakimiyetimi kaybediyordum.</p>

  <p>Gidip Binfield Konağının havuzundaki koca sazanı avlayacaktım!</p>

  <p>Bir kez daha. Neden olmasın? Bütün hayatımızı, yapmak istediğimiz şeylerin yapılamaz şeyler olduğunu düşünerek tüketmemiz yeterince tuhaf değil miydi? O sazanları neden avlamayacaktım ki? Ama yine de, daha bu cümleyi kurar kurmaz, size de bu, sanki imkansız, asla olamayacak bir şey gibi gelmedi mi? Bana&nbsp;öyle geldi, hatta şimdi bile öyle geliyor. Hani rüyanızda, mesela&nbsp;bir film yıldızıyla yatarsınız ya da dünya ağırsiklet boks şampiyonu olursunuz. İşte bu iş bana sanki öyleymiş gibi geliyordu. Oysa aslında imkansız falan olmadığı gibi, oldukça da olasıydı. Olta takımı kiralanabilirdi. Binfield Konağı nın şimdiki sahibi kimse, herhalde biraz para karşılığı izin verirdi. O havuzda avlanabilmek için günde beş liraya bile kıyardım. Ama muhtemelen ev&nbsp;hâlâ boştu ve havuzun varlığını bilen de kimse yoktu.</p>

  <p>Gözümde, orada, ağaçların arasında, yıllardır durmuş beni bekleyen, o loş yer canlandı. Ve suda usul usul kımıldanırken&nbsp;hâlâ ışıyan o koca gövde. Tanrım! Eğer otuz yıl önce o büyüklükteyseler, şimdi kim bilir nasıl olmalıydılar?</p>
</body>
</html>
