<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h1 class="sigil_not_in_toc" id="calibre_pb_12"><a id="bookmark23"></a>&nbsp;</h1>

  <h2 id="sigil_toc_id_6">10</h2>

  <h1 class="sigil_not_in_toc">&nbsp;</h1>

  <p>Ealing”de bir pansiyonda kalıyordum. Yıllar ağır ağır birbirini kovalıyordu. Aşağı Binfield aklımdan tamamen silinmişti. 8.15’te tabanları yağlayan ve iş arkadaşlarının ne yaptığım merak eden tipik, çalışkan bir genç kentliydim. Şirkette hakkımda&nbsp;oldukça iyi konuşuluyordu ve ben de hayatımdan memnundum. Savaş sonrası ortalığı kasıp kavuran başarı virüsüne az çok&nbsp;ben de tutulmuştum. O günlerin sloganlarını hatırlayın. İttir,&nbsp;çak, parçala, öğüt. Ya çıkarsın ya batarsın. Yukarıda herkes için&nbsp;yer var. Gerçekten iyiysen, ne yapıp eder yükselirsin. Tabii bir&nbsp;de, patronu tarafından sırtı sıvazlanan ücretlilerden ve voliyi&nbsp;vurmuş, başarısını filanca mektupla eğitim kursuna devam etmesine atfeden, sert çeneli yöneticilerden geçilmeyen reklam&nbsp;dergileri. Hepimiz nasıl da yutuyorduk; hatta bu tip şeylerin hiç&nbsp;hitap etmediği ben bile. Çünkü ben ne bir açıkgözdüm, ne de&nbsp;sefalet içinde yüzüyordum. Mizacım gereği ikisi de değildim.&nbsp;Ama zamanın ruhu buydu. Yüksel! Başar! Eğer düşen birini görürsen, üzerine bas ki, bir daha çıkamasın. Tabii bu yirmilerin&nbsp;başlarıydı, yani savaşın bazı etkileri unutulmuştu ve kriz henüz&nbsp;bizi yere sermemişti.</p>

  <p>Boot’ta A sınıfı üyeliğim vardı, girişi yarım papel olan dans salonlarına ve yerel bir tenis kulübüne gidiyordum. Janti varoşlardaki bu tenis kulüplerini bilirsiniz -küçük, ahşap pavyonlar,&nbsp;kötü kesimli beyaz flaneller içindeki genç adamların bir aşağı bir&nbsp;yukarı seğirtip, tamamıyla sosyete taklidi bir sesle “On beşe&nbsp;kırk” ya da “Avantaj” diye bağırdığı, yüksek dikenli tellerle çevrili alanlar. Tenis oynamayı öğrenmiştim, fena da dans etmiyordum ve kızlarla da aram iyiydi. Otuzuna merdiven dayamış, kırmızı yüzüm ve soluk sarı saçlarımla yine de o kadar fena görünmeyen genç bir erkektim. Üstelik o günlerde, savaşa gitmiş olmak sizin için hâlâ bir artı puandı. Ne o zaman, ne de bir başka&nbsp;sefer, bir centilmen gibi görünmeyi başaramadım; öte yandan&nbsp;bir taşra kasabasında büyümüş, küçük bir esnafın oğlu olduğum&nbsp;da söylenemezdi. Bu bakımdan, büro çalışanlarıyla orta kademe&nbsp;yöneticilerin iç içe geçtiği Ealing gibi karma bir yer, benim için&nbsp;biçilmiş kaftandı. Hilda’yı ilk kez tenis kulübünde gördüm.</p>

  <p>O sırada yirmi dört yaşındaydı. Ufak tefek, ince, oldukça utangaç bir kızdı. Siyah saçları, zarif hareketleri ve kocaman&nbsp;gözleriyle ürkek bir tavşana benziyordu. Asla fazla konuşmayan,&nbsp;ama sürmekte olan bir sohbetin de kıyısında gezinen ve dolayısıyla dinlediği izlenimi veren insanlardandı. Ağzından bir söz çıkarsa da bu, son konuşanı tasdik mahiyetinde bir “Ah, evet,&nbsp;bence de öyle”den başka bir şey olmazdı. Tenisteki hareketleri&nbsp;çok zarifti, üstelik fena da oynamıyordu, ama aciz ve çocuksu&nbsp;bir havası vardı. Soyadı Vincent’ti.</p>

  <p>Eğer evliyseniz bilirsiniz: kendi kendinize “Tanrım ben ne halt yedim?” dediğiniz anlar vardır. İşte Hilda konusunda bu lafı kaç kere ettiğimi Tanrı bilir. Ve dönüp de gerideki on beş yıla baktığımda, işte yine söylüyorum, Hilda’yla neden evlendim?</p>

  <p>Tabii kısmen çok genç ve bir bakıma da güzel olduğu için. Bunun dışında tek söyleyebileceğim, benden o kadar farklı bir&nbsp;kökenden geliyordu ki, onun kim olduğunu anlamak benim için&nbsp;gerçekten çok zordu. Önce evlenir, sonra onu tanırdınız. Ama&nbsp;bir başkasıyla, örneğin Elsie Watersla evlenseydim, kimle evlendiğimi biliyor olacaktım. Hilda, benim sadece kulaktan dolma&nbsp;bildiğim bir sınıfa, yoksulluktan mustarip memur sınıfına mensuptu. Ailesinden kuşaklardır askerler, denizciler, katipler, İngiliz-Hintli kırması görevliler ve benzerleri yetişiyordu. Hiçbirinin, hiçbir zaman doğru dürüst parası olmamış, öte yandan bir&nbsp;teki de benim iş diyebileceğim herhangi bir şey yapmamıştı. Ne&nbsp;derseniz deyin, ama eğer benim gibi, Tanrı korkusu olan, ama&nbsp;çaya ibadetten daha çok değer veren bir dükkancı sınıfına mensup olsaydınız, bunda hafif züppece bir yan bulurdunuz. Böyle&nbsp;bir şey şimdi başıma gelse beni zerrece etkilemez, ama işte o zaman etkiledi. Sakın beni yanlış anlamayın. Hilda’yla, bir zamanlar tezgahın arkasında durup hizmet ettiğim bir sınıfa mensup&nbsp;olduğu ve böylelikle toplumsal hiyerarşideki yerimi yükseltmek&nbsp;için filan evlenmiş değilim. Bütün mesele onu anlayamamamdan&nbsp;ve bu yüzden, o söz konusu olduğunda aptallaşmamdan kaynaklanıyordu. Ha, bir şey daha: bu beş parasız orta sınıf aile kızlarının, sırf evden kurtulmak için, pantolon giymiş her şeyle evlenmeye razı olduklarının kesinlikle ayırdında değildim.</p>

  <p>Çok geçmeden Hilda beni ailesiyle tanıştırdı. Ealing’de hatırı sayılır bir İngiliz-Hintli kolonisi bulunduğunu o zamana kadar&nbsp;hiç fark etmemiştim. Hani, yeni bir dünya keşfetmek filan derler ya! İşte ben de tıpkı böyle olmuştum.</p>

  <p>Bu İngiliz-Hint kırması aileleri bilmem bilir misiniz? Bunların evlerinin birinden içeri adım attığınız anda, yirminci yüzyılda ve İngiltere’de yaşadığınızı unutur, kendinizi seksenlerin Hindistan’ında bulursunuz. O havayı bilirsiniz. Tikagacından&nbsp;oyma mobilyalar, pirinç tepsiler, duvarlarda tozlu kaplan kafa-tasları, Trichinopoly puroları, son derece acı, kırmızı biber turşuları, güneş şapkalı birtakım adamların sararmış fotoğrafları,&nbsp;bildiğiniz varsayılan Hindustanice bazı sözcükler, bitmek tükenmek bilmeyen kaplan avı hikayeleri, 97’de, Poona’da, Smith Jones’a demişti ki’ler. Yani bu, sanki bir tür ur gibi, kendi başlarına yarattıkları küçük bir dünyaydı. Tabii bana son derece yeni&nbsp;ve bazı bakımlardan da ilginç geliyordu. Hilda’nın babası koca&nbsp;Vincent, yalnızca Hindistan’da bulunmakla kalmamış, Borneo&nbsp;ya da Sarawak gibi, şimdi hangisi olduğunu unuttum, daha uzak&nbsp;bir yere de gitmişti. Tam beklendiği gibi bir tipti, kafası tamamen dazlaktı, yüzü haşmetli bıyığının arkasında kaybolmuştu,&nbsp;kobralar, kemer kuşakları ve bölge tahsildarının 93’te söylediklerine dair sürüyle hikayesi vardı. Hilda’nın annesi ise öylesine&nbsp;renksiz bir insandı ki, onu, duvarda asılı duran solmuş fotoğraflardan biri sanabilirdiniz. Ailenin bir de Harold adlı, Seylan’da&nbsp;görevli bir oğlu vardı, ki Hilda’yla tanıştığım sırada, izin alıp&nbsp;memlekete dönmüş bulunuyordu. Ealing’in o izbe arka sokaklarından birinde, karanlık, küçük bir evleri vardı. Her zaman Trichinopoly purosu kokan bu ev, mızraklar, üfleçler ve vahşi hayvan başlarıyla öylesine doluydu ki, adım atacak yer yoktu.</p>

  <p>Koca Vincent 1910’da emekliye ayrılmıştı ve o günden beri gerek kendisi gerekse karısı, zihinsel ya da fiziksel olarak, ancak&nbsp;bir çift kabuklu kadar hareket ediyorlardı. Ama belli ki, albaylar, yarbaylar, hatta bir de amiral yetiştirmiş olan bir aile o sırada beni çaktırmadan etkilemişti. Yolunu kaybetmiş bir ahmak&nbsp;nasıl davranırsa, işte biz de Vincentlarla birbirimize karşılıklı&nbsp;olarak öyle davranıyorduk. İş hayatından gelen insanların -bu&nbsp;ister şirket yöneticisi olsun, isterse kapıdan kapıya gezen satıcı-ne olduğunu bir bakışta anlarım. Ama bu subay-rantiye-memur&nbsp;sınıfıyla ilgili en ufak bir tecrübem olmamıştı ve bu ıskartalar&nbsp;karşısında el pençe divan durmaya biraz eğilimliydim. Onları, benim toplumsal ve entelektüel üstlerim yerine koyuyordum; onlar da beni, çok geçmeden turnayı gözünden vuracak, yükselen bir genç işadamı sanıyorlardı. İster denizaltı sigortalayın, isterse fıstık satın, bu tür insanlar için “iş” daima karanlık bir sırdır. Bu konuda tek bildikleri, onun, biraz da bayağıca para kazanmak olduğudur. Koca Vincent etkileyici bir biçimde benim&nbsp;“işadamlığımdan” söz etmeye başlamıştı -hiç unutmam, bir&nbsp;seferinde dili sürçmüş ve benim “alım-satım yaptığımı” söylemişti. Belli ki, iş dünyasında işveren olarak bulunmakla, kendi hesabına çalışan biri olarak bulunmak arasındaki farkı bilmiyordu.&nbsp;Kafasında, benim Uçan Semender’de olduğum ve bir terfi süreci sonunda, er ya da geç onun başına geçeceğim gibi müphem&nbsp;bir beklenti vardı. Yine kafasında, beşlik banknotlar için bir gün&nbsp;bana yanaşabileceğine dair bir imge daha bulunuyor olması da&nbsp;muhtemeldi. Harold’da olduğu ise kesindi. Bunu onun gözlerinden okuyordum. Aslında o andaki kazancımla Harold a borç verebilecek durumdaydım; eğer biraz daha yaşasaydı... Neyse ki,&nbsp;biz evlendikten birkaç yıl sonra, bağırsak iltihabı mıdır nedir,&nbsp;öldü de... Karı-koca Vincentlar da artık sağ değiller.</p>

  <p>Her neyse, Hilda ve ben evlendik. Daha ilk andan itibaren evliliğimiz tamamen fasaryaydı. O zaman onunla niye evlendin?&nbsp;diyeceksiniz. Peki ama siz niye sizinkiyle evlendiniz? Böyle şeyler hepimize olur. Size, evliliğimizin ilk iki üç yılında ciddi ciddi Hilda’yı öldürme planları yaptım desem, inanır mısınız? Tabii&nbsp;insan böyle şeyleri asla uygulamaya kalkmaz, bunlar adeta bir&nbsp;tür, kurmaktan hoşlandığımız fantezilerdir. Ayrıca, karılarını öldüren herifler sonunda daima yakalanır. Siz istediğiniz kadar o&nbsp;anda başka bir yerde olduğunuzu ispatlayın, onlar yine de failin&nbsp;siz olduğunuzu mükemmelen bilir ve bir punduna getirip sizi&nbsp;enselerler. Bir kadının icabına bakıldığında, ilk şüpheli daima kocasıdır -bu da size, insanların evliliğe gerçekte nasıl baktığını kenarından köşesinden anlatıverir.</p>

  <p>İnsan zamanla her şeye alışıyor. Bir iki yıl sonra onu öldürme isteğim kalmadı, bunun yerini merak aldı. Bazı pazar günleri bütün bir öğleüzeri veya kimi günler işten sonra bütün gece, ayakkabılarım hariç üzerimdeki her şeyi çıkarmış olarak yatakta saatlerce yatıyor ve kadınları düşünüyordum. Neden böyleydiler, nasıl böyle oluyorlardı, bunu bilerek mi yapıyorlardı? Bazı kadınların evlendikten sonraki ani çöküşünü görmek gerçekten korkunçtur. Sanki sadece bunun için ayaktadırlar da, olur olmaz, tohumlarını döken bir çiçek gibi solarlar. Beni asıl mahveden ise,&nbsp;bunun işaret ettiği, hayata karşı takınılan tavırdaki kasvetti. Eğer&nbsp;evlilik yalnızca -kadının sizi kafese koyduktan sonra dönüp, “Seni orospu çocuğu, işte seni yakaladım, artık ben keyfime bakarken sen çalışacaksın,” dediği- açık bir madrabazlıktan ibaret olsaydı, bana bu kadar koymayacaktı. Ama durum bu değil. Onların istediği, keyif yapmak filan değil, mümkün olan en kısa yoldan orta yaşa kapağı atmak. Erkeğini sunağa yatırmak için verdiği zorlu savaş sonrası kadın gevşer ve tüm gençliği, güzelliği,&nbsp;enerjisi, yaşam sevinci bir gecede tükenir. Hilda’ya da böyle oldu. Nerede o bana göre göze çok daha hoş görünen -ve ben ilk&nbsp;tanıdığımda gerçekten de öyle olan- güzel ve zarif yaratık, nerede üç yıl sonraki bu çökmüş, harap olmuş, kılıksız orta yaşlı kadın? Tamam, inkar etmiyorum, sebep biraz da bendim, ama Hilda kimle evlenirse evlensin, aşağı yukarı aynı şey olacaktı.</p>

  <p>Hilda’nın yoksun olduğu şey -bunu evlendikten aşağı yukarı bir hafta kadar sonra fark ettim- herhangi bir tür yaşam sevinci, herhangi bir şeyin katışıksız olarak kendisine ilgi duyabilme yeteneğiydi. Bir şeyi sadece canı istediği için yapmak, onun asla&nbsp;anlayamayacağı bir şeydi. Bu yoz orta sınıf ailelerin aslında neye&nbsp;benzediğine dair ilk dersimi, Hilda sayesinde aldım. Onların asıl&nbsp;gerçeği şudur ki, paralar suyunu çekince tüm canlılıkları da tükenir gider. Küçük emekli aylıkları ve cüzi ödeneklerle yaşayan&nbsp;-yani gelirleri artmak şöyle dursun, giderek azalan- bu gibi ailelerde, benim ailem bir yana, herhangi bir yanaşma ailesinden&nbsp;bile daha yoğun bir yoksulluk duygusu, daha bir kırıntıyı bile&nbsp;kemirme, üç kuruşu bile iki kere düşünerek harcama alışkanlığı vardır. Hilda bana sık sık, hatırladığı ilk şeyin, hiçbir zaman&nbsp;yeterli paranın olmamasına yönelik o iğrenç duygu olduğunu&nbsp;söylerdi. Tabii bu tür bir ailede paranın olmayışı, çocuklar okul&nbsp;çağına geldiğinde daha da korkunç bir hal alır. Sonuç olarak çocuklar, özellikle de kızlar şöyle bir sabit fikirle büyüyorlardı: insan her zaman parasızdır, üstüne üstlük bundan dolayı bedbaht&nbsp;olmak onun görevidir.</p>

  <p>İlk başta nohut oda bakla sofa türünden, daracık bir evde oturuyorduk ve benim aldığım ücretle şöyle böyle idare ediyorduk. Daha sonra, Batı Bletchley şubesine geçişimden sonra, durumumuz biraz daha düzeldi, ama Hilda’nın tutumu değişmedi.&nbsp;Hep o iç karartıcı para konusu. Süt faturası! Kömür faturası! Kira! Okul taksiti! Hepimizin hayatı “Gelecek hafta düşkünlerevine düşeceğiz!” duygusuna ayarlanmış, yaşayıp gidiyorduk. Üstelik bu Hilda’nın cimriliğinden ya da bencilliğinden kaynaklanmıyordu. Gönlümüzce harcayabileceğimiz birazcık paramız olduğunda bile, onu şöyle düzgün bir elbise edinmeye ikna edemezdim. Hilda, insanın parasızlık yüzünden kendi kendini mütemadiyen yiyip bitirmesi gerektiği duygusunu edinmişti. Sanki&nbsp;bir görev duygusuyla her yolu paraya çıkarıyordu. Ben böyle değilimdir. Paraya karşı daha proleterce bir tutumum vardır. Hayat şimdi, şu anda yaşanır ve eğer gelecek hafta hapı yutacaksak&nbsp;da, gelecek haftaya daha çoook vardır. Hilda’yı asıl dehşete düşüren, benim bu konuda kaygılanmayı reddetmemdi. Beni devamlı uyarmaya çalışırdı: <sup>“</sup>Ama George! Anlamıyorsun! Hiç paramız yok! Durum çok ciddi!” Şu ya da bu “ciddi” durum yüzünden dehşete kapılmaya bayılırdı. Ve son zamanlarda, bir şey&nbsp;için kahrolduğunda, sırtını kamburlaştırıp kolları göğsünün&nbsp;üstünde kavuşturma âdetini çıkarmıştı. Eğer Hilda’nın gün içinde kurduğu cümlelerin bir listesini çıkaracak olursanız, bunların toplam üç başlıkta toplandığını görürsünüz -“O kadar paramız yok”, “Bu büyük bir tasarruf’ ve “Bu parayı nereden buluruz bilemiyorum.” Her şeyi olumsuz duygularla yapar. Örneğin&nbsp;kek mi yapacak, kek yaptığını düşünmez de, ne etsem de yumurtadan ve tereyağından kıssam diye düşünür. Diyelim ki, yatakta bir şeyler yapıyoruz, o anda bile tek düşündüğü hamile&nbsp;kalmamaktır. Sinemaya mı gitti, bilet fiyatını düşünerek sürekli&nbsp;kıvranır durur. Annem olsa, onun bu “sineğin yağını çıkaran” ve&nbsp;“yasak savan” ev idare etme yönteminden dolayı hasta olurdu.&nbsp;Öte yandan, Hilda’nın züppelikle hiçbir alakası yoktur. Bir centilmen olmadığım için beni bir an bile hor görmemiştir. Tam aksine, ona kalırsa ben alışkanlıklarımda fazlasıyla lordlar gibi davranıyordum. Hayatımızda bir kere bile, bir pastanede, garson kıza çok bahşiş bıraktığım için kulağım bükülmeden bir şeyler yememiştik. İşin tuhafı, son birkaç yıldır, gerek görünüşü gerekse&nbsp;hayata bakışı açısından olsun, benden çok daha fazla alt-orta sınıflı olmuştu. Tabii bütün bu “tasarruf’ politikasının insanı bir&nbsp;yere götürdüğü filan yoktu. Hiçbir zaman da götürmemiştir. Ellesmere Sokağı’ndaki tüm diğer insanlar kadar iyi ya da kötü durumdaydık. Ama yine de gaz faturası, süt faturası, tereyağının fiyatı, çocukların ayakkabıları, okul taksitleri diye diye içimiz içimizi yer ve hayata böyle devam ederdik. Hilda’yla oynanan bir&nbsp;tür oyundu bu.</p>

  <p>29’da Batı Bletchley’e taşındık ve ertesi yıl, Billy dogmadan az önce, Ellesmere Sokağı’ndaki evin taksitlerini ödemeye başladık.&nbsp;Denetçi olduktan sonra, daha çok ev dışında kalma ve başka kadınlarla birlikte olma fırsatım oluyordu. Tabii ki, aldatıyordum&nbsp;-mütemadiyen değil, ama elime fırsat geçtikçe. İşin tuhafı Hilda&nbsp;kıskançtı. Çevredeki hiçbir şeye ilgi duymadığı için ondan bu&nbsp;tür bir davranış beklemiyordum. Ve bütün kıskanç kadınlar gibi, kendisinden umulmayacak derecede keskin zeka kıvılcımları saçtığı oluyordu. Hatta bazen beni öyle bir faka bastırırdı ki,&nbsp;arada bir kazara suçlu çıkmasam da mutlaka sanık sandalyesine&nbsp;oturtulmam alışkanlığını saymazsanız, insanın bunun ancak bir&nbsp;telepati eseri olduğuna inanası gelirdi. Yani aşağı yukarı her zaman şüpheli konumundaydım, oysa Tanrı biliyor ya, son birkaç&nbsp;yıldır -işin doğrusu beş yıldır- gerçekten masumdum. Tabii insan benim kadar şişmanlayınca masum kalıyor.</p>

  <p>Velhasıl, şöyle bir etrafa bakacak olursak, evliliğimiz, Ellesmere Sokağındaki evliliklerin yarısından daha kötü değildi. Ayrılmayı ya da boşanmayı düşündüğüm zamanlar oluyordu, ama bizim hayat yolumuzda insan böyle şeyler yapmaz. Altından kalkamazsınız. Gün gelir mücadeleden de vazgeçersiniz. On beş yıl bir kadınla yaşadıktan sonra onsuz bir hayat düşünmek çok zordur.&nbsp;Çünkü o artık başka şeylerin de parçası olmuştur. Güneşteki veya aydaki şeylere de itiraz edebiliriz, ama acaba onları gerçekten&nbsp;değiştirmek istiyor muyuzdur bakalım? Tabii, bir de çocuklar&nbsp;vardı. Dedikleri gibi, çocuk bir “bağ”dır. Ya da bir ayakbağı.</p>

  <p>Son yıllarda Hilda çok samimi iki arkadaş edinmişti: Mrs. Wheeler ve Miss Minns. Mrs. Wheeler duldu ve bence, karşı cinse dair korkulur fikirler besliyordu. Eğer odaya aniden dalacak&nbsp;olsam, suratının hemen hoşnutsuzlukla asıldığını fark ederdim.&nbsp;Solgun, ufak tefek bir kadındı, griye çalan, tozlu bir rengi vardı ve insanda öyle bir izlenim bırakırdı ki, onu bütün ömrü boyunca hep bu renkteymiş sanırdınız, oysa enerjisi korkunçtu. Hilda üzerinde kötü bir etkisi oldu, çünkü hafif farklı bir tonda da olsa, o da aynı “tasarruf etme” ve “idareten iş yapma” hastalıklarından mustaripti. Yalnız bunlar onda “başkalarının sırtından geçinmekten mutlu olma” biçimini almıştı. Daima, pazarlık ve bedava eğlence peşinde koşardı. Bu tür insanlar için önemli olan,&nbsp;bir şeyi gerçekten isteyip istemedikleri değil, onu nasıl daha&nbsp;ucuza düşürebilecekleridir. Büyük mağazalar kalan mallarını&nbsp;ucuzluğa soktuklarında, Mrs. Wheeler daima kuyruğun en başında olurdu ve bütün bir gün tezgahın başında kan ter içinde&nbsp;pazarlık ettikten sonra hiçbir şey almadan çıkmak en büyük gururuydu. Miss Minns bir başka alemdi. Zavallı Miss Minns,&nbsp;onunki gerçekten acıklı bir durumdu. Otuz sekizlerinde, ince&nbsp;uzun, siyah parlak saçlı, iyi kalpliliği ve güvenilirliği yüzünden&nbsp;belli olan bir kadındı. Küçücük bir yıllık geliri veya buna benzer&nbsp;bir şeyi vardı, onunla geçiniyordu. Onun, Batı Bletchley’in, varoşları olmadan önce küçük bir taşra kasabası olduğu döneme&nbsp;ait, eski cemaatinden artakalan biri olduğunu düşünürdüm. Babasının bir rahip olduğu ve yaşadığı müddetçe onu ezim ezim&nbsp;ezdiği sanki her tarafından akıyordu. Daha evden kaçmayı bile&nbsp;beceremeden acuzeye dönen bu tür kadınlar, orta sınıfın özel bir&nbsp;yan ürünüdür. Zavallı Miss Minns, bütün kırışıklarına rağmen&nbsp;tıpkı bir çocuğa benzerdi. Onun için kiliseye gitmemek hâlâ&nbsp;müthiş bir serüvendi. “Çağdaş ilerleme” ve “kadın hareketi” gibi&nbsp;sözcükleri ağzından düşürmez, “kendini geliştirme” denilen şey&nbsp;için ne idüğü belirsiz bir özlem duyar, ama bu işe neresinden&nbsp;başlayacağına bir türlü karar veremezdi. Sanırım başlarda, Hilda’ya ve Mrs. Wheeler’a sırf yalnızlık yüzünden yanaştı, ama zamanla birbirlerinden hiç ayrılmaz oldular.</p>

  <p>Ya bu üçünün bir arada olduğu zamanlar! Bazen onlara imrenesim gelirdi. Elebaşları Mrs. Wheeler’dir. Onları art arda sürüklediği budalalıklar saymakla bitmez. İster teosofi olsun, isterse beş taş oyunu, yeter ki, ucuz olsun. Aylarca, sağlıklı beslenme diye bir şeyin peşinden koştular. Mrs. Wheeler’ın eline bir yerlerden, sadece marul ve hiçbir maliyeti olmayan diğer şeylerle beslenmenin mümkün olduğunu ispat eden, <i>Radyan Enerji</i> diye, kullanılmış bir kitap geçmişti. Tabii Hilda bunun üzerine atladı ve derhal kendini açlıktan öldürmeye verdi. Bunu bana ve&nbsp;çocuklara da uygulamak istedi, ama şiddetle ayak diredim. Ardından telkinle tedaviye merak sardılar. Ondan sonra pelmanizme<a id="footnote12"></a> bulaşmak istediler, ama bir alay yazışmadan sonra, broşürleri bedavaya düşüremeyeceklerini anladılar -bu parlak fikir&nbsp;Mrs. Wheeler’a aitti. Ardından sıra, yarı pişmiş yemekleri, kuru&nbsp;otla doldurulmuş bir sandığa koyarak pişmeye devam etmesini&nbsp;sağlamaya geldi. Bunu, arı şarabı denilen, güya sıfır maliyetli&nbsp;-çünkü suyla yapılıyordu- iğrenç sıvı takip etti. Neyse ki, bir gazetede arı şarabının kanser yaptığını okudukları için bundan&nbsp;vazgeçtiler. Bundan sonra az kalsın, fabrikaların çevresinde turlar düzenleyen kadın kulüplerinden birine katılıyorlardı, bereket Mrs. Wheeler’ın uzun hesapları sonucu, fabrikalarda ikram&nbsp;ettikleri bedava çayın üyelik ödentisini karşılamadığı ortaya çıktı da, bundan da vazgeçtiler. Derken Mrs. Wheeler, bir tiyatro&nbsp;derneği midir nedir, işte öyle bir topluluğun sahnelediği oyunlar için bedava bilet dağıtan biriyle ahbaplık peyda etti. Üçünün,&nbsp;saatlerce oturup tek kelimesini bile anlamadıkları gayet ağır&nbsp;oyunlar seyrettiğini bilirim -çıktıktan sonra oyunun ismini bile&nbsp;hatırlayamazlardı, kalıbımı basarım, ama kendilerini beleşten&nbsp;bir şey almış hissediyorlardı. Sonra sıra ruh çağırmaya geldi.</p>

  <p>Mrs. Wheeler çok muhtaç durumda olan bir medyum bulmuştu, adam o kadar perişandı ki, seans başına on sekiz peniye razıydı; yani, kişi başı altı peniye öbür dünyaya bir göz atabileceklerdi. Herifi, bizim evde bir seansa geldiğinde gördüm. Gayet pejmürde halli, kart, hinoğlu hinin tekiydi ve bir alkol krizinin&nbsp;eşigindeydi. Holde pardösüsünü çıkarırken elleri o kadar titriyordu ki, sonunda iki büklüm oldu ve pantolonunun paçasından incecik muslinden yapılmış bir çile düşürdü. Onu kadınlar&nbsp;görmeden yerine tıkıştıracağım diye akla karayı seçtim. Kulağımda, bu ince muslini medyumdan ruh çıkartmakta kullandıkları kalmıştı. Tahminimce, hemen arkadan başka bir seansa yetişecekti. On sekiz peniye böyle bir gösteri kaçırılmazdı. Mrs.&nbsp;Wheeler’in son yıllardaki en büyük keşfi Sol Kitaplar Kulübü oldu. Sanırım Sol Kitaplar Kulübü haberleri Batı Bletchleye 36’da&nbsp;ulaştı. Hemen üye oldum ve galiba Hilda itiraz etmeden para&nbsp;harcayabildiğim tek olay bu oldu. Etiket fiyatının üçte birine kitap satın almakta bir hikmet görmüş olabilir. Bu kadınların ne&nbsp;yapacakları gerçekten belli olmuyor. Miss Minns bir iki kez kitapları gerçekten okumaya kalktı, ama öteki ikisi bunun farkına&nbsp;bile varmadılar. Sol Kitaplar Kulübü’yle doğrudan herhangi bir&nbsp;ilişkileri ya da onun ne olduğuna dair bir fikirleri yoktu -galiba&nbsp;Mrs. Wheeler başlarda onu, tren vagonlarında bırakılan ve bu&nbsp;yüzden de ucuza satılan kitaplarla ilgili bir şey zannetmişti. Ama&nbsp;ne olursa olsun, yetmiş altı penilik kitapları elli peniye veriyordu ya, “bundan iyisi can sağlığıydı.” Sol Kitaplar Kulübü’nün bizim oradaki şubesi, arada bir toplantılar düzenler ve insanları&nbsp;konuştururdu. Mrs. Wheeler bu toplantılarda daima avenesiyle&nbsp;başı çekerdi. Genel her türlü toplantının müdavimiydi, yeter ki&nbsp;kapalı salonda olsun ve bedava girilsin. Üçü, testi gibi yan yana&nbsp;dizilip otururdu. Ne toplantının ne hakkında olduğunu bilirlerdi, ne de buna aldırış ederlerdi. Tek bildikleri -özellikle Miss&nbsp;Minns’in- kendilerini bedava tarafından geliştirdikleriydi.</p>

  <p>Evet, işte Hilda budur. Onun nasıl biri olduğunu anlamışsınızdır. Geniş anlamda alırsak, benden daha kötü olduğunu sanmıyorum. Yeni evlendiğimiz sıralarda onu boğmak istemiştim, ama zamanla alıştım ve aldırmaz oldum. Sonra da zaten şişmanladım ve duruldum. Şişmanlamaya 1930’da başlamış olmalıyım.&nbsp;Bu o kadar ani oldu ki, sanki bir gülle çarpmış ve içime girip&nbsp;orada kalmıştı. Bilirsiniz işte. Bir gece yatağa girersiniz, kendinizi hâlâ genç sanıyorsunuzdur, aklınız kızlarda ve başka şeylerdedir, sonra sabah bir de uyanır bakarsınız ki, meğer siz sadece,&nbsp;çocuklara pabuç almak için burnundan ter damlamaktan başka&nbsp;bir işe yaramayan, zavallı şişko moruğun tekiymişsiniz.</p>

  <p>Şimdi sene oldu 38, yeryüzündeki bütün tersanelerde harıl harıl sonraki savaş için harp gemileri yapılıyor ve bir afişte tesadüfen gördüğüm bir isim, kim bilir kaç yıl önce içime gömmüş&nbsp;olmam gereken şeyleri ortaya saçıyor.</p>

  <p>&nbsp;</p>
</body>
</html>
