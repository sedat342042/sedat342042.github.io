<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:o="urn:schemas-microsoft-com:office:office">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h2 id="calibre_pb_10"><a id="bookmark19"></a>7</h2>

  <h1 class="sigil_not_in_toc">&nbsp;</h1>

  <p>Gerçekten de hepsi bu.</p>

  <p>Size savaştan önceki dünyanın, Kral Zog’un ismini afişin üstünde görünce hatırladığım dünyanın halini anlatmaya çalıştım ve herhalde hiçbir şey anlatamadım. Çünkü ya savaş öncesini&nbsp;hatırlıyorsunuz, dolayısıyla size bir şeyin anlatılması gerekmiyor; ya da hiçbir şey hatırlamıyorsunuz, dolayısıyla size bir şeyler anlatmanın faydası yok. Buraya dek hep on altı yaşıma kadar&nbsp;başıma gelenlerden söz ettim. O döneme kadar aile içinde işler&nbsp;yolunda gitti. On altıncı doğum günüm yaklaşırken, herkesin&nbsp;“gerçek hayat” diye adlandırdığı şeyin ne anlama geldiğini sezmeye başladım, çirkinlik demekti.</p>

  <p>Binfield Konağındaki büyük sazanı gördükten üç gün sonra babam çaya geldi, çok kaygılı görünüyordu, yüzü her zamankinden daha boz ve unluydu. Çayını kendi usulünce, büyük bir ciddiyetle içip, yemeğini yedi. Pek konuşmadı. O sıralarda bir şey&nbsp;yerken hep düşüncelere dalıyor, bu arada bıyığı bir aşağı bir yukarı işleyip dururken, pek azıdişi kalmadığından arada hafifçe&nbsp;de yana çekiyordu. Tam masadan kalkıyordum ki, beni oturttu.</p>

  <p>“George, bi dakka bekle evladım. Sana bi şey söylemem lazım. Bi dakka otur, sadece bi dakka. Sana söyleyeceklerimi annene dün gece anlattım.”</p>

  <p>Kollarını kavuşturmuş, koca kahverengi çaydanlığın arkasında dikilen annemin çok ciddi bir hali vardı. Babam son derece büyük bir ciddiyetle söze devam etti, ama bir yandan da, kalmış&nbsp;birkaç dişinin arasına giren kırıntıyı çıkarmaya çalıştığı için, sözlerinin yaratacağı etkiyi berbat etti.</p>

  <p>“George, oğlum. Sana bi şey söylemem lazım. Bunu uzun zamandır kafamda evirip çevirip duruyorum. Artık okulu bırakmanın zamanı geldi. Korkarım artık çalışman ve annene birkaç kuruş getirmen gerek. Dün gece Mr. Wicksey’e mektup yazıp seni okuldan almak zorunda olduğumu anlattım.”</p>

  <p>Kuşkusuz bu tam da o zamanki usule uygundu, yani babamın bana hiçbir şey söylemeden Mr. Wicksey’e yazmasını kastediyorum. Ana-babaların o günlerde, her şeyi çocuklara hiç duyurmadan ayarlaması âdettendi.</p>

  <p>Babam biraz daha sızlandı, şikayetçi açıklamalar yaptı. “Son zamanlarda kötü günler geçirmişti”, “her şey biraz daha zorlaşmıştı”, neticede Joe’yla benim hayatımızı kazanmamız gerekmişti. O sıralarda işler gerçekten kötü mü gidiyordu bilmiyorum,&nbsp;pek umurumda da değildi. İşlerin neden “zorlaştığını” görecek&nbsp;ticari sezgim bile henüz yoktu. Olan şu ki, babam rekabet kurbanı olmuştu. Sarazinler, hani bütün ilçelerde bir şubesi olan şu&nbsp;büyük zahire toptancıları, Aşağı Binfield’a da el atmışlardı. Altı&nbsp;ay önce pazaryerinde bir dükkan kiralamış ve parlak yeşil yağlıboya, yaldızlı harfler, allı yeşilli bahçe aletleri ve kocaman tatlı&nbsp;bezelye ilanlarıyla donatarak, yüz yarda uzaktan göze çarpar hale getirmişlerdi. Sarazinler, çiçek tohumu satmanın yanında,&nbsp;kendi deyişleriyle “evrensel düzeyde kümes ve besi hayvanı tedarikçiliği” yapıyor ve buğday, yem bitkileri ve benzerlerinin yanı sıra patenti alınmış kümes hayvanı karışımları, rüya gibi ambalajlara konmuş kuş yemleri, her biçim ve renkte köpek bisküvileri, ilaçlar, merhemler, kondisyon arttırıcı tozlar satıyorlardı;&nbsp;fare kapanları, köpek zincirleri, kuluçka makineleri, sıhhi yumurtalar, ökseler, bitki soğanları, ayrıkotu ilaçları, böcek ilaçları satan şubeleri vardı; hatta bu şubelerden kendilerini “kümes&nbsp;hayvanı bölümü” diye tanımlayan bazıları tavşan, günlük civciv&nbsp;bile bulunduruyordu. Eski tozlu dükkanı ve yeni ürünlere girmeye ayak direyişiyle babam, böyle şeylerle rekabet edemezdi,&nbsp;ayrıca etmek de istemiyordu. Yem perakendecilerinden alışveriş&nbsp;eden furgonlu tüccarlar ve çiftçiler, altı ay kadar Sarazinlere&nbsp;mahcubiyetle direndiler, ama sonunda yörenin at arabalı veya&nbsp;faytonlu küçük eşrafı onlara teslim oldu. Bu, babam ve öteki zahire tüccarı Winkle için büyük bir iş kaybı anlamına geliyordu.&nbsp;O sıralarda bunların hiçbirinin farkında değildim. Bir oğlan çocuğu nasıl davranıyorsa ben de öyle davranıyordum. O güne kadar işe hiçbir ilgi duymamıştım. Dükkanda nadiren hizmet etmiş, babam ne zaman beni bir yere göndermek istese ya da benden çuvalları tavan arasına çıkarmak ya da oradan indirmek gibi bir işe el atmamı dilese, fırsatını bulur bulmaz sıvışırdım. Aslında bizim sınıftaki oğlanlar özel liselerdekiler kadar süt kuzusu değillerdi, işin iş, altı peninin altı peni demek olduğunu bilirlerdi, ama babalarının dükkanında çalışmak onlara güç gelirdi.&nbsp;O zamana kadar balık oltaları, bisikletler, kabaran limonatalar&nbsp;ve benzerleri, bana yetişkinlerin dünyasında olup biten her şeyden hep daha gerçek gelmişti.</p>

  <p>Babam, dükkanında uyanık bir çırağa ihtiyacı olan ve beni hemen işe almak isteyen, bakkal koca Grimmett’le konuşmuştu&nbsp;bile. Bu arada babam kendi dükkanındaki getir-götürcü çocuğa&nbsp;yol verecek ve Joe eve dönüp, düzenli bir iş bulana kadar ona&nbsp;dükkanda yardım edecekti. Joe okulu bir süre önce bırakmış ve&nbsp;o günden itibaren denebilir ki boş gezenin boş kalfası olmuştu.</p>

  <p>Babam bir zamanlar onu birahanenin muhasebe bölümüne sokmaktan söz eder dururdu, hatta daha da önceleri onu tellal yapma gibi düşünceler de beslemişti. Her iki emeli de boşa çıktı, çünkü Joe on yedi yaşındayken bile ancak bir çiftçi yamağı kadar yazabiliyor ve çarpım tablosunu bilmiyordu. Hali hazırda,&nbsp;Walton varoşlarındaki büyük bisikletçi dükkanında, “çekirdekten yetişmesi” gerekiyordu.</p>

  <p>Bisiklet tamiri, çoğu yarım akıllılar gibi mekaniğe yatkın olan Joe’ya uyuyordu, ama asla sürekli çalışamıyor ve bütün zamanını binlerine yaltaklanıp sağda solda sürterek, sigara içerek, dövüşerek, içki içerek (çoktan başlamıştı), kızlarla “konuşarak” ve&nbsp;babamdan para sızdırarak geçiriyordu. Babam kaygılı, şaşkın ve&nbsp;biraz da öfkeliydi. Onu, unlu çıplak kafası, kulaklarına düşen&nbsp;bir tutam kır saçı, gözlükleri ve kırlaşmış bıyıklarıyla görür gibiyim. Başına gelenleri anlayamıyordu. Yıllardır, bu yıl on pound,&nbsp;beriki yıl yirmi pound, azar azar kâr etmişken, ansızın kazanamamaya başlamıştı. Bunu kafası almıyordu. Bu iş ona babasından kalmıştı, her zaman namuslu bir esnaf olmuş, çok çalışmış,&nbsp;iyi mal satmış ve kimseyi kazıklamamıştı, fakat bütün bunlara&nbsp;rağmen şimdi zarar ediyordu. Aralarına kaçan kırıntıyı çıkarmak&nbsp;için dişlerini emerken, zamanın kötüleştiğini, işlerin durduğunu, başa gelecekleri düşünmek bile istemediğini, bunun atların&nbsp;aç kalmasına benzemediğini söyledi durdu. Sonunda sorumlunun, ortalığı saran motorlar olduğuna karar verdi. Annem “iğrenç kokulu şeyler” diye kestirip attı. Biraz kaygılıydı, ama sanki bizi ileride daha da kaygılanacak günlerin beklediğini bilir gibi bir hali vardı. Babam konuşurken bir iki defa gözleri dalıp gitmiş, dudakları oynamıştı. Yarına şöyle bir havuçlu biftek mi yoksa bir koyun budu mu pişirmek, karar veremiyordu. Onu ilgilendiren ve öngörü gerektiren konularda, örneğin iplik ya da&nbsp;tencere almak gibi, yarının yemeğinden ötesini görebilecek kapasitesi yoktu. Dükkanda işler iyi gitmiyor, babam da endişeleniyordu -onun bütün bunlardan çıkarabildiği buydu. Olanları&nbsp;hiçbirimiz kavrayamamıştık. Babam kötü bir yıl geçirmiş ve para kaybetmişti, ama acaba gelecek için gerçekten kaygılanıyor&nbsp;muydu? Hiç sanmıyorum. Sene 1909’du, hatırlıyorum. Başına&nbsp;gelenlere bir anlam veremiyor, bu Sarazin takımının sistemli biçimde onun işini elinden alacaklarını, onu batırıp mahvedeceklerini göremiyordu. Nasıl görsün ki? Gençliğinde hiç böyle bir&nbsp;şey görmemişti. Tek bildiği, zamanın kötüleştiği, işlerin çok&nbsp;“durduğu”, iyice “tavsadıgıydı” (habire bu kelimeleri tekrarlıyordu), ama herhalde “yakında düzelirdi”.</p>

  <p>Keşke size, bu zor zamanında babamın gerçekten imdadına koştuğumu, birden büyüyüverdigimi ve daha önce kimsenin&nbsp;fark etmediği özelliklerimin ortaya çıktığını -yani otuz yıl öncenin “kaldıraç” romanlarında okumaya alıştığımız naneler- filan&nbsp;söyleyebilsem. Ya da desem ki, bilgiye ve görgüye susamış küçük aklımla, beni zorladıkları mekanik işin ruhsuzluğundan tiksinerek beni okuldan almaları fikrine şiddetle ayak diredim -yani şimdinin “kaldıraç” romanlarında okumaya alıştığımız naneler. Her ikisinde de tamamen palavra atmış olurdum. Gerçek şu&nbsp;ki, çalışma fikri hoşuma gitmiş, beni heyecanlandırmıştı, hele&nbsp;koca Grimmett’in avucuma esaslı bir para sayacak olması -haftada on iki şilin, bunun dördünü kendime ayırabilirdim. Üç&nbsp;gündür rüyalarıma giren, Binfield Konağı nın büyük sazanı bu&nbsp;görüntü karşısında buhar olup gitmişti. Okulu birkaç dönem&nbsp;önceden bırakmaya hiçbir itirazım yoktu. Bizim okuldaki oğlanların başına genellikle böyle bir şey gelirdi. Çocuk ya Reading Üniversitesi’ne gidecektir, ya mühendis olacaktır, ya Londra’da “işe girecektir” ya da denizci olacaktır -sonra birden, iki gün öncesinden haber verilerek çocuk çekilip alınır, bir gün sonra da&nbsp;ona, bisiklet tepesinde, sebzeleri yüklenmiş götürürken rastlardınız. Babamın bana okulu bırakmam gerektiğini söylemesinin&nbsp;üzerinden daha beş dakika geçmeden, işe giderken ne giyeceğimi düşünmeye başlamıştım. Hemen, şöyle “adam gibi bir kıyafet” isterim diye tutturdum, o sıralarda moda olan cinsten, “bonjur” dedikleri bir giysi. Tabii annem de babam da dehşete kapıldılar, “böyle bir şeyi ne görmüş, ne işitmişlerdi.” İç yüzünü hiçbir zaman çözemediğim bir nedenle, o zamanın ana-babaları,&nbsp;çocuklarının yetişkinler gibi giyinip kuşanmasını ellerinden geldiğince engellemeye çalışırlardı. Her ailede, evin oğlu geniş yakalık takmadan ya da kızı saçını kabartmadan önce, ayaküstü&nbsp;bir kavga yaşanması âdettendi.</p>

  <p>Dolayısıyla bu konuşma, babamın dertlerinden uzaklaşıp, bitmek bilmeyen ve insanın başının etini yiyen cinsten bir münakaşaya dönüştü. Babam giderek kızıyor ve her kızdığında olduğu gibi, h’leri yutarak aynı sözleri tekrarlayıp duruyordu:&nbsp;“Ayır dedim. Ayır olmaz. Aklını başına al. Ayır, olmaz dedim sana.” Böylece benim “bonjur” güme gitti ve ertesi gün işe ilk siyah takım elbisem ve beni olgun gösterdiğine inandığım geniş&nbsp;yakalığımla gittim. Bütün olanlarla ilgili olarak duyduğum tek&nbsp;rahatsızlık gerçekten de bundan kaynaklandı. Joe, bu gibi konularda daha da bencildi. Bisiklet dükkanını bırakmak zorunda&nbsp;kaldığı için çok öfkelendi ve evde kaldığı kısa süre içinde tam&nbsp;bir baş belası kesilerek yalnızca sürttü, babama da en ufak bir&nbsp;faydası dokunmadı.</p>

  <p>Yaklaşık altı yıl kadar koca Grimmett'in dükkanında çalıştım. Grimmett, hoş, boylu poslu, beyaz favorili, yaşlı bir adamdı.&nbsp;Ezekiel Amca’nın biraz daha sağlam yapılısıydı ve Ezekiel amca&nbsp;gibi inançlı bir liberaldi. Fakat ondan daha az fesattı ve kasabada da daha fazla sayılırdı. Boer Savaşı’nda zamana uymuştu, keskin bir sendika düşmanıydı ve bir keresinde bir çırağını Keir&nbsp;Hardy’nin fotoğrafını sakladığı için kovmuştu. Ve bir de, bizimkiler kiliseci, Ezekiel Amcam kafirken, o şapelciydi.<a id="footnote10"></a> Hakikaten&nbsp;de, bizim oralarda Tin Tab denen Baptist mezhebinde borusu&nbsp;öterdi. Koca Grimmett belediye meclisi üyesi ve Liberal Parti’nin&nbsp;yerel görevlisiydi. Beyaz favorileriyle, vicdan hürriyeti ve o Büyük Adam hakkında attığı nutuklarıyla, şişkin banka hesabıyla,&nbsp;ara sıra Tin Tab’dan geçerken kulağımıza çalınsın diye salıverdiği dualarıyla o, hikayedeki efsanevi küçük, Nonconformist bakkala benziyordu -herhalde duymuşsunuzdur:</p>

  <p>“James!”</p>

  <p>“Evet efendim!”</p>

  <p>“Şekere toz kattın mı?”</p>

  <p>“Evet efendim!”</p>

  <p>“Peki ya melasa su?”</p>

  <p>“Evet efendim!”</p>

  <p>“Hadi öyleyse, duaya.”</p>

  <p>Dükkanda bu hikayeyi kaç kez fısıldanırken duyduğumu Tanrı bilir. Güne gerçekten de, kepenkleri açmadan duayla başlardık. Ama koca Grimmett şekere toz kattığından değil. Bunun&nbsp;zahmetine değmediğini bilirdi. Fakat iş konusunda gayet keskin&nbsp;bir sezgisi vardı. Aşağı Binfield ve çevresindeki ekabir takımına&nbsp;hitap eden her türlü bakkaliyeyi o verirdi. Getir-götürcü çocuğun, arabacının ve kasiyerlik yapan kendi kızının (Grimmett&nbsp;duldu) dışında, üç de çırağı vardı, ilk altı ay boyunca o getir-götürcü çocuk bendim. Sonra çıraklardan biri Reading”de dükkan&nbsp;açmaya karar verince dükkana taşındım ve ilk beyaz önlüğümü&nbsp;kuşandım. Koli bağlamayı, torbadaki kuşüzümünü paketlemeyi,&nbsp;kahve öğütmeyi, jambon dilimleyiciyi çalıştırmayı, kavurmayı&nbsp;kesmeyi, bıçak bilemeyi, yeri süpürmeyi, yumurtaları kırmadan&nbsp;tozunu almayı, biraz düşük bir malı iyiymiş gibi parlatmayı, vitrin temizlemeyi, yarım kiloluk bir peynir kalıbını gözle tartmayı, konserve açmayı, koca bir tereyağı topağına şekil yapmayı ve&nbsp;-hepsinin en zoru- stokların nerede tutulacağını hep orada öğrendim. Aklımda balıkçılık kadar yer etmiş, ayrıntılı bakkallık&nbsp;anıları yok, ama yine de epeyi şey hatırlıyorum. Bir kınnap parçasını parmakla koparma hilesini bugüne kadar unutmadım.&nbsp;Önüme konacak bir jambon dilimleyicisini daktilodan daha iyi&nbsp;kullanırım. Çin çayının kaliteleri, margarinin neden yapıldığı,&nbsp;yumurtanın ortalama ağırlığının ne olduğu, bin adet kesekağıdının fiyatı gibi konularda sizi bir alay ayrıntıya boğabilirim.</p>

  <p>Ehh, beş yılı aşkın bir süre böyleydim -yuvarlak, pembe yüzlü, kısa, kalkık burunlu, soluk sarı saçlı (saçlarım artık kısa kesilmiyordu ama iyice briyantinlenip “inek yalamış” dedikleri tarzda arkaya yatırılıyordu), atik tetik bir delikanlı, önünde beyaz önlük, kulağının arkasında bir kalem, tezgahın arkasında seğirtip duruyor, kahve kolilerini yıldırım gibi bağlıyor, daha müşteri dükkana girdiği anda, gayet hafif bir Cockney aksanıyla&nbsp;“Evet bayan! Kesinlikle bayan! Başka arzunuz bayan?”ları yağdırmaya başlıyor. Koca Grimmett bizi çok çalıştırırdı, perşembeleri&nbsp;ve cumartesileri hariç, günde on bir saat çalışırdık. Hele Noel&nbsp;haftası bir kabustu. Şimdi geri dönüp bakınca, meğer ne iyi zamanlarmış diyorum. Bu arada benim hırssız biri olduğumu da&nbsp;sanmayın. İlelebet bir bakkal çırağı olarak kalmayacağımı biliyordum, ben şimdilik sadece “işi öğreniyordum.” Bir gün gelecek, şöyle ya da böyle para bulup kendi işimi kuracaktım. O&nbsp;günlerde herkes böyle sanıyordu. Savaştan önceydi, krizlerden,&nbsp;karne döneminden önce. Dünya herkes için yeterince büyüktü.&nbsp;İsteyen herkes ticaret yapabilirdi, yeni bir dükkana her zaman&nbsp;ihtiyaç vardı. Zaman böyle geçti. 1909, 1910, 1911. Kral Edward öldü, gazeteler siyah bantlarla çıktı. Walton’da iki sinema&nbsp;açıldı. Yollar arabayla doldu ve ülkenin bir ucundan öteki ucuna otobüsler çalışmaya başladı. Aşağı Binfield’ın üzerinden bir&nbsp;uçak geçti -üflesen dağılacak gibi görünen, orta yerindeki koltuk&nbsp;gibi şeyde bir adamın oturduğu, sarsak bir şey- ve bütün kasaba sokaklara dökülüp tezahürat yaptı. İnsanlar, Alman İmparatorunun sırtının kaşındığını ve “vaktin geldiğini” -yani Almanya’yla savaşın- söylemeye başladılar. Ücretim yavaş yavaş artıyordu; savaştan hemen önce haftada yirmi sekiz şiline çıktı. Anneme ev masraflarına katkı için önce haftada on şilin ödüyordum, ortalığın hali kötüleştikçe bu yükseldi ve on beş şiline kadar çıktı, bu arada ben de kendimi hakikaten hiç bu kadar zengin hissetmemiştim. Boyum iki parmak attı, bıyıklarım terlemeye başladı, düğmeli potinler giymeye ve neredeyse on santim&nbsp;yüksekliğinde, dik yakalar takmaya başladım. Pazar günleri kilisede, zarif, koyu gri takım elbisem, melon şapkam ve yanımdaki sırada atılı duran, siyah köpek derisi eldivenlerimle öylesine&nbsp;asil görünüyordum ki, annem benimle ne kadar gururlandığını&nbsp;zor saklıyordu. İş ile perşembe “piyasaları”, kıyafetler ve kızlar&nbsp;arasında, bir de ihtiras fırtınalarına tutuluyor ve Lever ya da William Whiteley gibi Büyük İşadamı olduğumu kuruyordum. On&nbsp;altı ile on sekiz yaşları arasında “zihnimi geliştirme” yolunda ciddi adımlar attım ve bir kariyer için kendimi eğittim. Önce hleri&nbsp;yutma hastalığından kurtuldum, sonra da büyük ölçüde Cockney aksanımdan. (Thames Vadisi’nde, yerel aksanlar yok olmaya&nbsp;yüz tutmuştu. Yanaşmalar hariç, 1890’dan sonra doğmuş hemen&nbsp;hemen herkes Cockney konuşurdu.) Littleburns Ticaret Akademisi’nin mektupla öğrenim kursuna yazıldım, muhasebe ve iş&nbsp;İngilizcesi öğrendim, <i>Satıcılık Sanatı</i> diye bir alay zırvayla dolu&nbsp;bir kitabı hatmettim, hesabımı ilerlettim, hatta el yazımı düzelttim. On yedi yaşında, geceleri dilim dışarıda, yatak odamdaki&nbsp;komodinin üstündeki küçük gaz lambasının ışığında el yazısı çalışıyordum. O zamanlar elimden kitap düşmezdi, polisiyeler,&nbsp;macera romanları, dükkanda elden ele dolaşan ve “sıcak” tabir&nbsp;edilen, gazete kaplı bazı kitaplar. (Bunlar, Maupassant ve Paul de&nbsp;Kock çevirileriydi.) On sekiz yaşına gelince ansızın entelektüelliğim tuttu. 11 Kütüphanesi’ne yazıldım ve Marie Corelli’nin, Hail&nbsp;Caine’in, Anthony Hope’un kitaplarını elden düşürmez oldum.&nbsp;Bir rahibin yönettiği ve sözüm ona “edebi tartışmalar” yapmak&nbsp;için kış boyunca haftada bir toplanan Binfield Okuma Grubu’na&nbsp;bu sıralarda katıldım. Rahibin zorlamasıyla Susam ve <i>Leylaklardan</i> parçalar okudum, hatta Browning’e de bir göz attım.</p>

  <p>Ve yıllar geçiyordu. 1910, 1911, 1912. Babamın işi giderek sarpa sarıyordu -ani bir bozulma değildi bu, ama sürekli bir düşüş vardı. Joe evden gittikten sonra ne annem ne de babam eskisi gibi olabildiler. Bu, ben Grimmett’te çalışmaya başladıktan&nbsp;kısa süre sonra olmuştu.</p>

  <p>Joe daha on sekizindeyken kaba saba bir külhanbeyi olup çıkmıştı. İriyarı, ailedeki herkesten daha kocaman bir delikanlıydı. Son derece geniş omuzları, koca bir kafası, haşmetli bir bıyığın süslediği, asık, gülmez bir çehresi vardı. George’un birahanesinde olmadığı zamanlar dükkanın kapısı önünde, ellerini&nbsp;ceplerine daldırmış durur ve gelene geçene -eğer kız değillerse-sanki tepeleyecekmiş gibi ters ters bakardı. Dükkana biri girecek&nbsp;olursa, ancak geçebileceği kadar kenara çekilir ve ellerini ceplerinden çıkarmadan, omzunun üstünden bağırırdı: “Baba! Dükkan!” Yardım adına yaptığı tek şey buydu. Annem de babam da&nbsp;onu ne yapacaklarını bilmiyorlardı. Hiç sönmeyen sigarası ve&nbsp;bitmeyen içkisiyle onlara ciddi bir yük oluyordu. Bir gece geç&nbsp;vakit evden çıktı ve ondan bir daha haber alınamadı. Para çekmecesini kanırtarak açmış ve ne var ne yok boşaltmıştı. Bereket&nbsp;fazla bir şey yoktu -sadece sekiz pound. Bu onun Amerika’ya&nbsp;kapağı atmasına yeterdi. Her zaman Amerika’ya gitmek istemişti ve sanırım öyle de yaptı, ama bunu hiçbir zaman tam olarak&nbsp;bilemedik. Resmi teori, Joe’nun bir kızı baştan çıkardığı için&nbsp;kaçtığı yolundaydı. Sally Chivers adlı, Simmonslarla aynı caddede oturan, hamile bir kız vardı. Joe’nun onunla birlikte olduğu&nbsp;kesindi, ama bu durumda en az bir düzine erkek daha olduğundan, bebeğin babasının kim olduğu belli değildi. Annemle babam bebek teorisini pek benimsediler, hatta kendi aralarında&nbsp;bunu zavallı çocuğun sekiz poundu çalıp kaçmasına vesile saydılar. Onun, küçük bir kır kasabasında, nezih ve saygın bir hayat sürmeye tahammülü olmadığı, serserilik, kavga ve kadın istediği için kaçtığını hiçbir zaman anlayamadılar. Bir daha ondan&nbsp;hiçbir haber alamadık. Belki de başına daha kötü şeyler geldi,&nbsp;belki savaşta öldürüldü, belki de sadece yazmaya üşendi. Neyse&nbsp;ki bebek ölü doğdu da, daha büyük sorunlar yaşanmadı,&nbsp;joe’nun para çalmasına gelince, annemle babam bunu ölene kadar bir sır olarak sakladılar. Onların gözünde bu, Sally Chivers’ın bebeğinden de kötü bir şeydi,</p>

  <p>Joe konusu babamı çökertmişti. Onun ortadan kaybolması aslında bir masraf kapısının kapanmasıydı, ama babamın yaralanmasına ve utanç içinde kalmasına yol açmıştı. Ondan sonra&nbsp;bıyıklarının uçlarına iyice ak düştü ve sanki ufaldı. Belki de hafızamdaki ona ait toparlak, kırışık ve endişe dolu suratlı, gözlükleri toz içinde, ufak tefek, ağarmış adam görüntüsü bu dönemden kalmadır. Giderek, parasal kaygılar dışında hiçbir şeye ilgi&nbsp;duymaz bir adam haline geldi. Siyasetten ve pazar gazetelerinden bahsetmek yerine işlerin kötülüğünden dem vurmaya başladı. Annem de sanki biraz çekip küçülmüş gibiydi. Çocukken&nbsp;bana, sarı saçları, ışıldayan yüzü, kocaman kalçalarıyla gayet büyük ve daima çağıldayan bir varlık gibi gelir, gözüme gemi aslanlarındaki ihtişamlı bir yaratık gibi gözükürdü. Şimdiyse küçülmüştü, daha tasalıydı ve yaşından büyük gösteriyordu. Mutfakta da daha az cömert davranıyor, but yerine gerdan alıyor,&nbsp;kömür fiyatları yüzünden kaygılanıyor ve margarin kullanmaya&nbsp;başlıyordu -eskiden olsa böyle bir şeye asla izin vermezdi. Joe&nbsp;gittikten sonra, babam tekrar bir getir-götürcü çocuk tutmak zorunda kalmıştı, ama sonradan sadece çok küçük çocuklara iş&nbsp;verdi; fazla ağır yükler taşıyamayan bu çocuklar onun yanında&nbsp;bir buçuk yıldan fazla kalmadılar. Bazen evdeyken, dükkana benim de el attığım olurdu. Ama bunu düzenli olarak yapmayacak&nbsp;kadar bencildim. Onu, sırtındaki koca çuvalın altında adeta gözden kaybolmuş, iki büklüm, ağır ağır avluyu aşarken hâlâ görür&nbsp;gibiyim. Yüz elli pound ağırlığındaki koca çuval, boynuna, ensesine ve alttan çıkan, gözlüklü, tasalı yüze, sanki onları yere yapıştıracakmışçasına bir yük bindiriyordu. 1911’de fıtık oldu ve&nbsp;haftalarca hastanede yatmak zorunda kaldı, bu arada dükkana&nbsp;göz kulak olması için geçici bir yönetici tuttu ve sermayesinde&nbsp;bir delik daha açıldı. Küçük bir dükkancıyı yokuş aşağı tepetaklak olurken seyretmek korkunç bir şeydi, ama yine de kapının&nbsp;önüne konan ve birden sadakaya muhtaç hale gelen bir işçinin&nbsp;kaderi kadar ani ve aşikar bir şey değildi bu. Bu, şuradan birkaç&nbsp;şilin indirelim, buradan birkaç peni kaldıralım derken, küçük&nbsp;iniş çıkışlarla sermayenin yavaş yavaş tükenmesiydi. Yıllardan&nbsp;beri sizden alışveriş eden biri, bir gün ansızın ayağını kesip Sarazinlere gider. Ama bir başkası da bir düzine hindi alır ve gelip&nbsp;size bir haftalık yem siparişi verir. Dolayısıyla hâlâ sürdürebilirsiniz. Biraz daha kaygılansanız, biraz daha külüstürleşseniz, sermayeniz biraz daha küçülse de, hâlâ “kendi kendinizin efendisisinizdir.” Bu şekilde yıllar boyu devam edebilirsiniz, hatta şansınız varsa bütün bir ömür. Ezekiel Amca, 120 pound bırakarak&nbsp;191l’de öldü, bu miktar babam için hayli şeyi fark ettirmiş olmalı. 1913’e kadar hayat sigortası poliçesini ipotek etmek zorunda kalmamıştı. Böyle bir şeyi o zamana kadar hiç duymamıştım, yoksa mutlaka ne olduğunu anlardım. Anlaşılan o ki, babam nasıl “işlerinin pek iyi gitmemesi” ya da “durgunlaşmasından” öte bir şey göremiyorsa, ben de kendi işimi “kurmak” için&nbsp;gereken parayı toplamak üzere biraz daha sabretmem gerektiğinden ötesini göremiyordum. Tıpkı babam gibi ben de dükkana hep sabit bir şey gibi bakmış, işleri iyi yürütemediği için ona&nbsp;biraz kızgınlık duymuştum. Onun yavaş yavaş tükendiğini, yeniden asla toparlanamayacagını ve eğer olur da yetmişine kadar&nbsp;yaşarsa sonunun düşkünlerevi olacağını hiçbirimiz görememiştik. Sarazinlerin pazaryerindeki dükkanının önünden birçok defa geçmiş ve sadece, üzerinde güçlükle okunan “S. Bowling” yazısı, boyası dökülmüş beyaz harfleri ve solmuş kuşyemi paketleriyle babamın tozlu küçük dükkanı yerine, keşke onların gösterişli mağazası olsaydı, diye düşünmüştüm. Onların babamı diri&nbsp;diri yiyen kurtlar olduğu hiç aklıma gelmemişti. Ara sıra ona,&nbsp;mektupla öğretim kursumun satıcılık ve modern yöntemler konusundaki ders kitaplarından parçalar okurdum. Hiç can kulağıyla dinlemezdi. Köklü bir işi devralmış, daima çok çalışmış,&nbsp;namusuyla ticaret yapmış, iyi mallar satmış ve şimdi de böyle olmuştu. İşin aslı, o günlerde dükkan sahiplerinin düşkünlerevine&nbsp;kaldırılmaları pek nadirdi. Biraz şanslıysanız, birkaç pound karşılığında yine de evinizde ölebilirdiniz. Ölümle iflas arasında koşulan bir yarıştı bu ve Tanrı’ya şükür, ölüm önce babamı aldı,&nbsp;ardından annemi.</p>

  <p>1911, 1912, 1913. Bence bunlar yaşamaya değer yıllardı. 1912’nin sonlarına doğru, Okuma Grubu’ndaki rahip aracılığıyla, önce Elsie Waters’la tanıştım. Bundan sonra, kasabadaki her&nbsp;delikanlı gibi, kız peşinde koşmaya ve nadiren de olsa biriyle&nbsp;bağlantı kurmayı becerip pazar akşamları “piyasa” yapmaya giriştiysem de, gerçek anlamda hiç kız arkadaşım olmadı. Daha on&nbsp;altısında kız peşinde koşmak tuhaf bir şey. Kasabanın kimi bilinen bölgelerinde, oğlanlar çifter çifter volta atarak kızları keser,&nbsp;kızlar da oğlanları hiç fark etmemiş gibi yaparak, yine çifter çifter piyasa yapar, sonunda bir bağlantı kurulur ve ikili yerini&nbsp;dörtlüye bırakır, ama hepsi suspus olmuş yürünürdü. Bu yürüyüşlerin başlıca özelliği kızla yalnız başına çıkılan ikinci sefer&nbsp;daha da kötüydü- konuşacak bir şey bulma konusunda yaşanan&nbsp;kahredici başarısızlıktı. Ama Elsie Waters farklı gibi duruyordu.&nbsp;İşin aslı, ben giderek büyüyordum.</p>

  <p>Bana ve Elsie Waters’a dair herhangi bir şey anlatmak istemiyorum, anlatacak bir şey olsa bile. Sadece şu kadarını söyleyebilirim ki, o da tablonun bir parçasıydı, “savaştan önce” tablosunun. Savaştan önce mevsim hep yazdı -bir yanılsama bu, daha önce de işaret etmiştim ama öyle hatırlıyorum. Kestane ağaçları&nbsp;arasında uzanan beyaz, tozlu yollar, gecesefalarının kokusu, söğütlerin altındaki yeşil havuz, Burford Bendi’nin dalgalarının sesi -işte gözlerimi kapatıp da “savaştan öncesini” düşündüğümde&nbsp;bunları görüyorum ve sonlara doğru resme Elsie Waters dahil&nbsp;oluyor.</p>

  <p>Bugün olsa Elsie’ye güzel denir miydi, bilmiyorum. O zamanlar öyleydi. Bir kız için uzun boylu sayılırdı, hemen hemen benim boyumdaydı, açık sarı, gayet gür, dalgalı saçları ve çok&nbsp;tatlı bir yüzü vardı. En çok siyah giysilerin yakıştığı kızlardandı,&nbsp;özellikle manifaturacıda giydirdikleri, düz siyah giysilerin -aslen&nbsp;Londralı olmakla birlikte, manifaturacı Lilywhite’da çalışıyordu.&nbsp;Sanırım benden iki yaş büyüktü.</p>

  <p>Elsie’ye müteşekkirim, çünkü bana kadınlara karşı düşünceli olmayı öğreten ilk insandır o. Genel anlamda kadınları değil, belli bir kadını kastediyorum. Onunla Okuma Grubunda tanışmış, ama pek de farkına varmamıştım. Sonra bir gün normalde&nbsp;hiç yapmayacağım bir şeyi yaptım ve mesai sırasında Lilywhitea&nbsp;gittim. Ama bu şöyle oldu: açık renk muslinimiz kalmamıştı ve&nbsp;koca Grimmett beni oraya yolladı. Manifaturacı dükkanlarının&nbsp;havasını bilirsiniz. Tuhaf bir biçimde kadınsıdır. Bir “Hişşt, yavaş” duygusu, göze batmayan bir ışık, serin bir kumaş kokusu ve&nbsp;ileri geri sallanan ahşap değişme toplarından gelen hafif bir uğultu. Elsie tezgaha yaslanmış, büyük bir makasla önündeki toptan&nbsp;bir boyluk elbise kumaşı kesiyordu. Siyah elbisesinde ve tezgaha yaslanan göğsünde sanki başka bir şey vardı -ne olduğunu&nbsp;tam olarak tarif edemem, ama gayet yumuşak, gayet kadınsı bir&nbsp;şey. Daha onu görür görmez, onu kollarınıza alıp her istediğinizi yapacağınızı anlıyordunuz. Gerçekten çok kadınsı, çok nazik&nbsp;ve çok uysaldı. Toy ya da zayıf değildi, ama bir erkeğin ondan&nbsp;istediği her şeyi yerine getirecek cinsten kadınlardandı. Aptal filan da değildi, sadece sessizdi ve zaman zaman da müthiş ince.&nbsp;Ama o günlerde ben de kendimi bayağı inceltmiştim.</p>

  <p>Yaklaşık bir yıldır beraber yaşıyorduk. Aşağı Binfield gibi bir kasabada, ancak kağıt üzerinde beraber yaşanabileceğini kuşkusuz tahmin edersiniz, işin aslındaysa “piyasa yapıyorduk.” Bu&nbsp;yerleşik bir âdettir, ama tam nişanlılık da değildir. Yukarı Binfield’a çıkan yoldan ayrılan ve bayırın kenarından devam eden bir&nbsp;yol vardı. Uzunluğu neredeyse bir mili buluyordu, asırlık kestane ağaçlarıyla bezeli, gayet muntazam bir yoldu. Ağaçların altındaki çimenli kısımda, sarkan dalların gözlerden sakındığı bir de&nbsp;patika vardı. Bu patikaya Âşıklar Yolu denirdi. Kestanelerin çiçeğe durduğu mayıs akşamlarında, yerimiz orasıydı. Derken geceler iyice kısalır, dükkandan çıktıktan sonra ortalık uzun süre&nbsp;aydınlık kalırdı. Bir haziran akşamının ne demek olduğunu herkes bilir. O solmak bilmeyen süt mavisi aydınlık, insanın yüzüne ipek gibi dokunan esinti. Bazı pazar akşamları Chamford Tepesi’ne çıkar, oradan Thames boyundaki sulak çayırlara inerdik.&nbsp;1913! Tanrım! 1913! O sükunet, o yeşil sular, o bendin hışırtısı. Bir daha asla olmaz. 1913 gibi bir yıl asla olmaz demek istemiyorum. Ama onun insanın içinde bıraktığı duygu, o hiç acele&nbsp;etmeme, hiçbir şeyden korkusu olmama duygusu; insanın ya zaten tanıdığı, dolayısıyla ona anlatılmasına gerek olmayan, ya da&nbsp;tanımadığı ve bu yüzden de anlama şansı bulunmayan o duygu.</p>

  <p>Yaz sonuna kadar, birlikte olma denilen şeyi yaşamadık. Böyle bir şeye teşebbüs edemeyecek kadar utangaç ve beceriksiz, aynı zamanda benden önce başkalarının olduğunu fark edemeyecek kadar da cahildim. Bir pazar akşamı Yukarı Binfield’ın oradaki kayın koruluğuna doğru çıktık. İnsan orada her zaman yalnız kalabilirdi. Onu deli gibi istiyordum ve onun da benim bir işaretime baktığını biliyordum. Nereden geldiyse aklıma Binfield&nbsp;Konağı nın bodrumuna inmek geldi. Yetmişini aşmış ve iyice&nbsp;huysuzlaşmış olan koca Hodges bizi basabilirdi, ama bir pazar&nbsp;akşamı herhalde uyuyor olurdu. Çitteki bir gedikten içeri girdik&nbsp;ve kayınlarla büyük havuz arasındaki patikadan inmeye başladık. O tarafa gitmeyeli dört küsur yıl olmuş, hiçbir şey değişmemişti. Yine aynı mutlak sessizlik, insanın üstüne kapanan koca&nbsp;ağaçların verdiği saklılık duygusu, sazlıkta çürümekle meşgul&nbsp;ahşap kayıkhane. Yabani nanelerin yanındaki ot çukurunun üzerine uzandık. Ancak Afrika’nın orta yerinde bu kadar yalnız olabilirdik. Onu, Tanrı bilir kaç kez öptüm. Sonra toparlanıp kalktım ve yeniden volta atmaya başladım. Onu, onun o ganimetini&nbsp;deli gibi istiyordum, ama biraz da korkuyordum. İşin tuhafı aynı anda aklımdan bir başka düşünce daha geçiyordu. Ansızın,&nbsp;yıllardır hep buraya gelmek istediğim halde, bir türlü gelmediğimi fark etmiştim. Şimdi o kadar yakınımdaydı ki, inip de öteki&nbsp;havuza, oradaki koca sazana bir göz atmamak yazık olurdu. Eğer&nbsp;bu fırsatı kaçırırsam, sonradan başımı taşlara vuracağımı biliyordum. Daha önce niye gelmemiştim ki? Sazanları hafızamda bir&nbsp;yere kilitlemiş tim, onları benden başka bilen yoktu. Bir gün nasılsa gelip avlayacaktım. Yani onlar aslında <i>benim</i> sazanlarımdı.&nbsp;O yöne doğru biraz yürümedim de değil, ama on yarda kadar&nbsp;gittikten sonra geri döndüm. Şimdi kendime bir yol açmak için,&nbsp;çürümüş çalılar ve ortalığı bürümüş dallarla mücadele etmem&nbsp;gerekecekti, benimse üstümde pazar giysilerim vardı. Koyu gri&nbsp;takım elbise, melon şapka, düğmeli potinler ve neredeyse kulaklarıma kadar yükselen bir yaka. O günlerde insanlar pazar yürüyüşüne çıkarken böyle giyinirdi. Üstelik Elsie’yi de çılgınca arzuluyordum. Koluyla yüzünü kapamış, otların üzerinde yatıyordu.&nbsp;Benim geldiğimi duyunca kımıldamadı. Siyah elbisesi içinde&nbsp;-nasıl desem bilmiyorum, her istediğinizi yapabileceğiniz günahkar vücuduyla öylesine yumuşak, öylesine verici bir görünüşü vardı ki... Benimdi o, istesem ona o dakika sahip olabilirdim.&nbsp;Birden korkuyu bir kenara bıraktım. Şapkamı otların üzerine fırlattım (yerinde zıpladığını hatırlıyorum), dizlerimin üzerine çöktüm ve onu kavradım. Yabani nanelerin kokusu hâlâ burnumda.&nbsp;Bu benim ilk seferimdi, ama onun değil. Tahmin edebileceğiniz&nbsp;gibi bu konuyu büyütüp mesele haline getirmedik. İşte bu da&nbsp;böyle. Büyük sazanlar yine zihnimin çekmecelerine geri döndüler ve aslına bakılırsa, yıllarca aklıma bile gelmediler.</p>

  <p>1913. 1914. 1914 ilkbaharı. Önce karadikenler, sonra akdikenler, ardından da kestaneler çiçeğe dururdu. O tali yolda geçen pazar akşamları, rüzgarın, sanki tek vücutmuş gibi yatırdığı, her nasılsa kadın saçını andıran sazlar. Bitmeyen haziran akşamları, kestane ağaçlarının altındaki patika, bir yerlerde öten bir baykuş ve Elsie’nin karşımda duran vücudu. O yıl temmuz&nbsp;çok sıcak geçmişti. Dükkanda nasıl da terlemiştik! Peynir ve çekilmiş kahve de nasıl kokuyordu öyle! Sonra çöken akşam serinliği, bahçelerin ardındaki yoldan gelen gecesefası ve pipo tütünü&nbsp;kokuları, ayaklarımızın altına yumuşacık serilmiş otlar, mayıs böceklerinin ardına takılan çobanaldatan çığlıkları.</p>

  <p>Tanrım! Birisine “savaş öncesi” konusunda duygusal olmaması gerektiğini söylemenin ne faydası var? Ben bu konuda duygusalım işte. Eğer hatırlıyorsanız, siz de olursunuz. İnsanın geçmişteki belli bir dönemi düşündüğünde, hep güzel olan şeyleri hatırlama eğiliminde olduğu doğru. Hatta bu savaş için bile doğru. Ama insanların o zaman, şu anda artık yoksun olduğumuz&nbsp;bir şeye sahip olduğu da doğru.</p>

  <p>Neydi diyecek olursanız, sadece şundan ibaret: insanlar o zaman geleceği korkulacak bir şey olarak görmüyorlardı. Hayat bugünkünden daha kolay filan değildi. Hatta tam aksine daha&nbsp;da zordu. Hemen herkes daha çok çalışır, daha güç koşullarda&nbsp;yaşar ve daha büyük acılar çekerek ölürdü. Yanaşmaların, haftada on dört şilin kazanacağız diye canları çıkardı ve hayatları da&nbsp;genellikle beş şilinlik düşkünlerevlerinde, arada kiliseden aldıkları yarım lira sadakayla sürünerek son bulurdu. “Onurlu” yoksulluk denen şey daha da kötüydü. High Caddesinin öte başındaki tuhafiyeci, küçük Watson, yıllarca süren mücadeleden sonra iflas bayrağını çektiğinde, şahsi serveti 2 pound 9 şilin 6 peniden ibaretti ve kısa süre sonra, doktorların dediğine göre “mide rahatsızlığından,” ama aslında bal gibi açlıktan öldü. Yine de son âna kadar redingotunu sırtından çıkarmadı. Saat tamircisinin çırağı, çekirdekten yetişme, çocukluktan erişkinliğe kadar elli yıllık usta, koca Crimp katarakt oldu, ama yine de dükkana&nbsp;gitmek zorundaydı. Onu kaldırıp götürürlerken, torunları sokakta ağlıyordu. Karısı gündeliğe giderdi, nice ümitsiz uğraştan&nbsp;sonra ona haftada bir şilin göndermeyi becerdi. İnsan bazen dayanılmaz şeylere şahit olur. Tepetaklak yuvarlanan küçük işletmeler, ağır ağır iflasa sürüklenen sağlam tüccarlar, kanserden ve&nbsp;karaciğer hastalıklarından yavaş yavaş ölen insanlar, içkiye her&nbsp;pazartesi tövbe edip her cumartesi bozan ayyaş kocalar, gayri&nbsp;meşru bir bebek yüzünden hayatı sönen genç kızlar. Evlerde hela mela yoktu, kış sabahları önce onun deliğinin buzunu kırmanız gerekirdi, sıcak havalardaysa arka sokaklar kokudan geçilmezdi, kilise de kasabanın tam orta yerinde olduğundan, sonunuzun ne olacağını düşünmeden imkanı yok hiçbir yere gidemezdiniz. Ama yine de o günlerde insanların sahip olduğu şey&nbsp;neydi? Güvenlikte olmasalar bile hissettikleri bir güvenlik duygusu. Daha doğrusu bir devamlılık duygusu. Herkes bir gün öleceğini biliyordu, sanırım bazıları iflas edeceğinin de farkındaydı,&nbsp;fakat bilmedikleri şey düzenin değişebilir olduğuydu. Onlara ne&nbsp;olursa olsun, her şey eskisi gibi gider sanıyorlardı. O günlerde&nbsp;dini duyguların hâlâ güçlü oluşunun pek fark ettiğine inanmıyorum. Kırsal kesimde hemen herkesin kiliseye gittiği doğruydu&nbsp;-Elsie ve ben bile gidiyorduk, üstelik rahip günah işlediğimizi&nbsp;söylediği halde- insanlara öbür dünyaya inanıp inanmadıklarını&nbsp;soracak olsanız, çoğu inandığını da söylerdi. Ama yine de karşıma, öbür dünyadaki hayata gerçekten inandığı izlenimi bırakan&nbsp;tek bir kul çıkmadı. Sanırım çoğu insan bu tür şeylere, çocukların Noel Baba’ya inandığı gibi inanıyordu. Ama asıl olarak dönem sakin bir dönemdi uygarlığın tıpkı bir filin dört ayağı üzerine sağlamca basışı gibi yere bastığı ve böyle, sonraki hayat filan gibi konuların öneminin olmadığı bir dönem. Eğer önem&nbsp;verdiğiniz şeyler devam edecekse, ölmek yeterince kolaydır. Hayatınızı yaşamış, çekeceğinizi çekmişsinizdir, şimdi artık kara&nbsp;toprağa girmenin vakti gelmiştir -o zamanlar insanlar böyle bakardı. İnsan şahsen artık varolmazdı, ama yaşam biçimi devam&nbsp;ederdi. Günahları ve sevapları, günah ve sevap olarak kalırdı.&nbsp;Bastığı zemin ayaklarının altından kayıyor sanmazdı.</p>

  <p>Babam aslında iflas etmişti de, farkında değildi. O hâlâ zamanın kötüleştiğini, işlerin durduğunu, faturaların iyice kabardığını filan söyleyip duruyordu. Tanrı’ya şükürler olsun ki, gerçekten iflas ettiğini hiçbir zaman bilemedi, çünkü 1915 başında bir gün apansız ölüverdi (zatürreeye çeviren nezleden). Son âna kadar, çalışkan ve dürüst bir insanın işlerinin ne olursa olsun rast&nbsp;gideceğine inandı. O dönemde, iflas ettiği halde bu inancı sadece ölüm döşeğine değil, düşkünlerevine kadar taşıyan yığınla&nbsp;küçük esnaf olmalı. Hatta semerci Lovegrove, arabalar ve kamyonetler gözünün önünde dururken bile, bir dinozor fosili kadar yaşlı olduğunu fark etmiyordu. Tabii annem de -bereket annem, doğup büyüdüğü yaşam biçiminin, yani iyi Kraliçe Victoria döneminde, yüreğinde Tanrı korkusu olan namuslu bir dükkancının kızı ve yine yüreğinde Tanrı korkusu olan namuslu bir&nbsp;dükkancının karısı olarak sürdüğü yaşamın, ebediyen sona erdiğini görecek kadar yaşamadı. Zaman kötüydü, işler kötüydü.&nbsp;Babam her şeyin habire “arttığına” kızıyordu, ama hâlâ eskisi gibi idare ediliyordu. Bildik İngiliz yaşam düzeni değişmezdi. Yüreklerinde Tanrı korkusu taşıyan namuslu kadınlar, demli çay,&nbsp;ağrıyan bacaklar ve mutlu sonlardan oluşan sıcacık bir yeraltı&nbsp;dünyasında, sonsuza kadar koca kömür yığınları üzerinde&nbsp;Yorkshire pudingi ve elmalı lokma pişirmeye, yünlü iç çamaşırları giyip kuştüyü yataklarda yatmaya, temmuzda erik reçeli&nbsp;kaynatmaya, ekimde ise turşu kurmaya, akşamüstleri de, etraflarında sinekler uçuşurken <i>Hilda'nın</i> Ev <i>Arkadaşı</i>'nı okumaya&nbsp;devam edeceklerdi. Elbette babam da annem de sonuna kadar&nbsp;oldukları gibi kalmamışlardı. Tabii ki onlar da biraz sarsıldılar,&nbsp;inançlarını bir parça yitirdiler. Ama yine de inandıkları her şeyin yalnızca bir süprüntüden ibaret olduğunu görecek kadar yaşamadılar. Her şeyin çözülüp menhus bir lağıma dönüştüğü bir&nbsp;dönemin sonuna yetişmişlerdi ve bunun farkında değillerdi.&nbsp;Alıştıkları her şeyin sonsuza dek süreceğini sanıyorlardı. Kimse&nbsp;onlara kusur bulamaz. O zamanlar öyleydi.</p>

  <p>En nihayet temmuzun sonu gelip çattı. Aşağı Binfield bile olup bitenlerin farkına varmaya başlamıştı. Günlerce süren ne&nbsp;idügü belirsiz bir heyecan, sonu gelmeyen gazete hatmetmeler;&nbsp;dükkandan eve getirdiği gazetelerin başmakalelerini anneme&nbsp;yüksek sesle okuyup duran babam. Sonra bir gün birden ortalığı şu ilanlar sardı:</p>

  <p>&nbsp;</p>

  <p>ALMANYA ÜLTİMATOM VERDİ. FRANSA SEFERBER.</p>

  <p>&nbsp;</p>

  <p>Birkaç gün (dört gün müydü? Tam tarihleri hatırlayamıyorum) sanki donmuş gibi, tuhaf bir sükunet hüküm sürdü. Sanki <sup>“</sup>Hişşt, hele bi duralım bakalım” der gibi, sanki fırtınadan önceki sessizlik gibi, sanki tüm İngiltere kulak kesilmiş dinler gibi. Hava çok sıcaktı, hatırlıyorum. Etrafta, eline beş şilin geçiren&nbsp;herkes koşup konserve gıdalara, buğday ve yulaf unlarına hücum ettiği halde, biz dükkandakilere sanki iş yapmıyormuşuz&nbsp;gibi geliyordu. Sanki çalışamayacak kadar ateşimiz vardı da, terleyerek bekliyorduk. Akşamüstü herkes istasyona gidip, Londra&nbsp;treniyle gelen akşam gazetelerini eline geçirmek için birbirini&nbsp;eziyordu. Sonunda bir akşamüstü, High Caddesinden, koltuğunun altında bir kucak kağıtla bir oğlan fırladı. Herkes kapılara&nbsp;çıkmış bağırıyordu. “Girdik! Girdik!” Oğlan kucağındaki desteden bir ilan çekip karşımızdaki dükkanın cephesine yapıştırdı.</p>

  <p>&nbsp;</p>

  <p>İNGİLTERE ALMANYA’YA SAVAŞ İLAN ETTİ.</p>

  <p>&nbsp;</p>

  <p>Biz üç çırak hemen kaldırıma çıkmış, bayram ediyorduk. Herkes bayram ediyordu. Evet, bayram dedim. Yalnız koca&nbsp;Grimmett, savaş korkusu yüzünden işleri iyice açıldığı halde, yine de Liberal ilkelerine biraz olsun sadakatle “savaştan yana çıkmadı” ve bu işin sonunun kötüye varacağını söyledi.</p>

  <p>İki ay sonra ordudaydım. Yedi ay sonra da Fransa’da.</p>
</body>
</html>
