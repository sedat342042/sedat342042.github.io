<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:o="urn:schemas-microsoft-com:office:office">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h2 id="calibre_pb_13"><a id="bookmark25"></a>1</h2>

  <h1 class="sigil_not_in_toc">&nbsp;</h1>

  <p>O akşam eve girerken, on yedi papelimi nasıl harcayacağıma hâlâ karar verememiştim.</p>

  <p>Hilda, Sol Kitaplar Kulübü’nün toplantısına gidiyordu. Galiba Londra’dan konferans vermeye bir adam geliyordu, tabii Hilda’nın konferansın konusundan bihaber olduğunu söylemeye bile gerek yok. Ona, onunla birlikte geleceğimi söylemiştim. Genel olarak bakıldığında, konferanslara çok düşkün değilimdir,&nbsp;ama o sabah gördüğüm, trenin üstünden uçan bombardıman&nbsp;uçağıyla başlayan savaş görüntüleri doğrusu beni biraz düşündürmüştü. Olağan tartışmadan sonra, çocuklar erkenden yatağa&nbsp;gönderildi ve sekizdeki konferans için yer açıldı.</p>

  <p>Islak, nemli bir akşamdı, salon hem soğuktu, hem de yarı karanlık. Burası Nonconformist ya da benzeri bir tarikata ait, on liraya kiralanabilen, çatısı sacla kaplı, ahşap, küçük bir yerdi. Her zamanki on beş, on altı kişilik kalabalık toplanmıştı. Platformun&nbsp;ön tarafında, konferansın konusunun “Faşizm Tehdidi” olduğunu ilan eden sarı bir plaka vardı. Bu bana hiç de şaşırtıcı gelmedi. Bir mimarlık bürosunda çalışan ve bu tür toplantılara başkanlık eden Mr. Witchett, konuşmacıyı alıp, “Mr. Falanca-filanca (adını unuttum), ünlü anti-faşist” diyerek -sanki “ünlü piyanist” der gibi- tek tek herkesle tanıştırdı. Konuşmacı kırk yaşlarında, koyu renk takım elbiseli, ufak tefek bir adamdı; dazlak&nbsp;kafasını bir tutam saç ile örtmeye çalışmış, ama becerememişti.</p>

  <p>Bu tür toplantılar asla zamanında başlamaz. Belki son anda bir iki kişi daha gelir diye hep bir gecikme olur. Witchett masaya vurup da konuşmasına başladığında, saat sekizi yirmi beş geçiyordu. Kendisi mülayim görünüşlü, pembecik, bebek yüzünü&nbsp;habire gülümsemelerle süsleyen bir adamdı. Galiba Liberal Parti nin yerel sekreteri, aynı zamanda da Semt Konseyi üyesi ve&nbsp;Anneler Birligi’nin hayali fenerli konferanslarında protokol şefiydi. Denilebilir ki, başkan olmak için doğmuştu. Ona, Mr. Fa-lanca-filanca ile tanışmaktan ve onu dinleyecek olmaktan ne kadar memnun olduğumuzu söylediğimizde, buna gerçekten inanıyordu. Ona her gözüm iliştiğinde, muhtemelen hâlâ bakir olduğunu düşünmeden edemiyordum. Küçük konuşmacımız bir&nbsp;deste not çıkardı, çoğu gazete kesikleriydi, bunları su bardağının dibiyle çakarak astı ve atışa geçti.</p>

  <p>Hiç konferansa ya da genel toplantılara gider miydik? Neden gitmezdik? Niye giderdik? Falan, filan.</p>

  <p>Gece boyu, aynı düşünce, arada bir aklımı kurcaladı durdu. Bunu niye yapıyorduk Tanrı aşkına? Böyle bir kış gecesinde,&nbsp;bunca insanın burada ne işi vardı? Salona şöyle bir göz gezdirdim. Ben arka taraftaydım. Bu tür kamuya açık toplantılarda, eğer mümkünse, daima arka sıralarda otururdum. Bunun aksi&nbsp;tek bir örnek hatırlamıyorum. Hilda ve takımı ise her zamanki&nbsp;gibi ön sıralara yerleşmişlerdi. Salon küçük ve loştu. Böyle yerleri biliyorsunuzdur. Çıralı çam duvarlar, paslanmış demir çatı&nbsp;ve paltonuzu çıkarmanıza engel olacak kadar cereyanlı bir hava.&nbsp;Küçük topluluğumuz platformun etrafını çevrelemiş vaziyette, nispeten aydınlıkta oturuyordu. Arkamızda otuz kadar boş sıra vardı. Bütün sandalyelerin oturacak yerleri toz içindeydi. Konuşmacının arkasındaki platformda, toz içinde örtülere sarınmış, şallar altındaki bir sandukaya benzeyen, kocaman, kare biçiminde bir lenduha duruyordu. Aslında bu bir piyanoydu.</p>

  <p>Başlarda pek de dinlemiyordum. Konferansçı, görünüş olarak belki vasat biriydi, ama iyi bir konuşmacıydı. Beyaz bir yüz, gayet işlek bir ağız, sürekli konuşmaktan ileri gelen tarazlı bir&nbsp;ses. Tabii ki, Hitler’e ve Nazilere bindiriyordu. Söylediklerini&nbsp;can kulağıyla dinlemiyordum <i>-News Chronicle'da</i> her gün okuduğum şeylerdi- ama bir bir edip duran sesinden arada bir kulağıma takılan kimi sözcükler dikkatimi çekiyordu.</p>

  <p>“Hayvani bir vahşet... İğrenç sadizm patlamaları... Kauçuk coplar... Temerküz kampları... Yahudilerin insafsızca katledilişi... Karanlık Çağa dönüş... Avrupa uygarlığı... Çok geç olmadan&nbsp;harekete geçmek... Tüm onurlu insanlar için alçalma... Demokratik ulusların ittifakı... Sıkı durmak... Demokrasinin savunması... Demokrasi... Faşizm... Demokrasi... Faşizm... Demokrasi...<sup>,,</sup></p>

  <p>Bu konuşma silsilesini bilirsiniz. Bu herifler, tıpkı bir gramofon gibi saatler boyu böyle öterler. Kolu çevir, düğmeye bas, ötmeye başlasın. Demokrasi, Faşizm, Demokrasi. Ama onu seyretmek bir biçimde ilgimi çekmişti. Beyaz yüzlü, dazlak kafalı, oldukça vasat, küçük bir adam, bir platforma çıkmış, slogan atıp duruyor. Ne yapıyor? Gayet açıkça ve gayet hesaplı bir biçimde&nbsp;nefret kışkırtıcılığı. Sizi faşist denen belirli yabancılardan nefret&nbsp;ettirmek için elinden gelen domuzluğu ardına koymuyor. “Mr.&nbsp;Falanca-filanca, ünlü anti-faşist” diye tanınmak tuhaf bir şey diye düşündüm. Anti-faşizm, tuhaf bir meslek. Bu adam hayatını,&nbsp;sanırım, Hitler’e karşı kitap yazarak kazanıyordu. Peki ama Hitler’den önce ne yapıyordu? Ve eğer Hitler giderse ne yapacaktı? Tabii bu soruları doktorlara, dedektiflere, fare avcılarına ve diğerlerine de uyarlamak mümkündü? Tarazlı ses sürüp giderken, bir başka düşünceyle çarpıldım. O, yaptığına inanıyordu. Hiçbiri numara değildi -ağzından çıkan her sözü hissediyordu. Dinleyenlerin içindeki nefreti harekete geçirmeye çalışıyordu, ama&nbsp;bu kendi hissettiği nefretin yanında hiçbir şeydi. Ağzından çıkan&nbsp;her slogan onun için Tanrı emriydi. Yarıp içini açacak olsanız,&nbsp;bulacağınız yalnızca “Demokrasi, Faşizm, Demokrasi” olurdu.&nbsp;Böyle bir insanı özel hayatta tanımak ilginç olurdu, ama acaba&nbsp;bir özel hayatı var mıydı? Yoksa işi gücü o platform senin, bu&nbsp;platform benim dolaşıp, nefret uyandırmaktan ibaret miydi?&nbsp;Belki rüyalarında bile yalnızca slogan görüyordu.</p>

  <p>İzleyicileri, arka sıradan görebildiğim kadar görmeye çalışıyordum. Duruma bakılırsa, bizim (bu kez kendimi de katarak “biz” diyordum, çünkü kendim kalkıp gelmiştim) böyle bir kış&nbsp;gecesinde, buz gibi salonlarda toplanıp, Sol Kitaplar Kulübü’nün&nbsp;konferansçısını dinlememizin bir anlamı vardı. Bizler Batı&nbsp;Bletchley devrimcileriydik. İlk bakışta umut verici görünmüyordu. Seyircilere göz gezdirirken, onların ancak yarısının konuşmacının söylediklerini gerçekten anlayabildiği kafama dank etti,&nbsp;gerçi o bu arada konuyu Hitler’e ve Nazilere getirmiş saldırıp&nbsp;duruyordu. Bu yarım saatten fazla sürdü. Bu tür toplantılarda&nbsp;hep böyledir. Gelen insanları yarısının konuya dair en ufak bir&nbsp;fikirlerinin olmaması, değişmez bir kuraldır. Witchett, masasının arkasındaki sandalyeden, konuşmacıyı, keyiften ağzı kulaklarına varmış süzüyordu, yüzü pembe bir sardunyayı andırıyordu. Konuşmacı yerine oturur oturmaz, önceden hazırlamış olduğu konuşmasına başlayacaktı -Melanezyalılar yararına yapılan hayali fenerli pantolon bağışı toplantısının sonunda yaptığı&nbsp;konuşma: “Teşekkürlerimizi sunarız -hepimizin düşüncelerine&nbsp;tercüman olmuştur- çok ilginçti -önümüze kafa yoracak pek&nbsp;çok şey koydu- insanı uyarıp kendine getiren bir akşamdı!” Ön&nbsp;sırada Miss Minns dimdik oturuyor, hafifçe bir tarafa eğdiği boynuyla kuşa benziyordu. Konuşmacı bardağın altından bir kağıt&nbsp;çekip çıkarmış, Almanya’daki intihar oranlarını gösteren istatistikleri sayıp döküyordu. Miss Minns’in ince, uzun boynunun&nbsp;görünüşünden, pek de mutlu olmadığı belliydi. Şimdi, bu durumda kendini geliştiriyor muydu, yoksa geliştirmiyor muydu?&nbsp;Ah, bir de bütün bunların ne hakkında olduğunu çıkarabilseydi! Hemen yanındaki, kızıl saçlı, ufak tefek kadın süveter örüyordu. Bir düz, iki ters, bir tane örmeden al, ikisini bir al. Konuşmacı, Almanların, vatana ihanet suçlamasıyla insanların başını nasıl kestiğini ve bazen celladın vuruşunun nasıl boşa gittiğini anlatıyordu, izleyicilerden bir kadın vardı, Konsey Okulu&nbsp;öğretmenlerinden, siyah saçlı genç bir kız. İşte o, ötekilerin aksine gerçekten dinliyordu, konuşmacıya diktiği iri iri açılmış&nbsp;gözleri ve bir karış açılmış ağzıyla, oturduğu yerde hafifçe öne&nbsp;doğru eğilmiş, ötekinin ağzından çıkanları sanki yutuyordu.</p>

  <p>Onun hemen arkasında, emektar işçi Partili iki herif oturuyordu. Birinin çok kısa kesilmiş kır saçları, ötekinin ise tamamen dazlak bir kafası ve düşük bıyıkları vardı, ikisi de pardösülüydü. Bu tipleri tanırsınız. Fi tarihinden ben işçi Partilidirler. Hayatlarını harekete adamışlardır. Yirmi yıl boyunca işverenler&nbsp;tarafından kara listeye alınmış, bir on yılları da gecekondular&nbsp;için bir şeyler yapılsın diye Konsey’in başının etini yemekle geçmiştir. Ama ansızın her şey değişiverdi, yılların işçi Partisi artık&nbsp;önemli değildi. Kendilerini birden boğazlarına kadar dış siyasete batmış buldular: Hitler, Stalin, bombalar, makineli tüfekler,&nbsp;kauçuk coplar, Roma-Berlin ekseni, Halk Cephesi, anti-Komintern paktı. İşin içinden çıkamıyorlardı. Hemen önümde yerel</p>

  <p>Komünist Parti teşkilatı oturuyordu. Üçü de çok gençti. İçlerinden birinin parası vardı ve Hesperides Emlak Şirketi’nde bir şeydi, aslında sanırım Crum moruğunun yeğeniydi. Öteki bankada memurdu. Ara sıra çeklerimi bozardı. Yuvarlak, çok genç, gayretli yüzü, bir bebeğinki kadar masmavi gözleri ve oksijenle açılmış gibi duran lepiska saçlarıyla, çok hoş bir delikanlıydı. Ancak&nbsp;on yedisinde göstermekle birlikte, sanırım yirmisindeydi. Ucuz&nbsp;mavi bir takım giymiş, saçlarına iyi giden parlak mavi bir kravat&nbsp;takmıştı. Bu üçünün yanında bir komünist daha oturuyordu.&nbsp;Ama bu, öyle görünüyor ki, farklı tür bir komünistti, öyle alışıldık bir komünist değil de, Troçkist dediklerinden. Ötekiler onu&nbsp;beğenmiyordu. Fazlasıyla genç, çok zayıf, çok esmer, hırçın duruşlu bir delikanlıydı. Zeki bir yüzü vardı. Tabii ki Yahudiydi.&nbsp;Bu dördü, konferansı herkesten farklı dinliyordu. Soru sorma&nbsp;ânı geldiğinde, hepsinin birden ayağa fırlayacağı belliydi. Daha&nbsp;şimdiden kıpır kıpırdılar. Ve küçük Troçkist’in, ötekilerin önüne geçme telaşıyla içi içini yiyordu.</p>

  <p>Konferansın somut sözcüklerini dinlemekten vazgeçmiştim. Ama dinlemenin birden fazla biçimi vardır. Bir an gözlerimi kapattım. Sonuç ilginçti. Yalnızca sesini duyduğum zaman, adamı&nbsp;daha iyi görür gibiydim.</p>

  <p>İnsana, bu ses hiç durmaksızın bütün gece devam edecekmiş gibi geliyordu. İnsandan yapılmış bir tür laternanın, saatler boyu üzerinize boca ettiği propagandaya maruz kalmak gerçekten&nbsp;öldürücü bir şeydi. Tekrar tekrar aynı şey kafanıza kakılıyordu.&nbsp;Nefret, nefret, nefret! Haydi hepimiz birleşelim ve şöyle esaslı&nbsp;bir nefret edelim. Yine, sonra yine. İnsana, sanki kafatasına bir&nbsp;çekiç girmiş de, beynini dövüyormuş gibi geliyordu. Ama bir an&nbsp;geldi, gözlerim kapalı, durumu tamamen tersine döndürmeyi&nbsp;başardım. Şimdi ben onun kafatasının içindeydim. Bu tuhaf bir duyguydu. Bir saniye kadar onun içine girdim, sanki o bendim. O ne hissediyorsa, ben de aynını hissettim.</p>

  <p>Onun gördüğü görüntüyü gördüm. Ve bu, hakkında konuşulabilecek türden bir görüntü değildi. Söylediği tek şey Hitler’in peşimizde olduğu, bizim de birleşmemiz ve esaslı bir nefret üretmemiz gerektiğiydi. Ayrıntıya girmiyor, gerisini herkesin kendine bırakıyordu. Oysa kafasında canlanan görüntü tümüyle farklıydı. Bu resimde, elinde bir İngiliz anahtarıyla bazı yüzleri dağıtıyordu. Elbette faşist yüzler. Bunu gördüğünü biliyordum. Onun içine girdiğim o bir iki saniyede görmüştüm bunu.&nbsp;Vur! Yüzünün tam ortasına! Kemikler yumurta kabuğu gibi dağılıyor ve bir saniye önce bir surat olan şey, flop diye bir ses çıkararak düşen bir çilek reçeli kavanozu gibi dağılıyordu. Geçir!&nbsp;Bir daha! Aklındaki buydu, uyuyup uyanıp bu resmi görüyor ve&nbsp;düşündükçe onu daha da çok seviyordu. Ve dağılan bütün yüzler faşistlere ait olduğu için, bu durumda hiçbir sakınca yoktu.&nbsp;İnsan bunu, onun sesinin tonundan anlıyordu.</p>

  <p>Peki ama neden? En akla yakın açıklama, ölesiye korktuğuydu. Bugünlerde her düşünen insan, korkudan kaskatı kesiliyordu. Bu küçük adam da, diğerlerinden biraz daha fazla korkmasını sağlayacak kadar öngörüye sahipti. Hitler peşimizde! Çabuk! Hepimiz, bütün İngiliz anahtarlarını alalım ve birleşelim, yeterince yüz dağıtırsak, belki onlar bizimkini dağıtamazlar.&nbsp;Toplanın, liderinizi seçin. Hitler siyah, Stalin beyazdır. Ama&nbsp;öbür türlü de olabilirdi, çünkü küçük adamın kafasında, Hitler&nbsp;de Stalin de aynıydı. Her ikisi de İngiliz anahtarlarını kapmış,&nbsp;yüz dağıtıyorlardı.</p>

  <p>Savaş! Yeniden savaşı düşünmeye başladım. Yakındı, bu kesin. Peki ama savaştan kim korkar? Yani, bombalardan ve makineli tüfeklerden kim korkar? demek istiyorum. “Sen” dediğinizi duyar gibiyim. Evet, ben ve onları gören herkes. İçine battığımız dünya, bir nefret dünyasıydı, bir slogan dünyası. Renkli gömlekler, dikenli teller, kauçuk coplar. Elektriğin gece gündüz yandığı gizli hücreler, sizi uyurken gözetleyen dedektifler. Resmi geçitler, üzerine devasa yüzler resmedilmiş afişler, tapınma derecesinde kendilerini teslim ettikleri liderleri için haykıran milyonlarca insan ve alttan alta akan, ona karşı duydukları nefret.&nbsp;Bunların hepsi olacaktı. Yoksa olmayacak mıydı? Kimi günler&nbsp;bunun için “imkansız” diyordum, kimi günler ise “kaçınılmaz”.&nbsp;O gece, kesinlikle biliyordum ki, bu olacaktı. Küçük konuşmacının sesinden belliydi.</p>

  <p>&nbsp;</p>

  <p>Yani belki de, bu küçük, cimri kalabalığın, böyle bir kış gecesi buraya tıkılıp bu tür bir konuşmayı dinlemesinde hakikaten bir hikmet vardı. İçimizden, konuşmanın tamamını anlayan ancak beş altı kişi çıkardı. Bunlar, muazzam bir ordunun ileri karakol gücüydüler. Uzgörüşlüler, batan gemiyi ilk terk eden farelerdi bunlar. Çabuk, çabuk! Faşistler geliyor! Anahtarı kapsana&nbsp;oğlum! Suratını dağıt, yoksa o şeninkini dağıtacak. Gelecekten o&nbsp;kadar korkuyorduk ki, boa yılanının boğazından içeri dalan tavşan gibi, gözümüz kapalı ona doğru kendimizi atıyorduk.</p>

  <p>Peki İngiltere’ye faşizm gelirse bizim gibilere ne olacaktı? Gerçek şu ki, muhtemelen hiçbir şey fark etmeyecekti. Şu konuşmacıya ve izleyici sıralarındaki komünistlere gelince, bak işte onlar için çok şey fark edecekti. Kimin kazandığına bağlı olarak, surat dağıtanlar ya da suratları dağıtılanlar onlar olacaktı.&nbsp;Ama benim gibi sıradan ortalama insanlar, her zamanki gibi devam edecekti. Ama bu yine de beni ürkütüyordu -evet, ürkütüyordu, dedim. Konuşmacı susup oturduğunda, bunun nedeni&nbsp;üzerinde henüz düşünmeye başlamıştım.</p>

  <p>On beş izleyiciden ne kadar alkış çıkabilirse, işte o kadar bir alkış yükseldi, ardından Witchett üzerine düşeni yerine getirdi&nbsp;ve daha Jack Robinson demeye fırsat kalmadan, dört komünist&nbsp;hep birlikte yerlerinden fırlamışlardı bile. İlk önce, bir on dakika kadar aralarında sıkı bir ağız dalaşına girdiler, diyalektik materyalizm, proletaryanın kaderi, Lenin 1918’de demişti ki gibi&nbsp;kimsenin hiçbir şey anlamadığı sözler havada uçuştu. Ardından,&nbsp;bir bardak su içen konuşmacı ayaklandı ve Troçkist’i yerinde&nbsp;kıvrandıran, ama öteki üçünü mest eden bir toparlama çekti,&nbsp;ama dalaşma gayri resmi olarak sürdü. Başka ağzını açan olmadı. Hilda ve ötekiler, daha konuşma biter bitmez toz olmuşlardı. Muhtemelen, salon kirası için para toplanır diye korkmuşlardı. Kızıl saçlı ufak tefek kadın elindeki şişi çıkarmaya çalışıyordu. Ötekilerin tartışması arasından, onun ilmekleri sayan fısıltısı duyuluyordu. Witchett, her konuşana gözlerini dikmiş oturuyordu. Halinden, her şeyi ne kadar ilginç bulduğu ve kimilerini&nbsp;aklına kaydettiği belliydi. Esmer kız, ağzı bir karış açık birbirine, bir ötekine bakıyor, yılların İşçi Partilisi, düşük bıyıkları ve&nbsp;kulaklarına kadar çektiği pardösüsüyle bir fok balığı gibi oturmuş, bu kıyametin neden koptuğunu düşünüyordu. Sonunda&nbsp;ben de kalkıp paltomu giymeye koyuldum.</p>

  <p>Ağız dalaşı, küçük Troçkist’le lepiska saçlı çocuk arasında özel bir çekişmeye dönmüştü. Eğer savaş patlarsa, orduya katılmak gerekir mi gerekmez mi konusu üzerine tartışıyorlardı.&nbsp;Tam sıranın başına kadar ilerlemiş çıkıyordum ki, lepiska saçlı&nbsp;seslendi:</p>

  <p><sup>“</sup>Mr. Bowling! Buraya bakın. Eğer savaş çıksaydı ve elimize faşizmi topyekun olarak yere serme fırsatı geçseydi, savaşmaz&nbsp;mıydınız? Yani eğer genç olsaydınız demek istiyorum?”</p>

  <p>Herhalde altmış yaşında olduğumu sanıyordu.</p>

  <p>“Elbette savaşmazdım,” dedim. “Geçen sefer bana yetti de arttı bile.”</p>

  <p>“Ama faşizmi yere sermek için!”</p>

  <p>“Bırak şimdi faşizmi. Yeterince insan yere serilmedi mi zaten?”</p>

  <p>Küçük Troçkist toplumsal vatanseverlik ve işçilerin ihanetiyle söze karıştı, ama ötekiler onun lafını ağzına tıkadılar.</p>

  <p>“Ama sizin aklınızda 1914 var. O, yalnızca bir emperyalist savaştı. Bu kez farklı. Bakın. Almanya’da olanları duyduğunuzda, temerküz kamplarını, Nazilerin insanları coplayışını, Yahudileri birbirlerinin yüzüne tükürmeye mecbur ettiklerini filan -tepeniz atmıyor mu?”</p>

  <p>Zaten hep bu tepenin atması minvalinden giderlerdi. Geçen savaşta da aynı sözler kullanılmıştı. Gayet iyi hatırlıyorum.</p>

  <p>“Benim havam 1916’da alındı,” dedim ona. “Siperin nasıl koktuğunu görünce, seninki de alınacak.”</p>

  <p>Sonra birden onu ilk kez görmüş gibi oldum. Sanki o âna kadar onu fark etmemiştim.</p>

  <p>Bu çok genç, gayretli yüz, masmavi gözleri, benimkine saplanmış bakışları ve kıtık rengi saçlarıyla, ancak yakışıklı bir öğrenciye ait olabilirdi. Ve bir an hakikaten gözleri yaşarmıştı! Alman Yahudilerine ilişkin duyguları o denli samimiydi! Ama doğrusu, onun ne hissettiğini gayet iyi anlıyordum. Çam yarması gibi bir delikanlıydı, muhtemelen bankanın futbol takımındaydı. Kafası da çalışıyordu. Bu Tanrı’nın unuttuğu varoşta, buzlu camdan bölmesinde hesap makinesine rakamları giren, banknot&nbsp;destelerini sayan, müdürün kıçını yalayan bir banka memuruydu. Hayatının çürüyüp gittiğini görüyordu. Ve bu süre içinde&nbsp;Avrupa’da kıyametler kopuyordu. Siperlerin üzerinde şarapneller patlıyor, toz duman arasından dalga dalga piyadeler akıyordu. Kimi yoldaşları büyük ihtimalle İspanya’da çarpışıyordu. Savaş diye tabii içi gidecekti. İnsan onu nasıl suçlayabilirdi ki? Bir&nbsp;an için, onun benim oğlum olduğu gibi tuhaf bir duyguya kapıldım, ki yıllara vurursanız pekala da olabilirdi. Ve haberci çocuğun, üzerinde İNGİLTERE ALMANYA’YA SAVAŞ İLAN ETTİ&nbsp;yazan afişi getirip astığı, hepimizin beyaz önlüklerimizle kaldırımlara fırlayıp bayram yaptığımız o sıcak ağustos gününü hatırladım.</p>

  <p>“Dinle evlat,” dedim. “Her şeyi yanlış anlamışsın. 1914’te çok şerefli bir iş yaptığımızı sanan <i>bizdik.</i> Meğer değilmiş. Meğer sadece kanlı bir mahfilmiş. Eğer bir kez daha olursa, ondan uzak&nbsp;dur. Vücudunun neden kurşunlarla delik deşik olmasını isteyesin ki? Onu bir kıza sakla. Sanıyorsun ki, savaş kahramanlıktan&nbsp;ve Victoria madalyalarından ibarettir, ama değil. Bu aralar kimseye süngü tak emri gelmiyor, geldiğinde anlarsın. O zaman bir&nbsp;de bakarsın ki, hiç de kahraman mahraman değilmişsin. Tek bildiğin üç gündür uyumadığın, kokarca gibi koktuğun, korkudan&nbsp;altına doldurduğun ve ellerinin soğuktan tüfeğini tutamayacak&nbsp;kadar donduğudur. Ama bunların da zerre kadar önemi yoktur.&nbsp;Bütün mesele sonrasıdır.”</p>

  <p>Tabii vız geldi, tırıs gitti. Beni demode buluyorlardı. Savaşa karşı risaleler dağıtan bir yerin kapısına da yakıştırıyor olabilirlerdi.</p>

  <p>İnsanlar yavaş yavaş salonu boşaltıyordu. Witchett konuşmacıyı evine götürdü. Üç komünist ve küçük Yahudi beraberce yola düştüler, konu gene proletaryanın dayanışması, diyalektiğin diyalektiği, Troçki’nin 1917’de söyledikleriydi. Her şey aynıydı&nbsp;gerçekten. İslak, durgun, zifiri karanlık bir geceydi. Karanlıkta&nbsp;asılı yıldızlar gibi duran lambalar yolu aydınlatamıyordu. Uzaktan, High Caddesi’nden geçen tramvayların sesi geliyordu. Canım içki çekti, ama saat neredeyse on olmuştu ve en yakın pub&nbsp;yarım mil uzaktaydı. Ayrıca biriyle sohbet etmek istiyordum,&nbsp;ama bir pubda olamayacak türden bir sohbet. Beynim gün boyunca tuhaf bir biçimde çalışmıştı. Bu biraz çalışmamamdan&nbsp;kaynaklanmıştı, biraz da beni canlandıran yeni takma dişlerimden. Bütün gün geçmişi ve geleceği elekten geçirmiştim. Bizi&nbsp;bekleyen ya da beklemeyen kötü günlerden, sloganlardan, renkli gömleklerden, şaşı gözlü yaşlı İngiltere’yi yere sermek isteyen,&nbsp;havada da suda da gidebilecek Doğu Avrupalı adamlardan konuşmak istiyordum. Hilda ümitsiz vakaydı. Birden aklıma, gidip&nbsp;koca Porteous’a bir bakmak geldi. Kafadar bir adamdı, birlikte&nbsp;geç saatlere kadar otururduk.</p>

  <p>Porteous, emekli bir özel lise müdürüydü. Kasabanın kilise yakınlarındaki eski mahallesinde ve neyse ki, evin alt kattaki&nbsp;odalarında yaşıyordu. Tabii ki, bekardı. Zaten o türü insan evli&nbsp;düşünemez. Gelip ev işlerini yapan kadın dışında, tek başına,&nbsp;yalnızca kitapları ve piposuyla yaşardı. Bilgili bir adamdı; Yunanca, Latince, şiir ve daha bir sürü şey bilirdi. Diyebilirim ki,&nbsp;eğer Sol Kitaplar Kulübü’nün yerel şubesi ilerleme’yi temsil ediyorsa, koca Porteous da Kültür’ü temsil ediyordu. Bunların her&nbsp;ikisinin de Batı Bletchley’de esamesi okunmazdı.</p>

  <p>Koca Porteous’un gece geç saatlere kadar oturup okuduğu küçük odada ışık vardı. Ben ön kapıyı tıklatınca, her zamanki gibi dişlerinin arasında piposu, elinde kaldığı sayfayı unutmamak&nbsp;için arasına parmaklarını soktuğu kitabıyla ağır ağır geldi. Uzun&nbsp;boyu, dalgalı kır saçları, biraz solgun ve hülyalı, ama pekala bir&nbsp;oğlan çocuğuna da ait sanılabilecek narin yüzüyle, altmışlarına&nbsp;gelmesine rağmen çarpıcı bir görünüşü vardı. Bu özel liseli ve&nbsp;üniversiteli kimi adamların, son nefeslerini verene kadar bir delikanlı gibi görünmeyi nasıl becerdiklerine şaşarım. Bu belki de onların hareket ediş biçimleriyle ilgili bir şeydi. Koca Porteous’un, gri dalgaların süslediği güzel başı hafifçe arkada aşağı yukarı ağır ağır bir gezinişi vardı ki, insan onun o anda bir şiire&nbsp;dalıp gittiğini ve etrafında olup bitenlerin farkında olmadığını&nbsp;düşünürdü. Üzerine adeta kakılmış gibi duran yaşama biçimini&nbsp;görmeden, ona bakamazdınız. Önce özel lise, ardından Oxford,&nbsp;sonra eski okuluna müdür olarak dönüş. Bütünüyle Latince, Yunanca ve kriket atmosferinde geçmiş bir yaşam. Her türlü teşrifatı bilirdi. Daima eski bir Haris tüvit ceket ile eski bir gri flanel&nbsp;pantolon giyer ve bunun “çok ayıp” bulunmasından pek hoşlanır, daima pipo içer ve sigarayı küçümserdi. Geceyarılarına kadar oturduğu halde, her sabah soğuk suyla yıkandığına kalıbımı&nbsp;basabilirim. Sanırım onun gözünde biraz görgüsüzdüm. Özel liseye gitmemiştim, Latince bilmiyor ve öğrenmek de istemiyordum. Bazen, benim “güzelliğe karşı duyarsızlığıma” esef ettiğini&nbsp;söylerdi, sanırım bu benim hiç eğitim almamış olmamın kibarca&nbsp;bir ifadesiydi. Yine de onu severdim. Bir kere içtenlikle konukseverdi, insanı her zaman hoş karşılar, buyur eder, saatlerce konuşur ve el altında daima içecek şeyler bulundururdu. İnsan bizimkisi gibi kadınlar ve çocuklar tarafından istila edilmiş bir evde yaşayınca, ara sıra bir bekarlık atmosferinde bulunmak iyi geliyor. Kitaplar, şiir ve Yunan heykelleri dışında hiçbir şeyin öneminin olmadığı ve Gotların Roma’yı yağmalamalarından bu yana söz etmeye değer hiçbir şeyin geçmediği biçimindeki klas Oxford duygusu da bazen insanı bayağı rahatlatıyor.</p>

  <p>Beni ateşin hemen yanı başındaki eski, deri koltuğa buyur ederek viski-soda ikram etti. Oturma odasının pipo külleriyle lekelenmemiş halini bir kez olsun görmemiştim. Tavan neredeyse&nbsp;simsiyahtı. Küçük sayılabilecek bir odaydı, kapı, pencere ve şöminenin üstündeki bölüm hariç, duvarlar tabandan tavana kadar tümüyle kitapla kaplıydı. Şömine rafı, kendinden beklenen&nbsp;her şeyi bulunduruyordu. Yabani gül ağacından yapılmış, hepsi&nbsp;kir pas içinde bir sıra pipo, birkaç gümüş Yunan sikkesi, üzerinde koca Porteous’un kolejinin arması olan bir tütün tabakası ve&nbsp;bana Sicilya’da bir dağda kazıp çıkardığını söylediği, küçük,&nbsp;toprak bir lamba. Rafın üzerinde Yunan heykellerinin fotoğrafları asılıydı. Ortadaki, sanki otobüse yetişmek istermiş gibi öne&nbsp;çıkmış, başsız ve kanatlı bir kadın heykeli fotoğrafı, hepsinden&nbsp;büyüktü. Onu ilk gördüğümde, bilir bilmez, neden ona bir baş&nbsp;yapıp da yerine oturtmadıklarını söyleyişimin koca Porteous u&nbsp;nasıl dehşete düşürdüğünü hatırlıyorum.</p>

  <p>Porteous, şömine rafındaki tütün tabakasından piposunu yeniden doldurmaya koyuldu.</p>

  <p>“Bu yukarıdaki tahammül edilmez kadın, bir radyo seti aldı,” dedi. “Sanırım, hayatımın geri kalan bölümünü bu sesler içinde&nbsp;tamamlayacağım. Galiba yapılabilecek hiçbir şey yok. Hukuki&nbsp;duruma dair bir şey biliyor musun?”</p>

  <p>Ona yapacak bir şey olmadığını söyledim. Onun, “tahammül edilmez” derkenki Oxford tarzına bayılıyordum ve 1938’de, evde radyo bulunmasına karşı çıkan birini bulmak beni güldürüyordu. Porteous her zamanki hülyalı haliyle, elleri ceket ceplerinde, piposu dişlerinin arasında, bir aşağı bir yukarı geziniyor,&nbsp;bir yandan da Atina’da Perikles döneminde, müzik enstrümanlarına karşı çıkarılan bir yasadan söz ediyordu. İşte onun tarzı&nbsp;budur. Daima yüzyıllarca önce olmuş şeylerden söz eder. Sizin&nbsp;her yoldan çıkmanızda da, sözü döndürüp dolaştırıp gene heykellere, şiire, Yunanlılara ve Romalılara getirir. <i>Kraliçe</i> Mary'den&nbsp;söz açacak olsanız, hemen üst üste üç sıra kürekli Fenike kadırgasını anlatmaya başlar. Asla modern kitaplar okumaz, hatta onların adlarını öğrenmeyi bile reddeder, <i>The Times</i> hariç gazetelerin yüzüne bakmaz ve hiçbir zaman fotoğraf çektirmemiş olmakla övünür. Keats ve Wordsworth gibi birkaç şair dışında,&nbsp;modem dünyanın -ve bu bakış açısından modern dünya, şu son&nbsp;iki bin yıldır- olmaması gerektiğini düşünür.</p>

  <p>Ben şahsen modern dünyanın bir parçasıyım, ama onu dinlemekten zevk alıyordum. Rafların arasında dolanır, kah bir kitabı çeker, kah ötekini, arada küçük duman bulutları salarak bir parça okur, giderek Latinceden ya da bir başka dilden tercümeler yapar. Her şeye bir barış, bir hoşgörü havası hakimdir. Bütün&nbsp;bunlarda biraz müdürce bir şey vardır, ama her nasılsa insanı&nbsp;yatıştırır. Bunları dinlerken, tramvayların, gaz faturalarının ve sigorta şirketlerinin dünyasında değilsinizdir artık. Her baktığınız&nbsp;yerde tapınaklar ve zeytin ağaçları, tavus kuşları ve filler, arenada ağları ve üç çatallı zıpkınlarıyla bekleşen gladyatörler, kanatlı aslanlar ve haremağaları, kadırgalar ve mancınıklar, tunç zırhlara bürünmüş, atlarıyla askerlerinin kalkanları üzerinden dörtnala geçen generaller görürsünüz. Onun benim gibi bir hödükten bile hoşlanması hoştu. Ama işte her topluma uymak, şişmanlığın avantajlarından biridir. Ayrıca açık saçık hikayeler konusunda da ortak bir zeminde buluşuyorduk. Onun hoşlandığı&nbsp;tek modern şey bu hikayelerdi, ama beni onların modern olmadığına dair uyarmayı asla ihmal etmezdi. Konu bu tür hikayelere gelince evlenmemiş bir kız tavrı takınır ve anlatacağını daima&nbsp;örtük bir tarzda anlatırdı. Bazen bir Latin şairi çıkarır ve çoğunu&nbsp;karşıdakinin hayal gücüne bırakarak, müstehcen bir şiirini tercüme eder ya da Roma imparatorlarının özel hayatlarına veya&nbsp;Ashtarot tapınaklarında nelerin olup bittiğine dair ipuçları verirdi. Anlaşılan bu Yunanlılarla Romalılar pek sağlam ayakkabı değildi. Koca Porteous’da, İtalya’da bir yerlerde bulunmuş öyle duvar resmi fotoğrafları vardı ki, görenin saçlarını dimdik ederdi.</p>

  <p>İşten ve ev hayatından afakanlar bastığında, Porteous’a gidip sohbet etmek bana çok iyi gelirdi. Ama bu gece anlaşılan öyle olmayacaktı. Aklım hâlâ bütün gün ayak sürüdüğüm yerlerde geziniyordu. Tıpkı Sol Kitaplar Kulübü konuşmacısı gibi, Porteous’un söylediklerine de kendimi veremiyor, sadece sesinin tınısını duyuyordum. Ama konuşmacının sesi içime işlemişken,&nbsp;Porteous’unki kayıp gidiyordu. Çok sakin, çok Oxfordvariydi.&nbsp;Sonunda, tam bir konunun orta yerindeyken, dayanamayıp lafa&nbsp;girdim ve dedim ki:</p>

  <p>“Söyleyin bakalım Porteous, Hitler hakkında ne düşünüyorsunuz?”</p>

  <p>Koca Porteous, her zamanki ince, uzun ve müşfik haliyle dirseklerini şömine rafına, ayağını da ocak demirine dayamış konuşuyordu. O kadar şaşırdı ki, az kalsın piposunu düşürecekti.</p>

  <p>“Hitler mi? Şu Alman şahıs? Sevgili dostum! Onu aklıma getirmiyorum bile.”</p>

  <p>“Ama sorun şu ki, eğer işini bitiremezsek, o melun kendini hepimize fena hatırlatacak.”</p>

  <p>Koca Porteous’un duruşunun bir parçası da asla şaşırmamak olduğu halde, hoşuna gitmeyen “melun” kelimesinden dolayı biraz ürktü. Ardından yine duman bulutları salarak, bir aşağı bir&nbsp;yukarı gidip gelmeyi sürdürdü.</p>

  <p>“Ona dikkat etmek için hiçbir neden göremiyorum. Yalnızca bir serüvenci. Bu gibi insanlar gelir gider. Gelip geçici, kesinlikle gelip geçici.”</p>

  <p>“Sanırım yanlış anladınız. Bu Hitler moruğu biraz farklı bir şey. Stalin de öyle. Bu herifler, eskiden olduğu gibi, sırf eğlence&nbsp;olsun diye insanları çarmıha gerdirip, kafalarını kestirtmiyorlar.&nbsp;Yepyeni bir şeyin peşindeler -daha önce hiç duymadığımız bir&nbsp;şeyin.”</p>

  <p>"Sevgili dostum. Güneşin altında yeni olan hiçbir şey yok.”</p>

  <p>Bu, Koca Porteous’un kuşkusuz en sevdiği deyişlerden biriydi. Herhangi yeni bir şeyin mevcudiyetini duymak bile istemez. Ona son zamanlarda olmuş herhangi bir şeyden söz edin, ânında size aynı şeyin kral filancanın hükümranlığı döneminde de&nbsp;olduğunu söyleyecektir. Hatta bahsettiğiniz şey uçak bile olsa,&nbsp;Girit’te, Miken’de ya da işte öyle bir yerde, galiba böyle bir şeyler vardı, der. Ona, küçük konuşmacının konferansını dinlerken&nbsp;hissettiklerimden ve bizi bekleyen kötü günlerden dem vuracak&nbsp;oldum, ama beni dinlemedi bile. Sadece, güneşin altında yeni&nbsp;bir şeyin olmadığını söylemekle yetindi. Sonunda, rafların birinden bir kitap çekti ve milattan önce yaşamış, ancak Hitler’in ikiz&nbsp;kardeşi olması gereken bir Yunan tiranına dair bir pasaj okudu.</p>

  <p>Tartışma biraz daha sürdü. Bütün gün birisiyle bunları konuşmak istemiştim. Komikti doğrusu. Aptal değilimdir, ama alim de değilimdir ve Tanrı biliyor ya normal zamanlarda, iki&nbsp;çocuklu, yedi pound haftalıklı, orta yaşlı bir aile babasından&nbsp;beklenmeyecek birtakım meraklarım da yoktur. Yine de, alıştığımız eski yaşam tarzının köklerinden biçildiğini görebilecek&nbsp;anlayıştaydım. Bunu hissediyordum. Savaşın yaklaştığını görebiliyordum, savaş sonrasını da; ekmek kuyruklarını, gizli polisi,&nbsp;ne düşünmeniz gerektiğini söyleyen megafonları. Üstelik bunda&nbsp;yalnız da değildim. Benim gibi milyonlarca insan vardı. Her yerde rastladığım alelade insanlar, publarda karşılaştığım tipler,&nbsp;otobüs şoförleri, teçhizat firmalarının doğrudan satış elemanları,&nbsp;hepsi dünyanın yanlış bir yöne gittiğinin farkındaydı. Ayaklarının altındaki zeminin ufalanıp dağıldığım hissedebiliyorlardı. Ve&nbsp;burada, bu bütün ömrünü kitaplar arasında geçirmiş ve gözeneklerinden çıkana kadar tarihe bulanmış bu bilgili adam, işlerin değiştiğinin farkında bile değildi. Hitler’in önemli olduğuna&nbsp;inanmıyor, ikinci bir savaşın yaklaştığını görmeyi reddediyordu.&nbsp;Her şey bir yana, son savaşa katılmadığı için bu konu onun düşünce dünyasına fazla girememişti -ona göre, Truva kuşatmasının yanında bu, zavallı bir gösteriydi. İnsan sloganlardan, megafonlardan ve renkli gömleklerden neden rahatsız olsundu ki?&nbsp;“Aklı başında insanlar böyle saçmalıklara iltifat etmezler!” deyip&nbsp;duruyordu. Hitler de Stalin de geçip gideceklerdi, ama koca Porteousun “ebedi hakikatler" dediği şeyler asla ölmeyecekti. Bu, kuşkusuz, her şeyin aynen onun bildiği gibi sürüp gideceğini söylemenin bir başka yoluydu. Kültürlü Oxfordlular, daima ve&nbsp;daima, kitaplarla dolu çalışma odalarında bir aşağı bir yukarı&nbsp;volta atacak, Latince mesellerden alıntılar yapacak, üzerinde armalar bulunan tütün tabakalarında muhafaza edilmiş iyi cins tütünler saracaklardı. Onunla konuşmanın gerçekten faydası yoktu. Keşke lepiska saçlı çocukla konuşsaydım, daha değişik bir&nbsp;sohbet olabilirdi. Her zamanki gibi, konuşma azar azar milattan&nbsp;önceye döndü. Sonra şiire geçildi. Sonunda koca Porteous rafların birinden bir başka kitap çekti ve Keats’in “Bülbüle Şiir”ini okumaya başladı (yoksa tarlakuşu muydu -unuttum.)</p>

  <p>Bildiğim kadarıyla, küçücük bir şiir bile çok uzaklara gider. Ama işin tuhafı, koca Porteous’un bu kez çok yüksek sesle okumasını istiyordum, iyi okuduğuna şüphe yoktu. Tabii ne de olsa öğretmenlikten alışkındı. Dolambaçlı rotası üzerindeki bir şeye yaslanır, piposu dişlerinin arasında, küçük duman bulutlan&nbsp;salarak ve sesi dizenin ritmine uygun biçimde yükselip düşerek&nbsp;okurdu. Şiirin onu bir biçimde canlandırdığını görebilirdiniz.&nbsp;Şiirin ne olduğunu veya ne işe yaradığını bilmem. O okurken de&nbsp;aslında onu dinlemezdim, yani sözcüklere kapılmazdım, ama şiirin tınısı zihnime bir tür sükunet salardı. Sonuç olarak şiiri severdim. Ama bu gece nedense işler yolunda gitmiyordu. Sanki&nbsp;soğuk bir rüzgar odayı doldurmuştu. Her şeyin saçmalık olduğunu düşünüyordum. Şiir mi? O da neymiş? Sadece bir ses, küçük bir hava esintisi. Üstelik makineli tüfeklere karşı da hiçbir&nbsp;faydası yoktu!</p>

  <p>Onun kitap rafına yaslanışını seyrettim. Bu özel liseliler ne komik oluyor. Ne kadar büyüseler yine de öğrenciler. Tüm yaşamları, eski okulları, Latince, Yunanca ve şiir etrafında dönüyor. Birden, onun buraya ilk gelişimde de aynı şiiri okuduğunu&nbsp;hatırladım. Üstelik tıpkı şimdiki gibi okuyor, aynı yere gelince&nbsp;sesi ürperiyordu -büyülü pencereler mi ne, işte öyle bir şeyden&nbsp;söz eden yer. Ve yine acayip bir duygu çarptı beni. O <i>bir ölüydü.&nbsp;</i>Bir hayalet. Ona benzer herkes ölüydü.</p>

  <p>Belki de yürürken gördüğümüz birçok insan ölüydü, insanın kalbi durmadan, öldüğünü söylemeyiz. Ama bu sanki biraz keyfi bir durum gibi. Nihayetinde, vücudun bazı organları çalışmayı sürdürüyor -örneğin saçlar yıllarca uzamaya devam ediyor.&nbsp;Belki de insan asıl beyin durduğunda, yeni bir fikri artık anlayamaz olduğunda ölüyor. İşte koca Porteous böyledir. Mükemmel&nbsp;bir eğitimi, mükemmel zevkleri vardır -ama değişmeye muktedir değildir. Daima aynı şeyleri söyler ve düşünür. Bu tür sürüyle insan vardır. İçten durmuş, ölü beyinler. Aynı dar şeritte bir&nbsp;öne bir arkaya salınır durur ve her seferinde hayaletler gibi biraz&nbsp;daha solarlar.</p>

  <p>Bence, koca Porteous’un beyni muhtemelen Japon-Rus savaşı sıralarında durmuştu. Ve ne yazık ki, tüm nezih insanlar, tüm eline İngiliz anahtarı alıp da surat dağıtmak istemeyen insanlarınki de öyle. Nezihtiler ama beyinleri durmuştu. Artık kendilerini yaklaşmakta olan şeye karşı savunamazlardı, çünkü burunlarının dibindeyken bile onu göremiyorlardı. İngiltere’nin asla&nbsp;değişmeyeceğini ve dünyanın da İngiltere’den ibaret olduğunu&nbsp;sanıyorlardı. Onun sadece gözden kaçmış bir yer, bombaların&nbsp;kazara ıskaladığı küçücük bir köşe olduğunu göremiyorlardı.&nbsp;Peki ama bu yeni tür Doğu Avrupalılar, sloganlarla düşünen ve&nbsp;mermilerle konuşan tornadan çıkmış, bu en ufak bir girintisi çıkıntısı olmayan adamlar kim oluyordu? Onlarla aynı pistteydik.&nbsp;Çok geçmeden bize yetişeceklerdi. Bu delikanlılar için Queensberry Markisi hiçbir şey ifade etmiyordu. Ve tüm nezih insanlar&nbsp;felce uğramıştı. Ortada sadece ölü adamlarla canlı goriller vardı.&nbsp;Arada bir şey yoktu.</p>

  <p>Yarım saat kadar sonra, koca Porteous’u, Hitler’i hesaba katmak gerektiğine zerre kadar ikna edememiş olarak çıktım. Ürperen caddelerden eve doğru yürürken aklım hâlâ aynı düşüncelerle doluydu. O saatte tramvay işlemiyordu. Ev tamamen karanlığa gömülmüştü, Hilda uykudaydı. Takma dişlerimi banyodaki bir bardak suyun içine koyup pijamalarımı giydim ve Hilda’nın üzerinden atlayarak yatağın öbür tarafına uzandım. Kımıldadı ama uyanmadı, omuzları arasındaki kambur bana bakıyordu. Ne tuhaf, bazen, gece geç saatlerde, insanı ne karanlık düşünceler sarıyor. O anda Avrupa’nın kaderi bana kiradan da,&nbsp;çocukların okul taksitinden de, yarın işe gitmem gerektiğinden&nbsp;de önemli geliyordu. Hayatını kazanmak zorunda olan bir insan&nbsp;için böyle düşüncelere kapılmak açıkça budalalıktır. Ama bir&nbsp;türlü kafamdan atamıyordum. Renkli gömlekler ve makineli tüfek sarakaları gözümün önünden gitmiyordu. Uykuya dalmadan&nbsp;önce son hatırladığım şey, benim gibi bir adamın niye bunları&nbsp;düşünmesi gerektiğiydi.</p>
</body>
</html>
