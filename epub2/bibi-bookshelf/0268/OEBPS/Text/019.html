<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.10" name="Generator" />
  <link href="../Styles/style.css" rel="stylesheet" type="text/css" />

  <title>16</title>
</head>

<body>
  <h1>16</h1>

  <p>Mağarada o tekdüze kış yaşantısı yeniden başlamıştı. Soğuklar iyice bastırmadan Briant yerinde bir önlem almayı uygun gördü. Göndere çekilen bayrak ikide bir yırtılıyor, paramparça olup işe yaramıyordu. Baxter, Briant'ın öğütlerine uyarak sazlardan bir tür balon ördü, 17 Haziran günü körfeze son bir gezi kolu gönderilip yırtılmış bayrak indirilerek yerine birkaç millik bir uzaklıktan görülebilecek ve rüzgârlara karşı dirençli olan bu yeni işaret çekildi. Bu arada kayık kıyıya alınıp adamakıllı örtüldü.</p>

  <p>Ağustosunun ilk on beş günü ısı sıfırın altında otuz dereceye düşüverdi. Havada en ufak bir esinti bile yoktu, korkunç bir ayazdı. Bu dönemde küçüklerin mağaradan dışarı çıkmaları kesinlikle yasaklandı. Büyüklerse ancak pek gerektiğinde, özellikle ahır ve kümes ocaklarına odun atmak için çıkıyorlardı. Neyse ki soğuklar uzun sürmedi. 6 Ağustostan sonra müthiş bir fırtına patlak verdi. Ama bunun mağaraya pek zararı dokunmadı. Bu arada fırtına bir bakıma çocuklara yardım etmiş sayılırdı, çünkü fırtına sırasında birçok ağaç devrildi ve odun toplayanların işi böylelikle kolaylaşmış oldu. Bu arada vikunya da beş yavru birden doğurmuştu. Service ile Garnett'in işleri artmış oluyordu. İşte bu sırada Briant'ın aklına, küçük arkadaşlarını eğlendirmek üzere yeni bir oyun geldi Baxter bir tahta taban ve bir demir parçasıyla birkaç çift paten yaptı.</p>

  <p>25 Ağustosta, saat on bire doğru, Iverson, Dole ve Coster'ı Moko ile Phann'a emanet eden büyükler, göl üzerinde paten kaymaya elverişli bir yer bulmak üzere mağaradan ayrıldılar. Ne var ki, Fransız Mağarası önünde buzlar yığılı olduğundan böyle bir yer bulmak için Tuzak Ormanına doğru üç mil kadar yürümeleri gerekti. Orada tam istedikleri genişlikte bir alan bulup kaymaya başladılar. Briant ile Gordon kaymıyorlardı, oraya da sadece herhangi bir ihtiyatsızlığı önlemek, bir terslik çıkarsa el koymak üzere gelmişler, hatta Briant uzaklaşan olursa çağırmak üzere yatın borazanlarından birini yanına almayı bile unutmamıştı. İçlerinde hiç kuşkusuz en usta patenciler, Doniphan ile Cross bir de hem çok hızlı kayan, hem de kayarken türlü eğriler çizerek oyun yapan Jacques'tı.</p>

  <p>Onlar kaymaya başlamadan önce Briant, arkadaşlarını toplayıp, uzaklaşmamalarını sıkı sıkı tembihlemişti. Doniphan, Cross'u da çağırarak, ellerinde tüfekleri, bu iki çocuk kaşla göz arasında Aile Gölü üzerinde uçuşan bir kuş sürüsünün peşine düşerek yarım mil kadar uzaklaşıverdiler.</p>

  <p>Onları gören Briant, Gordon'a, "Kuzum, nereye gidiyor bu ikisi?" diye sordu.</p>

  <p>"Herhalde av peşine düşmüş olacaklar, ne de olsa avcılık içgüdüsü!"</p>

  <p>"Sen ona başkaldırma içgüdüsü desene. Yine Doniphan'ın işidir bu... Oysa uzaklaşmak çok ihtiyatsızca bir davranış. Bak, gözden yittiler bile."</p>

  <p>Gerçi henüz güneşin batmasına birkaç saat vardı, dönecek zamanı bulurlardı ama yılın bu mevsiminde hava her zaman ansızın değişebilirdi. Rüzgârın dinmesiyle birden sis basabilir ya da tam tersine, şiddetlenirse fırtına çıkabilirdi. Ve öyle de oldu, saat ikiye doğru ufuk birdenbire kalın bir sis katmanı altında gözden yitiverdi. Cross ile Doniphan henüz ortalıkta görünmüyorlardı ve gölün üzerine yığılan buhar katmanı batı yönünü tümüyle gözlerden gizliyordu. Briant bağırdı.</p>

  <p>"İşte korktuğum başıma geldi. Nasıl bulacaklar yollarını şimdi?"</p>

  <p>Gordon hemen atıldı. "Çabuk boruyu çal, boruyu çal bir kez!"</p>

  <p>Boru üç kez uzun uzun öttü, sesi ta uzaklarda yankılandı, gitti. Bu arada sis de oldukça kalınlaşmış, yayılmış, kıyıya üç, dört yüz metre kadar yaklaşmıştı. Birkaç saniye hepsi kıyıda toplandı.</p>

  <p>Gordon, "Ne yapmalı şimdi?" diye sordu.</p>

  <p>"Cross ile Doniphan'ı, siste tümüyle yitmeden önce, bulmak için mümkün olabilecek her şeyi denemeliyiz&rdquo; diye yanıtladı Briant. "İçimizden biri, onların gittikleri yöne doğru gidip boru çalarak çağırmayı denesin..."</p>

  <p>Baxter hemen, "Ben giderim&rdquo; dedi.</p>

  <p>Briant, "Hayır, bu iş bana düşer&rdquo; derken, kardeşi atıldı.</p>

  <p>"Ağabeyciğim, ben gideyim, ayağımda patenlerim var nasıl olsa, onları çabucak buluveririm..."</p>

  <p>Bunun üzerine Briant, "Peki, Jacuqes hadi, sen git bir bak. Hem de iyice kulak kabart, belki yerlerini belirtmek için silah atarlar. Al şu boruyu da, sen de yerini bununla bildirirsin."</p>

  <p>Bir saniye sonra Jacuqes da, giderek yoğunlaşan sise karışıp gözden yitmişti. Aradan yarım saat geçti, gidenlerden hiç bir ses seda yoktu. Peki, ya gece basarsa, bu üçünün hali ne olacaktı? Service bağırdı.</p>

  <p>"Keşke yanımızda silahımız olsaydı, belki o zaman..."</p>

  <p>"İyi akıl ettin. Mağarada var ya! Hadi bakalım, vakit geçirmeden, düşelim yola!" diye Briant ona hak verdi.</p>

  <p>En iyi çare de buydu, çünkü her şeyden önce gerek Doniphan ile Cross'a, gerekse Jaques'a, Aile Gölü'nün kıyısını bulmaları için seçecekleri yönü göstermek gerekliydi ki bu da ardarda silah atarak yapılabilirdi. Yarım saat olan üç millik yolu aşıvermişlerdi. Artık barutu, kurşunu harcamamak filan diye bir şey söz konusu edilemezdi. Wilcox ile Baxter iki tüfeği birden ateşlediler. Yine ses yoktu, ne silah sesi, ne de boru sesi. Saat üç buçuğu buldu. Güneş Auckland Tepesi'nin ardında alçaldıkça sis büsbütün koyulaşıyordu. Artık gölün yüzeyi görünmez olmuştu.</p>

  <p>Bunun üzerine, Slugi'nin küçük toplarından birini Spor Alanının ortasına çekip kuzeydoğuya yönelttiler, kurusıkı doldurup topu patlattılar. Ortalık inim inim inledi. Böylesine sessiz bir havada patlamanın birkaç mil uzaktan duyulabildiğine hiç kuşku yoktu. Yine kulak kabarttılar... Ses yok!</p>

  <p>Bir saat süreyle, küçük topu her on dakikada bir patlattılar. Doniphan, Cross ve Jacques'ın bu ardarda patlamalardan mağaranın yerini saptamamaları olanaksızdı. Üstelik top sesleri tüm Aile Gölü yüzeyinde de duyuluyor olmalıydı çünkü sis, ses dalgalarının yayılmasını kolaylaştırır, üstelik sis ne denli yoğun olursa, ses de o denli uzaklara gidebilirdi. Sonuçta saat beşe doğru, ta uzaklardan kuzeydoğu yönünden iki üç silah sesi duyuldu. Service, "Onlar işte!" diye bağırdı.</p>

  <p>Ve Baxter de hemen topu son bir kez ateşleyerek karşılık verdi.</p>

  <p>Birkaç saniye sonra, sisler arasından iki gölge belirdi. Bunlar Doniphan ile Cross'tu. Sevinç çığlıklarıyla karşılandılar.</p>

  <p>Briant durmadan, "Ah keşke onun yerine ben gitseydim, ben gitmeliydim. Ne diye onu koyuverdim sanki?" diye dövünüyor, Gordon ile Baxter ise onu yatıştırmaya, biraz umut vermeye boşuna uğraşıyorlardı.</p>

  <p>Top birkaç kez daha ateşlendi. Hiç kuşkusuz, Jacques mağaraya yaklaşmış olsaydı, bu top seslerini duyar, boru çalarak karşılık verir, yerini belli ederdi. Ama top sesleri yine karşılıksız kalmıştı. Ve gece karanlığı basmaktaydı. Ve tam ateş yakma hazırlıklarına girişildiği sırada Gordon, "Durun bir dakika!" dedi.</p>

  <p>Dürbünü çevirmiş, dikkatle kuzeydoğu yönünü tarıyordu...</p>

  <p>"Galiba ta orada, hareket halinde bir nokta görür gibi oldum."</p>

  <p>Briant dürbünü arkadaşının elinden kaptı.</p>

  <p>"Tanrıya şükürler olsun, işte o! Ta kendisi! İyice görüyorum, Jacques bu!..."</p>

  <p>Ve hep bir ağızdan ciğerlerinin var gücüyle bağrışmaya başladılar, sanki seslerini en az bir mil olan uzaklığa duyurabileceklermiş gibi! Ne var ki bu uzaklık gözle görülürcesine azalıyordu. Jacques, ayaklarında patenleri, gölün buz tutmuş kabuğu üzerinde ok hızıyla Fransız mağarasına doğru kaymaktaydı. Birkaç dakikaya kadar yanlarına varmış olacaktı. Baxter şaşkınlığını belli eden bir hareketle, "Aaa, şuna bakın, yalnız değil gibi. Sanki peşinde birileri var!" diye bağırdı. Gerçekten de, dikkatle bakılınca, Jacques'in arkasında, yüz adım kadar gerisinde iki noktanın daha kıpırdadığı görülüyordu. Gordon, "O ne acaba?" diye sordu.</p>

  <p>Baxter karşılık verdi. "İnsan mı dersiniz?"</p>

  <p>Wilcox da, "Hayır, hayvana benziyor&rdquo; dedi. Doniphan telaşlandı.</p>

  <p>"Yırtıcı hayvanlar olmasın sakın!"</p>

  <p>Evet, yanılmıyordu ve hiç duraksamadan tüfeğini kaptığı gibi, Jacques'ı karşılamaya, göle atıldı. Birkaç saniye içinde, çocuğa ulaşmıştı bile ve tüfeğini hayvanların üstüne boşaltınca o iki karaltı gerisin geriye dönüp gözden yittiler.</p>

  <p>Şaşılacak şey, bunlar iki ayıydı! Oysa Chairman Adası'nda o güne dek hiç ayıya rastlamamışlardı! Peki, nasıl olmuştu da avcılar şimdiye kadar onca dolandıkları, avlandıkları halde ayıyla karşılaşmamışlardı? Belki de ayılar adada yaşamıyorlardı da, kışın ya donmuş denizin üzerinde yürüyerek, ya da yüzen buz parçalarına binerek buralara kadar geliyorlardı. Ve eğer böyleyse, Chairman Adasının yakınlarında bir anakara bulunduğu sonucu ortaya çıkmaz mıydı? Düşünülmeye değer bir konuydu bu. Her neyse, Jacques kurtulmuştu ya... Ağabeyi onu sevinçle kucaklayıp bağrına bastı.</p>

  <p>Herkes yiğit çocuğun elini sıkıyor, gösterdiği cesaretten dolayı onu kutluyordu.</p>

  <p><a id="a4"></a><span class="t1">&nbsp;</span></p>
</body>
</html>
