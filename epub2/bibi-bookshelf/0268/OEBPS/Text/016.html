<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.10" name="Generator" />
  <link href="../Styles/style.css" rel="stylesheet" type="text/css" />

  <title>13</title>
</head>

<body>
  <h1>13</h1>

  <p>Bahar geldiğinde çocuklar, uzun kış günlerinde tasarladıkları bazı işleri gerçekleştirebileceklerdi. Böylelikle, kasım ayı başında bir araştırma gezisine çıkılması kararlaştırıldı. Gerçi takvim açısından ilkbahar başlamıştı, ama Chairman Adası oldukça yüksek bir enlemde bulunduğundan, henüz baharın etkisini duyamıyordu. Eylül ayı ve ekimin yarısında havalar çok bozuk gitti. Auckland Tepesi güneyden gelen rüzgârın etkisi altında âdeta tir tir titredi. Mağaranın kapısı bile güçlükle kapatılabiliyordu. Belki de yirmi kez, ambarın kapısını ardına dek açan kasırga, koridordan geçip ta hole sokuldu. Bir yandan da yağmur ve doluyla savaşmak gerekiyordu. Üstelik av hayvanları da sanki ortadan silinmiş, adanın, rüzgârlara daha az açık kesimlerine sığınmışlardı. Balık bile gölün kıyılarına şiddetle çarpan dalgalardan korkup uzaklara kaçmış olmalıydı. Yine de bizimkiler boş durmadılar. Artık sert buzlar eridiğine göre, masa taşıt görevi göremeyeceğinden Baxter ağır eşyayı taşımak üzere bir araba yapımına girişti. Bu amaçla, yelkenlinin bocurgatından aldıkları, eşit büyüklükteki iki çarkı kullanmak istedi. Ne var ki, tekerlekler dişliydi ve dişleri kıramazlardı. Bunun üzerine aradaki boşlukları tahta parçaları, sıkıştırarak kapattılar, üstüne de madeni bir çember geçirdiler. Sonra iki tekerleği bir demir çubukla birleştirip bu dingilin üzerine sağlam kalastan bir taban oturttular. Gerçi pek üstünkörü bir taşıttı ama yine de çok işlerinde yaradı. Pek tabii, at, katır ya da eşek bulunmadığından, çaresiz, koloninin en güçlü çocukları, bu üstünkörü arabayı çekmekle görevlendiriliyorlardı. Ah, bu işte kullanabilecekleri dört ayaklıları ele geçirebilseler, işleri ne kadar da kolaylaşırdı.</p>

  <p>Ne yazık ki Chairman Adası'nda bol olan, kuşlardı, dört ayaklılar değil. Öte yandan, bunlar bulunup ele geçirilse bile, Service'in devekuşuna bakılırsa, evcilleştirilmeleri pek güç olmayacak mıydı?</p>

  <p>Gerçekten de, nandu yabaniliğinden hiçbir şey yitirmemişti.</p>

  <p>Yanına yanaştırmıyor, ayaklarıyla, gagasıyla kendini savunuyor, iplerini koparmaya çabalıyordu ve koparabilse, hiç kuşkusuz Tuzak Ormanı'nın ağaçları arasına dalıp bir daha da görünmeyecekti! Ama Service yılmıyordu. Tabii nanduya, İsviçreli Robinson'daki Jack'ın devekuşuna verdiği adı, Brausevind adını vermişti. Hayvanı evcilleştirmek için ne yaptıysa boşa gitti, ne iyi, ne kötü davranıştan anlıyordu nandu.</p>

  <p>Ne var ki, arkadaşlarının tüm takılmalarına karşın Service hava izin verir vermez nandusuna binmeye kararlıydı,</p>

  <p>26 Eylül sabahı, inatçı çocuk bin bir güçlükle koşum taktığı hayvanına binmeye kalkıştı. Herkes bu ilginç denemeyi izlemek üzere Spor Alanında toplanmıştı. Küçükler bu ağabeye, biraz kaygıyla, biraz da imrenerek bakıyorlardı. Şimdi Service'e kendilerini de bindirmesi için yalvarmaktan çekinir olmuşlardı. Büyüklerse omuz silkip geçiyorlardı. Hatta Gordon tehlikeli gibi görünen bu girişimden vazgeçmesini bile söylemişti ama Service inatçı olduğundan söz dinletemedi.</p>

  <p>Garnett ile Baxter gözleri örtülü olan hayvanı tutarlarken, Service de birkaç kez denedikten sonra nandunun sırtına atlamayı başardı. Sonra pek de güvenli olmayan bir sesle arkadaşlarına, "Koyuverin&rdquo; dedi. Gözleri kapatılmış olan nandu, bacaklarıyla karnını sararak üzerinde sımsıkı tutmuş çocuğun altında önce kıpırtısız durdu. Ama aynı zamanda dizgin işi gören ip çekilip gözündeki kapaklar kaldırılınca bir sıçrayışta ormanın yolunu tutuverdi. Sonra nandu şiddetli bir silkinişle zaten pek sıkı tutunamayan binicisini üzerinden atıverdi. Ormanda, ağaçların arasında gözden yitip gitti. Arkadaşları yanına koştuğunda, devekuşu ortalıkta görünmüyordu. Neyse Service otların üzerine düşmüştü de bir yeri incinmemişti. Şaşkın şaşkın, "Aptal hayvan! Aptal hayvan! Ah, bir elime geçirirsem, yok mu!" diye bağırıyordu.</p>

  <p>Doniphan bir kahkaha koyuverdi. "Geçirebileceğini hiç sanmam!"</p>

  <p>Webb de, "Anlaşılan, dostun Jack senden daha iyi biniciymiş&rdquo; diye durumu özetledi.</p>

  <p>Service, "Ondan değil, benim nanduyu yeterince evcilleştirecek zamanım olmadı da onun için..." dedi.</p>

  <p>Gordon arkadaşını avuttu. "Zaten evcilleşmezdi de. Üzülme Service, nasıl olsa o hayvandan bir şey elde edemeyecektin ve unutma ki romanda da her zaman her olasılığı göze almak söz konusudur, kazanmayı da, yitirmeyi de..."</p>

  <p>İşte bu serüven de böyle son buldu ve küçükler devekuşuna binemedikleri için hiç de pişman olmadılar.</p>

  <p>Kasım ayının ilk günlerinde hava iyice açtığından, Aile Gölünün batı kıyısına bir keşif kolu yollanmasına karar verildi ve hazırlıklara girişildi. Bu kez Gordon da geziye katılıyordu. Briant ile Garnett mağarada kalacaklardı. Onlar döndükten sonra da, Briant gölün aşağı kesimini incelemeye gidecekti. Böylece 5 Kasım sabahı Gordon, Doniphan, Baxter, Wilcox, Webb, Cross ve Service arkadaşlarına veda edip yola düştüler. Gerçi Moko onlarla gitmiyordu ama, Service nasıl olsa onun yanında yetişmiş sayılırdı, arkadaşlarının karnını doyurmayı üzerine almıştı, kim bilir belki devekuşunu da bulabileceğini umuyordu... Ayrıca katlanabilir lastik botu da yanlarına almışlardı, çünkü haritada, göle dökülen iki akarsu görülüyordu, belki de bu bot işlerine yarardı. Gordon yanına Baudoin'in haritasının bir kopyasını almayı unutmadı. Buna bakılırsa, gölün batı kıyısı on sekiz mil kadar uzunluktaydı. Şu halde üç gün içinde gidip dönebileceklerdi. İki mil sonra henüz hiç ayak basmadıkları yerlere varmışlardı. Burası sık çalılarla kaplı olduğundan yürüyüşleri biraz yavaşladı. Phann bu arada yerde yarım düzine kadar delik bulmuştu. Bunlar bir hayvanın iniydi<span class="t8">1</span>&nbsp;ama neyin? Boş yere cephane harcamamak için deliklerin önünde ateş yaktılar, içlerinden çıkan bir tür tavşanları baltayla vurdular, üçünü de Phann boğdu. Böylece yemekte bir tavşan kızartmasına kavuşmuş bulunuyorlardı.</p>

  <p>Adanın tüm bu kesimi, sık bir ormanla kaplıydı ve içinden, Yoldere geçiyordu. Burada her türden av pek boldu ve Doniphan kendini tutamayıp orta boy bir yabandomuzu vurdu. Saat beşe kadar ormana dalmadan, hemen kıyıcığından yürüdüler. O zaman on iki metre kadar genişlikteki ikinci akarsu yollarını kesti. Burada mola vermeyi kararlaştırdılar, ne de olsa gün boyu on iki mil yürümüşlerdi, hiç de az sayılmazdı. Bu arada, akarsuya da Mola Deresi adını vermeyi uygun buldular. Büyük bir ateş yakıp geceyi orada geçirdiler.</p>

  <p>Ne var ki, dereye ad vermek yetmiyor, onu aşmak da gerekiyordu. Burası derin olduğundan, lastik botu şişirdiler. Ancak her defasında yalnız bir kişi alabiliyordu, bu yüzden tam yedi kez gidip gelmek zorunda kalmış, bu da bir saatten çok sürmüştü. Ama hiç olmazsa yiyecek ve cephaneler ıslanmamıştı ya, gecikmenin önemi yoktu. Phann'a gelince, o, dereyi yüzerek geçivermişti. Zemin burada bataklık değildi, yeniden göl kıyısına doğru yürüyüp saat onda göle vardılar. Oracıkta karınlarını doyurduktan sonra kuzeye yöneldiler. Ancak öğleye doğru, dürbünüyle bakan Doniphan, "İşte adanın öteki kıyısı&rdquo; diye bağırdı.</p>

  <p>Gordon da, "Aman, hiç durmayalım, gece basmadan denizi bulalım&rdquo; diye arkadaşlarına önayak oldu. Kuzeye kadar önlerinde göz alabildiğine, kurak, uzun kumullarla dalgalanan bir düzlük uzanıyor, yer yer birkaç saz ve kamış kümesi göze çarpıyordu. Artık daha da ileri gitmek hiç gerekmiyordu. Buralarda besbelli işe yarar herhangi bir kaynak bulunamayacaktı; zaten Amerika kıtasının da adanın doğu kesiminde olması gerekiyordu. Yine de, hiç olmazsa çölün ucuna kadar gidildi. Ne bir ağaç ne de ot, ne yosun ya da kurumuş diken bulabildiklerinden, çaresiz ataş yakmadan, yanlarındaki yiyeceklerle yetinip battaniyelerine sarınarak kumlara uzandılar, geceyi öyle geçirdiler.</p>

  <p>Ertesi: sabah Auckland Tepesi'nin hemen hemen kuzey ucuna vardıklarında saat dördü bulmuştu. Burası Fransız Mağarası'nın dolaylarından biraz daha alçak gibi görünüyordu ama yine de yukarıya tırmanmak olanaksızdı, çok dik sayılırdı. Ne var ki, çocuklar nasılsa tepenin eteğinden dolanıp Zelanda Deresi'ne ulaşmak niye-tindeydiler. Az ileride, Yol Dere'nin bir kolu olduğunu tahmin ettikleri bir sel suyuna rastladılar ve yürüyerek geçtiler. Geceyi burada geçirmek üzere sağ yakasında konakladılar. Service o gün vurulmuş olan iki kuştan, akşam için sakladığını kızarttı, gerçi yemekler tekdüze oluyor, hep kuş kızartması yeniyordu ama başka çaresi var mıydı?</p>

  <p>Bu arada yemek hazırlanırken Gordon eliyle Baxter'i yanına çağırıp otlamakta olan bir hayvan sürüsünü işaret etti. Baxter alçak sesle, "Keçi mi bunlar?" diye sordu.</p>

  <p>"Evet, değilse bile benziyor! Yakalamaya çalışalım..."</p>

  <p>"Canlı olarak mı yakalayacağız?"</p>

  <p>Sayıları yarım düzine kadar olan bu zarif hayvanlar hiç bir şeyden kuşkulanmamışlardı. Ansızın bir ıslık duyuldu. Baxter'in fırlattığı kement, keçilerden birine dolanıverdi, ötekilerse ağaçların arasına dalıp gözden yittiler. Keçi yakalandı Baxter çok sevinmişti. 'Yaşasın!" diye bağırdı. "Yaşasın, bunlar keçi mi, Gordon?"</p>

  <p>"Sanmam, bunlar galiba vikunya denilen bir tür lama."</p>

  <p>"Peki, bu hayvanların sütü içilir mi?"</p>

  <p>"İçilmesi gerek!"</p>

  <p>"İyi öyleyse, yaşasın vikunyalar!"</p>

  <p>Gordon yanılmıyordu. Gerçekten de vikunya keçiye benzer; ama bacakları daha uzun, tüyleri kısa ve ipek gibi inceciktir, başı da küçük ve boynuzsuzdur. Bu hayvanlar en çok Amerika Pampalarında, hatta Macellan Körfezi'ndeki topraklarda yaşarlar.</p>

  <p>Onlar yemek yerken bir ağaca bağladıkları vikunya sakin sakin otluyor, yavruları çevresinde hoplayıp zıplıyordu.</p>

  <p>Ama o gece, göldeki gece kadar olaysız geçmedi. Ormanın bu kesimi çakallardan daha yırtıcı hayvanların uğrağıydı. Hem ulumaya, hem havlamaya benzediği için pek kolaylıkla anlaşılan çakal sesinden başka sesler duyuyordu. Herhalde bu vahşi hayvanlar geceleri buraya su içmek için gelmeye alışıktılar. Başkalarını bulunca, korkunç kükremeleriyle hoşnutsuzluklarını ifade ediyorlardı. Acaba bu kadarcıkla kalacaklar mıydı, yoksa saldırıya geçmeye mi hazırlanıyorlardı? Ansızın yirmi adım öteden, karanlıkta kıpırdayan açık renkli benekler belirdi ve o anda bir silah patladı. Doniphan'in patlattığı bu silahın sesine, büsbütün azgın kükreyişler karşılık verdi. Herkes soluğunu tutmuş, parmaklar tetikte, bekliyordu.</p>

  <p>Baxter yanan bir çalı parçasını, kor gibi parlayan o gözlerin belirdiği yöne şiddetle savurdu. Hayvanlardan birine, Doniphan'ın kurşunu isabet etmiş olmalı ki, az sonra oradan uzaklaşmış, Tuzak Ormanı'nın derinliklerine dalmışlardı.</p>

  <p>Cross, 'Neyse, savuştular&rdquo; dedi. "Acaba bir daha dönerler mi?"</p>

  <p>"Sanmam ama, biz yine de sabah oluncaya dek tetikte bulunalım."</p>

  <p>Ertesi sabah yola çıktıkları zaman, hayvanlardan birinin yaralanmış olduğunu, yerdeki kan lekesinden anladılar. Böylelikle gece saldıranların jaguar mı, yoksa kugar mı olduğu anlaşılamadı. Ansızın ağaçların altından, oldukça iri bir hayvan fırladı. Kemendini hazırlamış olan Baxter bir savuruşta hayvanın başından geçirivermiş, onu yakalamıştı. Ama hayvan çok güçlüydü. Gordon, Wilcox ile Service de yardımına koşup ipe yapışmamış olsalardı, Baxter'i sürükler götürürdü. Hemen ardından, Doniphan ile arkadaşları gözüktü.</p>

  <p>Doniphan, "Pis hayvan, nasıl da kaçırdım onu!..." "Üzülme, Baxter yakaladı işte, hem de canlı olarak." "Ne önemi var, nasılsa öldürecek değil miydik?" Gordon karşı koydu, "Ne diye öldürelim? Tam elverişli bir koşum hayvanı bulmuşuz madem? Bu bir ganako, Güney Amerika haralarında pek rağbet görürmüş."</p>

  <p>Gerçi doğa biliminde ganako develer sınıfından sayılır ama aslında deveye hiç benzemez. Uzun boylu, ince başı, uzun ve sıska bacakları -ki bu, çevik olduğunun belirtisidir-, beyaz benekli postuyla, Amerikan ırkının en güzel atlarından hiç de aşağı kalmaz.</p>

  <p>Saat altıya doğru Fransız Mağarası'na vardılar. Spor Alanı'nda oynamakta olan küçük Costar, Gordon' un gelişini haber verdi. Hemen Briant ile ötekiler, koşup birkaç gündür görmedikleri gezgin arkadaşlarını sevinçle karşıladılar.</p>

  <p>&nbsp;</p>
</body>
</html>
