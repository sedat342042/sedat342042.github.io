<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.10" name="Generator" />
  <link href="../Styles/style.css" rel="stylesheet" type="text/css" />

  <title>15</title>
</head>

<body>
  <h1>15</h1>

  <p>Jacuqes ile aralarında geçen sahneden Briant, Gordon'a bile tek söz açmadı; buna karşın gezinin sonucunu arkadaşlarına ayrıntılarıyla anlattı. Görünürde bir kara yoktu ama, o beyazımtırak lekeye de değinmeden geçmedi. Büyük bir olasılıkla, bir sis kıvrımından ibaretti. Yeniden Düşkırıklığı Körfezi'ne gidildiğinde işin aslını öğrenmek herhalde yerinde; olacaktı. Kısacası, kesin olan bir şey varsa, o yönde Chairman Adası'na yakın hiçbir kara parçası bulamayacaklarına göre, dışarıdan imdat gelinceye dek, yaşam kavgasını yiğitçe sürdürmeleri gerekiyordu.</p>

  <p>Bir yandan kış hazırlıkları ilerliyordu. Bol bol odun toplamak gerekmekteydi. Bu çalışmalar bir yandan da derslerin ilerlemesine engel olmuyordu. Doniphan yine hep kendini gösterme çabasında olduğundan arkadaşları onu pek tutmuyorlardı. Tabii en yakın üçü, Cross, Webb ve Milcox dışındakiler... Başkanlık seçimi yaklaştığından Doniphan, Gordon'un yerine göz dikmişti, başkanlığın kendi hakkı olduğu kanısındaydı. Ama çoğunluğu sağlayacağı kuşkuluydu.</p>

  <p>Şu dünyada her şey ne kadar da önemsiz ayrıntılara bağlıdır! Gerçekte şu çocuk topluluğu, toplumun bir aynası değil miydi ve daha yaşamın başlangıcında çocuklar, "yarının büyükleri" olduklarını kanıtlamıyorlar mıydı?</p>

  <p>Briant'a gelince, onun bu gibi şeylerle ilgilendiği yoktu, durmadan çalışıyor, kardeşini de çalıştırıyordu. Sanki ikisinin de yerine getirilmesi gereken özel bir görevi vardı.</p>

  <p>Bu arada günler sadece dersle, çalışmakla geçmiyordu. Programda oyuna, eğlenceye de yer ayrılmış, sağlam kafanın sağlam bedende bulunacağı unutulmamıştı. Küçüklü büyüklü herkes spor yapıyor, ağaçlara tırmanıyor, sırıkla uzun atlıyor, gölde yüzüyordu ve yüzme bilmeyenler, koşular düzenliyorlar, birinci gelene ödül veriyorlardı. Bu arada, yere dikilen kazıklara halka geçirenlerin sayı yaptığı bir takım oyununda, Doniphan, Webb, Milcox ve Cross'tan oluşan takım, Briant, Baxter, Gamette ve Service'in takımına Briant' in yaptığı son atışla yenik düşünce, Doniphan mızıkçılık çıkardı. Briant'ın hile yaptığını, halkayı atarken, çizgiden öne geçtiğini öne sürdü. Briant çok kızmıştı.</p>

  <p>"Doğru değil bu ama doğru bile olsa, isteyerek hile yapmış değilim ben. Belki de farkında olmayarak öne çıkmışımdır, herhalde böyle bir suçlamaya katlanamam. Zaten işte size kanıtı. Bakın, ayakkabılarımın izi nerede, çizgiyi aşmamışım, gördünüz mü? Ve Doniphan yalan söyledi, işte her şey ortada."</p>

  <p>Bunun üzerine Doniphan ağır ağır arkadaşına yaklaştı.</p>

  <p>"Ne dedin, ne dedin? Ben yalancı mıyım?"</p>

  <p>Webb ve Cross onun arkasında, Service ile Baxter de Briant'ın arkasında yer almış, çıkacak kavgada arkadaşlarını desteklemeye hazırlanıyorlardı. Doniphan ceketini çıkarmıştı. Kollarını da dirseklerine kadar sıvamış, mendilini yumruğuna sarmış, boks yapacak bir durum almıştı.</p>

  <p>Yeniden kendini toplayıp soğukkanlılığına kavuşan Briant ise bir arkadaşıyla dövüşüp küçüklere kötü örnek olmaktan, tiksiniyormuş gibi kıpırdamadan, öylece duruyordu.</p>

  <p>"Beni aşağılamakla haksızlık ettin, Doniphan. Şimdi de bana meydan okumakla hiç iyi davranmıyorsun, bak söyleyeyim..."</p>

  <p>"Doğru ya, zaten alınıp da karşılık vermeyecek kişilere meydan okumak, gerçekten doğru bir davranış değil!"</p>

  <p>"Evet, karşılık vermeyi uygun bulmuyorum da ondan."</p>

  <p>"Sen aslında korkağın birisin."</p>

  <p>"Ben!... Ben mi korkağın biriyim?"</p>

  <p>"Evet korkaksın işte..."</p>

  <p>Bunun üzerine Briant da kollarını sıvayıp Doniphan'ın üzerine yürüdü. Briant ise bir Fransız olarak bu yumruklaşmayı oldum olası sevmemişti. Bu yüzden her ikisi de eşit boyda, eşit güçte olmalarına karşın, usta bir boksör olan rakibine oranla daha zayıf durumdaydı.</p>

  <p>Tam yumruklar işlemeye başlıyordu ki, Dole'un koşarak haber verdiği Gordon, zamanında yetişti ve araya girdi.</p>

  <p>"Briant! Doniphan!..." diye bağırdı.</p>

  <p>Doniphan, "Ama bana yalancı dedi o!..." diye atıldı.</p>

  <p>"Doniphan da bana hile yaptığımı söyledi. Üstelik 'korkak' diyerek bir de hakaret etti."</p>

  <p>Bu arada iki rakip biraz gerilemişti. Briant kollarını kavuşturmuş, Doniphan da boksör duruşuyla dikilmişti. Gordon ile ötekilerse çevrelerini sarmıştı. O zaman Gordon sert bir sesle, "Doniphan, ben Briant'ı iyi tanırım!... Mutlaka kavgayı çıkaran o değildir!... İlk anlaşmazlık senin altından çıkmıştır, hiç kuşkum yok&rdquo; dedi.</p>

  <p>Doniphan da karşılık verdi. "Tabii ya, Gordon, ben de seni iyi tanırım, her zaman Briant'dan yana çıkarsın... Hep bana karşı cephe almaya hazırsındır..."</p>

  <p>Gordon, "Evet... Sen hak ettikçe..." karşılığını verdi.</p>

  <p>"Öyle olsun, ama kavgayı ister ben çıkarmış olayım, ister Briant, dövüşmeye yanaşmadıkça bir korkak sayılır."</p>

  <p>Gordon, "Ya sen, Doniphan&rdquo; dedi. "Sen de arkadaşlarına kötü örnek olmakla pek mi yiğitlik gösterdiğini sanıyorsun? Evet, içinde bulunduğumuz şu pek ciddi durumda, aramızdan biri durmadan kavga, durmadan ayrılık çıkarmaya bakıyor! Durmadan içimizden en iyisine takılıyor!..."</p>

  <p>Doniphan hiç oralı olmadı. "Briant, Gordon'a teşekkür et ve hadi bakalım, kendini kolla!"</p>

  <p>Gordon yine araya girdi. "Hayır, olmaz. Ben, başkanınızım, aranızda herhangi bir şiddet gösterisine izin veremem!"</p>

  <p>Ötekiler de, yani Webb, Milcox ve Cross'un dışında kalanlar, hep bir ağızdan bağrıştılar.</p>

  <p>"Evet!... Evet!... Yaşasın Gordon! Yaşasın Briant!"</p>

  <p>Bu hemen hemen oybirliği karşısında boyun eğmekten başka çare yoktu. Briant hole döndü ve akşam, yatma zamanı Doniphan da geldiğinde, bu olaya hiç değinmedi, oralı bile olmadı. Ama Doniphan'ın için için diş bilediği, Briant'a karşı duyduğu kıskançlığın büsbütün arttığı ve sırası geldiğinde, Gordon'un verdiği bu dersi unutmayacağı anlaşılıyordu. Zaten Gordon'un barıştırma girişimlerine de kulak asmadı, barışmaya yanaşmadı. Gerçekten de bu anlaşmazlık pek yersiz ve can sıkıcıydı. Küçük topluluğun huzurunu bozma tehlikesi yaratıyordu. Doniphan'ın yanı başında ona her fırsatta hak veren, arka çıkan, onun etkisi altında kalmış üç arkadaşı vardı. Gelecekte bir ayrılık yaratmasından korkulurdu. Bununla birlikte bu konu bir daha hiç açılmadan kış hazırlıkları sürdürüldü.</p>

  <p>Kuşlar sürüler halinde göçe hazırlanıyorlardı. Acaba hangi bölgelere doğru uçuyorlardı ki? Herhalde, Büyük Okyanusun ya da Amerika kıtasının, iklimi Chairman Adası'nın ikliminden daha yumuşak olan kuzey kesimlerine doğru gidiyor olmalıydılar.</p>

  <p>Mayısın 25'inde ilk kar yağmaya başladı, geçen yıla oranla birkaç gün erken gelmişti. Bundan, kışın daha şiddetli geçeceği sonucu çıkartılabilir miydi acaba? Neyse ki Fransız Mağarası'nda sıcağın da, aydınlığın da, yiyeceğin de yokluğu duyulmuyordu. Birkaç haftadır kalın giysiler dağıtılmıştı ve Gordon, özellikle sağlık koşullarına sıkı sıkıya uyulması için büyük titizlik gösteriyordu. Üstelik, toplulukta için için bir kaynaşma göze çarpmaktaydı, çünkü Haziranın 10'unda, Gordon'un bir yıllık başkanlık süresi dolacak, yerine yenisi seçilecekti. Gizli gizli konuşmalar oluyor, hazırlıklar yapılıyordu. Bilindiği gibi Gordon bu işlere karşı ilgisiz durmaktaydı. Seçilsin seçilmesin onun umurunda değildi.</p>

  <p>10 Haziran günü geldi çattı. Oylama öğleden sonra yapılacaktı. Herkes oy verdiği kişinin adını bir pusulaya yazacak, kim en çok oy almışsa o başkan olacaktı. Topluluk on dört üyeden oluştuğu için - Moko, zenci olduğu için oy kullanamaz, seçmenlik hakkı isteyemezdi - hangi ad yedi oydan bir fazlasını alırsa o başkan demekti. Oylama saat ikide Gordon'un yönetiminde başladı ve Anglosakson ırkının bu tür olaylarda gösterdiği o ciddilikle yapıldı.</p>

  <p>Briant............................................. sekiz oy.</p>

  <p>Doniphan........................................ üç oy.</p>

  <p>Gordon.............................................bir oy.</p>

  <p>Gordon da, Doniphan da oy kullanmak istememişlerdi. Briant ise oyunu Gordon'a vermişti. Bu sonucu aldığında Doniphan düştüğü derin düş kırıklığını ve öfkeyi belli etmeden geçemedi. Oy çokluğunu aldığına pek şaşıran Birant ise önce bu onuru geri çevirecek oldu ama sonra herhalde aklına bir şey geldi ki, kardeşi Jacques'e bir göz attı ve "Peki arkadaşlar, kabul ediyorum!" dedi.</p>

  <p>O günden başlayarak Briant bir yıllığına Chairman Adası'nın başkanıydı artık.</p>

  <p>&nbsp;</p>
</body>
</html>
