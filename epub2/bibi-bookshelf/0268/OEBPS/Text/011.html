<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.10" name="Generator" />
  <link href="../Styles/style.css" rel="stylesheet" type="text/css" />

  <title>8</title>
</head>

<body>
  <h1>8</h1>

  <p>Evet, bu suyun bir göl olduğuna hiç kuşku yoktu. Ama bu göl, bir adada mıydı, yoksa anakarada mı? Eğer burası bir anakaraysa, ancak Amerika olabilirdi. Bununla birlikte, doğuya doğru yola çıkmak için uygun mevsimi beklemek gerekecekti. Slogi'den göle gelinceye dek ne zorluk çekmişlerdi. Tam takım millerce yol gitmenin güçlüğü ortadaydı. Üstelik güney yarımküresinde kış, kuzeye oranla daha erken başlardı. Ama öte yandan, batıdaki o körfezde de, sürekli rüzgâr altında daha fazla dayanamazlardı. Ay sonundan önce yelkenliyi terk etmek zorunda kalacaklardı kuşkusuz. Belki de göl kıyısında daha elverişli bir yerleşme olanağı bulunabilirdi. O halde bir iki gün gecikmeyi bile göze alarak buraları iyice taramaları, araştırmaları gerekiyordu. Evet, Gordon onları çok merak edecekti ama başka çare yoktu. Yiyecekleri daha kırk sekiz saat idare ederdi. Hava da bozacağa benzemiyordu. Gölün kıyısından güneye doğru ilerlemeye karar verdiler. Üstelik araştırmayı sürdürmek için bir neden daha vardı ortada. Hiç kuşku yok, yerliler buralarda ya yaşamış, ya da sık sık uğramışlardı. Kış için yerleşmeden önce yeni yeni izler bulmak gerekiyordu.</p>

  <p>Saat yediye doğru mola verdiler. Ertesi gün de Slugi Körfezine dönmeyi kararlaştırdılar. Yelkenlinin karaya vurduğu körfeze bu adı vermişlerdi. Zaten o akşam daha fazla ilerleyemezlerdi. Karşılarına geniş bir dere çıkmış, karanlık da basmıştı. Bu kez kulübe filan bulamadıklarından açıkta gecelemek zorunda kaldılar.</p>

  <p>Saat yedide hepsi ayaktaydı.</p>

  <p>Wilcox bağırdı, "Doğrusu dün akşam şu dereyi aşmaya kalkışmamakla çok iyi etmişiz, bakın, bataklığa düşecekmişiz meğer."</p>

  <p>Briant, "Doğru, burası güneye doğru uzanan uçsuz bucaksız bir bataklıkmış&rdquo; diye onayladı.</p>

  <p>Doniphan da söze karıştı. "Bakın bakın... Yüzeyinde uçuşan şu kaz sürülerine, şu yaban ördeklerine, şu çulluklara bakın! Kışı burada geçirecek olursak, doğrusu hiç aç kalmayız..."</p>

  <p>Briant, "Neden, olmasın?" diyerek derenin sağ kıyısına yöneldi. Geride dimdik bir yalıyar yükseliyordu. Bu arada Wilcox seslendi. "Hey, buraya gelin!"</p>

  <p>Ormanda gördüklerine benzer bir taş yığıntısı gözüne çarpmıştı. Bu yığıntı, bir tür bent oluşturuyordu.</p>

  <p>"Artık hiç kuşku kalmadı&rdquo; dedi Briant. Bir yandan da bendin ucundaki kalıntıları göstermekteydi. Bu kalıntılar bir teknenin kalıntıları olmalıydı. Yarı yarıya çürümüş, yosundan yemyeşil kesilmiş bir tahta parçasının eğimi, bunun bir pruva bodoslaması olduğunu gösteriyordu, üstelik pasın kemirdiği halka, hâlâ tahtaya takılı sallanmaktaydı. O sırada, köpekte bir gariplik sezdiler. Hiç kuşkusuz Phann bir koku almış, bir iz yakalamıştı: Kulaklarını dikmiş, kuyruğunu hızlı hızlı sallıyor, burnunu otların altına sokup yeri kokluyordu. Ansızın bir ayağı havada, burnunu uzatıp durdu. Sonra birdenbire yalıyarın göle bakan dibinde kümelenmiş ağaçlara doğru koştu. Briant ile arkadaşları peşinden gittiler. Az sonra, yaşlı bir gürgenin önünde kalakaldılar. Ağacın kabuğuna iki harf, bir de tarih kazılmıştı.</p>

  <p class="p4"><span class="t7">FB</span></p>

  <p class="p4"><span class="t7">1807</span></p>

  <p>Briant, Doniphan, Wilcox ve Service şaşkınlıktan dilleri tutulmuş bir halde, ağacın karşısında gözden yitti.</p>

  <p>Briant, "Phann. Buraya gel Phann..." diye seslendiyse de köpek hiç oralı olmayarak, telâşla havladı.</p>

  <p>Briant, "Aman dikkat çocuklar, birbirimizden ayrılmayalım, tetikte olalım!" diye arkadaşlarını uyardı.</p>

  <p>Tüfekler dolduruldu, tabancalar ele alınarak, savunmaya hazırlanıldı. Sonra çocuklar, yavaşça ilerlediler, yirmi adım atmamışlardı ki, Doniphan eğilip yerden bir şey aldı. Bu, demiri yarı çürümüş bir saptan koptu kopacak bir kazmaydı. Avrupa ya da Amerika'dan gelme bir kazma hem de, Polinezyalı vahşilerin elinden çıkma o kaba saba gereçlerden değil. Kayığın halkası gibi bu da adamakıllı paslanmıştı. Kuşkusuz buraya bırakılalı yıllar olmuştu. Ayrıca yalıyarın dibinde, toprakta izler de vardı, burası bir zamanlar ekilmiş olmalıydı. Köpek acı acı havlıyor telâşla sahiplerinin çevresinde dört dönüyordu. Arkasından gitmelerini istiyor gibi, yüzlerine bakıp onları sanki çağırıyordu.</p>

  <p>Doniphan, "Gidelim bakalım ne istiyor bu hayvan&rdquo; diyerek onun ardına düştü. On adım ötede Phann bir çalı yığının önünde durmuştu. Çalıları aralayınca dar bir giriş gördüler. Briant bir adım gerileyerek, "Acaba burası bir mağara mı?" dedi.</p>

  <p>Doniphan, "Olabilir, ama mağarada ne var? Girip bir bakalım."</p>

  <p>Mağaranın girişini tıkayan çalıları baltayla kesip açtılar. Kulak kabarttıklarında içeriden hiç ses gelmedi. Tam Service delikten içeri kayıyordu ki, Briant onu durdurdu.</p>

  <p>"Önce bir bakalım Phann ne yapacak."</p>

  <p>Köpek hep öyle acı acı havlıyordu, ama eğer bu mağarada gizlenen canlı olsaydı, şimdiye dek mutlaka çıkardı zaten.</p>

  <p>Bunun üzerine içeriye girmeye karar verdiler. Kapı çok ufaktı, içerisiyle birdenbire genişleyiveriyor, zemini incecik, kuru kumdan, bir mağara oluşturuyordu. Ta dipte, lime lime bir yün battaniyeyle örtülmüş kerevet benzeri bir şey vardı, başucunda, bir tahta sıranın üzerinde de ikinci bir maşrapayla bir tahta şamdan. Çocuklar bu battaniyenin altında bir ceset bulunduğu düşüncesiyle korkuyla gerilediler. Sonunda Briant korkusunu yenerek örtüyü kaldırdı...</p>

  <p>Kerevet boştu.</p>

  <p>Az sonra, dördü de çok duygulanmış bir durumda, hâlâ inilder gibi havlayan Phann'ın yanına, dışarı çıktılar. Yirmi adım kadar dere boyunca yürüdüler ve ansızın taş kesilmiş gibi donakaldılar!</p>

  <p>Oracıkta, bir gürgen ağacının kökleri arasında, yerde bir iskeletin kalıntıları yatıyordu. Demek ki, belki de yıllar boyu mağarada yaşamış olan o zavallı kişi gelmiş burada ölmüş ve barınak yaptığı o vahşi konut, ona mezar bile olamamıştı!</p>

  <p>&nbsp;</p>
</body>
</html>
