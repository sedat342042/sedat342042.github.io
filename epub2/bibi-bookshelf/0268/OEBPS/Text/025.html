<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.10" name="Generator" />
  <link href="../Styles/style.css" rel="stylesheet" type="text/css" />

  <title>22</title>
</head>

<body>
  <h1>22</h1>

  <p>Gordon, Briant, Doniphan, önce oldukları yerde kalakaldılar, sonra içgüdüsel bir davranışla, bir kurtarıcıya doğru koşuyorlarmış gibi adama doğru atıldılar.</p>

  <p>Evans yirmi beş otuz yaşlarında, geniş omuzlu, güçlü yapılı, keskin bakışlı, geniş alınlı, akıllı ve sevimli görünüşlü bir adamdı. Belki de Severn'in batmasından beri kesilmemiş sakalı yüzünü kısmen kaplamıştı. İçeri girer girmez ardından kapıyı kapattı, dönüp kulağını dayadı, bir şey duymamış olacak ki, holde birkaç adım ilerledi. Orada, tavana asılı fenerin ışığında, gözlerini çevresinde gezdirdi ve mırıldandı.</p>

  <p>"Evet!... Çocuklar!... Sadece çocuklar!..."</p>

  <p>Birden gözleri parladı, yüzü sevinçle aydınlandı, kollarını açtı. Kate'i görmüştü.</p>

  <p>"Kate!... Kate, demek siz sağsınız, ölmediniz!..." Ve sevinçle kadının ellerine sarıldı, inanamıyor gibiydi. Kate de, "Evet, sizin gibi ben de sağım işte, Evans. Tanrı sizi kurtardığı gibi beni de kurtardı ve sizi şimdi de şu çocukları kurtarmaya gönderdi, şükürler olsun!"</p>

  <p>Reis, holdeki masanın çevresinde toplanmış çocukları gözleriyle saydıktan sonra, "On beş&rdquo; dedi. "Ancak beşi altısı kendini savunabilecek yaşta. Ne yapalım, çare yok!"</p>

  <p>Briant sordu. "Tehlikede miyiz, reis?"</p>

  <p>"Hayır, oğlum, hayır. Hiç olmazsa şimdilik tehlikede sayılmayız."</p>

  <p>Hepsi de Evans'ın özellikle şalupanın kıyıya vurmasından beri başından geçenleri öğrenmeye can atıyordu ama önce adamcağız üstünü değiştirmeli, bir şeyler yemeliydi.</p>

  <p>Islanmasının nedeni, Zelanda Deresi'ni yüzerek geçmiş olmasıydı. Bir çeyrek saat sonra, Evans masanın başına geçmiş, Severn tayfalarının adaya ayak basmasından beri başından geçenleri anlatıyordu:</p>

  <p>"Hiçbirimiz önemli yara filan almamıştık. Uzun uğraşlardan sonra, Walston, Brandt, Rock, Cook, Cope bir de ben kıyıya çıkabildik. İki kişi eksildi, Forbes ile Pike, Kate'in de dalgalara kapılıp sürüklendiğini sanıyordum ve onu sağ bulacağıma hiç inanmadım bunun için. Kumsala vardığımızda, bir süre şalupayı aradık. Sonunda kumsalda..."</p>

  <p>Doniphan onun sözünü kesti. "Evet, Severn Kumsalı'na vurmuştu. Biz oraya bu adı verdik, Evans reis... Kayığı da gece gördük, yanına uzanmış iki kişiyi de, ertesi gün onları gömmeye gittiğimizde kimseyi bulamadık."</p>

  <p>"Evet, işte onlar Forbes ile Pike'miş, Walston ile berikiler, konyak filan içirerek arkadaşlarını ayılttılar, şalupanın sandığına; bir şey olmamıştı. İçinde ne varsa, beş tüfeği, yiyecekleri, cephaneyi aldılar, oradan ayrıldık. O sırada haydutlardan biri Kate'in bulunmayışına dikkati çekti, Walston da, "Aman, canı cehenneme, dalgalara kapılıp boğulmuş olmalı&rdquo; deyince, anladım ki bunlar beni ilk fırsatta başlarından atıvererek, ortadan kaldıracaklar. Sahi Kate, siz nerelerdeydiniz o sırada?"</p>

  <p>"Ben sandalın öte yanındaydım, deniz tarafında. Beni görmediler ama ben onların konuştuklarını dinledim. Oradan ayrıldıktan sonra da, ellerine düşmemek için tam ters yönde kaçtım. Otuz altı saat sonra açlıktan yarı ölü haldeyken bu çocuklar beni bulup Fransız Mağarası'na getirdiler."</p>

  <p>"Fransız Mağarası da neresiymiş?"</p>

  <p>"Burası, Evans reis. Bizden yıllar önce burada yaşamış bir kazazedenin anısına bu adı verdik."</p>

  <p>"Fransız Mağarası?... Severn Kumsalı?... Görüyorum ki, çocuklar siz bu adanın çeşitli yerlerine adlar vermişsiniz. Ne güzel! Neyse, bunları sonra öğrenirim, şimdi sözlerime devam edeyim. Evet, ne diyorduk, sandaldan ayrıldıktan bir saat sonra, ağaçlığa varıp mola verdik. Ertesi ve daha ertesi günler kumsala dönüp sandalı onarmaya çalıştıysak da başaramadık; elimizde bir baltadan başka araç olmadığından, kırılan borda tahtasını değiştirip, kısa da olsa, bir deniz yolculuğuna çıkacak hale getiremedik. Zaten o kumsal, onarım işi için hiç de elverişli bir yer değildi. Bu yüzden, hem biraz avlanabileceğimiz, hem de tatlısu bulabileceğimiz başka bir konaklama aramaya koyulduk. Çünkü suyumuz, yiyeceğimiz hepten tükenmişti. Kıyı boyunca on iki mil kadar yürüdükten sonra bir ırmağa vardık...</p>

  <p>Service atıldı. "Doğu Deresi..."</p>

  <p>"Eh, Doğu Deresi olsun bakalım! Orada, geniş bir körfezin ta dibinde..."</p>

  <p>Bu kez Jenkins söze karıştı. "Düşkırıklığı Körfezi!"</p>

  <p>Evans gülümseyerek, "Pekâlâ, Düşkırıklığı Körfezi diyelim, işte orada, kayaların ortasında bir liman..."</p>

  <p>Costar bağırdı, "Ayıkayası!"</p>

  <p>"Peki küçük, orası da Ayıkayası olsun. Evet oraya yerleşmek pek kolay olacaktı ve şalupayı da getirebilirsek, belki de ileride onarma yolunu bulabilirdik. Böylece dönüp şalupayı aldık, iyi kötü deliklerini tıkayıp yüzdürdük, sonra yarı yarıya su dolmuş bir halde, kıyı boyunca çeke çeke şimdi güvenlik içinde bulunduğu limana dek getirebildik. Eğer gerekli araçlar bulunursa, orada pekâlâ onarılıp yüzdürülebilecektir..."</p>

  <p>Doniphan heyecanla, "İşte o araçlar bizde var. Evans reis..." dedi.</p>

  <p>"Evet, Walston da bir rastlantı sonucu adada birilerinin yaşadığını hem de kimlerin yaşadığını anlayınca, böyle düşündü işte..."</p>

  <p>Gordon sordu. "Nereden anlamış olabilir ki?"</p>

  <p>"Bakın şöyle: Sekiz gün önce, Walston, ötekiler ve ben - çünkü beni hiç yalnız bırakmıyorlardı - ormanda bir inceleme gezisine çıkmıştık. Sizin Doğu Deresi dediğiniz suyun boyunca üç dört saat yürüdükten sonra, derenin çıktığı büyük bir göle vardık. Ve orada, kıyıya vurmuş garip bir araç görünce ne denli şaşırdığımızı varın siz düşünün... Bu, bir tür kamış iskeletti, üstüne de yelken bezi geriliydi..."</p>

  <p>Briant, "Ah, o bizim, göle düşen uçurtmamızdı. Demek rüzgâr o yana sürüklemiş..." dedi.</p>

  <p>"Ya, demek bir uçurtmaydı o? Doğrusu anlayamadık.</p>

  <p>Ne olduğunu çok merak etmiştik. Herhalde kendi kendine yerden bitivermemişti, adada yapılmıştı! Buna hiç kuşku yoktu, demek adada birileri yaşıyordu! Ama kim? İşte Walston'un asıl öğrenmek istediği buydu. Bense, daha o gün kaçmayı kafama koymuştum. Bu adada yaşayanlar her kim olursa olsun - vahşi yerliler bile olsa - Severn'in canilerinden daha acımasız olamazlardı. Zaten o andan itibaren de gece gündüz göz hapsine alındım..."</p>

  <p>Baxter dayanamayıp atıldı. "Peki, bizim varlığımızdan nasıl haberiniz oldu?"</p>

  <p>"Oraya da geleceğim, çocuklar. Ama daha önce, kuzum söyler misiniz bana, o koskocaman uçurtma ne işinize yarıyordu? Bir işaret miydi o?"</p>

  <p>Gordon, Evans'a neler yaptıklarını, uçurtmayı hangi işte kullandıklarını, Briant'ın herkesin kurtuluşu için kendi canını nasıl tehlikeye attığını, Walston'un hâlâ orada bulunduğunu nasıl öğrendiklerini kısaca anlattı.</p>

  <p>Evans, Briant'ın elini tutup içtenlikle sıkarak, "Siz çok yiğit bir çocukmuşsunuz, dostum&rdquo; dedi ve sözlerini sürdürdü.</p>

  <p>"Artık Walston tek bir şey düşünür olmuştu, bu adada kimlerin yaşadığını öğrenmek. Adanın sakinleri, yerlilerse belki onlarla anlaşabilirdi. Kazazedelerse, belki de gereksindiği araçlar onlarda bulunurdu. O takdirde, şalupayı denize indirmek için mutlaka kendisine yardımcı olurlardı. Böylece aramaya başladılar. Ama pek dikkatli davranıyorlardı. Ormanı ve gölün sağ kıyısını inceleyerek yavaş yavaş ilerliyorlardı. Ama kimseye rastlanmadı. Adanın bu kesiminde hiçbir silah sesi de duyulmadı.</p>

  <p>Briant, "Çünkü mağaradan uzaklaşmıyor, silah filan atmıyorduk biz, yerimiz bulunur korkusuyla!" dedi.</p>

  <p>"Ama yine de bulundu işte, zaten başka türlü olabilir miydi 23 Kasım'ı 24 Kasım'a bağlayan gece Walston'un haydutlarından biri, gölün güney kıyısından mağarayı görecek kadar yaklaşmış, işin kötüsü o sırada bir an için aralanan kapıdan fenerin ışığı dışarı sızıvermiş. Ertesi gün, Walston da bu yana gelip derenin birkaç adım ötesinde, otların arasına gizlenmiş, bu mağarayı gözetlemiş..."</p>

  <p>"Evet, biliyoruz, Gordon ile burada bir kırık pipo bulduk. Kate de pipoyu tanıdı, Walston'unmuş."</p>

  <p>"Tamam, Walston piposunu yitirmişti de çok kızmıştı. Ama artık burada kimlerin yaşadığını biliyordu, çünkü oraya gizlendiği sürece, çoğunuzun dere boyunda gidip geldiğini görmüştü. Yedi kişi bu çocuklarda pekâlâ baş edebilir, diye düşünmüştü. Böylelikle, sizin Fransız Mağarası için neler hazırladığını öğrenmiş oldum."</p>

  <p>Kate bağırdı. "Canavarlar, bu çocukcağızlara hiç acımaz onlar."</p>

  <p>Evans karşılık verdi. "Haklısınız, Kate. Severn'in kaptanına ve yolcularına acımadıkları gibi, çocuklara da acımayacaklardır."</p>

  <p>Bunun üzerine sıra, çocukların yirmi aydan beri başlarından geçenleri anlatmalarına gelmişti. Slugi'nin Yeni Zelanda&rsquo;dan nasıl ayrıldığı, okyanusu aşıp bu adaya nasıl vardığı, Fransız kazazedenin kemiklerinin bulunuşu, Fransız Mağarası'na yerleşme, kış çalışmaları, yaz gezmeleri, hepsi birer birer anlatıldı. Sonra Evans sordu.</p>

  <p>"Ve yirmi aydır adanın açıklarından tek gemi bile geçmedi, öyle mi?"</p>

  <p>"Geçtiyse bile biz göremedik."</p>

  <p>"İşaret koymuş muydunuz?"</p>

  <p>"Evet, yalıyarın en yüksek tepesine bayrak dikmiştik ama gören olmadı. Ne var altı hafta kadar önce direği indirdik. Walston'un dikkatini çeker diye."</p>

  <p>"İyi de etmişsiniz çocuklar, şimdi bu haydut, karşısında kimlerin olduğunu biliyor artık, gece gündüz tetikte olmalıyız."</p>

  <p>Briant söylendi, "Ah, niçin, Tanrı karşımıza bu haydutların yerine iyi yürekli, dürüst insanlar çıkarmadı? Onlara nasıl da yardım ederdik. Biz de daha güçlenmiş olurduk. Şimdi ise, kendimizi savunmak, savaşmak zorundayız. Sonumuzun ne olacağını da hiç bilemiyoruz!"</p>

  <p>Kate, "Merak etmeyin çocuklar&rdquo; dedi. "Tanrı size şimdiye dek nasıl yardım ettiyse, bundan sonra da edecek, sizleri koruyacaktır.</p>

  <p>Bakın, Evans reisi gönderdi size, onunla daha da güçlendiniz..."</p>

  <p>Bunun üzerine çocuklar bir ağızdan, "Yaşasın! Yaşasın, Evans..." diye bağrıştılar. Bu arada Gordon bir konu açtı.</p>

  <p>"Peki ama, şu Walston adadan uzaklaşabilirse, o zaman hepimiz rahat ederiz. Bunun için de sandalın onarılması gerekir, değil mi Evans reis?"</p>

  <p>"Tabii."</p>

  <p>"İyi ya işte, onunla pazarlığa girişsek, araç versek, onarımı tamamlayıp gitmeye razı olmaz mı acaba?"</p>

  <p>Evans, Gordon'u dikkatle dinlemişti. Evet, çocuğun sözleri pek de yabana atılır şeyler değildi.</p>

  <p>"Bir bakıma haklısınız Bay Gordon, bu haydutları başımızdan atmak için her çare geçerli sayılabilir. Bu yüzden, sandalı onardıktan sonra gideceklerine inansam, elbette onlarla savaşmamayı yeğ tutarım. Ama Walton&rsquo;a güvenilir mi hiç? Onunla görüşmeye kalktığımız an, mağarayı ele geçirip soymaya, ne var ne yok her şeyi alıp götürmeye bakacaktır o."</p>

  <p>Gordon, "Hayır, elbette vermeyiz&rdquo; diye haykırdı.</p>

  <p>"İşte o zaman da zorla almaya kalkışacaklardır, en iyisi, her an hazır durumda, saldırmalarını beklemek olacaktır bence. Üstelik, beklememizin bir nedeni daha var."</p>

  <p>"Neymiş o?"</p>

  <p>"Bakın, o sandal bizim elimize geçerse, pekâlâ onarıp denize açılabiliriz. Pek kötü durumda sayılmaz. Madem araç gerecimiz de var..."</p>

  <p>Gordon şaşırmıştı. "Nasıl, Evans reis, siz o şalupayla buradan kurtulabileceğimizi mi sanıyorsunuz yoksa? O küçük tekne okyanusun azgın dalgalarıyla baş edebilir mi hiç? Yeni Zelanda&rsquo;ya dek gidebilir mi?"</p>

  <p>"Okyanusa açılmanın ne gereği var, çocuklar. Daha yakındaki bir limana kadar pekâlâ bizi götürebilir. Orada Auckland'a dönecek bir gemiyi bekleriz."</p>

  <p>"Peki ama, yine de şu şalupayla yüzlerce millik yol yapamayız ki!"</p>

  <p>"Yüzlerce mil mi? O da nesi? Otuz mil kadar götürse bize yeter!"</p>

  <p>Doniphan sordu. "Bizim adamızın çevresi ta uzaklara varıncaya dek okyanus değil mi?"</p>

  <p>"Evet, batısı öyle. Ama güneyi, doğusu, kuzeyi, altmış saatte kolaylıkla aşabileceğimiz kanallardan ibaret!"</p>

  <p>Gordon söze karıştı. "Demek biz, yakınlarda kara vardır diye düşünürken yanılmıyormuşuz?"</p>

  <p>"Hayır, yanılmıyorsunuz. Üstelik, doğuda koskocaman kara parçaları var&rdquo;</p>

  <p>Briant bağırdı.</p>

  <p>"Evet, doğuda. O beyazımtırak leke, sonra, o yönde gördüğüm ışık..."</p>

  <p>"Beyazımtırak leke mi, dediniz? Herhalde bir buzul olacak, o ışık da haritada yeri belli olan bir yanardağ olmalı. Kuzum çocuklar, siz nerede bulunduğunuzu sanıyorsunuz, söyler misiniz bana?"</p>

  <p>Gordon karşılık verdi. "Büyük Okyanusun ortasında her yere uzak bir adada."</p>

  <p>"Adadasınız, evet. Ama her yere uzak değilsiniz. Bu ada, Güney Amerika kıyısı boyunca uzanan sayısız takımadalardan birinin bir parçasıdır. Aklıma gelmişken sorayım, madem adanızdaki burunlara, körfezlere, derelere ad koymuşsunuz, peki ya adanın kendisine ne ad verdiniz?"</p>

  <p>Doniphan, "Okuduğumuz okulun adını, Chairman Adası&rdquo; dedi.</p>

  <p>"Yaa, Chairman Adası demek. Hiç de fena değil, böylelikle adanızın iki adı oluyor, çünkü burası aslında Honovre adasıdır"</p>

  <p>Bunun üzerine, holde reise de bir yatak hazırladılar ve herkes yatağına çekildi. Çocuklar çelişik duygular içindeydiler. Bir türlü gözlerine uyku girmiyordu; bir yandan, yakında belki de kanlı bir savaş vereceklerdi, öte yandan, anavatana dönme umudu belirmişti...</p>

  <p>Batıdan doğuya, Atlas Okyanusu'nda Virgün Burnu'ndan Büyük Okyanus'ta Los Pilares Burnu'na kadar üç yüz seksen mil kadar uzanan, kıyıları pek engebeli, deniz düzeyinden dokuz yüz metre yükseklikte tepelerle kuşatılmış, doğal liman ödevi gören derin körfez ve girintilerle bezenmiş, akarsuları yemyeşil, Horn Burnuna oranla denizi daha sakin ve fırtınasız bir kanal, işte ünlü Portekizli gemicinin 1520 yılında keşfettiği Macellan Boğazı böyle bir yerdir.</p>

  <p>Yarım yüzyıl süreyle buralara yalnız İspanyollar gelmişler ve Burswick Yarımadasında Port-Famine limanını kurmuşlardı. Onları Drake, Cavendish, Chidley, Hawkins gibi İngiliz, de Wert, de Cord, de Noort gibi Hollandalılar izledi. Lemaire ile Schoutein de 1610'da bu adı taşıyan boğazı keşfettiler. Son olarak 1696 ve 1712'de bu yörelerde Fransızları görüyoruz, ve yüzyıl sonunun Anson, Cook, Boron, Bougainville gibi en ünlü gemicileri buralardan geçiyorlar. Bu tarihten sonra Macellan Boğazı bir okyanustan ötekine geçiş_ yolu oluyor, özellikle, ters esen rüzgârlara da, şiddetli akıntılara da aldırış etmeyen buharlı gemilerin icadıyla bu boğaz büsbütün önem kazanıyor.</p>

  <p>İşte ertesi 23 Kasım günü Evans'ın atlasta çocuklara gösterdiği boğaz buydu. Güney Amerika'nın en ucunda bulunan Patagonya eyaleti, Kıral Wilhelm Toprağı ve Burnswick Yarımadası boğazın kuzey sınırını oluşturur. Güneyiyse Ateş Toprağı, Clarence Toprağı, Desolacion Adaları, Hoste, Gordon, Navarin, Wolsalston, Stewarh Adaları gibi sayısız Macellan Boğazı takımadalarından meydana gelir. En güneydeki Harmite Adaları'nın iki okyanus arasında uzanan burnu, And Kordillerinin Horn Burnu adını alan sonuncu tepesidir. Doğuda Macellan Boğazı biraz genişler, açılır. Ama batıda dardır. Bu yönden adacıklar, adalar, takımadalar, boğazlar, kanallar, deniz burnuyla büyük Kraliçe Adelaide Adası'nın güney ucu arasında bir geçitle Pasifik Okyanusu'na açılır. Yukarıda, Şili kıyısı boyunca sayısız adalar uzanır.</p>

  <p>Evans sözlerini sürdürürdü. "Şimdi de, şunu görüyor musunuz, Macellan Boğazı'nın ötesindeki, güney Cambridge Adası'ndan, kuzeyde de Madre de Dios ve Chatam Adalarından sadece birer kanalla ayrılmış şu adayı? İşte elli birinci enlemde bulunan bu ada, Hanovre Adası'dır! Yani sizin Chairman adını verdiğiniz ve yirmi aydır üzerinde yaşadığınız adanın ta kendisi!"</p>

  <p>Briant, Doniphan, Gordon atlasın üzerine eğilmişler, her yerden uzakta sandıkları, oysa Amerika kıyısına pek yakın olan bu adayı merakla inceliyorlardı. Gordon dayanamadı "Peki, şimdi, Severn gemisinin şalupasının ele geçirildiğini ve onarıldığını düşünelim, o zaman ne yöne giderlerdi acaba?" diye sordu.</p>

  <p>"Çocuklar&rdquo; diye karşılık verdi Evans, "Ne kuzeye çıkmaya, ne doğuya gitmeye çalışırız. Denizden ne denli çok yol alırsak o kadar iyi olacaktır. Herhalde, rüzgâr yardım ederse, şalupa bizi bir Şili limanına dek götürebilir, orada iyi karşılanırız. Ama o yörelerde deniz çok fırtınalıdır. Öte yandan takımadanın kanallarından da kolaylıkla geçebiliriz."</p>

  <p>Briant, "Orası öyle ama bir şey daha var. Acaba gideceğimiz yerlerde bizi anavatana geri götürecek gemilere rastlayabilecek miyiz?" diye sordu.</p>

  <p>"Hiç kuşkum yok. Bakın, harita burada. Kraliçe Adelaide Takımadası'nı geçtikten sonra nereye varıyoruz? Macellan Boğazı'na değil mi? İşte boğazın hemen hemen girişinde, Desolacion Toprakları'nda Tamar limanı var, oradan bir gemi buluruz."</p>

  <p>"Peki ya gemiye filan rastlamazsak, o zaman bir gemi geçsin diye mi bekleyeceğiz?"</p>

  <p>"Hayır, Bay Briant, bakın, Macellan Boğazı'nı geçtikten sonra şu kocaman Burnswick Yarımadası'nı görüyorsunuz, değil mi? Gemiler sık sık oraya, Port-Galant'a uğrak yaparlar."</p>

  <p>Lostromo haklıydı. Hele bir kez boğaza girebilsin, şalupa pek çok yere uğrak yapabilirdi. Üstelik daha güney de, bilim heyetlerinin gezdiği başka koloniler de bulunuyordu ve özellikle Ateş Toprağı'nın üzerinde, Beagle Kanalı'ndaki Coshooia Kolonisi, İngiliz misyonerlerinin yönetiminde, bu yörenin tanınmasında büyük bir rol oynuyordu. Demek oluyor ki çocuklar bir kez Macellan Boğazı'na varabilseler, yüzde yüz kurtulmuş sayılırlardı. Ne var ki, oraya varabilmek için Severn'in şalupasını onarmak, onarmak içinse her şeyden önce onu ele geçirmek gerekirdi ki bu ancak Walston ile suç ortaklarının zararsız hale getirilmeleriyle gerçekleşebilecekti.</p>

  <p>Öte yandan Evans, çocuklara tam anlamıyla güven verecek bir kimseydi. Kate zaten ondan öyle çok ve öyle olumlu söz etmişti ki! Hele sakalını ve saçını kestikten sonra reisin yiğit ve dürüst yüzü ortaya çıkıvermiş, büsbütün kendini sevdirmişti. Gerçekten de, Kate'in dediği gibi, Evans'ı onlara Tanrı göndermişti, yardım etmesi için. Sonunda bu çocukların başına bir büyük gelmişti işte! Artık işleri kolaylaşacak sayılırdı.</p>

  <p>Reis her şeyden önce, düşmana karşı savunma yapabilmek için ellerinde ne gibi olanaklar, bulunduğunu öğrenmek istedi. Ambarla hol savunmaya elverişli göründü.</p>

  <p>Evans, Briant'ın kapıları desteklemek üzere arkaya taş yığmasını onayladı, beğendi. Unutmamalı ki silah kullanmaya alışık, gözünü budaktan sakınmayan, adam öldürmekten bile çekinmeyen yedi tane güçlü haydudun karşısına on üç ile on beş yaşlar arasında sadece altı tane çocuk çıkacaktı.</p>

  <p>Bu arada birkaç gün olaysız geçti. Akşama doğru yalıyara gözcü çıkmış olan Webb ile Cross telaşla gelip Zelanda Deresi'nin karşı kıyısından, gölün güneyinden doğru iki kişinin yaklaştığını bildirdiler.</p>

  <p>Az sonra Gordon, Briant, Doniphan ve Baxter Zelanda Deresine koşuyorlardı. Onları görünce iki adam sözde çok şaşırmış gibi davrandılar ve Gordon da onlardan aşağı kalmadı, o da çok şaşırmış gibi yaptı.</p>

  <p>Rock ile Forbes yorgunluktan bitkin düşmüş gibiydiler. Karşı kıyıdan Gordon seslendi.</p>

  <p>"Kimsiniz siz?"</p>

  <p>"Adanın güneyinde batan Severn gemisinden canını zor kurtarmış iki tayfa."</p>

  <p>"İngiliz misiniz?"</p>

  <p>"Hayır. Amerikalıyız. Arkadaşlarımızın hepsi boğuldu yalnız biz kurtulabildik ama gücümüz tükenmek üzere. Burası neresi kuzum?</p>

  <p>"Chairman! Adası kolonisi."</p>

  <p>"Ah ne olur bize acıyın, yiyecek verin, ölmek üzereyiz."</p>

  <p>Gordon karşılık verdi, "Hayhay, size yardım etmek görevimizdir, buyurun, hoş geldiniz!"</p>

  <p>Bir işareti üzerine Moko kayıkla gidip iki haydudu getirdi.</p>

  <p>Ve tam bıçağını indiriyorken Kate araya girdi.</p>

  <p>&nbsp;</p>
</body>
</html>
