<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.10" name="Generator" />
  <link href="../Styles/style.css" rel="stylesheet" type="text/css" />

  <title>10</title>
</head>

<body>
  <h1>10</h1>

  <p>Gelenler büyük bir sevinçle karşılandılar. Gordon ile Slugi'de kalmış olan öteki çocuklar, onları çok merak etmişler, başlarına kötü bir şeyler gelmiş olmasından korkmuşlardı. Briant sadece, "Bir adadaymışız!" demekle yetindi ve bu haber Gordon'u hiç şaşırtmadı.</p>

  <p>"Zaten ben de tahmin ediyordum, başka türlü olamazdı&rdquo; dedi.</p>

  <p>Ertesi sabah, küçükler henüz uykudayken, - günlerden 5 Nisandı - büyükler yani Gordon, Briant, Doniphan, Baxter, Cross, Wilcox, Service, Webb, Gamette, bir de Moko yatın burun tarafında toplandılar. Briant ile Doniphan sırayla sözü alarak arkadaşlarına başlarından geçenleri bir bir anlattılar. En ufak bir ayrıntıyı atlamamaya özen gösterdiler. Ve şimdi hep birden, mağaradan buldukları haritayı incelerken anlıyorlardı ki, kurtuluş umudu onlara, ancak dışarıdan gelebilecektir. Kendilerininse, buraya olabildiğince yerleşip beklemekten başka yapabilecekleri hiçbir şey yoktu. O halde geriye yapılacak bir iş kalıyordu. Kış iyice bastırmadan korunaklı bir yere yerleşmek.</p>

  <p>Brian, "En iyisi, göl kıyısında bulduğumuz o mağaraya yerleşmek olacak. Bize pekâlâ bir barınak görevi yapabilir&rdquo; dedi.</p>

  <p>Baxter sordu. "Hepimizi alacak kadar büyük mü bari?" Doniphan karşılık verdi. "Hayır, değil tabii. Ama öyle sanıyorum ki, elimizdeki araçlarla bir ikinci mağara kazabiliriz."</p>

  <p>Gordon, "Canım, biz önce bir yerleşelim de, azıcık sıkışsak bile zararı yok, gerisini sonra düşünürüz..." dedi.</p>

  <p>Briant da ekledi, "özellikle oraya en kısa zamanda taşınmaya bakalım, kış gelmeden."</p>

  <p>Gerçekten de bu çok önemliydi. Son yağmurları izleyen şiddetli sıcakların etkisiyle, Slugi"nin tahtaları durmadan çatlıyor, içeriye hem soğuk, hem su giriyordu. Üstelik tekne kumlara iyice gömülmekte, eğimi de giderek artmaktaydı. Şiddetli bir fırtınada paramparça olması işten bile değildi. Bunun için, yattan bir an önce ayrılmaya bakarken, işe yarayabilecek her şeyi kalasları, tahtaları, demirleri, bakırları da söküp götürmek gerekiyordu. Fransız kazazedenin anısına, Fransız Mağarası adını verdikleri mağaraya yerleşirken bunları kullanacaklardı çünkü.</p>

  <p>Doniphan sordu. "Peki, mağaraya yerleşinceye kadar nerede kalacağız?"</p>

  <p>Gordon karşılık verdi. "Bir çadır kurarız, kolay."</p>

  <p>Gordon çadırın, derenin kıyısına kurulmasını kararlaştırmıştır, çünkü malzeme dere yoluyla taşınacaktı, en kısa ve en kolay yol buydu.</p>

  <p>Bundan sonra yatın büyük yedek yelkeninden bir çadır kurdular, yatakları, en gerekli eşyayı, silahları, cephaneyi, yiyecekleri bu çadıra taşıdılar. Salın yapılması için gerekli malzemeyse ancak yatın tümüyle parçalanması sonucu elde edilecekti. Böylelikle büyük bir uyum içinde, elbirliğiyle çalışmayı sürdürüyorlardı. Ama acele, etmeliydiler; nisan ayının ikinci yarısı havalar bozar gibi oldu. Sabah erken, birkaç kez ısı sıfır derecenin de altına düştü. Kış geliyordu işte, hem de Büyük Okyanusun bu kesimlerinde pek şiddetli olan soğuğu, buzu, karı, fırtınasıyla.</p>

  <p>Üşümemek için, küçüklü büyüklü, tümü de daha kalın giysiler giydiler. Küçüklerle en çok Briant ilgileniyordu. Üşümemelerine dikkat ediyor, en ufak bir nezle başlangıcında rahatsız olanı gece gündüz hiç söndürülmeyen ateşin yanı başında yatmaya zorluyor, Moko'ya yat eczanesinde bulunan ıhlamurdan hazırlattırıp içiriyordu.</p>

  <p>Yat tümüyle boşaltıldığına göre, yavaş yavaş sökme işi başlamıştı. Bu arada makinelere karşı büyük merakı olan Baxter'in çok yardımı dokundu. Sonunda elbirliğiyle işi başardılar ve 28 Nisan akşamı, Slugi'den geriye ne kaldıysa, hepsi de dere kıyısına taşınmış oldu. İşin bundan sonrası, derenin sularına kalmış demekti.</p>

  <p>Gordon: "Yarından tezi yok, salın yapımına başlarız." dedi.</p>

  <p>Baxter ortaya bir öneri attı. "Suya indirme zahmetinden kurtulmak için, onu doğrudan doğruya derenin üstünde yapsak ne dersiniz... Gerçi belki pek kolay olmayacak ama, denemeye değer sanırım."</p>

  <p>Ve böylece yelkenliden sökülmüş kalaslar, ikiye bölünmüş omurga, mizana direği, büyük direğin dibinden kesilmiş bir metrelik bir bölümü, öteki direklerden parçalar derenin, ancak deniz yükseldiği zaman sular altında bıraktığı bir yerine götürüldü. Sular yükseldiğinde, bu kalaslar yüzdürüldü ve en uzunları birbirine bağlanıp kısa olanları da enine üzerlerine yerleştirilerek, sıkıca birbirlerine tutturuldu, böylece bir sal oluşturulmuş oldu. Şimdi de salın yüklenmesi işi kalmıştı. Briant, "6 Mayıs'ı geçirmemeliyiz&rdquo; diye söyleniyordu.</p>

  <p>Gordon sordu. "Nedenmiş o?"</p>

  <p>"Çünkü öbür gün yeni ay çıkacak ve birkaç gün süreyle gelgitler daha etkili olacak. Ne denli etkili olurlarsa, dereyi o kadar kolayca çıkabiliriz kuşkusuz. Düşünsene Gordon, şu salı kıyıdan halatlarla çekmek ya da kanca takıp itmek zorunda kalırsak, yukarıya doğru çıkamayız."</p>

  <p>Gordon onayladı. "Haklısın, en geç üç gün içinde yola çıkmamız gerekiyor."</p>

  <p>Böylece durup dinlenmeksizin çalıştılar ve 3 Mayısta yükleme işine başladılar. Bu, çok dikkat isteyen bir işti, çünkü salın dengesinin bozulmaması gerekiyordu. Herkes gücüne göre yükleme işine katkıda bulundu. Sonunda, 5 Mayıs günü öğleden sonra, her şey yerli yerini buldu. Artık palamarları çözmekten başka işi kalmamıştı. Bunu da ertesi gün saat sekize doğru, derenin ağzında sular yükselmeye başlayınca yapacaklardı. Çocuklar belki de akşama kadar biraz dinlenebileceklerini umuyorlardı ama yanıldılar. Gordon onlara yeniden bir iş çıkardı, şöyle bir öneride bulundu:</p>

  <p>"Arkadaşlar, körfezden uzaklaşacağımıza göre, artık denizi gözleyemeyeceğiz bu nedenle adanın bu kıyısına bir gemi yaklaşacak olsa ona işaret veremeyeceğiz demektir. Böylelikle ben derim ki, yalıyarın üzerine bir direk dikip bayrak çeksek iyi olur. Açıklardan geçecek bir geminin dikkatini çekmeye yeter herhalde."</p>

  <p>Bu öneri hemen benimsendi, yelkenlinin sal yapımında kullanılmayan gabya yelkeni direği yalıyarın tepesine bin bir güçlükle çıkarılıp toprağa sağlamca dikildi. Sonra Baxter direğe İngiliz bayrağı çekerken, Doniphan da bir tüfek atışıyla bayrağı selâmladı.</p>

  <p>Gordon şaka yollu, Briant'a, "Bak hele, görüyor musun, Doniphan İngiltere adına adaya sahip çıkıyor&rdquo; dedi.</p>

  <p>"Zaten sahip çıkmamış mıydı?"</p>

  <p>Gordon yüzünü buruşturmakla yetindi, çünkü kimi zaman 'adasından' öyle söz ediyordu ki, şimdiden burasını Amerika saydığına hiç kuşku yoktu,</p>

  <p>&nbsp;</p>

  <p class="p4">*</p>

  <p>&nbsp;</p>

  <p>Ertesi gün saat yedide tüm hazırlıklar tamamlanmıştı. Sal gerektiğinde, üzerinde iki üç gün kalınabilecek biçimde yerleştirilmişti. Moko kumanyayı da yolculuk sırasında ateş yakılmasını gerektirmesin diye önceden hazırlamıştı. Sekiz buçukta herkes saldaki yerini aldı. Büyükler ellerinde kürekler ve kancalar salın kenarlarında duruyorlardı, çünkü akıntıda dümen etkisiz kalacağından, sala ancak bunlarla yön verebilirlerdi.</p>

  <p>Saat dokuza doğru gelgit, başladı, salın tahtaları hafifçe çatırdadı. Briant ile Baxter salı önden ve arkadan tutan palamarların başındaydılar. "Dikkat!" diye bağırdılar.</p>

  <p>Wilcox ile platformun ön kesiminde duran Doniphan, "Hazırız!" diye yanıtladı. Salın kabaran suların etkisiyle harekete geçtiğini gören Briant, "Koyuverin!" diye seslendi. Bu emir derhal yerine getirildi ve serbest kalan sal, peşine bağlı kayığı da sürükleyerek iki kıyı arasında ağır ağır çıkmaya başladı. Bir sevinç çığlığıdır koptu. Çocuklar kocaman bir gemiyi suya indirmiş olsalar, herhalde bu kadar sevinmezlerdi! Eh, bunca yorgunluğun ve didinmenin üzerine bu kadarcık bir kendini beğenmişliği de hoş görmek gerekirdi, değil mi?</p>

  <p>Bilindiği gibi, derenin, ağaçlık olan sığ kıyısı, bitişik bataklık boyunca dar bir şerit halinde uzanan sol kıyıya oranla çok daha derindi. Bu yüzden, karaya oturmasını önlemek için, salı elden geldiğince, bu kıyıdan uzakta ve akıntısının daha etkili olduğu sağ kıyı yakınında tutmak gerekiyordu. Briant, Baxter, Doniphan, Wilcox ile Moko, var güçleriyle salı o yönde tutuyorlardı. İki saatte bir mil kadar yol almışlardı. Hiçbir sarsıntı geçirmediklerinden, bu koşullar altında salın hiç zarara uğramadan Fransız Mağarasına varabileceğini umuyorlardı. Briant'ın önceden yürüttüğü varsayımlara göre, hem akarsu gölden çıkışından Slugi Körfezi'ndeki ağzına dek altı mil kadar bir uzunlukta olduğundan, hem de suların yükselmesi sırasında ancak iki mil yol yapabildiğinden, gidecekleri yere varıncaya dek birkaç gelgit beklemeleri gerekecekti. Yine de ne denli çabalarsa çabalasınlar, bir buçuk saatte bir milden hızlı gitmeleri olanaksızdı. O gün de öğleden sonra mola vermek zorunda kaldılar. Bu arada birkaç kuş vurdular. Gece sakin ama, çok soğuktu, acı bir yel, insanın iliklerine işliyordu. Yelkenlerin altında ne kadar büzülseler, birbirlerine ne kadar sokulsalar da, soğuktan hiçbirinin gözüne uyku girmedi. Küçüklerin bir ikisi, Jenkins ile Iverson, Slugi'den ayrıldıkları için mızmızlanmaya başlamışlardı. Briant onları tatlı sözlerle yatıştırmak zorunda kaldı. Sonunda, ertesi gün öğleden sonra, suların saat üç buçuğa kadar süren yükselmesi sayesinde, sal göle ulaşıp Fransız Mağarasının kapısı önüne yanaştı.</p>

  <p>Küçükler sevinç çığlıkları atarak karaya ayak bastılar. Briant onlara uzaklaşmamalarını sıkı sıkı tembihlemişti. Kardeşine, "Sen de arkadaşlarının yanına gitsene&rdquo; dedi. "Hayır, ben burada daha iyiyim." "Biraz koşup oynasan iyi edersin, senden hiç memnun değilim. Jacques. Bir şeyler gizliyorsun, besbelli. Yoksa hasta mısın?"</p>

  <p>"Hayır, ağabey, bir şeyim yok."</p>

  <p>Ancak o geceyi mağarada geçirmek istiyorlarsa, yitirilecek bir saat bile yoktu. İlk iş mağarayı bilmeyenlere göstermekti. Sal kıyıya iyice bağlandıktan sonra Briant arkadaşlarının önüne düştü. Miço eline, mercekler sayesinde çevresini iyice aydınlatan bir gemici feneri aldı. Mağaranın ağzında Briant ile Doniphan'ın yerleştirdikleri çalı çırpı olduğu gibi duruyordu, hiç kimse dokunmamıştı. Onları aralayıp teker teker içeri süzüldüler. Mağaranın derinliğini gözüyle ölçen Baxter, "Burası bize epeyce dar gelecek, çok sıkışacağız&rdquo; dedi.</p>

  <p>Gamette söze karıştı. "Yok canım, kamaradaki gibi yatakları üst üste, ranza biçiminde yerleştiririz." "Yere yan yana dizsek daha iyi olmaz mı?" "Hayır, o zaman gezinecek yer kalmaz." Briant, "İyi ya, o zaman biz de gezinmeyiz, olur biter&rdquo; dedi.</p>

  <p>Cross sordu. "Peki, yemek nerede pişirilecek?" Moko, "Dışarıda pişiririm&rdquo; diye yanıtladı. Briant atıldı. "Olmaz, hava bozarsa nasıl pişirirsin? Bence yarından tezi yok, Slugi'nin ocağını buraya getirmeliyiz."</p>

  <p>Doniphan yüzünü buruşturdu. "Nasıl olur, yattığımız, yemek yediğimiz yerde bir de yemek ocağı olacak şey mi?" Gordon ortalığı yatıştırmak için, "Hadi, hadi! Hoşumuza gitsin gitmesin, başlangıçta katlanmaya zorunluyuz&rdquo; dedi.</p>

  <p>Akşam yemeğinden önce yataklar mağaraya taşındı. Sonra masa getirildi ve Gamette küçüklerin yardımıyla sofrayı kurdu. Moko ile Service de boş durmadılar, güzel bir ateş yakıp çorbayı pişirdiler, kuşları temizlediler, şişe geçirip kızarttılar, Phann da bu hazırlıkları büyük bir ilgiyle izlemekten geri durmuyordu.</p>

  <p>Saat yedide, herkes Fransız Mağarası'nın hem yemekhane, hem yatakhane görevi yapan tek salonunda toplandı. Slugi"nin arkalıksız iskemleleri, hasır koltukları, şezlongları, tahta sıralar hep buraya taşınmıştı. Güle oynaya yemek yediler. Sıcak çorba, birer parça konserve et, kuş kızartması, ekmek yerine bisküvi, içine azıcık konyak katılmış taze su, birer parça peynir ve vişne şurubu tam bir şölen olmuş, son bir kaç günün sal üzerinde alelacele atıştırılan kumanyalarının acısını unutturmuştu. Durum ne denli ciddi olursa olsun, küçüklerin neşesini bozamıyor ve Briant da onları susturmayı aklından bile geçirmiyordu.</p>

  <p>O gün çok yorulmuşlardı, karınlarını doyurunca uykudan başka bir şey düşünmez oldular. Saat dokuzda nöbetçilerden başka herkes yatmıştı. Mağaranın tam girişinde yakılan bir ateş, hem içeriyi ısıttı, hem de tehlikeli ziyaretçileri uzak tutmaya yaradı.</p>

  <p>Ertesi gün, 9 Mayıs ve onu izleyen üç gün boyunca salın boşaltılması işiyle uğraşıldı. Batıda kara kara bulutlar yağmur, hatta kar mevsimini haber veriyordu. Isı sıfırın üzerine çıkmıyordu. Bu birkaç gün avcılar da işin çokluğundan ava çıkmadılar. Ne var ki, gerek gölde, gerekse bataklığın üzerinde av kuşları pek bol olduğundan, Doniphan oralarda biraz avlandı. Ama Gordon avcılığın, bir yandan karın doyurmakla birlikte, öte yandan da kurşun ve barut stokunu azalttığını düşünerek kaygılanıyordu. Bu yüzden Doniphan'a sıkı tembih etti..</p>

  <p>"Aman cephaneyi dikkatli kullan, boşuna harcama sakın."</p>

  <p>"Haklısın, ama öte yandan konservelerimizi de dikkatli kullanmamız gerek, değil mi? Adadan ayrılmanın çaresini bulursak sonra çok sıkıntı çekeriz..."</p>

  <p>"Adadan ayrılmak mı? Kuzum biz hiç denize dayanabilecek bir gemi yapabilecek güçte miyiz?"</p>

  <p>"Neden olmasın? Eğer yakınlarda bir anakara varsa? Herhalde, Briant'ın yurttaşı gibi burada kalıp çürümeye hiç de niyetim yok benim."</p>

  <p>"Öyle ama, gitmeyi düşünmeden önce, kendimizi burada belki de yıllar ve yıllar boyu yaşamak zorunda kalacağımız düşüncesine alıştırmalıyız."</p>

  <p>"Anlaşıldı Gordon, sen burada bir sömürge kurmak istiyorum, desene."</p>

  <p>"Başka çare yoksa ne yapalım?"</p>

  <p>Öte yandan, Gordon, bu kendini beğenmiş çocuğun, Briant'ı hiç çekemediğini seziyor, bir ayrılık yaratmasından çekiniyordu. Bu yüzden sık sık Doniphan'a bir huzursuzluk çıkarmaması için ricada bulunuyordu.</p>

  <p>13 Mayısta Baxter, Briant ve Moko ocağı içeriye taşıdılar. Bacası iyice çeksin diye kapının sağına, duvara dayadılar. Boru için delik açmak epeyce zor oldu ama kaya, yumuşak kireçtaşı olduğu için bu iş de sonunda başarıldı.</p>

  <p>Ertesi hafta Doniphan, Wilcox, Cross, Garnett ve Service ava çıktılar, birçok yerde insan emeğinin izlerine rastladılar. Yere çukurlar kazılıp üzerleri çalı çırpıyla örtülmüştü. Ama çok eskiden kaldığı belliydi. Hatta bu çukurlardan birinde hayvan kemikleri bile buldular.</p>

  <p>Wilcox bir öneride bulundu. "Mağaraya dönmeden bu çukuru yeniden çalı çırpıyla örtsek? Belki biz de bir hayvanı tuzağa düşürürüz."</p>

  <p>Doniphan, "Nasıl istersen öyle yap, Wilcox&rdquo; dedi. "Bana kalırsa ben, hayvanı çukurun dibinde gebertmekten-se serbestçe koşarken vurmayı her zaman yeğ tutarım."</p>

  <p>Gerçi bu, sporcuya yaraşır bir düşünceydi ama Wilcox hiç kuşkusuz daha elverişli bir yol göstermiş oluyordu. Hemen; çukur üzerini önce uzun dallarla, sonra da çalı çırpıyla örttüler; evet bu pek kaba saba bir tuzaktı, yine de Pampa avcılarınca başarıyla kullanılırdı. Bu çukurun yerini saptamak üzere Wilcox ormanın çıkışına kadar ağaçları işaretledi ve mağaraya döndüler.</p>

  <p>Briant'la birlikte, 17 Mayıs günü bir olay oldu.</p>

  <p>Briant ile birkaç arkadaşı, geri kalan malzemeyi koyabilecekleri bir mağara var mı diye araştırmak üzere yalıyarın yakınındaki ormana girmişlerdi. Hendeğe yaklaşırken boğuk boğuk bir ses duydular. Phann kulaklarını dikti.</p>

  <p>Doniphan, "Koş Phann, koş bak!" diye seslendi.</p>

  <p>Köpek hemen havlayarak atıldı ama sesinde korku yoktu. Briant ile Doniphan koşup içeri baktılar, bir de ne görsünler? Kocaman bir devekuşu değil mi? Buna pek sevindiler çünkü bu hayvanların eti, özellikle yağlı göğüs eti çok lezzetlidir.</p>

  <p>Gerçi bu bir devekuşuydu ama, boyunun pek iri olmamasına, kaz kafasına benzeyen başına, tüm gövdesini kaplayan beyazımtırak kurşuni renkte kısacık tüylerine bakılırsa, (nandu) türündendi. Bunlar Pampaların ortasında ve Güney Amerika'da pek boldur ve eti her ne kadar Afrika devekuşununki gibi lezzetli değilse de, yine de pek fena sayılmaz.</p>

  <p>Wilcox, "Onu canlı yakalamalıyız&rdquo; dedi.</p>

  <p>Service, "İyi ama nasıl?" diye sordu.</p>

  <p>"Hele bir deneyelim&rdquo; diyerek Wilcox gaga darbelerini göze alarak hendeğe indi. Ceketini çevik bir atışla hayvanın kafasına çeviriverdi. O zaman iki, üç mendili uç uca düğümleyip ayaklarını bağlamak pek güç olmadı ve kimi aşağıdan, kimi yukarıdan, uğraşıp elbirliğiyle hayvanı hendekten çıkarmayı başardılar.</p>

  <p>Cross, "Peki, şimdi ne yapacağız bunu?" diye sordu.</p>

  <p>Her zaman her şeye bir karşılık bulabilen Service hemen atıldı.</p>

  <p>"Çok basit, alıp Fransız Mağarasına götüreceğiz, evcilleştireceğiz, üzerine bineceğiz! Siz hiç meraklanmayın bu işi ben üzerime alıyorum, tıpkı İsviçreli Robinson dostum Jack gibi!"</p>

  <p>Gordon nanduyu görünce, ilk bakışta belki de doyuracak bir boğaz daha çıktı diye korkmuş olmalıydı. Ama sonradan bu hayvanın ot ve yaprak yediğini düşünüp iyi karşıladı. Çocuklar nandunun korka korka yanına yaklaşıyorlardı ama pek fazla değil. Service'in hayvanı binek için alıştıracağını öğrenince, onları da terkisine alması için yalvarmaya koyuldular. Şimdiden Service'e bir kahraman gözüyle bakıyorlardı.</p>

  <p>"Peki peki, uslu durursanız sizi de bindiririm&rdquo; diye söz verdi Service.</p>

  <p>Costar bağırdı.. "Dururuz tabii."</p>

  <p>"Sen de mi Costar? Bu hayvana binmeye cesaretin var mı?"</p>

  <p>"Senin arkanda, sana sıkı sıkı tutunursam binerim..."</p>

  <p>"Kaplumbağaya bindiğin zaman nasıl korkmuştun, unuttun mu?"</p>

  <p>"Ama aynı şey değil ki. Hiç olmazsa bu hayvan suya dalmaz."</p>

  <p>Dole atıldı. "Dalmaz da bir bakarsın uçuverir."</p>

  <p>Ve bu sözün üzerine iki küçük düşünekaldılar.</p>

  <p>Çocuklar mağaraya geleli beri oldukça düzenli bir yaşam sürüyorlardı. Gordon herkese bir iş bulmaya çok önem veriyordu. Hele bir tam yerleşsinler, o zaman Chairman okulunda başlanan dersleri de sürdürmeye niyetliydi.</p>

  <p>"Nasıl olsa elimizde yeterince kitap var&rdquo; diyordu, "öğrendiklerimizi, öğreneceklerimizi küçüklere de öğretmeliyiz."</p>

  <p>Gerçekten uzun kış günlerinde mağaradan çıkamayacaklardı. Bu günlerin boşa geçmemesi iyi olurdu. Şimdilik Fransız Mağarasında yaşayanlar en çok yer darlığından sıkıntı çekiyorlardı. Gecikmeden, mağarayı yeterli boyutlara ulaştırmak gerekliydi.</p>

  <p>&nbsp;</p>
</body>
</html>
