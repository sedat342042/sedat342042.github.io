<html xmlns="http://www.w3.org/1999/xhtml">
  <head>
    <meta charset="utf-8"/>
    <title>kitap</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h1baslik1" id="calibre_toc_5">I. Perde</h2>
			<h3 class="h3baslik" id="calibre_toc_10">1. Sahne</h3>
<p class="indentmetin">(Atina’da bir tapınağın önü)</p>
<p class="indentmetin">(Müzik. Elinde bir meşale ile Hymen<sup class="calibre3"><a href="kitap_split_033.html#footnote-426-4" id="footnote-426-4-backlink">[4]</a></sup>girer, önünde beyazlar giymiş bir küçük çocuk şarkı söyler ve çiçekler serper; Hymen’in arkasında bir su perisi, uzun saçları ona sarılacak kadar serbest bırakılmış, buğday başaklarından<sup class="calibre3"><a href="kitap_split_034.html#footnote-426-5" id="footnote-426-5-backlink">[5]</a></sup>bir çelenk taşımaktadır. Başlarında buğday başaklarından yapılmış taç taşıyan iki su perisi arasında Theseus, onun arkasında Peirithous’un yol gösterdiği Theseus’un evleneceği Hippolita girerler. Bir refakatçi kadın Hippolita’nın başının üstünde bir çelenk taşır, onun da saçları serbest bırakılmıştır. Hippolita’nın arkasında kız kardeşi Emilia ve refakatçileri, en arkada da Artesius ve refakatçileri girerler.)</p>
			<p class="normal">ÇOCUK</p>
<p class="indentmetin">(Şarkı söyler.)</p>
			<p class="normal">Dikenleri kesilmiş güller,</p>
			<p class="normal">Kokusu değil sadece,</p>
			<p class="normal">Krallara layık renkleri de,</p>
			<p class="normal">Hafif kokusu kız pembesi,</p>
			<p class="normal">Papatyalar kokmasa da güzeldirler</p>
			<p class="normal">Ve tatlı kokar kekik de.</p>
			<p class="normal">Konca gül, baharın ilk çocuğu,</p>
			<p class="normal">Mutlu baharın müjdecisi,</p>
			<p class="normal">Soluk çan çiçekleri,</p>
			<p class="normal">Beşiklerinde büyüyor yaban gülleri,</p>
			<p class="normal">Kadife çiçekleri mezarlıkta,</p>
			<p class="normal">Hezaren çiçekleri sıra sıra,</p>
			<p class="normal">Doğanın tüm tatlı çocukları,</p>
			<p class="normal">Damatla gelinin ayakları altında,</p>
			<p class="normal">Kutsuyorlar onları kokularıyla.</p>
<p class="indentmetin">(Çiçek serper.)</p>
			<p class="normal">Gökyüzünün melekleri,</p>
			<p class="normal">Şarkı söyleyen kuşlar,</p>
			<p class="normal">Hepsi birden burada,</p>
			<p class="normal">Kara karga, iftiracı guguk kuşu,</p>
			<p class="normal">Uğursuz kuzgun, gri, küçük karga,</p>
			<p class="normal">Dedikoducu saksağan,</p>
			<p class="normal">Tüneyip ötebilirler düğün evimizde</p>
			<p class="normal">Anlaşmazlık çıkınca aralarında</p>
			<p class="normal">Uçup giderler uzaklara.</p>
<p class="indentmetin">(Yüzlerini örten siyah peçeleri ve siyah yas giysileriyle üç kraliçe girer. Birinci Kraliçe Theseus’un ayaklarına kapanır; ikincisi Hippolita’nın, üçüncüsü Emilia’nın önünde diz çöker.)</p>
			<p class="normal">BİRİNCİ KRALİÇE</p>
			<p class="normal">Tanrı aşkına, doğuştan soyluyum</p>
			<p class="normal">Kulak veriniz bana!</p>
			<p class="normal">İKİNCİ KRALİÇE</p>
			<p class="normal">Annenizin anısına</p>
			<p class="normal">Ve güzel çocuklar doğurmanız dileğiyle,</p>
			<p class="normal">Dinleyiniz beni!</p>
			<p class="normal">ÜÇÜNCÜ KRALİÇE</p>
			<p class="normal">Tanrı Iupiter’in seçtiği,</p>
			<p class="normal">Yatağınızın namusu olacak aday adına,</p>
			<p class="normal">Ve sizin onurlu bakireliğiniz namına,</p>
			<p class="normal">Bizim ve kederimizin savunucusu olun!</p>
			<p class="normal">Böyle bir iyilik yapın</p>
			<p class="normal">Günahlarınız silinsin cennetin kitabından,</p>
			<p class="normal">Kabahat olarak yazılsın yalnızca.</p>
			<p class="normal">THESEUS</p>
			<p class="normal">Kederli leydi, ayağa kalkın.</p>
			<p class="normal">HIPPOLITA</p>
			<p class="normal">Kalkın lütfen.</p>
			<p class="normal">EMILIA</p>
			<p class="normal">Diz çökmeyin önümde...</p>
			<p class="normal">Bu acılı kadın yardım isteyerek</p>
			<p class="normal">Sorumluluk yüklüyor bana.</p>
			<p class="normal">THESEUS</p>
			<p class="normal">Dileğiniz nedir? Siz konuşun hepiniz adına.</p>
			<p class="normal">BİRİNCİ KRALİÇE</p>
			<p class="normal">Biz zorba Kreon’un gazabına uğrayan</p>
			<p class="normal">Kralların eşleri, üç kraliçeyiz.</p>
			<p class="normal">Kocalarımız terk edildi</p>
			<p class="normal">Kuzgun gagasına, çaylak pençesine</p>
			<p class="normal">Ve gagalamalarına kargaların</p>
			<p class="normal">Thebai’nin leş kokan savaş alanlarında.</p>
			<p class="normal">Kreon izin vermedi acımızı yaşamaya</p>
			<p class="normal">Kemiklerini yakıp küllerini saklamaya</p>
			<p class="normal">Ne de bu ölümlü iğrençliği kaldırmaya</p>
			<p class="normal">Kutsal Phoibos’un<sup class="calibre3"><a href="kitap_split_035.html#footnote-426-6" id="footnote-426-6-backlink">[6]</a></sup> gözlerinin önünden</p>
			<p class="normal">Ve öldürülen kocalarımızın çürümüş kokusuyla</p>
			<p class="normal">Zehirledi tüm rüzgârları.</p>
			<p class="normal">Acı bize sen, ey dünyayı temizleyen dük!</p>
			<p class="normal">Korkulan kılıcını sıyır kınından</p>
			<p class="normal">Döndür dünyanın yüzünü iyiliklere;</p>
			<p class="normal">Bahşet bize efendilerimizin kemiklerini</p>
			<p class="normal">Ve biz de gömelim onları kutsal bir yere.</p>
			<p class="normal">Sınırsız iyiliğine sığınarak, şunu da bil ki:</p>
			<p class="normal">Taçla süslenen başlarımızın üstünde</p>
			<p class="normal">Bir damımız bile yok;</p>
			<p class="normal">Aslanın, ayının ve her şeyin damı olan</p>
			<p class="normal">Gökyüzü dışında.</p>
			<p class="normal">THESEUS</p>
			<p class="normal">Lütfen kalkın ayağa;</p>
			<p class="normal">Söyledikleriniz kendimden geçirdi beni</p>
			<p class="normal">Ve haksızlık ettik acıyan dizlerinize.</p>
			<p class="normal">Duydum beni yasa boğan ve öç duygularımı uyandıran</p>
			<p class="normal">Ölen efendilerinizin kaderini.</p>
			<p class="normal">Sizin kocanız Kral Capaneus’tu; tanışmıştım onunla.</p>
			<p class="normal">Benim de evlendiğim gibi,</p>
			<p class="normal">Yıllar önce tam bu mevsimde oradaydım ben de</p>
			<p class="normal">Savaş Tanrısı Mars tanığım olsun, çok güzeldiniz </p>
			<p class="normal">o dönemde;</p>
			<p class="normal">Iuno’nun<sup class="calibre3"><a href="kitap_split_036.html#footnote-426-7" id="footnote-426-7-backlink">[7]</a></sup> giysisini bile aratmazdı bukleleriniz.</p>
			<p class="normal">Saçlarınızın sizi kavradığı kadar sarmazdı onu giysisi;</p>
			<p class="normal">Buğday başağından tacınız ne dağınık ne de düzensizdi.</p>
			<p class="normal">Talih gülümsemenizi gamzelerle süslemişti.</p>
			<p class="normal">Akrabamız Herakles daha güçsüzdü gözlerinizden...</p>
			<p class="normal">O ki sopasıyla canavar Nemea aslanını yere yıkmış,</p>
			<p class="normal">Onu pelteye çevirmişti...</p>
			<p class="normal">Ey keder, ey zaman, siz açgözlü tüketiciler</p>
			<p class="normal">Yiyip bitiriyorsunuz her şeyi</p>
			<p class="normal">Göz açıp kapayıncaya kadar.</p>
			<p class="normal">BİRİNCİ KRALİÇE</p>
			<p class="normal">Umarım bir tanrı,</p>
			<p class="normal">Bir tanrı yiğitliğinize merhameti de eklemiştir,</p>
			<p class="normal">Gücünü gösterip sizi zorlar belki</p>
			<p class="normal">Koruyucumuz olmanız için.</p>
			<p class="normal">THESEUS</p>
			<p class="normal">Hayır, diz çökmeyin, bir daha hiç çökmeyin;</p>
			<p class="normal">Onu miğferli Bellona’ya<sup class="calibre3"><a href="kitap_split_037.html#footnote-426-8" id="footnote-426-8-backlink">[8]</a></sup>saklayın</p>
			<p class="normal">Ve bu askere benim için dua edin; </p>
			<p class="normal">Çünkü acı içindeyim.</p>
			<p class="normal">İKİNCİ KRALİÇE</p>
			<p class="normal">Dürüst Hippolita,</p>
			<p class="normal">Yılgınlık veren Amazon<sup class="calibre3"><a href="kitap_split_038.html#footnote-426-9" id="footnote-426-9-backlink">[9]</a></sup></p>
			<p class="normal">Orak dişli ayıyı öldürdün,</p>
			<p class="normal">Güçlü, ak pak kollarınla yere serdin,</p>
			<p class="normal">Erkeğini neredeyse seks tutsağı yaptın.</p>
			<p class="normal">Ancak sizin efendiniz,</p>
			<p class="normal">Varoluşumuzdan bu yana</p>
			<p class="normal">Doğanın yasalarını aynı şekilde sürdürmeye,</p>
			<p class="normal">Aynı kararlılıkta yerine getirmeye adamış kendisini</p>
			<p class="normal">Ve senin bir zamanlar coşkunluktan taşarak </p>
			<p class="normal">aktığın yataktan,</p>
			<p class="normal">Gücünü ve sevgini senden alıp kendine ram etmiş seni.</p>
			<p class="normal">Sen ey savaşçı kadın,</p>
			<p class="normal">Sen de dengeleyebilirsin sertlikle merhameti tarafsızca,</p>
			<p class="normal">Biliyorum, bir zamanlar onun senin üzerindeki gücünden</p>
			<p class="normal">Daha fazla gücün var şimdi onun üzerinde.</p>
			<p class="normal">Onun sahip olduğu güç ve aşk,</p>
			<p class="normal">Senin ağzından çıkacak sözlerin buyruğunda.</p>
			<p class="normal">Sen leydilerin aynası,</p>
			<p class="normal">Ona ricada bulun bizim adımıza:</p>
			<p class="normal">Savaşın alevleri içinde kavrulan bizleri</p>
			<p class="normal">Onun kılıcının gölgesi serinletir belki;</p>
			<p class="normal">Rica et, sürsün kılıcını başımızın üstünden ileriye.</p>
			<p class="normal">Sesine üzüntülü bir tını ver tıpkı bizimki gibi,</p>
			<p class="normal">Başaramazsan ağla.</p>
			<p class="normal">İzin ver eğileyim önünde;</p>
			<p class="normal">Ama dokunma artık bizim için toprağa</p>
			<p class="normal">Bir kuğu hafifliğinde bile olsa;</p>
			<p class="normal">Çünkü kafalar koparılmış gövdesinden;</p>
			<p class="normal">Söyle ona, kuru kanla kaplı toprakta</p>
			<p class="normal">Şişmiş yatsaydı sırtüstü göstererek güneşe dişlerini,</p>
			<p class="normal">Sırıtarak aya baksaydı, ne yapardı acaba?</p>
			<p class="normal">HIPPOLITA</p>
			<p class="normal">Zavallı leydi, bir şey söyleme artık;</p>
			<p class="normal">Gönülden katılıyorum söylediklerine</p>
			<p class="normal">Seninle beraberim bu işte.</p>
			<p class="normal">Şimdi gidiyorum; bugüne dek</p>
			<p class="normal">Bu kadar isteyerek gitmemiştim hiçbir yere.</p>
			<p class="normal">Efendim sizin acınızı yüreğinde hissetti;</p>
			<p class="normal">Bunu düşünecektir.</p>
			<p class="normal">Az sonra konuşacağım onunla.</p>
			<p class="normal">ÜÇÜNCÜ KRALİÇE</p>
<p class="indentmetin">(Emilia’ya.)</p>
			<p class="normal">Dileğim buz gibi karşılandı,</p>
			<p class="normal">Ama kederin yakıcılığıyla ile dağıldı</p>
			<p class="normal">Eridi damlalar halinde;</p>
			<p class="normal">Acı, benimki gibi, iyi ifade edilemezse</p>
			<p class="normal">Daha büyük sorunlar, eziklikler oluyor.</p>
			<p class="normal">EMILIA</p>
			<p class="normal">Kalkın lütfen.</p>
			<p class="normal">Kederiniz yüzünüzden okunuyor.</p>
			<p class="normal">ÜÇÜNCÜ KRALİÇE</p>
			<p class="normal">Ah ah, yüzümden okuyamazsınız kederimi</p>
			<p class="normal">Yanaklarımdan aşağı inen gözyaşları</p>
			<p class="normal">Yanıltabilir sizi;</p>
			<p class="normal">Tıpkı suyun altındaki çakıl taşları gibi,</p>
			<p class="normal">Bozulan, kırılan, çarpık biçimleri...</p>
			<p class="normal">Leydi, leydi, yazık,</p>
			<p class="normal">Dünyanın hazinelerini bulmak isteyenler</p>
			<p class="normal">Derine inmelidir biraz</p>
			<p class="normal">Yüzeyde kalınca hiçbir şey bulunamaz;</p>
			<p class="normal">Minik tatlı su balığını yakalamak istiyorsanız eğer,</p>
			<p class="normal">Oltanıza ağırlık takmalısınız derine insin diye.</p>
			<p class="normal">Beni bağışlayın! Aşırı duygusallık ve acı</p>
			<p class="normal">Bir budala gibi,</p>
			<p class="normal">Düşünmeden konuşmaya itiyor insanı.</p>
			<p class="normal">EMILIA</p>
			<p class="normal">Lütfen bir şey söylemeyin, ne olur;</p>
			<p class="normal">Yağmuru hissetmeyen, görmeyen</p>
			<p class="normal">Onun ıslak mı kuru mu olduğunu bilemez.</p>
			<p class="normal">Siz bir ressamın başyapıtı olsaydınız eğer,</p>
			<p class="normal">Satın alırdım o resmi</p>
			<p class="normal">Bana öğretsin diye ölümcül kederi;</p>
			<p class="normal">Paylaşırdım yürek parçalayıcı acınızı.</p>
			<p class="normal">Ama aynı cinsten, doğal kız kardeş olarak</p>
			<p class="normal">Kederiniz yakıyor içimi ve bu yansıyor bir ayna gibi</p>
			<p class="normal">Erkek kardeşimin yüreğine</p>
			<p class="normal">Taştan bile olsaydı, yine de bu acı</p>
			<p class="normal">Yakardı yüreğini. Lütfen rahat olun.</p>
			<p class="normal">THESEUS</p>
			<p class="normal">Hadi tapınağa!</p>
			<p class="normal">Kutsal törende en ufak bir yanlışlık istemiyorum.</p>
			<p class="normal">BİRİNCİ KRALİÇE</p>
			<p class="normal">Uzun sürecek bu tören,</p>
			<p class="normal">Daha da pahalıya mal olacak bizlerin savaşından.</p>
			<p class="normal">Anımsayın dünyanın her yerinde ününüzün </p>
			<p class="normal">ses getirdiğini;</p>
			<p class="normal">Çabucak yaptığınız bir şey aceleye gelmiş sayılmaz;</p>
			<p class="normal">Aklınıza ilk gelenler uzun tartışmalardan daha önemli:</p>
			<p class="normal">Önceden kararlaştırdığınız başkalarının eylemlerinden </p>
			<p class="normal">daha değerli.</p>
			<p class="normal">Ey Iupiter, senin eylemlerin daha başlangıçta</p>
			<p class="normal">Balık kartalının<sup class="calibre3"><a href="kitap_split_039.html#footnote-426-10" id="footnote-426-10-backlink">[10]</a></sup> balığa yaptığı gibi,</p>
			<p class="normal">Daha dokunmadan elde ediyor balığı.</p>
			<p class="normal">Düşünün sevgili dük, düşünün krallarımızın yattığı yatağı.</p>
			<p class="normal">İKİNCİ KRALİÇE</p>
			<p class="normal">Bizimse yataklarımız acı dolu,</p>
			<p class="normal">Efendilerimizin hiçbir şeyleri yok.</p>
			<p class="normal">ÜÇÜNCÜ KRALİÇE</p>
			<p class="normal">Hiçbiri uygun değil ölenler için.</p>
			<p class="normal">İp, bıçak, zehir ile ya da yardan atlayarak intihar edenler,</p>
			<p class="normal">Bu dünyanın ışığından yorulanlar,</p>
			<p class="normal">Ölümün en korkunç habercileridir hepsi;</p>
			<p class="normal">Ancak mezarla taşını verebiliyor insan merhameti.</p>
			<p class="normal">BİRİNCİ KRALİÇE</p>
			<p class="normal">Ama bizim kocalarımız,</p>
			<p class="normal">Çürüyerek yatıyorlar yargılayan güneşin altında,</p>
			<p class="normal">Hepsi hayattayken iyi krallardı oysa.</p>
			<p class="normal">THESEUS</p>
			<p class="normal">Doğru ama ben sizi huzura eriştireceğim,</p>
			<p class="normal">Onlara birer mezar vereceğim.</p>
			<p class="normal">Biraz işimiz olacak Kreon’la.</p>
			<p class="normal">BİRİNCİ KRALİÇE</p>
			<p class="normal">Demir tavında dövülmeli, bu iş hemen olmalı.</p>
			<p class="normal">Zahmet karşılığını kendi emeği ile bulmalı.</p>
			<p class="normal">Kreon güvende hissediyordur kendini şimdi,</p>
			<p class="normal">Sizin korumanız altında olduğumuzu</p>
			<p class="normal">Düşünde görse inanmaz.</p>
			<p class="normal">Aldırmadı gözlerimizdeki kutsal yakarışa</p>
			<p class="normal">Dileğimizin saflığına.</p>
			<p class="normal">İKİNCİ KRALİÇE</p>
			<p class="normal">Zafer sarhoşluğu içindedir şimdi,</p>
			<p class="normal">Tepesine binmenin tam vakti.</p>
			<p class="normal">ÜÇÜNCÜ KRALİÇE</p>
			<p class="normal">Ordusu bir sürü ipe sapa gelmezle dolu.</p>
			<p class="normal">THESEUS</p>
			<p class="normal">Bu işi en iyi Artesius yapar,</p>
			<p class="normal">Böyle bir sefer için o seçer en iyi askerleri,</p>
			<p class="normal">İşi tamamlamak için o bilir gereken asker sayısını da.</p>
			<p class="normal">Üstüne yoktur onun asker toplamada.</p>
			<p class="normal">Hazırlarken hayatımızın büyük eylemini,</p>
			<p class="normal">Kutluyoruz yazgıya meydan okuyan evlenmemizi.</p>
			<p class="normal">BİRİNCİ KRALİÇE</p>
			<p class="normal">Kraliçeler verin elinizi.</p>
			<p class="normal">Acılarımızın dulları olalım hep birlikte,</p>
			<p class="normal">Bu erteleme giderek azalan umuda götürüyor bizi.</p>
			<p class="normal">BÜTÜN KRALİÇELER </p>
			<p class="normal">Elveda.</p>
			<p class="normal">İKİNCİ KRALİÇE</p>
			<p class="normal">Yanlış zamanda geldik; ama keder mantık dinlemez ki,</p>
			<p class="normal">Nasıl bilebilirdik yalvarmanın vaktini?</p>
			<p class="normal">THESEUS</p>
			<p class="normal">Ama sayın leydiler bu bir düğün,</p>
			<p class="normal">Yetişmem gerek benim törene,</p>
			<p class="normal">Öyle bir tören ki bu, tüm savaşlardan daha büyük;</p>
			<p class="normal">Benim için daha önemli geçmişteki tüm eylemlerimden</p>
			<p class="normal">Ya da gelecekte yapacaklarımdan.</p>
			<p class="normal">BİRİNCİ KRALİÇE</p>
			<p class="normal">Şimdi söyledikleriniz duruma açıklık getirdi</p>
			<p class="normal">Davamızı ihmal edeceksiniz belli ki.</p>
			<p class="normal">Onun kolları Iupiter’i tutsak edip</p>
			<p class="normal">Tanrılar toplantısına gitmesini engellediğinde,</p>
			<p class="normal">Ve sizi okşadığında</p>
			<p class="normal">Ay ışığının uygun dekoru altında;</p>
			<p class="normal">Kiraz dudakları tatlılıkla birleştiğinde sizinkilerle,</p>
			<p class="normal">Ne düşüneceksiniz?</p>
			<p class="normal">Çürümekte olan kralları mı?</p>
			<p class="normal">Yoksa kendi gözyaşlarıyla lekelenen kraliçeleri mi?</p>
			<p class="normal">Hissetmediğiniz bir şeye niçin aldırasınız?</p>
			<p class="normal">Neler hissediyorsunuz ki,</p>
			<p class="normal">Mars’ın trampetini elinden attırabiliyorsunuz?</p>
			<p class="normal">Onunla bir gece yattığınızda</p>
			<p class="normal">Her saati sağlayacak onunla yüz saat geçirmenizi</p>
			<p class="normal">Ve artık düğün töreninden başka bir şey </p>
			<p class="normal">anımsamayacaksınız.</p>
			<p class="normal">HIPPOLITA</p>
			<p class="normal">Razı değil gönlüm aşkın seni bu şekilde alıp götürmesine</p>
			<p class="normal">Sana karşı aynı duyguları beslememe karşın,</p>
			<p class="normal">İstemeyerek de olsa ertelemeliyiz evlenmemizi.</p>
			<p class="normal">Yine de mutluluğumu geciktirmek</p>
			<p class="normal">Daha da artıracak sana olan arzumu.</p>
			<p class="normal">Çare bul hemen onların dileklerine, kederine;</p>
			<p class="normal">Yoksa buna ben engel oluyormuşum gibi görüneceğim</p>
			<p class="normal">Bütün leydilerin gözünde.</p>
			<p class="normal">Şimdi dua edeceğim efendimiz, belki bir yararı olur diye.</p>
			<p class="normal">Bugüne dek ihmal ettiniz onları</p>
			<p class="normal">Şimdi düğünü erteleme zamanı.</p>
			<p class="normal">Yüreğinizin üstünde tutun kalkanınızı</p>
			<p class="normal">Ve sahip olduğum yüreğinizi</p>
			<p class="normal">Şu zavallı kraliçelerin hizmetine veriyorum.</p>
			<p class="normal">BÜTÜN KRALİÇELER</p>
<p class="indentmetin">(Emilia’ya.)</p>
			<p class="normal">Şimdi tam sırası, yardım edin bize!</p>
			<p class="normal">Davamız için diz çökün önünde.</p>
			<p class="normal">EMILIA</p>
<p class="indentmetin">(Theseus’un önünde diz çöker.)</p>
			<p class="normal">Kız kardeşimin acele etmeniz dileğini</p>
			<p class="normal">Aynı içtenlikle ele almazsanız eğer,</p>
			<p class="normal">Bundan sonra ben de</p>
			<p class="normal">Kalkışmam sizden bir şey istemeye</p>
			<p class="normal">Cesaret edemem artık biriyle evlenmeye.</p>
			<p class="normal">THESEUS</p>
			<p class="normal">Lütfen kalkın.</p>
			<p class="normal">Diz çökerek benden dilediğinizi</p>
			<p class="normal">Yapacağımdan dua ediyordum tanrılara.</p>
<p class="indentmetin">(Bütün kadınlar kalkarlar.)</p>
			<p class="normal">Peirithous gelini yerine götürün ve dua edin</p>
			<p class="normal">Başarımız ve sağlıkla dönmemiz için;</p>
			<p class="normal">Düşündüğümüz gibi hiçbir şeyi eksik etmeyin törenimizden.</p>
<p class="indentmetin">(Artesius’a.)</p>
			<p class="normal">Konuştuğumuz gibi hemen koş Aulis limanına</p>
			<p class="normal">Orada bize katıl topladığın askerlerle</p>
			<p class="normal">Göründüğünden daha ciddi olan bu iş için </p>
			<p class="normal">hazırlansın ordumuz.</p>
<p class="indentmetin">(Hippolita’ya.)</p>
			<p class="normal">İşimiz ivedilik gerektirdiğinden</p>
			<p class="normal">Mührümü basıyorum bir öpücükle</p>
			<p class="normal">Islak dudaklarına,</p>
<p class="indentmetin">(Onu öper.)</p>
			<p class="normal">Benden bir yadigâr olsun sana.</p>
			<p class="normal">Hadi gidin şimdi... Gittiğinizi göreyim.</p>
<p class="indentmetin">(Gelin alayı tapınağa doğru ilerler.)</p>
			<p class="normal">Elveda ey güzel kız kardeşim benim,</p>
			<p class="normal">Peirithous, törenimiz mükemmel olmalı,</p>
			<p class="normal">Törenden ayrılmamalısın bir an bile.</p>
			<p class="normal">PEIRITHOUS</p>
			<p class="normal">Efendimiz, harfiyen uyacağım buyruğunuza;</p>
			<p class="normal">Siz dönünceye kadar sürecektir düğün töreni.</p>
			<p class="normal">THESEUS</p>
			<p class="normal">Dostum, buyruğum:</p>
			<p class="normal">Atina’dan ayrılma.</p>
			<p class="normal">Siz töreni bitirmeden biz dönmüş olacağız.</p>
			<p class="normal">Lütfen kısaltmayın töreni.</p>
			<p class="normal">Herkese tekrar elveda!</p>
<p class="indentmetin">(Gelin alayı çıkar.)</p>
			<p class="normal">BİRİNCİ KRALİÇE</p>
			<p class="normal">Böylece yeniden kazandık itibarımızı.</p>
			<p class="normal">İKİNCİ KRALİÇE</p>
			<p class="normal">Ve Mars’ın adaleti yerini buldu.</p>
			<p class="normal">ÜÇÜNCÜ KRALİÇE</p>
			<p class="normal">Üstün olmasan da tanrılardan,</p>
			<p class="normal">Bir ölümlü olarak hepimizin sevgisini kazandın,</p>
			<p class="normal">Tanrılardan daha çok tanrı gibi davrandın</p>
			<p class="normal">Kıskanacak tanrısal erdemler bu onurlu kararını.</p>
			<p class="normal">THESEUS</p>
			<p class="normal">İnsan olduğumuza göre böyle davranmalıyız;</p>
			<p class="normal">Yoksa, ezilirsek şehvetin egemenliği altında</p>
			<p class="normal">Yitiririz insanlığımızı.</p>
			<p class="normal">Hanımlar, size mutluluklar; rahat ettirmeliyiz şimdi sizi.</p>
<p class="indentmetin">(Borular, herkes çıkar.)</p>
			<h3 class="h3baslik" id="calibre_toc_11">2. Sahne</h3>
<p class="indentmetin">(Thebai. Sarayda.)</p>
<p class="indentmetin">(Palamon ile Arcite girerler.)</p>
			<p class="normal">ARCITE</p>
			<p class="normal">Akrabalıktan çok bana sevgimle yakın olan,</p>
			<p class="normal">Sevgili Palamon, en sevdiğim kuzenim,</p>
			<p class="normal">Henüz bilenmemişsin insanlara özgü kötülüklere.</p>
			<p class="normal">Lekelenmeden saf ve temiz gençliğimiz,</p>
			<p class="normal">Gel bırakalım şu baştan çıkarıcı Thebai kentini.</p>
			<p class="normal">Thebai gibi yozlaşmış bir kentte erdemli kalmak</p>
			<p class="normal">Başka bir yerde sefahat içinde yaşamak kadar utanç verici.</p>
			<p class="normal">Akıntıya kürek çekmek batmaktan beter,</p>
			<p class="normal">En azından boşa çıkarıyor hep çabalarımızı.</p>
			<p class="normal">Herkes gibi akıntıya bırakırsak kendimizi,</p>
			<p class="normal">Sonunda döne döne içine alacak anafor bekliyor bizi.</p>
			<p class="normal">O girdaptan kurtulabiliriz belki,</p>
			<p class="normal">Kurtulsak da güçsüzlük içinde sürdüreceğiz yaşamımızı.</p>
			<p class="normal">PALAMON</p>
			<p class="normal">Söylediklerinin doğruluğu saptandı örneklerle.</p>
			<p class="normal">Zorluklarla boğuşan ne zavallılar gördük</p>
			<p class="normal">Okula ilk gittiğimizden bu yana,</p>
			<p class="normal">Thebai sokaklarında bir sürü insan,</p>
			<p class="normal">Sakat, savaş malûlü, yırtık pırtık giysiler içinde,</p>
			<p class="normal">Bin tanık yetmez insan demeye.</p>
			<p class="normal">Buna karşılık onlara ne sözler verilmişti,</p>
			<p class="normal">Onur dendi, altın külçeler vaat edildi;</p>
			<p class="normal">Ama ne onur, ne altın hiçbir şey alamadılar havadan başka.</p>
			<p class="normal">Uğruna savaştıkları barışla ıslıklayıp alay ediyorlar şimdi.</p>
			<p class="normal">Kim bu kadar hor görebilir Mars’ın sunağını?</p>
			<p class="normal">Onları gördüğümde içim kan ağlıyor,</p>
			<p class="normal">İşte o zaman keşke diyorum,</p>
			<p class="normal">Keşke Iuno şu eski kıskançlık nöbetine kapılsa da,</p>
			<p class="normal">Askerlerin çalışmasını sağlasa,</p>
			<p class="normal">Barışın iyileştirici gücüyle bu düşkünlüğü arıtsa,</p>
			<p class="normal">Ve yeniden yüce gönüllü yüreğiyle,</p>
			<p class="normal">Savaştan da beter olan bu vahim durumun</p>
			<p class="normal">Sert ve şiddet dolu yüzünü gösterse.</p>
			<p class="normal">ARCITE</p>
			<p class="normal">Yanlış düşünmüyor musun?</p>
			<p class="normal">Thebai’nin labirentlerinde düşkün insanlara değil,</p>
			<p class="normal">Askerlere rastlamıyor muyuz sadece?</p>
			<p class="normal">Sanki birçok düşküne rastlamışız gibi konuşuyorsun;</p>
			<p class="normal">İhmal edilen askerlerden başka acınacak bir şey </p>
			<p class="normal">yok mu sence?</p>
			<p class="normal">PALAMON</p>
			<p class="normal">Evet, nerede görsem acıyorum düşkünlere,</p>
			<p class="normal">Namuslarıyla çalışıp ekmek parası için ter dökenlere,</p>
			<p class="normal">Bir köşeye atılmışlar, çok az ücret alıyorlar.</p>
			<p class="normal">ARCITE</p>
			<p class="normal">Ben bundan söz etmiyorum;</p>
			<p class="normal">Erdem saygı görmeyen bir şey Thebai’de,</p>
			<p class="normal">Thebai’nin tehlikeli bir kent olduğunu söylüyorum;</p>
			<p class="normal">Eğer burada kalıp koruyacaksak onurumuzu,</p>
			<p class="normal">Dikkatli olmalıyız,</p>
			<p class="normal">Her kötülüğün bir iyilik maskesi vardır;</p>
			<p class="normal">Bize her iyi görünen içinde bir kötülük taşır.</p>
			<p class="normal">Onlara benzemezsek eğer,</p>
			<p class="normal">Thebai’nin yabancısı gibi davranırlar bize;</p>
			<p class="normal">Eğer aşağılık olursak onlar gibi,</p>
			<p class="normal">İnsan değil, canavar yaparlar bizi.</p>
			<p class="normal">PALAMON</p>
			<p class="normal">Maymun gibi hareket edenlerin</p>
			<p class="normal">Bizi kendilerine benzeteceklerinden,</p>
			<p class="normal">Davranışlarımızı değiştireceklerinden</p>
			<p class="normal">Korkmadığımız sürece bu bizim elimizde.</p>
			<p class="normal">Hiç ihtiyacım yok başkasının yürüyüşünü taklit etmeye</p>
			<p class="normal">Ya da konuşmamı onunkine benzetmeye;</p>
			<p class="normal">Konuşmam da hareketlerim de gayet iyi anlaşılır</p>
			<p class="normal">Dobra konuştuğum için kurtulurum lanetlenmekten.</p>
			<p class="normal">Doğuştan soylu biriyim ben,</p>
			<p class="normal">Görevim terzisinin öğüdünü dinleyeni izlemektir,</p>
			<p class="normal">Ta ki parasını almak için terzi onu izleyene kadar.</p>
			<p class="normal">Bilmek isterim:</p>
			<p class="normal">Neden tercih edilmez benim berberim,</p>
			<p class="normal">Onun gibi benim sakalım da.</p>
			<p class="normal">Çünkü bir züppe gibi,</p>
			<p class="normal">Modaya uygun kesilmemiştir de ondan.</p>
			<p class="normal">Kılıcımı belimden çıkarıp elimde taşımamı</p>
			<p class="normal">Buyuran bir yasa mı var?</p>
			<p class="normal">Ya da yolda su birikintisi olmadığı halde,</p>
			<p class="normal">Parmak ucunda zıplaya zıplaya yürümeyi emreden?</p>
			<p class="normal">Ya en önde giden at ben olurum</p>
			<p class="normal">Ya da bir hiç olurum öndekini izleyen.</p>
			<p class="normal">Göğsümden yüreğime kadar uzanan</p>
			<p class="normal">Bu zavallı yaralarım şifalı ot gerektirmiyor.</p>
			<p class="normal">ARCITE</p>
			<p class="normal">Amcamız Kreon...</p>
			<p class="normal">PALAMON</p>
			<p class="normal">O mu? Sınır tanımayan bir zorba;</p>
			<p class="normal">Başarıları korkulmaz yapıyor gökteki tanrıları;</p>
			<p class="normal">Yapamayacağı hiçbir şey yok kötülük konusunda;</p>
			<p class="normal">Sarsıyor insanın tanrılara olan inancını;</p>
			<p class="normal">Başarıları insanların düşünmelerini sağlıyor</p>
			<p class="normal">Sanki kaypak ve değişmez tek tanrı oymuş gibi,</p>
			<p class="normal">Sadece kendine mal ediyor başkalarının becerilerini;</p>
			<p class="normal">Savaşta ona hizmet etmelerini emretmekle kalmıyor,</p>
			<p class="normal">Ganimeti kendine saklayıp sahipleniyor şan ve şerefi.</p>
			<p class="normal">Bir şey yapmıyor ondan korkanlara;</p>
			<p class="normal">Bir nebze bile iyi olma cesareti yok onda.</p>
			<p class="normal">Keşke ona olan kan bağı sülükler tarafından emilip</p>
			<p class="normal"> boşaltılsa!</p>
			<p class="normal">Çatlayıncaya dek içseler kanımı da</p>
			<p class="normal">Kurtulsam bu yozlaşmadan.</p>
			<p class="normal">ARCITE</p>
			<p class="normal">Benim yüce ruhlu kuzenim,</p>
			<p class="normal">Bırakalım onu ve sarayını bir yana,</p>
			<p class="normal">Onunla paylaşacak hiçbir şeyimiz yok;</p>
			<p class="normal">Anamızdan emdiğimiz süt saftır,</p>
			<p class="normal">Yeşil çayırların tadını taşır,</p>
			<p class="normal">Ona soğuk davranmalıyız ya da itaat etmemeliyiz;</p>
			<p class="normal">Onun gibi davranmıyorsak akrabası da olamayız.</p>
			<p class="normal">PALAMON</p>
			<p class="normal">Çok doğru söylediklerin.</p>
			<p class="normal">Bence onun utanç verici davranışları,</p>
			<p class="normal">Sağır etmiş ilahi adaletin kulaklarını.</p>
			<p class="normal">Dulların çığlıkları</p>
			<p class="normal">Geri dönüp boğazlarına, boğuyor onları</p>
			<p class="normal">Ve dikkatini çekemiyorlar tanrıların.</p>
<p class="indentmetin">(Valerius girer.)</p>
			<p class="normal">Valerius!</p>
			<p class="normal">VALERIUS</p>
			<p class="normal">Kral sizi istiyor; ama acele etmeyin,</p>
			<p class="normal">Ortalığı kasıp kavuran öfkesi geçinceye kadar.</p>
			<p class="normal">Phoibos kırdığında kırbacının sapını,</p>
			<p class="normal">Bastırdı büyük öfkesini fısıltıyla,</p>
			<p class="normal">Atlarından çıkardı bunun acısını.</p>
			<p class="normal">PALAMON</p>
			<p class="normal">En küçük şeyler bile rahatsız ediyor onu.</p>
			<p class="normal">Ne oldu?</p>
			<p class="normal">VALERIUS</p>
			<p class="normal">Theseus dehşetli tehditler savuruyor,</p>
			<p class="normal">Thebai’yi yakıp yıkacağını söyleyerek</p>
			<p class="normal">Meydan okuyor Kreon’a;</p>
			<p class="normal">Öfkesiyle verdiği sözü tutacağını belirtiyor.</p>
			<p class="normal">ARCITE</p>
			<p class="normal">Gelsin bakalım,</p>
			<p class="normal">Bizim tek korkumuz onun temsil ettiği tanrılar,</p>
			<p class="normal">Yoksa ondan korkmayız bir nebze bile.</p>
			<p class="normal">Kim değerini indirir böylesine...</p>
			<p class="normal">Bu iş ikimizi de ilgilendirir... mantıklı düşünürsek,</p>
			<p class="normal">Berbat bir neden için savaştığı inancıyla</p>
			<p class="normal">Engellenecek Kreon’un eylemleri.</p>
			<p class="normal">PALAMON</p>
			<p class="normal">Tartışmayalım bu konuyu;</p>
			<p class="normal">Kreon için değil, Thebai için dövüşmeliyiz.</p>
			<p class="normal">Kayıtsız kalmak onursuzluk olur,</p>
			<p class="normal">Karşı durursak isyan sayılır,</p>
			<p class="normal">Onunla birlikte savaşıp</p>
			<p class="normal">Kaderin merhametine bırakırız kendimizi</p>
			<p class="normal">Ne kadar yaşayacağımızı kim bilebilir ki.</p>
			<p class="normal">ARCITE</p>
			<p class="normal">Tamam öyleyse.</p>
			<p class="normal">Savaşın başladığı söylendi.</p>
			<p class="normal">Ya Thebai Theseus’un koşullarını reddederse?</p>
			<p class="normal">VALERIUS</p>
			<p class="normal">Ortalık hareketlendi;</p>
			<p class="normal">Devlet için önemli olan haber bir anda</p>
			<p class="normal">Theseus’un habercisiyle geldi.</p>
			<p class="normal">PALAMON</p>
			<p class="normal">Krala gidelim, hadi,</p>
			<p class="normal">Düşman geldiğinde şerefimizi azıcık korumak için</p>
			<p class="normal">Kanımız akarsa sağlık için deriz</p>
			<p class="normal">Kanımız dökülmezse kazandığımızı söyleyebiliriz</p>
			<p class="normal">Ama ne yazık ki, bu işte ellerimiz hareketli,</p>
			<p class="normal">Yüreğimiz bomboşsa</p>
			<p class="normal">Nasıl bir yıkım getirir indirilen darbe?</p>
			<p class="normal">ARCITE</p>
			<p class="normal">Hiç yanılmayan hakem, sonucu söyle bize,</p>
			<p class="normal">Olanları şimdiden gördüğümüze göre,</p>
			<p class="normal">İzleyelim bizi çağıran talihimizi.</p>
<p class="indentmetin">(Çıkarlar.)</p>
			<h3 class="h3baslik" id="calibre_toc_12">3. Sahne</h3>
<p class="indentmetin">(Atina kapılarının önünde.)</p>
<p class="indentmetin">(Peirithous, Hippolita ve Emilia girerler.)</p>
			<p class="normal">PEIRITHOUS</p>
			<p class="normal">Zahmet etmeyin artık.</p>
			<p class="normal">HIPPOLITA</p>
			<p class="normal">İyi yolculuklar efendim.</p>
			<p class="normal">İletin sevgilerimi efendimize,</p>
			<p class="normal">Hiç kuşkum yok başarılı olacağına;</p>
			<p class="normal">Ona üstün bir güç ve bolluk dilerim yine de,</p>
			<p class="normal">Böyle bir talihe engel olabilseydik keşke.</p>
			<p class="normal">Yolunuz açık olsun!</p>
			<p class="normal">Bolluk asla zarar vermez iyi kullananlara.</p>
			<p class="normal">PEIRITHOUS</p>
			<p class="normal">İhtiyacı yok onun o engin denizinin</p>
			<p class="normal">Benim minik damlalarıma;</p>
			<p class="normal">Ama bana düşeni yerine getirmeliyim.</p>
<p class="indentmetin">(Emilia’ya.)</p>
			<p class="normal">Benim değerli kızım,</p>
			<p class="normal">Cennetin bize bahşettiği o güzel duyguları,</p>
			<p class="normal">En hünerli ellerden çıkmış o yaratışları</p>
			<p class="normal">Koru gönül tahtında.</p>
			<p class="normal">EMILIA</p>
			<p class="normal">Teşekkürler efendim. Unutmayın</p>
			<p class="normal">Kral kardeşime selamımı söylemeyi;</p>
			<p class="normal">Onun şanslı olması için yakaracağım kutsal Bellona’ya;</p>
			<p class="normal">Dünyevi dileklerimiz karşılıksız kabul edilmediğine göre,</p>
			<p class="normal">Ne isterse vereceğim tanrıçaya.</p>
			<p class="normal">Gönlümüz onun ordusuyla, çadırıyla.</p>
			<p class="normal">HIPPOLITA</p>
			<p class="normal">Onun gönlüyle. </p>
			<p class="normal">Askerdik bizler de</p>
			<p class="normal">Ağlayamayız dostlarımız miğferlerini giydiklerinde,</p>
			<p class="normal">Veya denize açıldıklarında </p>
			<p class="normal">Ya da bebekleri mızrağa geçirdiklerinde</p>
			<p class="normal">Anneler çocuklarını pişirip yediklerinde</p>
			<p class="normal">Ve sonra da yaptıklarına pişman olduklarında</p>
			<p class="normal">Biz yine ağlayamayız.</p>
			<p class="normal">Eğer bu evcil kadınları tekrar görmek isterseniz</p>
			<p class="normal">Sonsuza dek kalmalısınız burada.</p>
			<p class="normal">PEIRITHOUS</p>
			<p class="normal">Huzur içinde kalın! </p>
			<p class="normal">Bu savaşı bitirmeye yardımcı olmalıyım</p>
			<p class="normal">O zaman gerek kalmaz barış için dua etmenize.</p>
<p class="indentmetin">(Çıkar.)</p>
			<p class="normal">EMILIA</p>
			<p class="normal">Onu nasıl da yollara düşürdü arkadaşlık sevgisi!</p>
			<p class="normal">Ciddi ve becerikli bir insan olmasına karşın,</p>
			<p class="normal">Dalgın ve dikkatsizdi Theseus gittiğinden beri.</p>
			<p class="normal">Ne iyi bir olay sevindirdi onu,</p>
			<p class="normal">Ne de tepki gösterdi kötü bir şeye;</p>
			<p class="normal">Eliyle bir şey yaparken aklı başka yerdeydi.</p>
			<p class="normal">Bu birbirine benzemeyen ikizlerin</p>
			<p class="normal">Zihinleri aynı şekilde işliyor sanki.</p>
			<p class="normal">Efendimiz gittiğinden beri hiç onu izledin mi?</p>
			<p class="normal">HIPPOLITA</p>
			<p class="normal">Hem de nasıl ve bunun için de sevdim onu,</p>
			<p class="normal">Onlar birçok tehlikeli ve kötü yerde</p>
			<p class="normal">Çadır kurup birlikte avlandılar;</p>
			<p class="normal">Tehlikelere göğüs gerdiler bin bir çaresizlik içinde</p>
			<p class="normal">Küçücük bir kayıkla en azgın dalgalara meydan okudular.</p>
			<p class="normal">Ölümün kol gezdiği yerde<sup class="calibre3"><a href="kitap_split_040.html#footnote-426-11" id="footnote-426-11-backlink">[11]</a></sup> birlikte savaştılar.</p>
			<p class="normal">Ama kurtulmak varmış kaderlerinde.</p>
			<p class="normal">Onların birbirine olan sevgi düğümleri,</p>
			<p class="normal">Sıkıca bağlanmış, dokunmuş, iç içe geçmiştir,</p>
			<p class="normal">Uzun zamandır süregelen dosdoğru bir sevgidir bu,</p>
			<p class="normal">Aynı zamanda ince ve hünerlidir.</p>
			<p class="normal">Yıpranabilir ama hiçbir zaman ölmez.</p>
			<p class="normal">Sanırım Theseus hakem olamıyor kendine</p>
			<p class="normal">İkiye bölüp vicdanını, aynı davranıyor</p>
			<p class="normal">Sevdiklerinin her ikisine de.</p>
			<p class="normal">EMILIA</p>
			<p class="normal">Kuşkusuz bir en iyi vardır;</p>
			<p class="normal">Mantıklı olursak seni tercih edeceğini tartışmak </p>
			<p class="normal">bile gereksiz.</p>
			<p class="normal">Bir zamanlar sevdiğim bir oyun arkadaşım vardı,</p>
			<p class="normal">Ergenliğe eriştiğinde sen savaştaydın;</p>
			<p class="normal">Yaşam dolu bir kızdı, ama öldü gitti;</p>
			<p class="normal">Sonsuza dek ayrıldığımızda, solmuştu yanakları...</p>
			<p class="normal">On bir yaşındaydık her ikimiz de.</p>
			<p class="normal">HIPPOLITA</p>
			<p class="normal">Adı Flavina’ydı.</p>
			<p class="normal">EMILIA</p>
			<p class="normal">Evet.</p>
			<p class="normal">Peirithous ile Theseus arasındaki sevgiden söz ediyorsun;</p>
			<p class="normal">Onlarınkinin bir temeli var, bu daha olgun bir sevgi,</p>
			<p class="normal">Sıkı bir bağ ve bilinçle oluşmuş, birbirlerine ihtiyaçları var,</p>
			<p class="normal">Tıpkı aynı kökten beslenen ağaçlar gibi.</p>
			<p class="normal">Özlemle anıyorum Flavina’yı...</p>
			<p class="normal">Ama masum bir sevgiydi onunla benim aramdaki,</p>
			<p class="normal">Önyargısız sevdik birbirimizi;</p>
			<p class="normal">Dünyaya hayat veren, nasılı, nedeni bilinmeyen</p>
			<p class="normal">Elementler gibi birbirimizin ruhundan anlıyorduk.</p>
			<p class="normal">O ne severse, ben de seviyordum,</p>
			<p class="normal">Sevmediklerini suçluyordum. Gerek kalmıyordu söze.</p>
			<p class="normal">Ben bir çiçek koparıp göğüslerimin arasına koysam,</p>
			<p class="normal">O da başka bir çiçek koparıp aynını yapardı.</p>
			<p class="normal">O çiçekler zümrüdüanka kuşu gibi</p>
			<p class="normal">Güzel kokular salıp ölürlerdi,</p>
			<p class="normal">Saçlarıma bir şey takmadığım halde,</p>
			<p class="normal">O saçlarını süsledi diye çiçeklerle</p>
			<p class="normal">Aynını yapardım ben de.</p>
			<p class="normal">Geniş bir fantezisi vardı, süslenmeyi severdi...</p>
			<p class="normal">Belki rastgeleydi, ama bir çekicilik verirdi ona...</p>
			<p class="normal">Onun gibi olmak için dikkatle seçerdim giysilerimi.</p>
			<p class="normal">Yeni bir ezgi mi çalındı kulağına</p>
			<p class="normal">Ya da birisi gelişigüzel bir şarkı mı uydurdu;</p>
			<p class="normal">Şevke gelir, tekrarlardı tek başına</p>
			<p class="normal">Sonra da mırıldanırdı melodiyi uykusunda.</p>
			<p class="normal">Bu anlattıklarım her çocuğun </p>
			<p class="normal">Bilediği şeyler gibi gözükebilir herkese,</p>
			<p class="normal">Ama bu eski bir sevginin eksik ve bozulmuş bir hali;</p>
			<p class="normal">İki kız arasındaki saf sevgi,</p>
			<p class="normal">İki ayrı cins arasındaki aşktan daha gerçekmiş gibi</p>
			<p class="normal">Geliyor bana. Bunu kanıtlıyor anlattıklarım.</p>
			<p class="normal">HIPPOLITA</p>
			<p class="normal">Birden soluksuz kaldın; o kadar hızlı konuştun ki</p>
			<p class="normal">Demek Flavina gibi sen de</p>
			<p class="normal">Bir erkeği asla sevemem diyorsun.</p>
			<p class="normal">EMILIA</p>
			<p class="normal">Sevemeyeceğime eminim.</p>
			<p class="normal">HIPPOLITA</p>
			<p class="normal">Yazık benim narin kardeşim,</p>
			<p class="normal">İnanmıyorum sana artık bu konuda,</p>
			<p class="normal">Senin inandığını da biliyorum buna,</p>
			<p class="normal">Eğer inansaydım bu marazi arzuya,</p>
			<p class="normal">Lanetlerdim onu devam ettiği sürece.</p>
			<p class="normal">Ama kardeşim, o kadar konuşmana rağmen,</p>
			<p class="normal">Beni ikna edebilseydin eğer,</p>
			<p class="normal">Koparıp alırdın soylu Theseus’un kollarından,</p>
			<p class="normal">Artık onun kaderini paylaşıyor, eğiliyorum önünde.</p>
			<p class="normal">Ve biliyorum ki ben</p>
			<p class="normal">Peirithous’tan daha yüksek bir tahta sahibim </p>
			<p class="normal">onun yüreğinde</p>
			<p class="normal">EMILIA</p>
			<p class="normal">Ben senin inancına karşı değilim.</p>
			<p class="normal">Ama kendiminkinde de ısrarlıyım.</p>
<p class="indentmetin">(Çıkarlar.)</p>
			<h3 class="h3baslik" id="calibre_toc_13">4. Sahne</h3>
<p class="indentmetin">(Thebai önlerinde bir yer.)</p>
<p class="indentmetin">(Borular. Dışarıda savaşın bütün şiddetiyle sürdüğü duyulur. Sonra geri çekilme; Theseus savaşı kazanmıştır, haberci ve maiyetiyle girer. Palamon ile Arcite araba üzerinde getirilirler. Üç kraliçe Theseus’u karşılayıp yere kapanırlar.)</p>
			<p class="normal">BİRİNCİ KRALİÇE</p>
			<p class="normal">Dilerim hiçbir yıldız karşı olmasın sana.</p>
			<p class="normal">İKİNCİ KRALİÇE</p>
			<p class="normal">Yer ve gök dostun olsun sonsuzluğa dek.</p>
			<p class="normal">ÜÇÜNCÜ KRALİÇE</p>
			<p class="normal">Dilerim bütün iyilikler seni bulsun,</p>
			<p class="normal">Amin derim buna.</p>
			<p class="normal">THESEUS</p>
			<p class="normal">Göklerin yücelerindeki adil tanrılar,</p>
			<p class="normal">Ölümlü sürüsü bizleri gözlerler,</p>
			<p class="normal">Yanılmaya görsün biri, vakit geçirmeden cezalandırırlar.</p>
			<p class="normal">Gidin ve bulun ölen kocalarınızın kemiklerini,</p>
			<p class="normal">Onurlandırın ruhlarını törenlerin en güzeliyle;</p>
			<p class="normal">Zaman geçmiş de olsa aradan</p>
			<p class="normal">Biz sağlayacağız değerli bedenlerinin gömülmesini.</p>
			<p class="normal">Her şeyi hale yola koyması için</p>
			<p class="normal">Sizlerin itibarına uygun bir vekil atayacağım.</p>
			<p class="normal">Acelem sizi hemen terk etmemi gerektiriyor.</p>
			<p class="normal">Hoşça kalın, üstünüzde olsun tanrıların iyiliksever gözleri.</p>
<p class="indentmetin">(Kraliçeler refakatçilerle çıkarlar.)</p>
			<p class="normal">Bunlar da kim?</p>
			<p class="normal">HABERCİ</p>
			<p class="normal">Üstündekilere bakılırsa yüksek rütbeli kişiler,</p>
			<p class="normal">Bazı Thebaililerin bize söylediğine göre,</p>
			<p class="normal">Teyze çocukları, kralın yeğenleri.</p>
			<p class="normal">THESEUS</p>
			<p class="normal">Mars’ın miğferi üstüne yemin ederim ki,</p>
			<p class="normal">Savaşta gördüm onları,</p>
			<p class="normal">Bir çift aslan gibi dövüşüyorlardı,</p>
			<p class="normal">Kana bulanmışlardı;</p>
			<p class="normal">Önlerine çıkanı temizleyip kendilerine yol açıyorlardı.</p>
			<p class="normal">Dikkatle izledim onları savaş süresince,</p>
			<p class="normal">Onca kişi arasında göze çarpıyorlardı</p>
			<p class="normal">Seyretmeye değerdi.</p>
			<p class="normal">Hangi tutsak bana onların adını söylemişti?</p>
			<p class="normal">HABERCİ</p>
			<p class="normal">İzninizle efendimiz, adları Arcite ve Palamon.</p>
			<p class="normal">THESEUS</p>
			<p class="normal">Tamam, doğru, bunlar onlar.</p>
			<p class="normal">Ölmediler, değil mi?</p>
			<p class="normal">HABERCİ</p>
			<p class="normal">Fakat hayat emaresi de yok; </p>
			<p class="normal">Yaralandıklarında hemen müdahale edilseydi,</p>
			<p class="normal">Belki kurtulabilirlerdi;</p>
			<p class="normal">Ama nefes alıyorlar, hâlâ kurtulabilirler.</p>
			<p class="normal">THESEUS</p>
			<p class="normal">Madem öyle ne duruyorsunuz hâlâ?</p>
			<p class="normal">Onların posası bile milyonlara değer ötekilerin yanında;</p>
			<p class="normal">Toplayın bütün cerrahları iyileştirsinler onları,</p>
			<p class="normal">En iyi merhemleri cimrilik etmeden sürsünler.</p>
			<p class="normal">Onların yaşaması Thebai’den daha önemli bizim için.</p>
			<p class="normal">Bu durumdan kurtarıp eski durumlarına getirsinler,</p>
			<p class="normal">Sağlıklı ve özgür olarak; keşke ölmüş olsalardı.</p>
			<p class="normal">Ama onların ölmelerini değil,</p>
			<p class="normal">Dört bin kat daha çok isterim bize tutsaklık etmelerini.</p>
			<p class="normal">Hemen onları taşıyıp götürün,</p>
			<p class="normal">Temiz hava iyi gelmez onlara</p>
			<p class="normal">Ne gerekiyorsa yapın sağlıklarına kavuşmaları için,</p>
			<p class="normal">Hatta daha da fazlasını;</p>
			<p class="normal">Bilirim, aşırı duygusal baskıyı</p>
			<p class="normal">Korkuyla öfkenin karıştığı, aşkın kışkırttığı,</p>
			<p class="normal">Dostun ısrarları ile insanüstü çabaların kesiştiği...</p>
			<p class="normal">Özgürlük isteğini, hummayı, çılgınlığı;</p>
			<p class="normal">Bütün bunlar yiyip bitirir kişinin doğal güçlerini.</p>
			<p class="normal">Dilerim bu delikanlılar da yenilmezler yaralarına.</p>
			<p class="normal">Bizim sevgimiz, yüce Apollon’un merhameti</p>
			<p class="normal">Ve cerrahlarımızın becerisi</p>
			<p class="normal">Dilerim onları kavuşturur sağlıklarına.</p>
			<p class="normal">Şimdi doğruca kargaşanın oluştuğu kente, Thebai’ye,</p>
			<p class="normal">Düzeni sağlayın hemen.</p>
			<p class="normal">Biz ordumuzun önünde Atina’ya döneceğiz.</p>
<p class="indentmetin">(Borular. Çıkarlar.)</p>
			<h3 class="h3baslik" id="calibre_toc_14">5. Sahne</h3>
<p class="indentmetin">(Thebai önlerinde başka bir yer.)</p>
<p class="indentmetin">(Müzik. Kraliçeler kocalarının cesetlerini teskerelerde taşıyan refakatçilerle girerler. Ciddi bir cenaze töreni havası vardır.)</p>
			<p class="normal">ŞARKI</p>
			<p class="normal">Ölü külleri ve ödağacı kokuları</p>
			<p class="normal">Bize getirir iç çekişleri, ruhları;</p>
			<p class="normal">Günümüzü karartır kederimiz,</p>
			<p class="normal">Ölmüşten de beterdir bedenimiz.</p>
			<p class="normal">Oğulotları, tütsüler ve yaslı yüzler,</p>
			<p class="normal">Gözyaşıyla dolu şişecikler,</p>
			<p class="normal">Yaygaracı kuşlar tepemizde.</p>
			<p class="normal">Keskin gözlü keyif düşmanları</p>
			<p class="normal">Hepsi gelir bu kederli gösteriye,</p>
			<p class="normal">Bir şey toplamıyoruz kederden başka.</p>
			<p class="normal">Bir şey toplamıyoruz kederden başka.</p>
			<p class="normal">ÜÇÜNCÜ KRALİÇE</p>
			<p class="normal">Bu yol kocanın mezarına çıkıyor.</p>
			<p class="normal">Dilerim mutluluğu yakalarsın,</p>
			<p class="normal">Kocana da huzur versin tanrılar.</p>
			<p class="normal">İKİNCİ KRALİÇE</p>
			<p class="normal">Bu yol da seninkine gidiyor,</p>
			<p class="normal">BİRİNCİ KRALİÇE</p>
			<p class="normal">Seninki bu taraftan.</p>
			<p class="normal">Hangi yol olursa olsun, hepsi aynı mutlak sona varıyor.</p>
			<p class="normal">ÜÇÜNCÜ KRALİÇE</p>
			<p class="normal">Bu dünya nereye gittiği belli olmayan başıboş </p>
			<p class="normal">sokaklarla dolu,</p>
			<p class="normal">Herkesin buluştuğu pazar yeri de ölümün ta kendisi.</p>
<p class="indentmetin">(Çıkarlar.)</p>
</body>
</html>