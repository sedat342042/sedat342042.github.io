<html xmlns="http://www.w3.org/1999/xhtml">
  <head>
    <meta charset="utf-8"/>
    <title>kitap</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h1baslik1" id="calibre_toc_7">III. Perde</h2>
			<h3 class="h3baslik" id="calibre_toc_21">1. Sahne</h3>
<p class="indentmetin">(Atina yakınlarında bir orman.)</p>
<p class="indentmetin">(Sahne arkasındaki çeşitli yerlerden boru sesleri gelir. Mayıs şenlikleri için gelenlerin sesleri duyulur. Arcite tek başına girer.)</p>
			<p class="normal">ARCITE</p>
			<p class="normal">Dük Hippolita’yı kaybetti ormanda,</p>
			<p class="normal">Onu aramak için hepimiz dağıldık oraya buraya.</p>
			<p class="normal">Bereketli Mayıs ayını karşılayan bu önemli ritüeli</p>
			<p class="normal">Atinalılar yapabileceklerinin en iyisiyle kutlarlar.</p>
			<p class="normal">Ah kraliçem Emilia,</p>
			<p class="normal">Mayıstan daha taze, bahar dallarından daha tatlı,</p>
			<p class="normal">Tüm çiçeklerden daha güzel ve renkli;</p>
			<p class="normal">Suyun üstünü çiçek yansımalarıyla süsleyen</p>
			<p class="normal">Su perilerine meydan okur endamıyla...</p>
			<p class="normal">Ey sen bu ormanların, bu dünyanın tek mücevheri</p>
			<p class="normal">Kutsarsın ayak bastığın her yeri.</p>
			<p class="normal">Boş zamanlarında aklına gelirsem eğer rastlantıyla,</p>
			<p class="normal">Ben, zavallı adam, ulaşabilirim belki</p>
			<p class="normal">Senin saf ve temiz düşüncelerine!</p>
			<p class="normal">Böyle bir sevgiliyle kutsal şans üç kez elime geçti;</p>
			<p class="normal">Ama tamamen umutsuz bir şeyler olması!</p>
			<p class="normal">Ey kader denen zorba kadın, söyle bana,</p>
			<p class="normal">Hükümdarım Emilia için nereye kadar umabilirim?</p>
			<p class="normal">Çok ilgileniyor, yanından hiç ayırmıyor beni</p>
			<p class="normal">Ve bu sabah bana bir çift at armağan etti;</p>
			<p class="normal">Taçlarını savunmak için</p>
			<p class="normal">Savaş alanında ancak kralların binebilecekleri</p>
			<p class="normal">Zıpkın gibi iki doru kısrak.</p>
			<p class="normal">Yazık, çok yazık, kuzen Palamon, zavallı tutsak,</p>
			<p class="normal">Talihimin nasıl açıldığını tahmin edemezsin,</p>
			<p class="normal">Emilia’yı bahçede göreceksin diye</p>
			<p class="normal">Kendini daha mutlu hissedebilirsin;</p>
			<p class="normal">Benim de Thebai’de süründüğümü sanabilirsin</p>
			<p class="normal">Ama özgürüm artık.</p>
			<p class="normal">Yakınımda soluğunu duyduğum,</p>
			<p class="normal">Söylediklerini dinlediğim, gözleriyle yaşadığım,</p>
			<p class="normal">Her şeyini paylaştığım efendimin</p>
			<p class="normal">Kim olduğunu bilseydin eğer...</p>
			<p class="normal">Ne kadar sarsılırdın kim bilir öfke nöbetiyle!</p>
<p class="indentmetin">(Bir çalılığın ardından Palamon çıkar, hâlâ zincirlidir. </p>
			<p class="normal">Yumruğunu hiddetle Arcite’ye sallar.)</p>
			<p class="normal">PALAMON</p>
			<p class="normal">Kalleş akraba, bir kavrayabilsen öfkemi keşke,</p>
			<p class="normal">Şu zincirlerim olmasaydı ve kılıçsız kalmasaydım,</p>
			<p class="normal">Görürdün sen gününü.</p>
			<p class="normal">Yemin üzerine yemin ederim ki, ben ve aşkımın adaleti,</p>
			<p class="normal">İtiraf ettirecek sana kalleşliğini.</p>
			<p class="normal">Ey sen vefasız, dürüst görünen, namus yoksunu,</p>
			<p class="normal">Soyluluk armasını kuşanmış, kuzenlerin yüz karası!</p>
			<p class="normal">İddia mı ediyorsun onun senin olduğunu?</p>
			<p class="normal">Silahsız, şu çıplak ellerim ve zincirlerimle</p>
			<p class="normal">Geberteceğim seni.</p>
			<p class="normal">Sen bir aşk hırsızısın, değersiz bir lordsun,</p>
			<p class="normal">Serseri bile denmeyecek kadar aşağılıksın.</p>
			<p class="normal">Ah bir kılıcım olsaydı,</p>
			<p class="normal">Şu zincirlerimden kurtulsaydım bir de.</p>
			<p class="normal">ARCITE</p>
			<p class="normal">Sevgili kuzen Palamon...</p>
			<p class="normal">PALAMON</p>
			<p class="normal">Kuzen bozuntusu, dalavereci Arcite,</p>
			<p class="normal">Bari neler yaptığını anlat bana.</p>
			<p class="normal">ARCITE</p>
			<p class="normal">Yüreğimde bir nebzesi bile yok söylediklerinin,</p>
			<p class="normal">Onun için olabildiğince nazik davranacağım yanıtımda:</p>
			<p class="normal">Seni yanıltan, denetleyemediğin hiddetin,</p>
			<p class="normal">Beni düşmanın sandığın için kibar olamıyorsun.</p>
			<p class="normal">Onur ve dürüstlük için yaşıyor, onunla besleniyorum ben,</p>
			<p class="normal">Ama sen bir kalemde bunları siliyorsun,</p>
			<p class="normal">Sevgili kuzen, bundan sonra da</p>
			<p class="normal">Bu erdemlerle sürdüreceğim tüm eylemlerimi,</p>
			<p class="normal">Lütfen üzüntünü belirtirken soyluluğuna yakışan </p>
			<p class="normal">bir dil kullan,</p>
			<p class="normal">Ayrıca eşitin olan bir insanla tartıştığını da unutma,</p>
			<p class="normal">Bin bir güçlük karşısında aklıyla ve kılıcıyla</p>
			<p class="normal">Kendi yolunu bulmaya çalışan gerçek bir bey olduğumu</p>
			<p class="normal">Bir an bile aklından çıkartma.</p>
			<p class="normal">PALAMON</p>
			<p class="normal">Cesaret edemezsin buna Arcite!</p>
			<p class="normal">ARCITE</p>
			<p class="normal">Ah kuzen, kuzen, seni uyardığımı sanıyordum,</p>
			<p class="normal">Ne kadar cesaretim olduğunu, meydan okununca</p>
			<p class="normal">Nasıl kılıç kullandığımı sen de pekâlâ bilirsin.</p>
			<p class="normal">Hiç duraksamazdım, eğer bir başkası olsaydı karşımda.</p>
			<p class="normal">Kendine gizlenecek bir yer bulmuş olsan da,</p>
			<p class="normal">Kaçtığın duyulur yakında.</p>
			<p class="normal">PALAMON</p>
			<p class="normal">Bayım birçok kez gördüm erkekliğini kanıtladığını,</p>
			<p class="normal">Cesur ve iyi bir şövalye olduğunu herkes bilir.</p>
			<p class="normal">Ama haftanın her günü güneşli değildir,</p>
			<p class="normal">Bir gün yağmur da yağar;</p>
			<p class="normal">En yiğit kişiler bile ihanet ettiklerinde yitirirler erdemlerini,</p>
			<p class="normal">Ve ağaca zorla bağlanınca</p>
			<p class="normal">Ayılar da savaşmak zorunda kalır,<sup class="calibre3"><a href="kitap_split_043.html#footnote-426-14" id="footnote-426-14-backlink">[14]</a></sup></p>
			<p class="normal">Bağlı olmasalar kaçıp giderlerdi.</p>
			<p class="normal">ARCITE</p>
			<p class="normal">Kuzen, bu sözleri kibrinle alay edecek</p>
			<p class="normal">Bir ayna karşısında da söyleyip hareket edebilirsin.</p>
			<p class="normal">PALAMON</p>
			<p class="normal">Hadi gel, yardımcı ol şu zincirlerden kurtulmama,</p>
			<p class="normal">Paslı da olsa bir kılıç ver bana</p>
			<p class="normal">Biraz da yiyecek sadaka olarak.</p>
			<p class="normal">Sonra da bir kılıç alıp geç karşıma,</p>
			<p class="normal">Emilia’nın senin olduğunu söyle,</p>
			<p class="normal">Eğer sen kazanırsan,</p>
			<p class="normal">Bana karşı yaptığın hatayı bağışlayacağım...</p>
			<p class="normal">Yemin ederim hayatım üstüne.</p>
			<p class="normal">Erkekçe ölen yiğit ruhlar beni arayacaklar</p>
			<p class="normal">Haber getirecekler yeryüzünden</p>
			<p class="normal">Senin cesur ve soylu olduğundan başka bir şey </p>
			<p class="normal">demeyecekler.</p>
			<p class="normal">ARCITE</p>
			<p class="normal">Bu konuda kaygılanma;</p>
			<p class="normal">Gece karanlığından yararlanıp geri dön kovuğuna</p>
			<p class="normal">Ben de sana bir sürü yiyecek içecek getireyim,</p>
			<p class="normal">–Tabii bazı engelleri aşmam gerekecek–</p>
			<p class="normal">Sana giyecek ve güzel kokular da getiririm</p>
			<p class="normal">Gidermek için zindanın o pis kokusunu;</p>
			<p class="normal">Bir güzel uzan ve düşün sonra,</p>
			<p class="normal">“Arcite ben hazırım” dediğin anda,</p>
			<p class="normal">Yalnızca kılıç değil zırh da getiririm sana.</p>
			<p class="normal">PALAMON</p>
			<p class="normal">Ey tanrılar, bu kadar soylu biri</p>
			<p class="normal">Böylesine utanç verici davranabilir mi?</p>
			<p class="normal">Arcite’den başkası davranamaz,</p>
			<p class="normal">Ve hiçbir soylu onun kadar küstah olamaz.</p>
			<p class="normal">ARCITE</p>
			<p class="normal">Sevgili Palamon!</p>
			<p class="normal">PALAMON</p>
			<p class="normal">Kabul ediyorum bu önerini...</p>
			<p class="normal">Ama kabul ettiğim sen değilsin, önerin sadece;</p>
			<p class="normal">Senin o ikiyüzlülüğünü</p>
			<p class="normal">Kılıcımla bölüp ayırmaktan başka bir isteğim yok.</p>
<p class="indentmetin">(Dışarıdan boru sesleri gelir.)</p>
			<p class="normal">ARCITE</p>
			<p class="normal">Sesleri duydun, geri dön gizlendiğin yere,</p>
			<p class="normal">Aramızdaki düello daha başlamadan bitebilir.</p>
			<p class="normal">Ver elini, hoşça kal.</p>
			<p class="normal">İhtiyacın olan her şeyi getireceğim;</p>
			<p class="normal">Yatışmanı ve güçlü olmanı dilerim.</p>
			<p class="normal">PALAMON</p>
			<p class="normal">Lütfen sözünü tut, öfkelen biraz da.</p>
			<p class="normal">Eminim beni hiç sevmiyorsun;</p>
			<p class="normal">Bana karşı sert ve kaba ol;</p>
			<p class="normal">Bu kadar alttan alıp ikiyüzlü olma;</p>
			<p class="normal">Her kelimen için seni tokatlamak isterdim</p>
			<p class="normal">Öfkem mantıkla uzlaşacak gibi değil.</p>
			<p class="normal">ARCITE</p>
			<p class="normal">Doğru konuştun. Bağışla beni sert konuşursam;</p>
			<p class="normal">Atımı mahmuzladığım zaman onu azarlamam,</p>
			<p class="normal">Sevincimin ve öfkemin bir tek yüzü vardır.</p>
<p class="indentmetin">(Borular öter.)</p>
			<p class="normal">Bak, ziyafete çağırıyorlar dağılan grupları;</p>
			<p class="normal">Benim de bir görevim var burada.</p>
			<p class="normal">PALAMON</p>
			<p class="normal">Bayım, tanrıları sevindiremez bu hizmetiniz,</p>
			<p class="normal">Biliyorum, hileyle kazanıldı göreviniz.</p>
			<p class="normal">ARCITE</p>
			<p class="normal">Onu bileğimin hakkıyla kazandım.</p>
			<p class="normal">İçim rahat bu konuda,</p>
			<p class="normal">Bu konu kapanmayan bir yaraya dönüştü,</p>
			<p class="normal">Mutlaka durdurulmalı bu kanama.</p>
			<p class="normal">Kılıcını bana miras bıraktıktan sonra</p>
			<p class="normal">Bu anlaşmazlığımız çözülecektir, kaygılanma</p>
			<p class="normal">Rica ederim, kapansın artık bu konu.</p>
			<p class="normal">PALAMON</p>
			<p class="normal">Bir kelime yalnızca...</p>
			<p class="normal">Sen şimdi gidip benim sevgilimi seyredeceksin;</p>
			<p class="normal">Bir daha tekrarlıyorum, benimdir o...</p>
			<p class="normal">ARCITE</p>
			<p class="normal">Saçma...</p>
			<p class="normal">PALAMON</p>
			<p class="normal">Güç kazanmam için beni besleyeceğini söylüyorsun;</p>
			<p class="normal">Sen gidip asıl güç kaynağı olan güneşe bakacaksın oysa;</p>
			<p class="normal">İşte bana olan üstünlüğün bir tek burada,</p>
			<p class="normal">Ama ben bunun çaresini bulana dek çıkar zevkini.</p>
			<p class="normal">Elveda.</p>
<p class="indentmetin">(Çıkarlar.)</p>
<h3 class="h3baslik" id="calibre_toc_22">2. Sahne</h3>
<p class="indentmetin">(Ormanda başka bir yer.)</p>
<p class="indentmetin">(Zindancının kızı girer.)</p>
			<p class="normal">KIZ</p>
			<p class="normal">Benim söylediğim yeri bulamadı herhalde,</p>
			<p class="normal">Gitmiş aklına estiği gibi. Sabah da olmak üzere.</p>
			<p class="normal">Zarar yok; ya sürekli gece olsaydı,</p>
			<p class="normal">Egemen olsaydı karanlıkların efendisi dünyaya!</p>
			<p class="normal">Dinle, bir kurt galiba!</p>
			<p class="normal">Korkumu öldürdü içimdeki keder</p>
			<p class="normal">Hiçbir şeye aldırdığım yok Palamon’dan başka,</p>
			<p class="normal">Kurtlar beni ısırsa da aldırmam</p>
			<p class="normal">Mutlaka bu eğeyi götürmeliyim ona;</p>
			<p class="normal">Seslensem mi acaba?</p>
			<p class="normal">Seslenemem ki, doğru olur mu bağırırsam?</p>
			<p class="normal">Yanıt vermezse bana, yalnızca kurdu çağırmış olurum,</p>
			<p class="normal">Belki de tek yolu bu ona hizmet etmenin.</p>
			<p class="normal">Bir sürü hırlama, uluma duydum gece boyunca;</p>
			<p class="normal">Ya vahşi hayvanlar onu öldürdülerse?</p>
			<p class="normal">Silahsız, kaçamaz, ayakları köstekli,</p>
			<p class="normal">Zincirlerinin şakırtısı çekebilir kendine o tüylü yaratıkları,</p>
			<p class="normal">Hemencecik sezerler silahsız bir insanı</p>
			<p class="normal">Ve bilirler onlara karşı koyacak olanları.</p>
			<p class="normal">Eminim onu parçalamışlardır,</p>
			<p class="normal">Bir kısmı da başına üşüşmüş besleniyorlardır.</p>
			<p class="normal">Öff yeter bu kadar.</p>
			<p class="normal">Öldüğünü haber vermeliyim herkese.</p>
			<p class="normal">Peki, ben ne olacağım şimdi?</p>
			<p class="normal">Her şey biter o öldüyse.</p>
			<p class="normal">Hayır, hayır, bütün bunlar benim uydurmam;</p>
			<p class="normal">O kaçtı diye asacaklar zavallı babamı,</p>
			<p class="normal">Hayatım değerse buna,</p>
			<p class="normal">Yaptığım şeyi inkâr etmek için yalvarmak kalacak bana;</p>
			<p class="normal">Hayır kırk kere ölüm cezası da verseler bunu yapamam.</p>
			<p class="normal">Şaşkınım, bilmiyorum ne yapacağımı!</p>
			<p class="normal">İki gündür bir lokma koymadım ağzıma;</p>
			<p class="normal">Su içtim yalnızca.</p>
			<p class="normal">Bir an bile uyumadım, kurudu göz pınarlarım.</p>
			<p class="normal">Yazık, sona erdi yaşamım;</p>
			<p class="normal">Toparlayamıyorum zihnimi,</p>
			<p class="normal">Kendimi suya atıp boğulmalı mıyım,</p>
			<p class="normal">Bir hançerle son mu vermeliyim yaşamıma,</p>
			<p class="normal">Yoksa asmalı mıyım kendimi?</p>
			<p class="normal">İnandığım bütün dağlara kar yağdı,</p>
			<p class="normal">Bir anda yok oldu sağlıklı gençliğim!</p>
			<p class="normal">Nereye gitmeliyim şimdi?</p>
			<p class="normal">Gidilecek en yakın yol mezardır;</p>
			<p class="normal">Eğer orası değilse, işkenceden başka bir şey değil.</p>
			<p class="normal">İşte ay kayboluyor, susmak bilmiyor cırcır böcekleri,</p>
			<p class="normal">Gün doğumunu haber veriyor baykuşun sesi.</p>
			<p class="normal">Bütün isteğim yardım etmekti Palamon’a;</p>
			<p class="normal">Ama başarısızlığa uğradım bir anda,</p>
			<p class="normal">En iyisi her şey bitsin, son ver yaşamına.</p>
<p class="indentmetin">(Çıkar.)</p>
			<h3 class="h3baslik" id="calibre_toc_23">3. Sahne</h3>
<p class="indentmetin">(1. Sahne’deki yer.)</p>
<p class="indentmetin">(Arcite et, şarap ve eğeyle girer.)</p>
			<p class="normal">ARCITE</p>
			<p class="normal">Buralarda olmalı... Hey, kuzen Palamon!</p>
<p class="indentmetin">(Palamon girer.)</p>
			<p class="normal">PALAMON</p>
			<p class="normal">Arcite?</p>
			<p class="normal">ARCITE</p>
			<p class="normal">Sana yiyecek, içecek ve eğe getirdim,</p>
			<p class="normal">Yaklaş, korkma Theseus burada değil.</p>
			<p class="normal">PALAMON</p>
			<p class="normal">Namuslu Arcite de...</p>
			<p class="normal">ARCITE</p>
			<p class="normal">Bırak şimdi bunları, sonra tartışırız.</p>
			<p class="normal">Gel, cesaretini topla; böyle ölemezsin hayvan gibi.</p>
			<p class="normal">Buyurun bayım, için şu şarabı,</p>
			<p class="normal">Halsiz olduğun her halinden belli;</p>
			<p class="normal">Seninle sonra konuşacağım.</p>
			<p class="normal">PALAMON</p>
			<p class="normal">Arcite, beni zehirlemezsin, umarım.</p>
			<p class="normal">ARCITE</p>
			<p class="normal">Neden olmasın, ama önce seninle ilgilenmeliyim.</p>
			<p class="normal">Şimdi otur dostum.. Girme gereksiz konuşmalara;</p>
			<p class="normal">Eski itibarımızı bir yana bırakıp,</p>
			<p class="normal">Budalalar ve korkaklardan söz etmeyelim. Sağlığına!</p>
<p class="indentmetin">(İçer.)</p>
			<p class="normal">PALAMON</p>
			<p class="normal">Sonuna kadar iç.</p>
<p class="normal">ARCITE</p>
<p class="indentmetin">(İçer.)</p>
			<p class="normal">Öyleyse lütfen otur, bir dileğim var senden:</p>
			<p class="normal">Bizi birbirimize düşürdüğü için</p>
			<p class="normal">Bu kadından söz etmemeye</p>
			<p class="normal">Dürüstlüğün ve onurun üzerine söz ver.</p>
			<p class="normal">Bunun için yeterli zamanımız olacak zaten.</p>
			<p class="normal">PALAMON</p>
			<p class="normal">Peki, söz veriyorum bayım,</p>
<p class="indentmetin">(İçer.)</p>
			<p class="normal">ARCITE</p>
			<p class="normal">Şarap kan yapar, şöyle güzelce dik bardağı,</p>
			<p class="normal">Nasıl içini ısıttı mı?</p>
			<p class="normal">PALAMON</p>
			<p class="normal">Dur, birkaç yudum daha alayım,</p>
			<p class="normal">O zaman söylerim.</p>
			<p class="normal">ARCITE</p>
			<p class="normal">Keyfine bak; dükün mahzeni şarapla dolu.</p>
			<p class="normal">Bir şeyler de ye.</p>
			<p class="normal">PALAMON</p>
			<p class="normal">Tamam.</p>
<p class="indentmetin">(Yer.)</p>
			<p class="normal">ARCITE</p>
			<p class="normal">Bu kadar iştahlı olmana sevindim.</p>
			<p class="normal">PALAMON</p>
			<p class="normal">Ben senden daha çok sevindim; çok lezzetli bunlar.</p>
			<p class="normal">ARCITE</p>
			<p class="normal">Burası garip bir yer,</p>
			<p class="normal">Yasaların girmediği bir orman değil mi, kuzen?</p>
			<p class="normal">PALAMON</p>
			<p class="normal">Vicdanı yasalara aldırmayanlar için, evet.</p>
			<p class="normal">ARCITE</p>
			<p class="normal">Nasıl, yemek hoşuna gitti mi?</p>
			<p class="normal">Açlık aklını bile yedirir insana.</p>
			<p class="normal">PALAMON</p>
			<p class="normal">Pek o kadar da değil. Hoşuma gitse bile,</p>
			<p class="normal">Sen yedirdiğin için epeyce ekşi, tatlı kuzenim.</p>
			<p class="normal">Bu ne eti?</p>
			<p class="normal">ARCITE</p>
			<p class="normal">Geyik.</p>
			<p class="normal">PALAMON</p>
			<p class="normal">İyi pişirilmiş; biraz daha şarap ver.</p>
			<p class="normal">Hadi, iyi günlerimizde tanıdığımız kadınlara içelim!</p>
			<p class="normal">Vekilharcın kızını anımsıyor musun?</p>
			<p class="normal">ARCITE</p>
			<p class="normal">İçelim!</p>
			<p class="normal">PALAMON</p>
			<p class="normal">Esmer bir erkekten hoşlanıyordu.</p>
			<p class="normal">ARCITE</p>
			<p class="normal">Öyle mi? Eeee?</p>
			<p class="normal">PALAMON</p>
			<p class="normal">O esmer erkeğin adının Arcite olduğunu duydum...</p>
			<p class="normal">ARCITE</p>
			<p class="normal">Kapat bu konuyu.</p>
			<p class="normal">PALAMON</p>
			<p class="normal">Kız bir kameriyenin altında rastlamış ona,</p>
			<p class="normal">Seninle ne yaptı? Çelik çomak mı oynadı?</p>
			<p class="normal">ARCITE</p>
			<p class="normal">Bir şeyler yaptı işte bayım.</p>
			<p class="normal">PALAMON</p>
			<p class="normal">Ne kadar inildedi, bir ay mı, iki, üç,</p>
			<p class="normal">Yoksa dokuz ay on gün sonra mı?</p>
			<p class="normal">ARCITE</p>
			<p class="normal">Anımsadığıma göre kuzen,</p>
			<p class="normal">Teşrifatçının kız kardeşi de ağzının payını senden almıştı;</p>
			<p class="normal">Söylentiye bakılırsa, söz vermişsin ona.</p>
			<p class="normal">PALAMON</p>
			<p class="normal">Evet.</p>
			<p class="normal">ARCITE</p>
			<p class="normal">Esmer güzeli bir kızdı.</p>
			<p class="normal">Bir zamanlar delikanlıların avlandıkları bir yer vardı;</p>
			<p class="normal">Hani ormanda dev bir kayın ağacının altında,</p>
			<p class="normal">Öyküsü hâlâ asılı durur dallarında...</p>
<p class="indentmetin">(Palamon iç geçirir.)</p>
			<p class="normal">Ne oldu?</p>
			<p class="normal">PALAMON</p>
			<p class="normal">Hayatım üzerine yemin ederim ki Emilia’yı düşündüm!</p>
			<p class="normal">Bu saçma sapan öykünün canı cehenneme.</p>
			<p class="normal">Tekrar ediyorum: İç geçirdim, çünkü Emilia geldi aklıma</p>
			<p class="normal">Alçak kuzen anlaşmayı ilk sen mi bozacaksın?</p>
			<p class="normal">ARCITE</p>
			<p class="normal">Hata ediyorsun.</p>
			<p class="normal">PALAMON</p>
			<p class="normal">Tanrılar tanığım olsun, dürüstlükten bir nebze nasibin yok.</p>
			<p class="normal">ARCITE</p>
			<p class="normal">Ben gidiyorum, çünkü yitirdin insanlığını yine.</p>
			<p class="normal">PALAMON</p>
			<p class="normal">Bir hainmişim gibi davranma bana.</p>
			<p class="normal">ARCITE</p>
			<p class="normal">İhtiyacın olan her şey var; eğeler, gömlekler, güzel kokular,</p>
			<p class="normal">İki saat sonra geri döneceğim</p>
			<p class="normal">Ve bu tatsızlığa son verecek şeyleri getireceğim.</p>
			<p class="normal">PALAMON</p>
			<p class="normal">Kılıç ve zırh.</p>
			<p class="normal">ARCITE</p>
			<p class="normal">Sakın kaygılanma döneceğim. Şu anda çok pissin; hoşça kal.</p>
			<p class="normal">Şu cicilerini, bileziklerini de çıkar üzerinden.</p>
			<p class="normal">PALAMON</p>
			<p class="normal">Bayım...</p>
			<p class="normal">ARCITE</p>
			<p class="normal">Artık bir şey duymak istemiyorum.</p>
<p class="indentmetin">(Çıkar.)</p>
			<p class="normal">PALAMON</p>
			<p class="normal">Sözünü tutarsa, tuttuğu için ölecek.</p>
<p class="indentmetin">(Çıkar.)</p>
			<h3 class="h3baslik" id="calibre_toc_24">4. Sahne</h3>
<p class="indentmetin">(Ormanda başka bir yer.)</p>
<p class="indentmetin">(Zindancının kızı girer.)</p>
			<p class="normal">KIZ</p>
			<p class="normal">Çok üşüyorum, sim taneleri gibi görünen küçük yıldızlar</p>
			<p class="normal">Ve daha parlak olanlar, tümü gözden kayboldular.</p>
			<p class="normal">Güneş gördü akılsızlığımı. Ah Palamon!</p>
			<p class="normal">Ne yazık ki sen cennettesin. Peki, ben neredeyim?</p>
			<p class="normal">Uzakta bir tekne batıp çıkıyor suların üstünde!</p>
			<p class="normal">Ve suyun altında bir kaya sinmiş bekliyor tekneyi;</p>
			<p class="normal">Eyvah, karaya oturdu teknecik şimdi</p>
			<p class="normal">Ve büyük bir delik açıldı altında;</p>
			<p class="normal">Nasıl da bağırıyorlar ama!</p>
			<p class="normal">Al rüzgârı arkana, açıl oradan, batacaksınız yoksa;</p>
			<p class="normal">Bir iki yelken daha açın, değiştirin rotayı</p>
			<p class="normal">İyi geceler, iyi geceler, sen kaybolup gittin.</p>
			<p class="normal">Çok açım. Bulabilsem güzel bir kurbağa;</p>
			<p class="normal">Dünyanın her yerinden bana haber getirirdi;</p>
			<p class="normal">Ben de istiridyeden bir kadırgayla açılırdım denizlere</p>
			<p class="normal">Yollanırdım cüceler kralına,</p>
			<p class="normal">O neden baksın ki falıma!</p>
			<p class="normal">Ya babacığım, bire yirmi bahse girerim ki</p>
			<p class="normal">Yarın sabah sallandıracaklardır onu;</p>
			<p class="normal">Yok yok, tek söz etmem kimseye.</p>
<p class="indentmetin">(Şarkı söyler.)</p>
			<p class="normal">Dizlerimin üstüne dek kısaltacağım yeşil mantomu,</p>
			<p class="normal">Gözümün hizasına dek keseceğim sarı buklelerimi</p>
			<p class="normal">Hey noni, noni, noni.</p>
			<p class="normal">Ata binmem için beyaz bir manto alacak o bana,</p>
			<p class="normal">Ben de uçsuz bucaksız dünyanın her yanında</p>
			<p class="normal">Arayacağım onu durmadan;</p>
			<p class="normal">Hey noni, noni, noni.</p>
			<p class="normal">Bülbüller gibi, dikene dayayacağım göğüslerimi</p>
			<p class="normal">Ve sonra uyuyacağım uyanmamacasına.</p>
<p class="indentmetin">(Çıkar.)</p>
			<h3 class="h3baslik" id="calibre_toc_25">5. Sahne</h3>
<p class="indentmetin">(Ormanda başka bir yer.)</p>
<p class="indentmetin">(Bir köy öğretmeni, biri maymun kılığında altı köylü, beş kız, bir dümbelekçi girerler.)</p>
			<p class="normal">ÖĞRETMEN</p>
			<p class="normal">Ayıp ayıp, utanın, ne bu gürültü, bu şamata!</p>
			<p class="normal">Birlikte çalışıyoruz uzun süredir,</p>
			<p class="normal">Önünüze döktüm dilimin döndüğünce,</p>
			<p class="normal">Aklımın yettiğince bildiklerimi,</p>
			<p class="normal">Ve zekâmın en zengin hünerlerini;</p>
			<p class="normal">Bunlar yetmedi mi? Artık bilmeniz gerekmez mi?</p>
			<p class="normal">Ama hâlâ bağırıp çağırıp kafa şişiriyorsunuz</p>
			<p class="normal">“Neresi?” “Nasıl?”, “Niçin” diye haykırıyorsunuz!</p>
			<p class="normal">Geri zekâlı sersemler, ot kafalı teresler,</p>
			<p class="normal">“Şöyle yapalım”, “orada dur”, sonra da “bu” diyorum,</p>
			<p class="normal">Kim anlıyor ki? Beyler, yorum önemli, yorum!</p>
			<p class="normal">Proh deum, medius fidius!<sup class="calibre3"><a href="kitap_split_044.html#footnote-426-15" id="footnote-426-15-backlink">[15]</a></sup></p>
			<p class="normal">Kalın kafalı düdük makarnaları!</p>
			<p class="normal">Şimdi burada durmamın nedeni:</p>
			<p class="normal">Buradan dük geliyor çünkü.</p>
			<p class="normal">Siz de şuraya, gizleniyorsunuz çalılıklara.</p>
			<p class="normal">Dükü ben karşılıyorum,</p>
			<p class="normal">Bilgece şeyler söyleyip ona</p>
			<p class="normal">Güzel mecazlar sunuyorum.</p>
			<p class="normal">Beni dinliyor, başını sallıyor,</p>
			<p class="normal">Hoşlandığını gösteren bir tavırla mırıldanıyor;</p>
			<p class="normal">Sonra birden, “Nefis” diye bağırıyor,</p>
			<p class="normal">Ben devam ediyorum</p>
			<p class="normal">Ve şapkamı fırlatıyorum –işte tam bu sırada– sizler de,</p>
			<p class="normal">Meleager ile ayısının bir zamanlar yaptığı gibi</p>
			<p class="normal">Gizlendiğiniz yerden çıkıyorsunuz zarif hareketlerle.</p>
			<p class="normal">Theseus’un sadık bendeleri olarak</p>
			<p class="normal">Ve gövdenizi edepli bir duruma sokarak</p>
			<p class="normal">Dans edip dönüyorsunuz.</p>
			<p class="normal">BİRİNCİ KÖYLÜ</p>
			<p class="normal">Göreceksiniz sayın Gerrold,</p>
			<p class="normal">Çok zarif bir biçimde yapacağız bunları.</p>
			<p class="normal">İKİNCİ KÖYLÜ</p>
			<p class="normal">Herkes toplansın. Dümbelekçi nerede?</p>
			<p class="normal">ÜÇÜNCÜ KÖYLÜ</p>
			<p class="normal">Dümbelekçi Timothy!</p>
			<p class="normal">DÜMBELEKÇİ</p>
			<p class="normal">Ben buradayım kaçık herifler; alın bakalım.</p>
<p class="indentmetin">(Dümbelek çalar.)</p>
			<p class="normal">ÖĞRETMEN</p>
			<p class="normal">Peki ama kızlarınız nerede?</p>
			<p class="normal">DÖRDÜNCÜ KÖYLÜ</p>
			<p class="normal">İşte Friz’le Maudlin.</p>
			<p class="normal">İKİNCİ KÖYLÜ</p>
			<p class="normal">İşte süt bacaklı Luce ile çam yarması Barbary.</p>
			<p class="normal">BİRİNCİ KÖYLÜ</p>
			<p class="normal">Bu da efendisinin her isteğine koşan çilli Nell.</p>
			<p class="normal">ÖĞRETMEN</p>
			<p class="normal">Kurdeleleriniz nerede kızlar?</p>
			<p class="normal">Unutmayın, salınarak hareket edeceksiniz!</p>
			<p class="normal">Hafif ve kıvrak olsun bedeniniz.</p>
			<p class="normal">Arada eğilip selam verin,</p>
			<p class="normal">Canlı canlı dans edin.</p>
			<p class="normal">NELL</p>
			<p class="normal">O işi bize bırakın siz.</p>
			<p class="normal">ÖĞRETMEN</p>
			<p class="normal">Çalgıcıların gerisi ne cehennemde?</p>
			<p class="normal">ÜÇÜNCÜ KÖYLÜ</p>
			<p class="normal">Dağıldılar isteğiniz üzere.</p>
			<p class="normal">ÖĞRETMEN</p>
			<p class="normal">Çiftleşin de bir bakın, aksayan bir şey var mı!</p>
			<p class="normal">Peki nerede şu maymun kılığındaki soytarı? </p>
			<p class="normal">Hey bana bak soytarı, edepli hareket ettir kuyruğunu,</p>
			<p class="normal">Yoksa kepaze oluruz bayanlara,</p>
			<p class="normal">Adam gibi, korkmadan at taklanı,</p>
			<p class="normal">Akıllıca olsun havlaman da.</p>
			<p class="normal">SOYTARI</p>
			<p class="normal">Peki efendim.</p>
			<p class="normal">ÖĞRETMEN</p>
			<p class="normal">Quoesque tandem?<sup class="calibre3"><a href="kitap_split_045.html#footnote-426-16" id="footnote-426-16-backlink">[16]</a></sup></p>
			<p class="normal">Eeee, bir kız noksan!</p>
			<p class="normal">DÖRDÜNCÜ KÖYLÜ</p>
			<p class="normal">Bak gördün mü şimdi boşuna harcadık vaktimizi</p>
			<p class="normal">Bok ettik bir çuval inciri.</p>
			<p class="normal">ÖĞRETMEN</p>
			<p class="normal">Ustamızın dediği gibi,<sup class="calibre3"><a href="kitap_split_046.html#footnote-426-17" id="footnote-426-17-backlink">[17]</a></sup></p>
			<p class="normal">Akıntıya çekiyoruz küreği,</p>
			<p class="normal">Budalalık ettik, boşa harcadık emeğimizi.</p>
			<p class="normal">İKİNCİ KÖYLÜ</p>
			<p class="normal">Burada olacağına söz vermişti,</p>
			<p class="normal">Şu aşağılık cadı, şu kösnük şımarık karı;</p>
			<p class="normal">Terzinin kızı Cicely;</p>
			<p class="normal">Bir dahaki sefere ereceğim eldiven</p>
			<p class="normal">Köpek derisinden olacak ona!</p>
			<p class="normal">Bir kez daha bunu yapsın hele...</p>
			<p class="normal">Sen tanıksın Arcas,</p>
			<p class="normal">Sözünde duracağına yemin etmedi mi</p>
			<p class="normal">Ekmek üstüne?</p>
			<p class="normal">ÖĞRETMEN</p>
			<p class="normal">Bilge ozan ne demiş?</p>
			<p class="normal">Yılan balığını ve bir de kadını</p>
			<p class="normal">Dişlerinle tutmadın mı kuyruğundan</p>
			<p class="normal">Elinden kayıp gidermiş.</p>
			<p class="normal">Doğrusu saçmalığın daniskası bu davranışı.</p>
			<p class="normal">BİRİNCİ KÖYLÜ</p>
			<p class="normal">Ateşli hastalığa yakalanasıca karı,</p>
			<p class="normal">Yoksa korkup kaçtı mı?</p>
			<p class="normal">İKİNCİ KÖYLÜ</p>
			<p class="normal">Peki, ne bok yiyeceğiz şimdi?</p>
			<p class="normal">ÖĞRETMEN</p>
			<p class="normal">Yaptıklarımız boşa gitti,</p>
			<p class="normal">Evet, ne yazık ki işimiz bitti.</p>
			<p class="normal">DÖRDÜNCÜ KÖYLÜ</p>
			<p class="normal">Köyün şerefi söz konusu oldu mu,</p>
			<p class="normal">Tepem atar benim, sabrım taşar!</p>
			<p class="normal">Hadi bakalım, herkes kendi yoluna;</p>
			<p class="normal">Bunu hiç unutmayacağım,</p>
			<p class="normal">Acısını da çıkaracağım.</p>
<p class="indentmetin">(Zindancının kızı girer.)</p>
			<p class="normal">KIZ</p>
<p class="indentmetin">(Şarkı söyler.)</p>
			<p class="normal">George Alow<sup class="calibre3"><a href="kitap_split_047.html#footnote-426-18" id="footnote-426-18-backlink">[18]</a></sup> güneyden geldi,</p>
			<p class="normal">Güneyden, Barbary kıyılarından;</p>
			<p class="normal">Ve rastladı orada yiğit savaşçılara,</p>
			<p class="normal">Tek başına, ikisi, üçü bir arada.</p>
			<p class="normal">Hey şen yiğitler, hey hey,</p>
			<p class="normal">Nereye gidersiniz böyle?</p>
			<p class="normal">Beni de alın yanınıza ey,</p>
			<p class="normal">Erişinceye kadar denize.</p>
			<p class="normal">Üç soytarı vardı bir zamanlar,</p>
			<p class="normal">Bir baykuşun yanında buldular kendilerini</p>
			<p class="normal">Bu bir baykuş dedi biri;</p>
			<p class="normal">Öteki hayır diye iddia etti;</p>
			<p class="normal">Üçüncüsü ise baykuşu bir şahine benzetti.</p>
			<p class="normal">ÜÇÜNCÜ KÖYLÜ</p>
			<p class="normal">Bu nefis şey kaçık kız efendim,</p>
			<p class="normal">Tam zamanında geldi,</p>
			<p class="normal">Kızışmış bir Mart delisi gibi;</p>
			<p class="normal">Onu dans etmeye razı edersek</p>
			<p class="normal">Paçayı kurtardık demek;</p>
			<p class="normal">Garanti veririm, çok iyi sıçrayacak.</p>
			<p class="normal">BİRİNCİ KÖYLÜ</p>
			<p class="normal">Deli bir kız, başaracağız desenize!</p>
			<p class="normal">ÖĞRETMEN</p>
			<p class="normal">Sen deli misin kızım?</p>
			<p class="normal">KIZ</p>
			<p class="normal">Olmasaydım üzülürdüm. </p>
			<p class="normal">Elini ver bana.</p>
			<p class="normal">ÖĞRETMEN</p>
			<p class="normal">Niçin?</p>
			<p class="normal">KIZ</p>
			<p class="normal">Falına bakayım... Bir kaçıksın sen,</p>
			<p class="normal">Ona kadar say... Hi hi... Şaşırttım onu... Şişşt!</p>
			<p class="normal">Dostum, sakın beyaz ekmek yemeye kalkma;</p>
			<p class="normal">Eğer yersen diş etlerin kanar...</p>
			<p class="normal">Dans edelim mi, ha?</p>
			<p class="normal">Ben seni tanıyorum: Tenekecinin tekisin,</p>
			<p class="normal">Bay tenekeci delikleri tıkamayı bırak,</p>
			<p class="normal">Görevin neyse onu yap!</p>
			<p class="normal">ÖĞRETMEN</p>
			<p class="normal">Dinle beni! (Yüce Tanrılar!) Tenekeci mi dedin?</p>
			<p class="normal">KIZ</p>
			<p class="normal">Ya da bir büyücü olabilirsin; </p>
			<p class="normal">hadi bana şeytan çağırsana,</p>
			<p class="normal">Çanlar ve kemiklerle tempo tutsun.</p>
			<p class="normal">ÖĞRETMEN</p>
			<p class="normal">Alın şu kızı yanımdan,</p>
			<p class="normal">Güzel güzel konuşup yatıştırın onu,</p>
<p class="normal">Et opus exegi, quod nec Iovis ira nec ignis<sup class="calibre3"><a href="kitap_split_048.html#footnote-426-19" id="footnote-426-19-backlink">[19]</a></sup></p>
			<p class="normal">Hadi başlayın, ne yapması gerektiğini gösterin ona.</p>
			<p class="normal">İKİNCİ KÖYLÜ</p>
			<p class="normal">Hadi gel benimle, kızım.</p>
			<p class="normal">KIZ</p>
			<p class="normal">Ben önden gideyim.</p>
			<p class="normal">ÜÇÜNCÜ KÖYLÜ</p>
			<p class="normal">Olur, peki.</p>
			<p class="normal">ÖĞRETMEN</p>
			<p class="normal">İkna edici, akıllıca davranın. Hadi gidin şimdi.</p>
<p class="indentmetin">(Boru sesleri duyulur.)</p>
			<p class="normal">Boru sesleri! Düşünmem için beni yalnız bırakın,</p>
			<p class="normal">Sakın replik kaçırmayın.</p>
<p class="indentmetin">(Öğretmen dışında hepsi çıkarlar.)</p>
<p class="normal">Akıl ve Bilgi Tanrısı Pallas, ilham ver bana!</p>
<p class="indentmetin">(Theseus, Peirithous, Hippolita, Emilia, Arcite ve yanındakiler girerler.)</p>
<p class="normal">THESEUS</p>
			<p class="normal">Geyik bu yana kaçtı.</p>
			<p class="normal">ÖĞRETMEN</p>
			<p class="normal">Durun efendimiz, dinleyiniz!</p>
			<p class="normal">THESEUS</p>
			<p class="normal">Bu da kim?</p>
			<p class="normal">PEIRITHOUS</p>
			<p class="normal">Bahse girerim ki, köy maskaralarından biri.</p>
			<p class="normal">THESEUS</p>
			<p class="normal">Peki, söyle bakalım seni dinliyoruz...</p>
			<p class="normal">Hanımlar oturun, mola verelim biraz.</p>
<p class="indentmetin">(Bir koltuk ve iskemleler getirilir.)</p>
			<p class="normal">ÖĞRETMEN</p>
			<p class="normal">Yiğit dük, selam sana! Herkese merhaba,</p>
			<p class="normal">Özellikle tatlı bayanlara.</p>
			<p class="normal">THESEUS</p>
			<p class="normal">Oldukça bayat bir başlangıç.</p>
			<p class="normal">ÖĞRETMEN</p>
			<p class="normal">Kerem edin efendimiz, katılın eğlencemize.</p>
			<p class="normal">Burada toplanan birkaç kişiyiz,</p>
			<p class="normal">Köylüyüz hepimiz; kaba kişilerin deyişiyle,</p>
			<p class="normal">Gerçeği söyleyip yalanı öldüreceğiz.</p>
			<p class="normal">Şen bir topluluğuz biz, ayaktakımı değil,</p>
			<p class="normal">Bir kumpanyayız işin doğrusu.</p>
			<p class="normal">Kâh bir kişiyi, kâh koroyu temsil edeceğiz;</p>
			<p class="normal">Sizin onurunuza gülüp dans edeceğiz.</p>
			<p class="normal">Seyredeceklerinizin yönetmeni benim,</p>
			<p class="normal">Yani bir pedagogus, bir öğretmenim.</p>
			<p class="normal">Huş dalıyla küçüklerin kabasına vuran,</p>
			<p class="normal">Bir sopayla büyüklerin kibrini kıran,</p>
			<p class="normal">Bu eğlenceyi, bu sahneyi size sunan</p>
			<p class="normal">Kişiyim bendeniz.</p>
			<p class="normal">Ey yiğitler yiğidi, düşmana korku verip korku salan,</p>
			<p class="normal">Adı Dis’ten Daedelus’a, doğudan batıya mekik dokuyan,</p>
			<p class="normal">Sen ey gözleri kör edercesine kamaştıran dük,</p>
			<p class="normal">Yardım et her zaman sana iyilik dileyen</p>
			<p class="normal">Bu yoksul kuluna;</p>
			<p class="normal">Ve şu parıltılı gözlerinle dosdoğru bak</p>
			<p class="normal">Şu karşındaki şişko, dev cüsseli moruğa;</p>
			<p class="normal">Buna bir de “is” yapıştırdık mı,</p>
			<p class="normal">“Morris” çıkar ortaya;</p>
			<p class="normal">Ve işte biz de bunun için buradayız:</p>
			<p class="normal">Eğlencemizin ağırlık noktası</p>
			<p class="normal">Uzun zaman çalışılan “Morris” dansı.</p>
			<p class="normal">Önce bendeniz çıkıyorum sahneye,</p>
			<p class="normal">Gerçi böyle soylu bir kişinin önünde</p>
			<p class="normal">Kaba saba, hamhalat da olsa görünüşüm,</p>
			<p class="normal">Bu yazdıklarımı soylu, büyük ayaklarınıza sunuyorum:</p>
			<p class="normal">Benden sonra Mayıs Lordu’yla Leydisi ışıtacak sahneyi;</p>
			<p class="normal">Sonra da Oda Hizmetçisi’yle Uşak girecekler</p>
			<p class="normal">Ve geceleyin duvar halısının ardına gizlenecekler.</p>
			<p class="normal">Bunları Hancı’yla şişko Karısı izleyecek,</p>
			<p class="normal">Denizaşırı gelen yorgun Yolcu’yu kabul edecekler,</p>
			<p class="normal">Sonra bir işaret çakıp bira servisi yapanlara</p>
			<p class="normal">Faturayı şişirmelerini söyleyecekler;</p>
			<p class="normal">Bunlardan sonra kaymak düşkünü Maskara’yla,</p>
			<p class="normal">Uzun kuyruklu, uzun maslahatlı Soytarı girecekler.</p>
			<p class="normal">Cum multisaliis, yani daha birçoklarıyla</p>
			<p class="normal">Bir dans da yer alacak oyunun sonunda,</p>
			<p class="normal">“Evet” deyin, hemen başlayalım oyuna.</p>
			<p class="normal">THESEUS</p>
			<p class="normal">Peki, peki, sevgili öğretmen.</p>
			<p class="normal">PEIRITHOUS</p>
			<p class="normal">Başlayın da görelim.</p>
			<p class="normal">ÖĞRETMEN</p>
			<p class="normal">Intrate, filii! Girin çocuklarım, koşun!</p>
<p class="indentmetin">(Öğretmen işaretini verir; dansçılar girer, </p>
			<p class="normal">müzikle birlikte dans ederler.)</p>
			<p class="normal">Bayanlar, şen buldunuzsa bizi</p>
			<p class="normal">Ve eğlendirebildikse sizi,</p>
			<p class="normal">Forforadan sürsüreden, konaraktan göçerekten</p>
			<p class="normal">Deyin ki “maskara değil” bu öğretmen;</p>
			<p class="normal">Efendimiz, siz de hoşlandınızsa bizden</p>
			<p class="normal">Eğer iyi çocuklar gibi davrandıksa</p>
			<p class="normal">Ağaç, baç ya da haraç gerekir topluluğumuza</p>
			<p class="normal">Mayıs şenlik direği için;</p>
			<p class="normal">Ve biz de yeni yıl gelmeden önce,</p>
			<p class="normal">Böyle bir cümbüşle</p>
			<p class="normal">Güldürüp eğlendireceğiz sizi.</p>
			<p class="normal">THESEUS</p>
			<p class="normal">Öğretmen, al sana yirmi altın.</p>
<p class="indentmetin">(Hippolita’ya.)</p>
			<p class="normal">Siz nasıl buldunuz sevgilim?</p>
			<p class="normal">HIPPOLITA</p>
			<p class="normal">Hiç bu kadar eğlenmemiştim efendimiz.</p>
			<p class="normal">EMILIA</p>
			<p class="normal">Nefis bir danstı. Ya önsöz, daha iyisi can sağlığı.</p>
			<p class="normal">THESEUS</p>
			<p class="normal">Öğretmen, teşekkür ederiz,</p>
			<p class="normal">Anlaşılıyor ki ödüllendirildi herkes.</p>
			<p class="normal">PEIRITHOUS</p>
			<p class="normal">Alın, bu da direğinizi boyamak için.</p>
			<p class="normal">THESEUS</p>
			<p class="normal">Eh, artık avımıza dönebiliriz.</p>
			<p class="normal">ÖĞRETMEN</p>
			<p class="normal">Dilerim avınız uzun süre koştursun sizi,</p>
			<p class="normal">Çevik ve güçlü olsun köpekleriniz,</p>
			<p class="normal">Hiçbir şey engellemesin geyiği öldürmenizi,</p>
			<p class="normal">Bayanlar afiyetle yesinler husyelerini.</p>
<p class="indentmetin">(Borular öter, çıkarlar.)</p>
			<p class="normal">Toplanın çocuklar başardık bu işi,</p>
			<p class="normal">Dii deaque omnes, ey tanrılar ve tanrıçalar,</p>
			<p class="normal">Siz de güzel dans ettiniz karılar.</p>
<p class="indentmetin">(Çıkarlar.)</p>
			<h3 class="h3baslik" id="calibre_toc_26">6. Sahne</h3>
<p class="indentmetin">(3. Sahne’deki yer.)</p>
<p class="indentmetin">(Palamon gizlendiği yerden çıkar.)</p>
			<p class="normal">PALAMON</p>
			<p class="normal">Kuzenim söz verdi bu saatlerde geleceğine</p>
			<p class="normal">Ve iki kılıç ile iki zırh getireceğine;</p>
			<p class="normal">Sözünü tutmazsa eğer, ne erkektir o, ne de bir savaşçı.</p>
			<p class="normal">Gittiğinde eski gücümün bir haftada geri geleceğini</p>
			<p class="normal">Düşünemiyordum bile, o kadar halsizdim ki;</p>
			<p class="normal">Sana teşekkür borçluyum Arcite,</p>
			<p class="normal">Dürüst, insaflı bir düşmansın yine de;</p>
			<p class="normal">Yenilenmiş gibi hissediyorum kendimi,</p>
			<p class="normal">Artık tüm tehlikelere göğüs gerebilirim.</p>
			<p class="normal">Daha fazla geciktirmek iyi olmazdı,</p>
			<p class="normal">Herkes ne derdi sonra: O bir savaşçı değil,</p>
			<p class="normal">Domuz besili olsun diye nasıl yemlenirse,</p>
			<p class="normal">O da dövüşmek için tıka basa yemiş derlerdi.</p>
			<p class="normal">Bu yüzden bu kutsal sabah sonuncu olabilir.</p>
			<p class="normal">Kılıcım kırılmazsa eğer, onu öldüreceğim;</p>
			<p class="normal">Ve adalet yerini bulacak.</p>
			<p class="normal">Aşk ve kader yardım et bana!</p>
<p class="indentmetin">(Kılıçlar ve zırhlarla Arcite girer.)</p>
			<p class="normal">İyi sabahlar.</p>
			<p class="normal">ARCITE</p>
			<p class="normal">İyi sabahlar soylu akrabam.</p>
			<p class="normal">PALAMON</p>
			<p class="normal">Sizi büyük zahmete soktum efendim.</p>
			<p class="normal">ARCITE</p>
			<p class="normal">Buna gerek yok sevgili kuzenim,</p>
			<p class="normal">Bu benim namus borcum ve görevimdi.</p>
			<p class="normal">PALAMON</p>
			<p class="normal">Her zaman böyle misiniz efendim?</p>
			<p class="normal">Keşke kibar bir akraba olarak</p>
			<p class="normal">Beni zorlamış olmasaydınız yararlı bir rakip bulmaya,</p>
			<p class="normal">O zaman benim teşekkürüm size vuracağım darbeyle değil,</p>
			<p class="normal">Sevgiyle gelirdi.</p>
			<p class="normal">ARCITE</p>
			<p class="normal">Dikkate alırım her ikisini de,</p>
			<p class="normal">İyi bir karşılık vereceğim teşekkürünüze.</p>
			<p class="normal">PALAMON</p>
			<p class="normal">Benim de bunu size ödemem gerekecek öyleyse.</p>
			<p class="normal">ARCITE</p>
			<p class="normal">İşte böyle güzel sözlerle meydan okuyun bana,</p>
			<p class="normal">Bir kadını vesile etmek yerine, gösterin kendinizi;</p>
			<p class="normal">Onurlu bir aşkı savunuyorsanız, bırakın öfkeyi!</p>
			<p class="normal">Biz gevezelik etmek için gelmedik bu dünyaya;</p>
			<p class="normal">Hele zırhlarımızı kuşanıp elimize almışsak kılıcımızı;</p>
			<p class="normal">İzin ver, öfkelerimiz çarpışıp deniz dalgaları gibi</p>
			<p class="normal">Bizden uzaklara dağılıversinler.</p>
			<p class="normal">Ve o güzeller güzelinin doğum nedeni</p>
			<p class="normal">Gerçekten kimi gösteriyorsa</p>
			<p class="normal">Belli olacak birazdan; bu sen de olabilirsin ben de;</p>
			<p class="normal">Ancak birbirimizi aşağılamadan, incitmeden,</p>
			<p class="normal">Yukardan bakmadan olmalı bu birbirimize;</p>
			<p class="normal">Ve uzak durmalıyız yalnızca okul çocuklarına uyan</p>
			<p class="normal">Somurtmalardan, küsmelerden.</p>
			<p class="normal">Zırhınızdan memnun musunuz efendim?</p>
			<p class="normal">Eğer henüz hazır hissetmiyorsanız kendinizi,</p>
			<p class="normal">Gücümü biraz daha toplamalıyım diyorsanız</p>
			<p class="normal">Ben bekleyebilirim; şu anda işim olmadığına göre</p>
			<p class="normal">Sağlığınıza kavuşmanız için her günümü ayırabilirim.</p>
			<p class="normal">Sizle ben çok eski dostuz,</p>
			<p class="normal">Gerçi susmak ölümüm olurdu ama,</p>
			<p class="normal">Onu sevdiğimi söylemeseydim keşke;</p>
			<p class="normal">Ama böyle bir leydiye âşık olduktan sonra,</p>
			<p class="normal">Aşkımı kanıtlamak adına yaşamımı ortaya koyduğum için</p>
			<p class="normal">Hiç kaçamazdım bundan.</p>
			<p class="normal">PALAMON</p>
			<p class="normal">Arcite sen çok soylu ve yiğit bir rakipsin,</p>
			<p class="normal">Seni öldürmeye kuzeninden başka kimse uygun olamazdı.</p>
			<p class="normal">Kendimi çok iyi hissediyorum, seçin silahınızı.</p>
			<p class="normal">ARCITE</p>
			<p class="normal">Önce siz buyurun.</p>
			<p class="normal">PALAMON</p>
			<p class="normal">İşimi tamamen bitirmek mi istiyorsun,</p>
			<p class="normal">Yoksa pes edip bağışlamamı mı istiyorsun hayatını?</p>
			<p class="normal">ARCITE</p>
			<p class="normal">Eğer böyle düşünüyorsan kuzenim,</p>
			<p class="normal">Çok aldanıyorsun, her şeyden önce ben askerim;</p>
			<p class="normal">Sen beni bağışlasan bile ben bağışlayamam seni.</p>
			<p class="normal">PALAMON</p>
			<p class="normal">İyi öyleyse.</p>
			<p class="normal">ARCITE</p>
			<p class="normal">Doğru olduğunu göreceksin.</p>
			<p class="normal">PALAMON</p>
			<p class="normal">Dürüst bir âşık olduğuma göre</p>
			<p class="normal">Sevgimin adaleti göz yummaz ihanete.</p>
			<p class="normal">En ağır biçimde cezalandıracağım seni.</p>
			<p class="normal">Ben bunu alıyorum.</p>
<p class="indentmetin">(Kendine bir zırh seçer.)</p>
			<p class="normal">ARCITE</p>
			<p class="normal">Şu da bana kalıyor öyleyse.</p>
			<p class="normal">Yardım edeyim kuşanmana.</p>
			<p class="normal">PALAMON</p>
			<p class="normal">Kuzen söylesene bana;</p>
			<p class="normal">Nereden buldun bu kadar güzelini?</p>
			<p class="normal">ARCITE</p>
			<p class="normal">Dükün zırhlarından biri,</p>
			<p class="normal">Doğruyu söylemek gerekirse, çaldım onu gizlice.</p>
			<p class="normal">Sıkıştırıyor muyum etini?</p>
			<p class="normal">PALAMON</p>
			<p class="normal">Hayır.</p>
			<p class="normal">ARCITE</p>
			<p class="normal">Biraz ağır değil mi?</p>
			<p class="normal">PALAMON</p>
			<p class="normal">Benimki daha hafifti, ama idare ederim.</p>
			<p class="normal">ARCITE</p>
			<p class="normal">Tokayı takıyorum.</p>
			<p class="normal">PALAMON</p>
			<p class="normal">Lütfen.</p>
			<p class="normal">ARCITE</p>
			<p class="normal">Göğüs zırhı takmıyor musun?</p>
			<p class="normal">PALAMON</p>
			<p class="normal">Hayır, hayır, çünkü at üstünde dövüşmeyeceğiz.</p>
			<p class="normal">Sanırım, sen at üstünde dövüşmeyi tercih ederdin.</p>
			<p class="normal">ARCITE</p>
			<p class="normal">Ben herkese benzemem.</p>
			<p class="normal">PALAMON</p>
			<p class="normal">Ben de öyle. Şu tokayı biraz daha sıksana.</p>
			<p class="normal">ARCITE</p>
			<p class="normal">İyice sıktım.</p>
			<p class="normal">PALAMON</p>
			<p class="normal">Şimdi de tolgamı başıma geçireyim.</p>
			<p class="normal">ARCITE</p>
			<p class="normal">Çıplak elle mi dövüşeceksin?</p>
			<p class="normal">PALAMON</p>
			<p class="normal">Böylesi iyi, daha hızlı hareket edebilirim.</p>
			<p class="normal">ARCITE</p>
			<p class="normal">Zırhlı eldivenleri giy, ama onlar pek iyi değil.</p>
			<p class="normal">Lütfen al benimkileri.</p>
			<p class="normal">PALAMON</p>
			<p class="normal">Teşekkürler Arcite.</p>
			<p class="normal">Nasıl görünüyorum? Çok mu zayıflamışım?</p>
			<p class="normal">ARCITE</p>
			<p class="normal">İnan o kadar değil, ayakta tutmuş aşk seni.</p>
			<p class="normal">PALAMON</p>
			<p class="normal">Emin ol, seni tam kalbinden vuracağım.</p>
			<p class="normal">ARCITE</p>
			<p class="normal">Elinden geleni yap, bir nedenin var bunun için.</p>
			<p class="normal">PALAMON</p>
			<p class="normal">Şimdi sıra sende.</p>
<p class="indentmetin">(Arcite’nin zırhı giymesine yardım eder.)</p>
			<p class="normal">Bu zırh, o üç kral öldüğünde giydiğin zırh değil mi Arcite?</p>
			<p class="normal">Ama sanki daha hafifmiş gibi geldi.</p>
			<p class="normal">ARCITE</p>
			<p class="normal">İyi bir zırhtır. O gün ne gündü ama,</p>
			<p class="normal">Çok iyi anımsıyorum kuzen, sen benden daha iyiydin</p>
			<p class="normal">Böyle yiğitlik görmemiştir kimse,</p>
			<p class="normal">Düşmanın sol kanadına saldırdığında</p>
			<p class="normal">Eşlik etmek için mahmuzlayıp atımı yaklaştım sana,</p>
			<p class="normal">İyi bir küheylan vardı altımda.</p>
			<p class="normal">PALAMON</p>
			<p class="normal">Evet, öyle yaptın, çok iyi bir mücadeleydi.</p>
			<p class="normal">ARCITE</p>
			<p class="normal">Ama senin kadar iyi değildim, sen başkaydın o dövüşte;</p>
			<p class="normal">Ne kadar çabaladımsa da sana yetişemedim,</p>
			<p class="normal">Belki bir şeyler yapabilmişimdir seni taklit ederek...</p>
			<p class="normal">PALAMON</p>
			<p class="normal">Hayır, çok cesurdun; çok alçakgönüllüsün kuzen.</p>
			<p class="normal">ARCITE</p>
			<p class="normal">O kalabalık düşmana ilk saldırdığında</p>
			<p class="normal">Korkunç bir gök gürültüsü koptu sanki</p>
			<p class="normal">Kılıç şakırtılarıyla.</p>
			<p class="normal">PALAMON</p>
			<p class="normal">Ama daha önce senin yiğitliğin </p>
			<p class="normal">Yıldırım gibi çarptı geçti. Dur biraz; </p>
			<p class="normal">Bu parça biraz sıkı olmadı mı sence?</p>
			<p class="normal">ARCITE</p>
			<p class="normal">Yok, iyi.</p>
			<p class="normal">PALAMON</p>
			<p class="normal">Seni benim kılıcımdan başkasının yaralamasını istemem,</p>
			<p class="normal">Ama yaralanmak onursuzluk olur.</p>
			<p class="normal">ARCITE</p>
			<p class="normal">Ben hazırım.</p>
			<p class="normal">PALAMON</p>
			<p class="normal">Başlayalım öyleyse.</p>
			<p class="normal">ARCITE</p>
			<p class="normal">Benim kılıcımı al, bu daha iyi.</p>
			<p class="normal">PALAMON</p>
			<p class="normal">Hayır, teşekkürler, sende kalsın; yaşaman ona bağlı</p>
			<p class="normal">Burada bir tane var, ele iyi geliyorsa yeterli.</p>
			<p class="normal">Umutlarım, amacım ve onurum korusun beni!</p>
			<p class="normal">ARCITE</p>
			<p class="normal">Aşkım da beni!</p>
<p class="indentmetin">(Kılıçlarla düello öncesi törensel selamı verirler.)</p>
			<p class="normal">Söylenecek bir şey kaldı mı?</p>
			<p class="normal">PALAMON</p>
			<p class="normal">Sadece bir şey. Sen benim teyzemin oğlusun,</p>
			<p class="normal">Dökeceğimiz kan kimin olursa olsun,</p>
			<p class="normal">Bu bizim kanımız, seninki benim, benimki senin,</p>
			<p class="normal">Elimdeki şu kılıç üzerine yemin ederim ki,</p>
			<p class="normal">Eğer sen beni öldürürsen, tanrılar ve ben bağışlayacağız seni.</p>
			<p class="normal">Onurlarıyla ölenler için bir yer varsa eğer,</p>
			<p class="normal">Dilerim o yorgun ruhlar orada dinlensinler.</p>
			<p class="normal">Yiğitçe dövüş kuzen ver soylu elini.</p>
			<p class="normal">ARCITE</p>
			<p class="normal">Al Palamon; bu el bu kadar dostlukla</p>
			<p class="normal">Yakınlaşmayacak sana bir daha.</p>
			<p class="normal">PALAMON</p>
			<p class="normal">Tanrılara emanet ol.</p>
			<p class="normal">ARCITE</p>
			<p class="normal">Eğer yenilirsem, küfret bana, bir korkak olduğumu söyle,</p>
			<p class="normal">Böyle bir şeye bizden başkası cesaret edemezdi.</p>
			<p class="normal">Bir daha elveda sevgili kuzenim.</p>
			<p class="normal">PALAMON</p>
<p class="normal">Elveda Arcite.</p>
<p class="indentmetin">(Dövüşmeye başlarlar. Uzaktan boru sesleri duyulur, dururlar.)</p>
<p class="normal">ARCITE</p>
			<p class="normal">Bak kuzen, kader yine oynuyor oyununu!</p>
			<p class="normal">PALAMON</p>
			<p class="normal">Nasıl?</p>
			<p class="normal">ARCITE</p>
			<p class="normal">Bu gelen Theseus, avdan dönüyor söylediğim gibi;</p>
			<p class="normal">Onurun ve güvenliğin için şimdilik tekrar gizlenmelisin;</p>
			<p class="normal">Ölmek için önümüzde zaman var daha.</p>
			<p class="normal">Soylu kuzen, senin zindandan kaçan kişi olduğunu </p>
			<p class="normal">anlarlarsa,</p>
			<p class="normal">Ve sen benim sürgüne gönderilen kişi olduğumu açıklarsan,</p>
			<p class="normal">Herkes bize kızacaktır;</p>
			<p class="normal">Aramızda soylu bir anlaşmazlık olduğunu söylesek de,</p>
			<p class="normal">Bunu çok rezil bir biçimde ele aldığımızı düşüneceklerdir.</p>
			<p class="normal">PALAMON</p>
			<p class="normal">Hayır, olmaz kuzen artık gizlenmeyeceğim,</p>
			<p class="normal">Dövüşümüzü de başka bir zamana bırakmayacağım.</p>
			<p class="normal">Bu seninki kurnazlık, inandırıcı değil söylediklerin;</p>
			<p class="normal">Bilgelerin dediği gibi: “Şimdi bayılan, utanca bulaşır!”</p>
			<p class="normal">Hadi hemen gardını al.</p>
			<p class="normal">ARCITE</p>
			<p class="normal">Sen aklını mı kaçırdın?</p>
			<p class="normal">PALAMON</p>
			<p class="normal">Bu anı kendi lehime çevirebilirim belki,</p>
			<p class="normal">Buraya doğru yaklaşanlar tehdit edebilirler beni,</p>
			<p class="normal">Ama bu dövüşteki talihimden daha az korkuyorum onlardan</p>
			<p class="normal">Şimdi korkak kuzenim, duy bir daha: Benimdir Emilia,</p>
			<p class="normal">Engeller ne olursa olsun seni gömeceğim toprağa.</p>
			<p class="normal">ARCITE</p>
			<p class="normal">Gel öyleyse, ne olacaksa olsun,</p>
			<p class="normal">Şunu anlamalısın Palamon,</p>
			<p class="normal">Senin kadar bilirim dövüşmesini de, ölmesini de.</p>
			<p class="normal">Beni kaygılandıran, onursuz bir biçimde</p>
			<p class="normal">Yakalanarak idam edilmek. Ama madem öyle</p>
			<p class="normal">Çek kılıcını hayatın pahasına.</p>
			<p class="normal">PALAMON</p>
			<p class="normal">Sen de kolla kendi hayatını.</p>
<p class="indentmetin">(Yine dövüşmeye başlarlar. Bu kez borular yakından işitilir. Theseus, Hippolita, Emilia, Peirithous ve maiyeti girerler.)</p>
			<p class="normal">THESEUS</p>
			<p class="normal">Ne kadar cahil, çılgın, kötü niyetli hainlersiniz siz;</p>
			<p class="normal">Benim yasalarıma karşı gelen, benim iznim</p>
			<p class="normal">Ve atadığım yasal hakem olmadan zırh kuşanmış,</p>
			<p class="normal">Elde kılıç dövüşüyorsunuz.</p>
			<p class="normal">Castor üzerine yemin ederim ki, her ikiniz de öleceksiniz.</p>
			<p class="normal">PALAMON</p>
			<p class="normal">Sözünü tut Theseus;</p>
			<p class="normal">İkimiz de sizi ve iyiliklerinizi hor gören kişileriz.</p>
			<p class="normal">Adım Palamon, zindanınızdan kaçan, sizi sevemeyecek biri...</p>
			<p class="normal">İyi düşünün hangi cezayı hak ettiğimi...</p>
			<p class="normal">Bu da Arcite; gözü pek bir hain, hiç terk etmedi </p>
			<p class="normal">topraklarınızı,</p>
			<p class="normal">Sahte bir dost, zindandan çıkarılıp tarafınızdan </p>
			<p class="normal">sürgün edildi;</p>
			<p class="normal">Ama o kılık değiştirip kendi başına buyruk</p>
			<p class="normal">Uğur getiren, parlak yıldız, kardeşiniz Emilia’nın </p>
			<p class="normal">peşine takıldı...</p>
			<p class="normal">Ve onun hizmetine girdi.</p>
			<p class="normal">İlk görme bir haksa eğer, ilk ben görmüştüm onu;</p>
			<p class="normal">Dahası onu kendininmiş gibi düşünmeye başladı.</p>
			<p class="normal">İşte ben de gerçek bir âşık olarak</p>
			<p class="normal">Bana bu ihanetinin karşılığını istiyordum şimdi.</p>
			<p class="normal">Eğer söylendiği gibi büyük ve erdemli biriyseniz,</p>
			<p class="normal">Tüm anlaşmazlıkların en büyük hakemiyseniz,</p>
			<p class="normal">Düello emrini verin Theseus ve seyredin beni;</p>
			<p class="normal">Adaleti yerine getirmeniz için bana dövüşme hakkını verin,</p>
			<p class="normal">Sonra alın hayatımı; seve seve giderim ölüme.</p>
			<p class="normal">PEIRITHOUS</p>
			<p class="normal">Ey tanrılar, </p>
			<p class="normal">Erkekten de üstün biri bu.</p>
			<p class="normal">THESEUS</p>
			<p class="normal">Yemin ettim.</p>
			<p class="normal">ARCITE</p>
			<p class="normal">Biz merhametinizi dilemiyoruz Theseus;</p>
			<p class="normal">Kararınızı verdiğiniz anda ölmeye hazırım ben,</p>
			<p class="normal">Sizi duygulandıracak hiçbir şey söylemeden</p>
			<p class="normal">Hakkımı aramak zorundayım: Bu adam hain diyor bana,</p>
			<p class="normal">Şu kadarını söyleyeyim: Eğer aşk bir ihanetse,</p>
			<p class="normal">Bu kadar mükemmel bir güzelliğin hizmetinde bulunmak</p>
			<p class="normal">Bir hainlikse,</p>
			<p class="normal">Onu her şeyden fazla severek sadakatimin içinde </p>
			<p class="normal">eridiğim için,</p>
			<p class="normal">Onda bulduğum için tüm yaşamımın anlamını,</p>
			<p class="normal">Bütün içtenliğim ve yüreğimle hizmet ettiğim için,</p>
			<p class="normal">Bunu anlamayan sevgili kuzenimi öldürmek istediğim için</p>
			<p class="normal">Hainsem, kabul ediyorum ihanetimi;</p>
			<p class="normal">Kararınızı gözden geçirmek için saygıdeğer dük,</p>
			<p class="normal">Sorun lütfen leydime, neden bu kadar iyi davranıyor bana,</p>
			<p class="normal">Gözlerinin bir bakışıyla nasıl yönetiyor beni;</p>
			<p class="normal">Burada kaldım, çünkü onu seviyorum;</p>
			<p class="normal">Leydim de bana “hain” diyorsa eğer,</p>
			<p class="normal">Ben bir hainim ve öldükten sonra gömülmeyeyim.</p>
			<p class="normal">PALAMON</p>
			<p class="normal">Ey büyük Theseus, her ne kadar bize acımanı istemesek de,</p>
			<p class="normal">Bu işi bitirmemiz için merhamet gösterin her ikimize</p>
			<p class="normal">Sen adaletli, yiğit bir kralsın, soylu kulaklarını bize tıka,</p>
			<p class="normal">On iki zor işi başararak taçlanan kuzenin Herakles’in </p>
			<p class="normal">anısına,</p>
			<p class="normal">Dilerim, bir anda ve birlikte ölelim dük hazretleri;</p>
			<p class="normal">Sadece o benden biraz önce ölsün,</p>
			<p class="normal">Böylece huzur bulsun ruhum o güzeli elde edemediği için.</p>
			<p class="normal">THESEUS</p>
			<p class="normal">Dileğini kabul ediyorum, doğrusunu söylemek gerekirse,</p>
			<p class="normal">On misli daha fazla gücendim kuzenine,</p>
			<p class="normal">Çünkü ona senden fazla merhamet gösterdim,</p>
			<p class="normal">Senin kusurun burada anlattıkların sadece.</p>
			<p class="normal">Bu kadarı yeter: Gün batarken ikiniz de</p>
			<p class="normal">Tadacaksınız sonsuzluğun uykusunu.</p>
			<p class="normal">HIPPOLITA</p>
			<p class="normal">Tanrılar acıyın onlara!</p>
			<p class="normal">Ya şimdi konuşursun kardeşim Emilia</p>
			<p class="normal">Ya da susarsın sonsuza kadar;</p>
			<p class="normal">Bu ikisi ölürse eğer, yüzün lanetlemelerle dolu,</p>
			<p class="normal">Yıllarca kıvranırsın acıyla.</p>
			<p class="normal">EMILIA</p>
			<p class="normal">Yüzümde, sevgili kardeşim, hiçbir öfke yok kuzenlere karşı,</p>
			<p class="normal">Bir rastlantı sonucu gözleri ölüme götürüyor onları;</p>
			<p class="normal">Ama ben bir kadınım ve çok üzülüyorum onlara,</p>
			<p class="normal">Bağışlanacaklarsa, diz çökerim efendimizin önünde.</p>
			<p class="normal">Sevgili kardeşim sen de yardım et bana bu soylu eylemde.</p>
			<p class="normal">Bütün kadınların gücü bizimle olsun!</p>
<p class="indentmetin">(Leydiler diz çökerler.)</p>
			<p class="normal">Yüce kral, kardeşim...</p>
			<p class="normal">HIPPOLITA</p>
			<p class="normal">Efendimiz, kutsal birleşmemiz adına...</p>
			<p class="normal">EMILIA</p>
			<p class="normal">Sizin lekesiz onurunuz üstüne...</p>
			<p class="normal">HIPPOLITA</p>
			<p class="normal">Elinizi verip bana kalbinizi açmanıza güvenerek...</p>
			<p class="normal">EMILIA</p>
			<p class="normal">Başkalarının merhamet göstermelerini beklediğinizi</p>
			<p class="normal">Ve sayısız erdemlerinizi bildiğim için...</p>
			<p class="normal">HIPPOLITA</p>
			<p class="normal">Yiğitliğiniz ve sizinle geçirdiğimiz güzel geceler anısına...</p>
			<p class="normal">THESEUS</p>
			<p class="normal">Bunlar efsunlayan sözler.</p>
			<p class="normal">PEIRITHOUS</p>
			<p class="normal">Hayır, yüce kralım. Ben de katılıyorum efendimiz.</p>
			<p class="normal">Dostluğumuz adına, birlikte atıldığımız tehlikeler anısına,</p>
			<p class="normal">En değer verdiğiniz savaşlarınız ve tatlı eşiniz adına...</p>
			<p class="normal">EMILIA</p>
			<p class="normal">Bu utangaç kız kardeşinizi reddetmekten kaçınacağınızı </p>
			<p class="normal">umuyorum...</p>
			<p class="normal">HIPPOLITA</p>
			<p class="normal">Gözlerinizle gördünüz;</p>
			<p class="normal">Yemin ettiniz bütün kadınlardan üstün olduğuma</p>
			<p class="normal">Hatta hemen hemen bütün erkeklerden de</p>
			<p class="normal">Ve ben size teslim oldum Theseus...</p>
			<p class="normal">PEIRITHOUS</p>
			<p class="normal">Tüm bunların üstünde, uygun hoşgörüyü gösterecek</p>
			<p class="normal">Yüce bir ruhunuz var, rica ederim efendimiz...</p>
			<p class="normal">HIPPOLITA</p>
			<p class="normal">Benim dualarımı dinleyin...</p>
			<p class="normal">EMILIA</p>
			<p class="normal">Yalvarıyorum size efendimiz...</p>
			<p class="normal">PEIRITHOUS</p>
			<p class="normal">Bağışlamanız için...</p>
			<p class="normal">HIPPOLITA</p>
			<p class="normal">Merhamet edin.</p>
			<p class="normal">EMILIA</p>
			<p class="normal">Merhamet edin bu prenslere!</p>
			<p class="normal">THESEUS</p>
			<p class="normal">Kararımdan dönmemi sağladınız. İkisine de acımıştım zaten.</p>
			<p class="normal">Peki sence ne yapmalıyım, dersin?</p>
			<p class="normal">EMILIA</p>
			<p class="normal">Hayatlarını bağışlayıp sürgün edin efendimiz.</p>
			<p class="normal">THESEUS</p>
			<p class="normal">Doğru söylüyorsun kadın; sen kardeşim merhametlisin,</p>
			<p class="normal">Ama bunu nasıl kullanacağını bilmelisin.</p>
			<p class="normal">Eğer onların hayatta kalmalarını istiyorsan,</p>
			<p class="normal">Sürgünden daha güvenli bir yol bulmalısın.</p>
			<p class="normal">Bu âşık düşman kardeşler birbirlerini öldürmeden</p>
			<p class="normal">Yaşayabilirler mi acaba?</p>
			<p class="normal">Her gün senin için dövüşecekler,</p>
			<p class="normal">Bu süre içinde kılıçlarıyla adını, </p>
			<p class="normal">Onurunu avamın diline düşürecekler.</p>
			<p class="normal">Gel aklını kullan ve unut onları;</p>
			<p class="normal">Senin saygınlığın ve benim kararım için bu önemli;</p>
			<p class="normal">Ben öleceklerini söyledim,</p>
			<p class="normal">Ölmeleri yasadışı boğuşmalarından daha iyi.</p>
			<p class="normal">Çiğnetme onurumu.</p>
			<p class="normal">EMILIA</p>
			<p class="normal">Benim soylu kardeşim, </p>
			<p class="normal">Kararınızı öfkeyle, düşünmeden verdiniz;</p>
			<p class="normal">Mantığınızın katlanacağını sanmam buna</p>
			<p class="normal">Eğer kararlar bu kadar çabuk alınsaydı,</p>
			<p class="normal">Dünyada insan kalmazdı.</p>
			<p class="normal">Ayrıca başka bir kararınız da vardı;</p>
			<p class="normal">Onu daha büyük bir otorite ve sevgiyle,</p>
			<p class="normal">Aceleyle değil, dikkatle aldınız.</p>
			<p class="normal">THESEUS</p>
			<p class="normal">Neydi o kardeşim?</p>
			<p class="normal">PEIRITHOUS</p>
			<p class="normal">Hadi taşı gediğine koyun cesur leydim.</p>
			<p class="normal">EMILIA</p>
			<p class="normal">Benim alçakgönüllü dileğim üzerine</p>
			<p class="normal">Özgür iradenizle vermiş olduğunuz kararı</p>
			<p class="normal">İnkâr edeceğinizi sanmıyorum efendim.</p>
			<p class="normal">Anımsatırım size verdiğiniz söze bağlı kalmanızı</p>
			<p class="normal">Eğer bağlı kalmazsanız sözünüze</p>
			<p class="normal">Onurunuzun zedeleneceğine inanıyorum...</p>
			<p class="normal">Şimdi diz çökmüş size yalvarıyorum efendim,</p>
			<p class="normal">Hoşgörünüz dışında her şeye kulaklarımı kapıyorum...</p>
			<p class="normal">Beni sevenlerin bu şekilde öldürülmeleri</p>
			<p class="normal">İtibarımı zedelemeyecek mi,</p>
			<p class="normal">Hem de ayyuka çıkarmayacak mıdır dedikoduları?</p>
			<p class="normal">Bu acımasız bir akılcılık; çürüyebilir korkusuyla</p>
			<p class="normal">Binlerce çiçek açan genç bir fidanın dallarını</p>
			<p class="normal">Budamak gerekir mi?</p>
			<p class="normal">Dük Theseus, eğer şimdiki kararınızda direnirseniz,</p>
			<p class="normal">Bu iki genci dünyaya getirirken sancı çeken anneler,</p>
			<p class="normal">Onlara tutkuyla bağlı, onları seven genç kızlar,</p>
			<p class="normal">Beni ve güzelliğimi lanetleyecekler</p>
			<p class="normal">Ve bu iki kuzenin cenazesinde söylenen şarkılarda</p>
			<p class="normal">Benim acımasızlığımdan nefret edecekler,</p>
			<p class="normal">Başıma kötü şeylerin gelmesini dileyecekler,</p>
			<p class="normal">Sürecek bu dininceye dek bütün kadınların öfkesi;</p>
			<p class="normal">Tanrılar aşkına, hayatlarını bağışla ve sür onları buradan.</p>
			<p class="normal">THESEUS</p>
			<p class="normal">Hangi koşullarla?</p>
			<p class="normal">EMILIA</p>
			<p class="normal">Ant içsinler beni tartışma konusu yapmayacaklarına,</p>
			<p class="normal">Beni tanımamış gibi davranacaklarına;</p>
			<p class="normal">Ülkene ayak basmayacaklarına</p>
			<p class="normal">Ve nereye giderlerse gitsinler</p>
			<p class="normal">Birbirlerine yabancıymış gibi hareket edeceklerine.</p>
			<p class="normal">PALAMON</p>
			<p class="normal">Bu kararı alacağınıza beni parçalara ayırın daha iyi!</p>
			<p class="normal">Onu sevdiğimi unutmak mı?</p>
			<p class="normal">Ey yüce tanrılar, yerin dibine sokun beni.</p>
			<p class="normal">Sürgüne razı değilim ben, o zaman kılıçlarımızla</p>
			<p class="normal">Kozumuzu paylaşabiliriz; gerisi önemli değil,</p>
			<p class="normal">Dük, hayatımızı al daha iyi.</p>
			<p class="normal">Ben onu seviyorum ve sevmeyi sürdüreceğim</p>
			<p class="normal">Dünyanın neresinde olursa olsun</p>
			<p class="normal">Bunun için kuzenimi öldüreceğim.</p>
			<p class="normal">THESEUS</p>
			<p class="normal">Sen Arcite, kabul ediyor musun bu koşulları?</p>
			<p class="normal">PALAMON</p>
			<p class="normal">Kabul ederse, rezil bir insandır o.</p>
			<p class="normal">PEIRITHOUS</p>
			<p class="normal">Ne erkekler ama!</p>
			<p class="normal">ARCITE</p>
			<p class="normal">Hayır, asla dük;</p>
			<p class="normal">Benim için bu şekilde hayatımı alın diye yalvarmak </p>
			<p class="normal">utanç verici;</p>
			<p class="normal">Ona kavuşamayacağımı bile bile,</p>
			<p class="normal">Aşkıma onurlu bir biçimde bağlı kalarak</p>
			<p class="normal">Ölmeye hazırım en acı işkencelerle.</p>
			<p class="normal">THESEUS</p>
			<p class="normal">Ne yapılabilir? Şimdi duygulandım işte.</p>
<p class="indentmetin">(Kadınlar ayağa kalkar.)</p>
			<p class="normal">PEIRITHOUS</p>
			<p class="normal">Bu kez de sonuçsuz kalmasın efendimiz.</p>
			<p class="normal">THESEUS</p>
			<p class="normal">Söyle bana Emilia,</p>
			<p class="normal">İkisiyle de evlenemeyeceğine göre,</p>
			<p class="normal">Birinden biri ölmüş olsaydı,</p>
			<p class="normal">İster miydin ötekini koca olarak almayı?</p>
			<p class="normal">Gördüğün gibi, ikisi de soylu, ikisi de prens,</p>
			<p class="normal">Soylu oldukları kadar nam salmışlar ülkede;</p>
			<p class="normal">Onlara bak, sevebileceğin hangisiyse</p>
			<p class="normal">Göster onu, son ver bu kavgaya.</p>
			<p class="normal">Ben böylesine razıyım, siz de razı mısınız, prensler?</p>
			<p class="normal">PALAMON VE ARCITE</p>
			<p class="normal">Bütün ruhumuzla.</p>
			<p class="normal">THESEUS</p>
			<p class="normal">Onun reddettiği ölüme gidecek.</p>
			<p class="normal">PALAMON VE ARCITE</p>
			<p class="normal">O zaman her çeşit ölüme razıyız dük.</p>
			<p class="normal">PALAMON</p>
			<p class="normal">Başım kıldan ince onun ağzından çıkacak her söze</p>
			<p class="normal">Öldüğümde doğmamış âşıklar kutsayacaklar küllerimi.</p>
			<p class="normal">ARCITE</p>
			<p class="normal">Reddederse beni, evlenirim mezarımla,</p>
			<p class="normal">Askerler ezgiler düzer mezar taşıma.</p>
			<p class="normal">THESEUS</p>
			<p class="normal">Yap seçimini.</p>
			<p class="normal">EMILIA</p>
			<p class="normal">Yapamıyorum efendim, her ikisi de mükemmel;</p>
			<p class="normal">Bana kalırsa, biri ötekinden üstün değil.</p>
			<p class="normal">HIPPOLITA</p>
			<p class="normal">Peki, ne olacak şimdi?</p>
			<p class="normal">THESEUS</p>
			<p class="normal">Öyleyse adımı ortaya koyup bildiriyorum kararımı:</p>
			<p class="normal">Ya ölecek ikisi de, ya da üç soylu şövalyenin eşliğinde</p>
			<p class="normal">Ülkelerine gidecekler ve bu ay içinde</p>
			<p class="normal">Geri dönüp paylaşacaklar kozlarını;</p>
			<p class="normal">Üçgen bir sütun diktireceğim meydana,</p>
			<p class="normal">Kuzenler huzurumuzda dövüşecekler,</p>
			<p class="normal">Kim dürüst bir biçimde ve şövalyelik gücüyle</p>
			<p class="normal">Ötekini sıkıştırıp sütuna değmesini sağlarsa,</p>
			<p class="normal">O layık olacak Emilia’ya;</p>
			<p class="normal">Yenilen ve arkadaşları kaybedecekler başlarını;</p>
			<p class="normal">Yenilgiyi hazmedecekler</p>
			<p class="normal">Ve bu leydi için öldüklerini düşünmeyecekler.</p>
			<p class="normal">Kabul ediyor musunuz bunu?</p>
			<p class="normal">PALAMON</p>
			<p class="normal">Evet!.. O güne kadar Arcite, yine senin dostunum.</p>
			<p class="normal">ARCITE</p>
			<p class="normal">Kucaklayayım seni.</p>
			<p class="normal">THESEUS</p>
			<p class="normal">Bu kararımdan memnun musun kardeşim?</p>
			<p class="normal">EMILIA</p>
			<p class="normal">Olmam gerekir, yoksa zarar görecek ikisi de.</p>
			<p class="normal">THESEUS</p>
			<p class="normal">Gelin ve tokalaşın,</p>
			<p class="normal">Birer soylu olduğunuza göre,</p>
			<p class="normal">Dövüş günü gelip çatıncaya kadar tartışma yok.</p>
			<p class="normal">Yola çıkın şimdi.</p>
			<p class="normal">PALAMON</p>
			<p class="normal">Sizi yanıltmaya vicdanımız elvermez Theseus.</p>
			<p class="normal">THESEUS</p>
			<p class="normal">Gelin şimdi, size ve maiyetinize prenslere layık</p>
			<p class="normal">Donanım vereceğim.</p>
			<p class="normal">Döndüğünüzde kazanan burada kalacak;</p>
			<p class="normal">Gözyaşı dökeceğim yenilenin tabutu önünde.</p>
<p class="indentmetin">(Çıkarlar.)</p>
			</body>
</html>