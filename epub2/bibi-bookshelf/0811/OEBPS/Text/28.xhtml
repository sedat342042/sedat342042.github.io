<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3>KIERKEGAARD</h3>

  <h4 class="sigil_not_in_toc">..Avrupa iflasın eşiğinde...</h4>

  <p>Hilde saate baktı. Dördü geçmişti. Klasörü yazı masasına bırakıp hemen mutfağa koştu. Annesi beklemekten vazgeçmeden önce yemekleri kayıkhaneye götürmeliydi. Koşarken pirinç aynaya da bir göz atmadan edemedi.</p>

  <p>Alelacele çay suyunu ocağa koydu ve birkaç dilim ekmek hazırladı.</p>

  <p>Evet karar vermişti, bir oyun oynayacaktı babasına. Hilde giderek daha çok Sofie ve Alberto'nun yanında hissediyordu kendini. Kopenhag'da başlayacaktı her şey...</p>

  <p>Az sonra elinde dolu bir tepsiyle kayıkhanedeydi.</p>

  <p>"Buyurun, yemeğiniz."</p>

  <p>Annesinin elinde zımpara kâğıdına sarılı tahta parçası vardı. Tahta tozlarının da bulaştığı saçlarını arkaya attı.</p>

  <p>"Akşam yemeği yerine artık bu."</p>

  <p>İskeleye oturup yemeye koyuldular.</p>

  <p>"Babam ne zaman geliyor?" diye sordu Hilde biraz sonra.</p>

  <p>"Cumartesi geliyor, biliyorsun ya."</p>

  <p>"Ama kaçta? Kopenhag'da aktarma yapacak dememiş miydin?"</p>

  <p>"Dedim..."</p>

  <p>Annesi ciğer ezmesi sürülüp salatalık turşusuyla süslenmiş bir dilimi çiğnemekle meşguldü.</p>

  <p>"... beşe doğru Kopenhag'da olacak. Kristiansand'a gelen uçak sekizi çeyrek geçe kalkıyor. Sanırım dokuz buçukta Kjevik'e inecek."</p>

  <p>"Yani birkaç saat Kopenhag'da."</p>

  <p>"Evet, niye sordun?"</p>

  <p>"Hiç... Nasıl geliyor, merak ettim işte."</p>

  <p>Yemeye devam ettiler. Hilde aradan yeterince zaman geçtiğine karar verdikten sonra sordu:</p>

  <p>"Son zamanlarda Anne ile Ole'den haber aldın mı?"</p>

  <p>"Arada sırada arıyorlar. Temmuz'da bir ara buraya gelecekler. Tatile."</p>

  <p>"Daha önce gelmezler mi?"</p>

  <p>"Pek sanmam."</p>

  <p>"Yani bu hafta Kopenhag'dalar..."</p>

  <p>"Hilde, <i>nereden</i> çıktı bu şimdi böyle?"</p>

  <p>"Yok bir şey. Laf olsun diye sordum."</p>

  <p>"Ama ikidir Kopenhag'dan söz ediyorsun."</p>

  <p>"Öyle mi?"</p>

  <p>"Babanın aktarma yapacağından bahsettik ya demin..."</p>

  <p>"İşte oradan Anne ile Ole geldi aklıma."</p>

  <p>Yemekleri bitince Hilde tabak ve fincanları tepsiye yerleştirdi.</p>

  <p>"Biraz daha okumalıyım anne."</p>

  <p>"Evet, okuman şart."</p>

  <p>Bir kınama mı vardı bu cevapta? Babası dönene kadar tekneyi hazır edeceklerini konuşmuşlardı aralarında.</p>

  <p>"Babam benden o gelene kadar kitabını okuyacağıma dair söz almış sayılır."</p>

  <p>"Bilmem ki ne desem. Zaten evde çok az duruyor. Bir de kalkmış ta oralardan burada olup bitenleri yönetmek istiyor."</p>

  <p>"Daha neleri yönettiğini bir bilsen..." dedi Hilde esrarengiz bir havada. "Bundan ne kadar hoşlandığını tahmin edersin herhalde."</p>

  <p>Sonra odasına çıkıp okumaya devam etti.</p>

  <div class="ind c"><img alt="" height="60px" src="../Images/div4.png" width="50%" /></div>

  <p>Sofie birden kapıya vurulduğunu duydu. Alberto ciddi bir ifadeyle baktı ona doğru.</p>

  <p>"Kimsenin bizi rahatsız etmesine izin vermeyelim."</p>

  <p>Kapı daha da hızlı vuruldu.</p>

  <p>"Danimarkalı bir filozofu anlatacağım sana. Hegel felsefesine çok öfkelenmiş biri bu," dedi Alberto.</p>

  <p>Ama kapı öyle bir çalınıyordu ki, zangırdamaya başlamıştı.</p>

  <p>"İşte yine bir masal kahramanı gönderdi binbaşı bize, bakalım tuzağına düşecek miyiz diye. Onun için işten bile değil tabii."</p>

  <p>"Ama açıp kimin geldiğine bakmazsak, bütün evi yıkması da işten değil."</p>

  <p>"Haklısın belki de. Açalım bari."</p>

  <p>Kapıya gittiler. O kadar şiddetli çalınmıştı ki, bir devle karşılaşmayı bekliyordu Sofie. Ama çiçekli elbisesi, sarı saçlarıyla küçük bir kız duruyordu kapıda. Biri kırmızı, biri mavi iki şişe tutuyordu.</p>

  <p>"Merhaba" dedi Sofie. "Kimsin sen?"</p>

  <p>"Adım Alice" dedi kız reverans yaparak.</p>

  <p>Alberto omuz silkerek konuştu:</p>

  <p>"Tahmin etmiştim. 'Alice Harikalar Diyarı'nda'"</p>

  <p>"Ama buraya nasıl gelmiş?"</p>

  <p>Soruya Alice cevap verdi:</p>

  <p>"Harikalar Diyarı'nın kesinlikle hiçbir sınırı yoktur. Yani her yerdedir. Birleşmiş Milletler gibi. Zaten Harikalar Diyarı'nın Birleşmiş Milletler'de onur üyesi olması gerekir. Her komisyonda temsilcilerimiz bulunmalı. Zaten Birleşmiş Milletler de insanların hayallerinin ürünü."</p>

  <p>"Al işte, binbaşı konuştu," diye dalga geçti Alberto. Sofie sordu:</p>

  <p>"Buraya neden geldin peki?"</p>

  <p>"Sana felsefe şişelerini vermek için."</p>

  <p>Küçük şişeleri Sofie'ye uzattı. İkisi de beyaz camdandı, ama birindeki sıvı kırmızı, diğerindeki maviydi. Kırmızı şişede <span class="f9">"BENİ İÇ!",</span> mavi şişede ise <span class="f9">"BENİ DE İÇ!"</span> diye yazılıydı.</p>

  <p>O sırada beyaz bir tavşan hızla koşarak kulübeye geldi. İki bacağının üstünde dik olarak koşuyordu. Bir yelekle bir ceket vardı üstünde. Kulübeye varınca yeleğinden bir saat çıkarıp söylendi: "Çok geç kaldım, çok geç kaldım..."</p>

  <p>Sonra aynı hızla koşmayı sürdürdü. Alice de peşinden koştu. Gitmeden önce yine bir reverans yaparak:</p>

  <p>"İşte yine aynı şey," dedi.</p>

  <p>"Kraliçe'ye ve Dina'ya selam söyle," diye seslendi Sofie ardından.</p>

  <p>Alice gözden kaybolmuştu. Alberto ile Sofie merdivende durup şişelere baktılar.</p>

  <p>"<span class="f9">BENİ İÇ</span> ve <span class="f9">BENİ DE İÇ!"</span> diye okudu Sofie yazıları. "Bilmem buna cesaret edebilir miyim. Zehirli olmasınlar?"</p>

  <p>Alberto omuz silkti.</p>

  <p>"Şişeler binbaşıdan geliyor. Ondan gelen her şey de bilinçten ibaret. Yani düşünce suyu bunlar."</p>

  <p>Sofie mantarı çıkarıp kırmızı şişeyi dikkatle ağzına götürdü. Tatlı ve garip bir içecekti bu. Ama aynı zamanda Sofie'nin etrafındaki dünya tümüyle değişivermişti. Önce gölün, ormanın ve kulübenin görüntüleri iç içe geçti. Sonra Sofie bir başka kişi gördüğünü sandı ve bu kişi de yine kendisiydi. Alberto'ya baktı, o da sanki kendisinden bir parça gibiydi.</p>

  <p>"Tuhaf" dedi. "Birdenbire gördüğüm her şey birbirine bağlandı sanki. Her şey tek bir bilinçmiş gibi geliyor bana."</p>

  <p>Alberto omuz silkti, ama Sofie'ye sanki kendisi omuz silkmiş gibi geliyordu.</p>

  <p>"Bu Panteizm ya da Teklik felsefesi" dedi Alberto. "Romantiklerin evrensel ruh kavramı böyleydi. Her şeyi tek ve kocaman bir 'ben' halinde yaşantıladılar. Hegel de bir yandan tek bir bireyi unutmadan bir yandan da her şeyi aynı dünya aklının ifadesi olarak kavradı."</p>

  <p>"Öbür şişedekini de içsem mi?"</p>

  <p>"Üstünde öyle yazıyor."</p>

  <p>Sofie mavi şişenin de mantarını çekip büyük bir yudum içti. Bunun tadı biraz daha serinletici ve ekşiydi. Ama yine ani bir değişim gerçekleşti. Kırmızı sıvının etkisi bir anda kayboldu, her şey yerli yerine oturuverdi. Alberto yine Alberto, ormandaki ağaçlar yine birer ağaç olmuşlar, küçük göl de eski yerini almıştı. Ama bu da sadece bir saniye sürdü. Sonra Sofie'nin gördüğü her şey birbirinden ayrıldı. Orman orman olmaktan çıkmıştı, ama en küçük bir ağaç bile başlı başına bir dünya haline gelmiş, en küçük bir dal, hakkında binlerce masalın anlatılabileceği bir maceraya dönüşmüştü. Küçük göl sonsuz bir deniz gibiydi şimdi —çok derin ya da büyük olduğundan değil, son derece ilginç dalgaları milyarlarca ayrıntıyla parıldadığı için. Sofie ömrünün geri kalanını sırf bu gölü izleyerek geçirebileceğini fark etti. Ama yine de kavranamaz bir sır olarak kalacaktı göl belli ki.</p>

  <p>Sofie'nin bakışları gölden bir ağaca doğru yükseldi. Üç küçük serçe komik bir oyun oynuyordu orada. Kırmızı sıvıyı içtiğinde de aynı ağaca tünemişlerdi aslında, ama Sofie pek fark etmemişti onları. Kırmızı içecek zıtlıkları ve bireysel farkları silmişti.</p>

  <p>Üzerinde durduğu taştan inip çimlere diz çöktü Sofie. Ve orada da yeni bir dünya keşfetti. Sanki iyice derine dalmış, sonra denizin dibinde birden gözlerini açıvermişti. Ot ve yaprak yığınları yaşam kaynıyordu. Emin ve enerjik adımlarla bir yosun tabakasında ilerleyen bir örümcek, bir çalının gövdesinde yukarı aşağı hareket eden kırmızı bir yaprak biti, hep birlikte harıl harıl çalışan küçük bir karınca ordusu gördü Sofie. Ama her karıncanın bacaklarını oynatışı da kendine göreydi.</p>

  <p>Sofie'yi en çok şaşırtan durum, ayağa kalkıp hâlâ kapının eşiğinde durmakta olan Alberto'yu görünce ortaya çıktı. Birden olağandışı bir varlık gibi geldi ona Alberto. Sanki başka bir gezegendenmiş ya da şu anda Sofie'nin yaşamakta olduğundan farklı bir başka masalın içinden çıkmış gibi. Aynı zamanda kendi kendini de benzersiz ve olağandışı bir kişi gibi hissetti Sofie: Yalnızca bir insan, yalnızca on beş yaşında bir kız değildi, Sofie Amıındsen'di o ve başka bir Sofie Amundsen daha yoktu.</p>

  <p>"Ne görüyorsun?" diye sordu Alberto.</p>

  <p>"Senin çok acayip bir varlık olduğunu."</p>

  <p>"Vay canına!"</p>

  <p>"Sanırım başka bir insan olmanın nasıl bir şey olduğunu hiçbir zaman anlamayacağım. Şu koca dünyada birbirinin aynı iki insan yok ki."</p>

  <p>"Ya orman nasıl?"</p>

  <p>"Artık bütünlüğü yok. Sayısız tuhaf masaldan oluşmuş koca bir evren o."</p>

  <p>"Tahmin etmiştim. Mavi şişe Bireycilik. Romantizmin Teklik felsefesine <i>Sören Kierkegaard</i>'ın gösterdiği tepki bu. Masal yazarı Hans Christian Andersen'in Kierkegaard'la çağdaş olması da rastlantı değil. O da doğadaki ayrıntı zenginliğini çok iyi yakalayabilen bir bakışa sahipti. Yüz yıl önce Leibniz'te de görülen bir özellikti bu. Kierkegaard nasıl Hegel'e tepki gösterdiyse, Leibniz de Spinoza'nın Teklik felsefesine karşı çıkmıştı."</p>

  <p>"Ne dediğini duyabiliyorum; ama bir yandan da bana öyle komik geliyorsun ki her an bir kahkaha patlatabilirim."</p>

  <p>"Anlıyorum. Öyleyse kırmızı şişeden bir yudum daha içiver. Sonra da hemen şu merdivene oturalım. Bugünkü konuşmamızı bitirmeden önce, biraz da Kierkegaard'dan söz etmeliyiz."</p>

  <p>Oturdular. Sofie kırmızı şişeden küçük bir yudum aldı. Her şey yeniden bir araya geliyordu şimdi. Hattâ biraz fazla bütünleşiyordu, çünkü Sofie bir kez daha farklılıkların önemsiz olduğu hissine kapılmaya başlamıştı. Mavi şişenin ağzını şöyle bir yaladı ve dünya yine eskisi gibi oldu, Alice'in şişeleri getirmesinden önceki haline döndü.</p>

  <p>"Ama hangisi <i>doğru</i> bunların?" diye sordu Sofie. "Dünyanın aslında nasıl olduğunu kırmızı şişe mi yoksa mavi şişe mi görmemizi sağlıyor?"</p>

  <p>"İkisi de Sofie. Romantiklerin yanıldığını söyleyemeyiz, çünkü aslında tek bir gerçeklik var. Ama biraz tek yanlıydılar."</p>

  <p>"Ya mavi şişe?"</p>

  <p>"Sanırım o şişeden Kierkegaard da birkaç büyük yudum içmişti. Bireye çok önem veriyordu. Bizler sadece kendi 'çağımızın çocukları' değiliz. Herbirimiz tek bir kez yaşayan bireyleriz ayrıca."</p>

  <p>"Bu Hegel'i pek ilgilendirmemişti galiba."</p>

  <p>"Hayır, onu tarihin genel hatları ilgilendiriyordu. İşte Kierkegaard'ı öfkelendiren de buydu. Romantiklerin Teklik felsefesi ile Hegel'in Tarihselciliğinin bireyden kendi yaşamına ilişkin sorumluluğu çekip aldığını düşünüyordu Kierkegaard. Hegel ve romantikleri aynı kefeye koyuyordu."</p>

  <p>"Öfkesini anlayabiliyorum."</p>

  <p>"Sören Kierkegaard 1813'te Kopenhag'da doğdu. Babası tarafından çok sıkı bir şekilde eğitildi. Dindar ve içe kapalı yanını da babasından aldı."</p>

  <p>"Bak bu pek iyi olmamış."</p>

  <p>"Öyle. Bu içe kapalılık yüzünden gençliğinde nişanlısından ayrılmak zorunda kaldı ve bu Kopenhag burjuvazisi tarafından hiç hoş karşılanmadı. Genç yaşta dışlanmış, aşağılanmıştı Kierkegaard. Neyse, zamanla o da çevresine diş geçirmeyi bildi ve giderek Ibsen'in daha sonra "halk düşmanı" dediği türden bir kişi haline geldi."</p>

  <p>"Sırf bozulan bir nişan yüzünden mi?"</p>

  <p>"Hayır, sadece ondan değil. Özellikle yaşamının sonuna doğru Kierkegaard tüm Avrupa kültürüne sert eleştiriler yöneltti. 'Bütün Avrupa iflasın eşiğinde' diyordu. Tutkuların ve bağlılığın olmadığı bir dönemdi bu onun gözünde. Kilisenin aldırışsız bir ılımlılık göstermesini de şiddetle yeriyordu. 'Pazar günü Hıristiyanlığı' dediği şeyi eleştirirken dur durak bilmiyordu."</p>

  <p>"Şimdilerde 'Kiliseye kabul töreni Hıristiyanlığı'ndan söz edebiliriz herhalde. Çoğu kişi sırf hediye almak için katılıyor bu törene."</p>

  <p>"Haklısın. Kierkegaard için Hıristiyanlık aynı zamanda hem o kadar güçlü ve etkileyici hem de o kadar akıl dışıydı ki, ancak ya evet ya da hayır denebilecek bir şeydi. 'Birazcık' ya da 'bir dereceye kadar' Hıristiyan olmak mümkün değildi. Çünkü Tanrı, yani İsa ya Paskalya'da gökyüzüne yükselmiş ya da yükselmemişti. Ve eğer gerçekten öldükten sonra dirildiyse, gerçekten bizim için öldüyse, bu o kadar önemli bir şeydi ki, tüm hayatımızı belirlemesi gerekirdi."</p>

  <p>"Anlıyorum."</p>

  <p>"Kierkegaard yaşadığı dönemde kilisenin ve insanların pek çoğunun dinî sorular karşısında aşırı rasyonalist bir tutum aldıklarını gördü. Bu onun için kabul edilemez bir şeydi. Din ve akıl ateş ve su gibiydi. Hıristiyanlığı 'doğru' olarak kabul etmek yeterli olamazdı. Hıristiyanlık inancı demek, İsa'nın izinde gitmek demekti."</p>

  <p>"Hegel'le ne ilgisi var peki bunun?"</p>

  <p>"Hmm... Pek yok. Belki de işe yanlış ucundan başladık."</p>

  <p>"Öyleyse bence geri vitese takıp yeniden başla."</p>

  <p>"Kierkegaard daha on yedi yaşında tanrıbilim okumaya başlamıştı, ama giderek felsefî meselelere ilgi duydu. 27 yaşında 'İroni Kavramı' başlıklı master tezini yazdı. Bu çalışma romantik ironi kavramıyla ve romantiklerin yanılsamayla sürdürdükleri bağlayıcı olmayan keyfî oyunla bir hesaplaşmadır. Romantik ironinin karşısına 'sokratik ironi'yi çıkardı Kierkegaard. Sokrates de bir üslup aracı olarak ironiden yararlanmış, ama bunu dinleyicilerinin yaşamı daha da ciddiye almasını sağlamak için yapmıştı. Kierkegaard'ın gözünde Sokrates, romantiklerin tersine, varoluşçu bir düşünürdü, yani kendi varoluşunu bütünüyle felsefî düşünüşüne katan biriydi."</p>

  <p>"Yaa..."</p>

  <p>"Kierkegaard nişanı bozduktan sonra 1841'de Berlin'e gitti. Özellikle Schelling'in derslerini izledi."</p>

  <p>"Hegel'le de karşılaştı mı Berlin'de?"</p>

  <p>"Hayır, Hegel on yıl önce ölmüştü. Ama ruhu hâlâ hem Berlin'e hem de Avrupa'nın büyük bir bölümüne hâkimdi. Hegel'in 'sistemi' düşünülebilecek bütün sorulara getirilen toplu bir açıklama gibi görülüp kullanılıyordu. Kierkegaard bunun karşıtı bir tavır sergiledi, Hegel'in söz ettiği 'nesnel doğrular'ın tek tek insanların varoluşu açısından hiçbir önem taşımadığını belirtti."</p>

  <p>"Ne tür doğrular önemliydi öyleyse?"</p>

  <p>"Kierkegaard'a göre büyük D ile yazılan Doğru'yu aramaktan çok, bireyin yaşamı açısından önem taşıyan doğruları aramak önemliydi. "Benim için doğru"yu bulmanın önemli olduğunu söylüyordu. Yani 'sistemin karşısına bireyi —ya da <i>tek tek insanları</i>— çıkardı. Kierkegaard'a göre Hegel kendisinin de yalnızca bir insan olduğunu unutmuştu. Kafası düşüncelerle dolu saygıdeğer Bay Profesör, bütün varoluşu açıklarken kendi adını ve insan olduğunu unutmuştur. O bir paragrafın muhteşem 3/8'i değil, sadece bir insandır."</p>

  <p>"Peki ama Kierkegaard insan deyince ne anlıyordu bundan?"</p>

  <p>"Buna öyle genel bir cevap verilemez. İnsan doğasını ya da insan denen 'varlığı' genel geçerli bir şekilde betimlemek Kierkegaard'ı hiç ilgilendirmiyordu. Asıl önemli olan tek bir kişinin <i>varoluşuydu.</i> İnsan kendi varoluşunu yazı masasının başında yaşamaz. Biz insanlar ancak eylemde bulunduğumuz zaman —özellikle de önemli bir <i>seçim</i> yapmak gerektiğinde— varoluşumuz karşısında tavır almış oluruz. Buddha hakkında bir öykü Kierkegaard'ın ne demek istediğini açıklayabilir."</p>

  <p>"Buddha mı?"</p>

  <p>"Evet, çünkü Buddha'nın felsefesi de insanın varoluşunu çıkış noktası yapar. Günün birinde bir rahip Buddha'nın önemli sorulara, örneğin dünyanın ya da insanın ne olduğu sorularına açık seçik yanıtlar getirmediğini söyler. Buddha buna karşılık zehirli bir okla yaralanmış birinden söz eder. Bu insan hiçbir zaman kuramsal bir merakla okun neden yapıldığını, hangi zehire batırıldığını ya da nasıl bir açıdan atıldığını merak etmeyecektir."</p>

  <p>"Birinin oku çıkarıp yarasını iyileştirmesini ister herhalde."</p>

  <p>"Tabii, öyle değil mi? Bu onun için varoluşsal bir öneme sahiptir. Hem Buddha hem de Kierkegaard ancak kısa bir süre için var olduklarını kuvvetle hissediyordu. Ve öyle olunca da insanın masanın başına oturup dünya tini hakkında fikir karalayacak hali olmaz."</p>

  <p>"Anlıyorum."</p>

  <p>"Kierkegaard ayrıca doğrunun 'öznel' olduğunu da söylemiştir. Ama bununla kastettiği, ne düşündüğümüz ya da ne söylediğimizin fark etmediği değildir. Sadece gerçekten önemli olan doğruların <i>kişisel</i> olduğunu kastediyordu. Ancak bu tür doğrular 'benim için doğru'dur.</p>

  <p>"Böyle öznel bir doğruya örnek verebilir misin?"</p>

  <p>"Örneğin Hıristiyanlığın doğru olup olmadığı önemli bir sorudur. Kierkegaard'a göre bu soruya teorik ya da akademik bir tarzda yaklaşılamaz. Kendi varoluşunun farkında olan biri için bir ölüm kalım meselesidir bu. Sırf tartışma hevesiyle ele alınamaz. Büyük bir tutkuyla yaklaşacağımız bir konudur."</p>

  <p>"Anlıyorum."</p>

  <p>"Eğer suya düşmüşsen, boğulup boğulmayacağın sorusu senin için teorik bir şey değildir. Suda timsahların bulunup bulunmadığı da ne ilginçtir ne de sıkıcı. Yaşamla ölüm arasında bir sorudur."</p>

  <p>"Doğru gerçekten!"</p>

  <p>"Dolayısıyla, Tanrı'nın olup olmadığına ilişkin felsefî soru ile bireyin bu soruyla olan ilişkisi arasında ayrım yapmalıyız. Böyle sorular karşısında birey tek başınadır. Ve ancak <i>inanç</i> yoluyla yaklaşabileceğimiz sorulardır bunlar. Akılla kavrayabileceğimiz şeyler Kierkegaard için pek önemli değildi."</p>

  <p>"Bak bunu açıklaman gerekecek işte."</p>

  <p>"8+4=12, Sofie. Bunu kesinlikle bilebiliriz. Descartes'tan beri tüm filozofların sözünü ettiği akla ait doğrulardan biridir bu. Peki ama akşam duasında bunu söylesek olur mu? Ölüm döşeğindeyken buna mı kafa yoracağız? Hayır, bu tür doğrular istedikleri kadar 'nesnel' ve 'genel' olsunlar, bireyin varoluşu açısından bir şey ifade etmezler."</p>

  <p>"Ya inanç?"</p>

  <p>"Yanlış bir şey yaptığında, ilgili kişinin seni bağışlayıp bağışlamadığını bilemezsin. Ama işte bu yüzden senin için bunun varoluşsal bir önemi vardır. Canlı bir ilişki içinde olduğun bir sorudur bu. Başka birinin senden hoşlanıp hoşlanmadığını da bilemezsin. Olsa olsa umabilirsin ya da buna inanabilirsin. Yine de, üçgenin iç açılarının toplamının 180° olduğu gibi tartışılamaz bir doğrudan çok daha önemlidir bu senin için. İlk kez öpüşen biri de 'nedensellik yasasını' ya da Kant'taki 'algının biçimleri'ni düşünüyor olamaz."</p>

  <p>"Olur mu hiç!"</p>

  <p>"İnanç, özellikle dinî sorular söz konusu olduğunda önemlidir. Kierkegaard diyor ki, Tanrı'yı nesnel olarak kavrayabilsem, inanmam ona, ama işte tam da bunu yapamadığım için inanmak zorundayım. Ve eğer inancımı korumak istiyorsam, şunu unutmamalıyım: Nesnel bilinmezliğe sıkı sıkı sarılmalıyım; denizin 70.000 kulaç dibinde de olsam —yine de inanmalıyım."</p>

  <p>"Bu biraz zor bir anlatım oldu."</p>

  <p>"Daha önce birçokları Tanrı'nın varlığını ispat etmeye ya da en azından akıl yoluyla kavramaya çalışmıştı. Ama bu tür Tanrı kanıtlarıyla ya da tezlerle uğraşan ve yetinenler inancı ve dinî içtenliği yitirir aslında. Çünkü asıl önemli olan Hıristiyanlığın doğru olup olmadığı değil, benim için doğru olduğudur. Ortaçağ'da da dile getirilmişti bu düşünce: 'Credo quia absurdum.'"</p>

  <p>"Hadi ya, demek böyle!"</p>

  <p>"Yani: İnanıyorum, çünkü akla aykırı. Eğer Hıristiyanlık başka yönlerimize değil de akla seslenseydi, bir inanç meselesi olmayacaktı."</p>

  <p>"Hah, şimdi anladım işte."</p>

  <p>"Böylece Kierkegaard'ın 'varoluş', 'öznel doğru' ve 'inanç' deyince ne anladığını görmüş olduk. Bu üç kavrama onu götüren yol felsefe geleneğine ve özellikle Hegel'e yönelttiği eleştiriden geçiyordu. Ama bunda bütün bir uygarlık eleştirisi de yatıyor aynı zamanda. Modern kent toplumunda insanın 'kitle' ya da 'kamuoyu' haline geldiğini söylüyordu Kierkegaard. Kitlenin ilk göze batan özelliği de hiçbir bağlayıcı yanı olmayan laf ebelikleriydi. Bugün aynı şeye 'uzlaşmacılık' diyebiliriz belki, yani herkesin tutkusuzca aynı şeyi 'düşünmesi' ve 'savunması'".</p>

  <p>"Kierkegaard, Jorunn'ün anne babasıyla tanışsa, kimbilir ne düşünürdü haklarında."</p>

  <p>"Başkalarına karşı biraz insafsız olduğunu söyleyebiliriz. Çok keskin ve alaycı bir dili vardı. Örneğin şöyle yazmıştı: 'Kitle yanılgıdır.' Ya da: 'Doğru her zaman azınlıktadır.' Çoğu insanın varoluşla ilişkisinin oyuna benzediğini de söylemişti."</p>

  <p>"Barbie bebekleri toplamak yine neyse, insanın kendisinin bir Barbie bebek olması daha da kötü."</p>

  <p>"Bu da bizi Kierkegaard'da karşımıza çıkan 'yaşamın üç aşaması' öğretisine getiriyor."</p>

  <p>"O da ne öyle?"</p>

  <p>"Kierkegaard'a göre varoluşun üç biçimi olabilir. Kendi kullandığı sözcüklerle bu üç 'aşama' şunlardır: 'estetik aşama', 'etik aşama' ve 'dinî aşama'. 'Aşama' sözcüğünü kullanmakla, ilk iki aşamada bulunan bir insanın ani bir sıçramayla daha yüksek bir aşamaya geçmesinin mümkün olduğunu da belirtmek istiyor. Ama Kierkegaard'a göre birçok insan ömrünü sadece bir aşamada kalarak tamamlar."</p>

  <p>"İddiaya girerim ki birazdan bunları açıklayacaksın. Hem ben hangi aşamadayım, onu da merak ettim doğrusu."</p>

  <p><i>"Estetik aşamada</i> bulunan biri hep günü gününe yaşar ve haz peşinde koşar. Bir şeyin iyi olması güzel, hoş ya da keyif verici olması demektir. Böyle bir insanın tümüyle duyular dünyasında yaşadığını söyleyebiliriz. Estetik eğilimli insan hazlarının ve ruh hallerinin elinde bir oyuncak gibidir. Sıkıcı gelen her şey kötüdür onun için."</p>

  <p>"Tamam sağol, sanırım bu tavrı iyi tanıyorum."</p>

  <p>"Tipik bir romantiğin yer aldığı aşamadır bu, çünkü sadece duyusal hazları kapsamaz. Gerçeklikle —ya da örneğin sanatla veya felsefeyle— oyun benzeri ciddi olmayan bir ilişki içinde bulunan biri de estetik aşamada yaşamaktadır. Hattâ hüzün ve acı karşısında bile estetik bir tutum içinde olabilir insan ya da bunları 'izlemekle' yetinebilir. O zaman da gösterişçilik egemen olur hayata. Ibsen, Peer Gynt'te bunun tipik bir örneğini çizmiştir."</p>

  <p>"Sanırım Klerkegaard'ın nasıl bir şey kastettiğini anladım."</p>

  <p>"Ne dersin, bu aşamada olduğunu düşünüyor musun?"</p>

  <p>"Pek değil. Ama bana biraz binbaşıyı hatırlatıyor."</p>

  <p>"Evet belki Sofie. Ama bu söz de yine zevksiz bir romantik ironi örneği oldu. Ağzına acı biber sürmeli senin."</p>

  <p>"Ne dedin, anlamadım?"</p>

  <p>"Boşver, senin suçun değil zaten."</p>

  <p>"Devam et en iyisi."</p>

  <p>"Estetik aşamada yaşayan biri kolayca kaygı ve boşluk duygularına kapılıverir. Ama bu duyguları yaşıyorsa, o zaman umut da var demektir. Klerkegaard için <i>kaygı</i> neredeyse olumlu bir şeydir. Kişinin bir 'varoluşsal durumda' bulunduğunu gösterir. Bu kişi daha yüksek bir aşamaya sıçrama yapıp yapmayacağına kendi karar verebilecektir. Bu ya gerçekleşir ya da gerçekleşmez. İnsan gerçekten sıçramadıysa, 'neredeyse sıçramış' olmak bir işe yaramaz. Ya olur ya da olmaz. Senin yerine başka biri de yapamaz bu sıçramayı. Kendin karar vermeli, kendin sıçramalısın."</p>

  <p>"Alkolden ya da uyuşturucudan kurtulmak gibi yani."</p>

  <p>"Evet olabilir. Klerkegaard'ın böyle bir karardan söz edişi biraz da gerçek sezginin insanın içinden geldiğini söyleyen Sokrates'i hatırlatıyor. Estetik aşamadan etik ya da dinî bir yaşam tarzına geçişi sağlayan karar da insanın içinden gelmeli. Ibsen de Peer Gynt'te aynen bunu anlatır. Böyle iç daralması ve ümitsizlikten kaynaklanan varoluşsal seçme eyleminin ustaca bir anlatımını da Rus yazar <i>Dostoyevski</i>'nin Raskolnikov'u anlattığı bir romanında buluyoruz: <i>Suç ve Ceza."</i></p>

  <p>"Bakalım. Yani Klerkegaard'a göre işi ciddiye alan biri başka bir yaşam tarzına geçecektir, öyle mi?"</p>

  <p>"Evet. Ve belki <i>etik</i> aşamada yaşamaya başlayacaktır. Bu aşamada ciddi bir tutum söz konusudur. Ahlakî ölçütlere dayanarak karar verilir. Kant'ın görev ahlakını da hatırlarsan, ahlak yasasına göre yaşamaya çalışmamızı istiyordu. Kant gibi Kierkegaard'da öncelikle insanın karakter yapısı üzerinde durur. Asıl önemli olan insanın neyi doğru neyi yanlış saydığı değil, doğru ya da yanlış bir şey karşısında tavır alma kararlılığıdır. Oysa estetik aşamada bulunan biri sadece neyin eğlenceli, neyin cansıkıcı olduğuyla ilgilidir."</p>

  <p>"Böyle yaşayınca insan biraz fazla ciddi olmaya başlamaz mı dersin?"</p>

  <p>"Olur tabii. Ama Kierkegaard bu etik aşamayla da yetinmemiştir. Görev tutkunu bir insan da sonunda bu görev bilincinden ve düzenli yaşamdan bıkabilir. Böyle bir aşırılık ve yorgun düşme duygusunu yaşamış olanlar hayli fazladır. Bunlardan bazıları estetik aşamaya geri de dönebilir üstelik. Ama diğerleri yeni bir sıçramayla daha yüksek bir aşamaya geçer, yani dinî aşamaya. Asıl büyük sıçramayı gerçekleştirerek, inanç sularının '70.000 kulaç derinine' dalarlar. İnancı estetik hazlara ve aklın buyruklarına tercih ederler. Kierkegaard'ın ifadesiyle, 'yaşayan Tanrı'nın ellerine düşmek korkunçtur' belki, ama insan artık kendi yaşamıyla barışabilecektir."</p>

  <p>"Yani Hıristiyanlık sayesinde."</p>

  <p>"Evet, Kierkegaard için dinî aşama Hıristiyanlık anlamına geliyordu. Buna rağmen, felsefesinden etkilenenler arasında Hıristiyan olmayan birçok düşünür de vardı. Yirminci yüzyılda Kierkegaard'dan esinlenmiş olan Varoluşçuluk felsefesi ortaya çıktı."</p>

  <p>Sofie saate baktı.</p>

  <p>"Saat neredeyse yedi. Eve gitmem şart. Yoksa annem deliye döner."</p>

  <p>Felsefe öğretmenine el sallayarak göldeki kayığa doğru koştu.</p>
</body>
</html>
