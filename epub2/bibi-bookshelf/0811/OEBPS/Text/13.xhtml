<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3>KARTPOSTALLAR</h3>

  <h4 class="sigil_not_in_toc">...kendi kendime sıkı bir<br />
  sansür uyguluyorum...</h4>

  <p>Birkaç gün boyunca felsefe öğretmeninden posta gelmedi. 17 Mayıs Perşembe Norveç'in ulusal bayramıydı. Ayın 18'inde de okul yoktu.</p>

  <p>16 Mayıs Çarşamba günü okuldan eve dönerlerken, Jorunn beklenmedik bir öneri yapıverdi:</p>

  <p>"Çadırlarımızı alıp kamp yapalım mı?"</p>

  <p>Sofie'nin ilk aklına gelen, uzun süre evden ayrı kalmak istemediğiydi.</p>

  <p>Sonra kendini toparlayıp cevap verdi:</p>

  <p>"Tabii, çok hoş olur."</p>

  <p>İki saat sonra Jorunn koca bir sırt çantasıyla Sofie'lere gelmişti bile. Sofie'nin sırt çantası ve çadırı hazırdı. Ayrıca uyku tulumları, kalın giysiler, şişme yataklar, el fenerleri, çay dolu büyük termoslar ve lezzetli yiyecekler almayı da ihmal etmemişlerdi.</p>

  <p>Sofie'nin annesi saat beşe doğru eve geldiğinde, neler yapıp nelerden kaçınmaları gerektiği konusunda bir hayli nasihat dinlemek zorunda kaldılar. Nerede kamp kuracaklarını da bilmek istiyordu.</p>

  <p>Tiurtoppen'e gitmek istediklerini söylediler. Sabaha karşı yaban horozlarını duyarlardı belki de orada.</p>

  <p>Sofie bu kamp yerini seçerken başka bir şey daha düşünmüştü. Aklında kaldığı kadarıyla, Tiurtoppen Binbaşının Kulübesi'ne pek uzak değildi. İçinden bir şey onu oraya çekiyordu, ama bir daha tek başına kulübeye girmeye cesaret edemeyeceği de kesindi.</p>

  <p>Sofie'lerin bahçe kapısının önündeki açıklıktan geçerek orman yoluna koyuldular. Tanrı ve dünya hakkında konuşuyorlardı. Felsefe konularına biraz ara vermiş olmak hoşuna gidiyordu Sofie'nin.</p>

  <p>Saat sekize doğru Tiurtoppen yakınındaki bir düzlükte çadırı kurmuşlardı bile. Geceleme için gereken hazırlıkları tamamladılar, uyku tulumlarını önceden açıp serdiler, iyice doyana kadar yiyip içtikten sonra Sofie arkadaşına sordu:</p>

  <p>"Binbaşının Kulübesinden bahsedildiğini duydun mu hiç?"</p>

  <p>"Binbaşının Kulübesi mi?"</p>

  <p>"Ormanın bir köşesinde böyle bir kulübe var, küçük bir gölün kıyısında. Eskiden tuhaf bir binbaşı otururmuş orada, onun için de adı Binbaşının Kulübesi olmuş."</p>

  <p>"Peki şimdi oturan var mı?"</p>

  <p>"Gidip bir bakalım mı?"</p>

  <p>"Peki ama nerede?"</p>

  <p>Sofie kolunu ağaçlara doğru uzatarak cevapladı bu soruyu.</p>

  <p>Jorunn pek gitmek istemiyordu aslında, ama sonunda yola çıktılar. Güneş ufka iyice yaklaşmıştı.</p>

  <p>Önce yüksek çamların arasından ilerlediler, sonra da sık ve dikenli çalılıkları aşmaları gerekti. Sonunda bir patikaya ulaştılar. Sofie'nin pazar sabahı yürüdüğü yol olabilir miydi bu?</p>

  <p>Öyleydi. Çok geçmeden yolun sağ tarafındaki ağaçların arasından parıldayan bir şeye işaret etti Sofie.</p>

  <p>"İşte orada," dedi.</p>

  <p>Az sonra gölün kıyısında duruyorlardı. Sofie karşı kıyıdaki kulübeye baktı. Bütün panjurlar kapalıydı bu kez. Kırmızı ev alabildiğine terk edilmiş bir görüntü sunuyordu.</p>

  <p>Jorunn etrafa bakındı.</p>

  <p>"Karşı kıyıya yüzmemiz mi gerekiyor," diye sordu.</p>

  <p>"Hayır, kürek çekeceğiz."</p>

  <p>Sofie kayığı gösterdi. Geçen defaki yerinde duruyordu kayık.</p>

  <p>"Sen daha önce geldin mi buraya?"</p>

  <p>Sofie başını salladı iki yana. Kulübeye yaptığı ziyareti arkadaşına anlatmak çok karmaşık bir iş olacaktı. Anlatmaya kalksa, Alberto Knox ve felsefe derslerinden bahsetmemeyi nasıl başaracaktı?</p>

  <p>Gölde kürek çekerken şakalaşıp gülüştüler. Karşı kıyıya geldiklerinde Sofie kayığı büyük bir özenle karaya çekti. Az sonra kulübenin kapısındaydılar. Jorunn kapı koluna uzandı. Evde kimsenin oturmadığı besbelliydi nasıl olsa.</p>

  <p>"Kilitli. Zaten başka ne beklenirdi ki."</p>

  <p>"Belki bir anahtar bulabiliriz," dedi Sofie.</p>

  <p>Temel duvarının taşları arasındaki boşlukları araştırmaya koyuldu.</p>

  <p>"Boş ver canım, gel çadıra dönelim," dedi Jorunn birkaç dakika sonra.</p>

  <p>Ama tam o anda "İşte buldum! Buldum!" diye bağırdı Sofie.</p>

  <p>Zafer kazanmış gibi havaya kaldırdı anahtarı. Sonra kilide soktu ve kapı açılıverdi.</p>

  <p>İki arkadaş hırsız gibi sessizce eve girdi, içerisi soğuk ve karanlıktı.</p>

  <p>"Bir şey görünmüyor," dedi Jorunn.</p>

  <p>Ama Sofie bunu da düşünmüştü. Cebinden bir kibrit kutusu çıkardı, ilk kibrit daha sönmeden, kulübenin bomboş olduğunu görmüşlerdi. Sofie bir kibrit daha yaktı ve şöminenin üstündeki dövme demirden şamdanda küçük bir mum durduğunu gördü. Üçüncü bir kibritle mumu yaktı. Küçük oda her tarafı görebilecekleri kadar aydınlanmıştı artık.</p>

  <p>"Küçücük bir mumun bunca karanlığı aydınlığa çevirmesi garip değil mi?" diye sordu Sofie.</p>

  <p>Arkadaşı başını salladı.</p>

  <p>"Ama bir noktada ışık karanlığın içinde kayboluyor," diye devam etti Sofie sözüne. "Aslında karanlık diye bir şey yok. Yalnızca ışığın yokluğu var."</p>

  <p>"Hay Allah! Ne de tuhaf şeyler söylüyorsun böyle. Haydi gidelim."</p>

  <p>"Önce aynaya bakalım."</p>

  <p>Sofie aynen daha önceki gibi konsolun üstünde duran pirinç aynayı gösterdi.</p>

  <p>"Ne kadar güzel..."</p>

  <p>"Ama bu sihirli bir ayna."</p>

  <p>"Ayna, ayna, söyle bana. En güzel kim bu dünyada?"</p>

  <p>"Şaka yapmıyorum, Jorunn. Sanırım bu aynaya bakınca, arkasındaki bir şeyi görebiliyorsun."</p>

  <p>"Hani hiç gelmemiştin buraya? Beni böyle korkutmaktan ne zevk alıyorsun?"</p>

  <p>Sofie bu soruyu yanıtlayamadı.</p>

  <p>"Affedersin."</p>

  <p>Ama Jorunn bu arada başka bir şeyle meşguldü; odanın bir köşesinde, yerde bir şey görmüştü. Gidip aldı.</p>

  <p>"Kartpostallar," dedi.</p>

  <p>Sofie derin bir nefes aldı.</p>

  <p>"Dokunma sakın! Duyuyor musun, onlara dokunamazsın!"</p>

  <p>Jorunn geri sıçradı. Kart destesini sanki elini yakıyormuş gibi bıraktı hemen. Düşen kartlar etrafa saçıldı. Birkaç saniye sonra gülmeye başladı.</p>

  <p>"Bildiğimiz kartpostallar bunlar."</p>

  <p>Jorunn yere oturup kartları topladı. Az sonra Sofie de oturdu yanına.</p>

  <p>"Lübnan... Lübnan... Lübnan... Bütün kartlar Lübnan'dan gönderilmiş," dedi Jorunn.</p>

  <p>"Biliyorum." Sofie ağlayacak gibiydi.</p>

  <p>"Demek ki gelmişsin daha önce buraya."</p>

  <p>"Demek ki gelmişim."</p>

  <p>Sofie kulübeye gelmiş olduğunu itiraf ederse, her şeyin daha kolay olacağını fark etmişti. Son günlerdeki esrarengiz olaylardan arkadaşına birazcık söz etmenin ne zararı olabilirdi ki?</p>

  <p>"Buraya geldikten sonra söylemek istemiştim."</p>

  <p>Jorunn kartları okumaya başlamıştı.</p>

  <p>"Hepsi de Hilde Møller Knag diye birine yollanmış."</p>

  <p>Sofie henüz bir tek karta bile dokunmuş değildi.</p>

  <p>"Bütün adres bu kadar mı?"</p>

  <p>Jorunn adresi okudu:</p>

  <p>"Hilde Møller Knag, Alberto Knox eliyle, Lillevann, Norveç."</p>

  <p>Sofie rahat bir nefes aldı. Kartlarda "Sofie Amundsen eliyle" diye yazmasından korkmuştu. Ancak şimdi alıp bakacak cesareti bulabildi.</p>

  <p>"28 Nisan... 4 Mayıs... 6 Mayıs... 9 Mayıs... hepsi de son birkaç günde damgalanmış."</p>

  <p>"Dahası da var. Bütün damgalar Norveççe. Bak işte, hem de BM Taburu! Pullar da Norveç pulları."</p>

  <p>"Sanırım bu hep böyle. Tarafsız olmaları gerek, onun için orda bir de Norveç postahanesi var."</p>

  <p>"Peki ama buraya nasıl geliyor mektuplar?"</p>

  <p>"Askerî uçaklarla herhalde."</p>

  <p>Sofie mumu yere bıraktı. Şimdi ikisi birlikte, kartlardaki yazıları okumaya başlamışlardı. Jorunn hepsini sıraya koydu ve ilk kartı okudu:</p>

  <blockquote class="ml2">
    <p class="ind i">Sevgili Hilde! İnan ki Lillesand'a, evime döneceğime çok seviniyorum. 23 Haziran akşamı erkenden Kjevik'te olacağım. 15. yaşgününe gelebilmeyi çok isterdim, ama biliyorsun askerî emirlere göre hareket etmek zorundayım. Bütün sevgimle büyük bir doğum günü hediyesi hazırlayacağıma söz verirsem, belki bu seni biraz teselli eder. Daima kızının geleceğini düşünen bir babadan sevgiler.</p>

    <p class="i">Not: Bu kartın bir kopyasını ortak bir tanıdığa yolluyorum. Nedenini yakında anlayacaksın Hildeciğim. Şimdilik çok esrarengiz bir havadayım, ama eminim bunu da anlayışla karşılıyorsundur.</p>
  </blockquote>

  <p>Sofie ikinci kartı alıp okudu:</p>

  <blockquote class="ind ml2">
    <p class="i">Sevgili Hilde! Burada hep günübirlik yaşıyoruz. İlerde Lübnan'da geçirdiğim bu ayları hatırlayacak olursam, herhalde aklıma sadece bekleyip durduğumuz gelecek. Yine de, 15. yaş günün için olabildiğince güzel bir armağan hazırlayabileyim diye, elimden gelen çabayı gösteriyorum. Şimdilik başka bir şey söyleyemem. Kendi kendime sıkı bir sansür uygulamaktayım. Sevgiler, Baban.</p>
  </blockquote>

  <p>İki arkadaş heyecan içinde nefes bile alamıyordu. İkisi de hiç konuşmuyor, sadece kartları okuyordu.</p>

  <blockquote class="ml2">
    <p class="ind i">Sevgili çocuğum! Aslında itiraflarımı sana beyaz bir güvercinle yollamak isterdim. Ama Lübnan'da uçuracak beyaz güvercin bulamıyoruz. Savaşın yakıp yıktığı bu ülkeye en çok gereken şey, beyaz güvercinler. Umarım BM günün birinde dünyada gerçekten barışı sağlar.</p>

    <p class="i">Not: Yaşgünü hediyeni başkalarıyla paylaşmayı düşünür müsün? Hele bir eve geleyim, o zaman buna da bir bakarız. Ama neden bahsettiğimi hâlâ bilmiyorsun ki!</p>

    <p class="i">İkimizi de düşünmek için bol bol zamanı olan babandan kucak dolusu sevgiler.</p>
  </blockquote>

  <p>Sonunda kartların altısı okunmuş, geriye bir tek kart kalmıştı.</p>

  <blockquote class="ml2">
    <p class="ind i">Sevgili Hilde! Doğum gününle ilgili bütün o sırları içimde tutacağım diye uğraşmaktan patlamak üzereyim. Her gün kimbilir kaç defa telefon edip her şeyi anlatmak geliyor içimden, kendimi zor tutuyorum. Bu arada hediye büyüyor da büyüyor. Ve tabii biliyorsun, bir şey ne kadar büyürse, onu kendimize saklamak da o derece zorlaşır. Sevgiler, Baban.</p>

    <p class="i">Not: Sofie adlı bir kızla tanışacaksın. Karşılaşmadan önce birbirinizi az çok tanımanız için, sana yazdığım bütün kartların kopyalarını ona da göndermeye başladım. Bakalım bunların kendisiyle ne ilgisi olduğunu yakında sezebilecek mi? Ne dersin Hildecik? Şimdilik o da senden daha fazlasını bilmiyor. Jorunn adında bir de kız arkadaşı var. Belki o biraz yardımcı olabilir.</p>
  </blockquote>

  <p>Jorunn ve Sofie bu son kartı okuduktan sonra birbirine baktı. Jorunn Sofie'nin bileğini yakalamıştı.</p>

  <p>"Korkuyorum," dedi.</p>

  <p>"Ben de."</p>

  <p>"Son karttaki damganın tarihi ne?"</p>

  <p>Sofie tekrar baktı karta.</p>

  <p>"16 Mayıs," dedi, "Yani bugün."</p>

  <p>"İmkânsız!" diye itiraz etti Jorunn. Biraz sinirlenmişti sanki.</p>

  <p>Damgaya dikkatle baktılar. Hiçbir hata olamazdı. Tarih açıkça okunuyordu: "16.05.90".</p>

  <p>"Olamaz bu," diye ısrar etti Jorunn. "Bunu kimin yazmış olabileceğini de hiç anlamıyorum. Bizi tanıyan biri olmalı. Ama bugün buraya geleceğimizi nasıl bilmiş?"</p>

  <p>Jorunn daha çok korkmuştu. Hilde ve babasıyla ilgili mesele Sofie için yeni bir şey değildi ne de olsa.</p>

  <p>"Sanırım aynayla bir ilgisi var bütün bunların."</p>

  <p>Jorunn bir kez daha dehşete kapıldı.</p>

  <p>"Ne yani, kartlar Lübnan'da damgalandığı anda aynadan geçerek buraya mı geldi?"</p>

  <p>"Daha iyi bir açıklama geliyor mu aklına?"</p>

  <p>"Hayır."</p>

  <p>"Zaten buradaki tek sır da bu değil."</p>

  <p>Sofie ayağa kalktı, mumu duvardaki iki resme doğru tuttu. Jorunn de eğilip o resimlere baktı.</p>

  <p>"Berkeley ve Bjerkely. Ne demek sence bu?"</p>

  <p>"Hiçbir fikrim yok."</p>

  <p>Mum sönmek üzereydi bu arada.</p>

  <p>"Gidelim!" dedi Jorunn, "Haydi!"</p>

  <p>"Tamam. Ama aynayı da almak istiyorum."</p>

  <p>Sofie bunu söyler söylemez doğruldu, beyaz konsolun üstünde asılı duran koca pirinç aynayı kaldırdı yerinden. Jorunn itiraz etmek istedi, ama Sofie'yi durdurmak mümkün değildi.</p>

  <p>Dışarı çıktılar. Etraf kapkaranlıktı. Bir mayıs gecesi bundan daha karanlık olamazdı zaten. Çalılıkları ve ağaçları ancak silüet halinde görebiliyorlardı. Küçük göl sanki yıldızlı gökyüzünü yansıtan bir ayna gibiydi. İki arkadaş yavaşça karşı kıyıya doğru kürek çekmeye başladı.</p>

  <p>Çadıra dönerlerken ikisi de pek konuşmuyordu, ama ikisi de diğerinin gördükleri şeyler hakkında kafa patlatmakta olduğunu düşünüyordu. Arada sırada onlardan korkup havalanan kuşlar oldu. İki kez de baykuş sesi duydular.</p>

  <p>Çadırı bulduklarında hemen uyku tulumlarına girdiler. Jorunn aynayı çadıra almak istemiyordu. Uykuya dalmadan önce ikisi de aynanın çadır girişinde durmasını tekin bulmadığını birbirine itiraf etti. Sofie kartpostallarını da almış, sırt çantasının yan cebine yerleştirmişti.</p>

  <p>Ertesi sabah erkenden uyandılar. Önce Sofie çıktı uyku tulumundan. Çizmelerini giyip çadırdan çıktı. Otların üzerinde yatmakta olan büyük pirinç ayna çiyle kaplanmıştı. Sofie kazağıyla su damlalarım sildi ve aynada kendine baktı. Neyse ki Lübnan'dan o sabah gelmiş yeni kartpostal filan yoktu ortada.</p>

  <p>Çadırı kurdukları düzlükte sabah sisi, pamuk yığınları gibi öbek öbek uçuşuyordu. Büyük bir enerjiyle ötüşen küçük kuşları dinledi Sofie; büyük kuşları ise ne görüyor ne de duyabiliyordu.</p>

  <p>İki arkadaş birer kazak daha giyip çadırın önünde kahvaltı ettiler. Az sonra yine Binbaşının Kulübesi'nden ve esrarengiz kartpostallarından söz etmeye başlamışlardı.</p>

  <p>Kahvaltıdan sonra çadırı toplayıp dönüş yoluna koyuldular. Koca pirinç aynayı sürekli kolunun altında taşıyordu Sofie ve arada sırada durup dinlenmesi gerekiyordu; çünkü Jorunn aynaya elini bile sürmek niyetinde değildi.</p>

  <p>Uzakta ilk evler göründüğünde patlama sesleri duyuldu. Hilde'nin babasının savaşta yanıp yıkılan Lübnan hakkında yazdıkları geldi Sofie'nin aklına. Böyle barış dolu bir ülkede yaşamanın ne büyük bir şans olduğunu düşündü. Masum havai fişeklerdi patlayıp duran.</p>

  <p>Sofie Jorunn'ü sıcak çikolata içmeye davet etti. Annesi pirinç aynayı nereden aldıklarını mutlaka bilmek istiyordu. Sofie onu Binbaşının Kulübesi'nde bulduğunu söyledi. Annesi de o kulübede yıllardan beri hiç kimsenin oturmadığını tekrarladı.</p>

  <p>Jorunn gittikten sonra kırmızı bir elbise giydi Sofie. Ulusal bayram gününün geri kalan kısmı oldukça normal geçti. Akşam haberlerinde Lübnan'daki Norveçli Birleşmiş Milletler askerlerinin bayramı nasıl kutladığı gösterildi. Sofie bir an bile gözlerini ayırmadı ekrandan. Oradakilerden biri Hilde'nin babasıydı belki de.</p>

  <p>Bu 17 Mayıs gününde Sofie'nin son yaptığı, büyük pirinç aynayı odasına asmak oldu. Ertesi sabah mağaraya yeni bir mektup gelmişti. Zarfı açıp içindekileri hemen okudu Sofie.</p>
</body>
</html>
