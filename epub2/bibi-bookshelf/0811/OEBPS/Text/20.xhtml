<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3>LOCKE</h3>

  <h4 class="sigil_not_in_toc">...öğretmen sınıfa gelmeden önceki<br />
  karatahta gibi bomboş...</h4>

  <p>Sofie eve ancak sekiz buçukta varabildi. Kararlaştırılandan bir buçuk saat sonra... Aslında kararlaştırılmış bir şey de yoktu ortada. Sofie yemeği boşvermiş, annesine bir not yazıp en geç yedide geleceğini bildirmişti, hepsi o kadar.</p>

  <p>"Bu böyle gitmez Sofie! Santralı arayıp sordum sonunda, eski kentte oturan bir Alberto var mı diye. Bir alay etmedikleri kaldı benimle."</p>

  <p>"Oradan ayrılmak kolay olmadı. Sanırım büyük bir sırrı çözmek üzereyiz."</p>

  <p>"Saçma!"</p>

  <p>"Hayır, doğru bu söylediğim."</p>

  <p>"Onu bahçedeki partiye çağırdın mı?"</p>

  <p>"Yoo, unuttum bak onu."</p>

  <p>"Ama ben mutlaka tanışmak istiyorum onunla. Hem de hemen yarın. Genç bir kızın yaşlı bir adamla bu kadar sık buluşması doğru değil."</p>

  <p>"Alberto'dan korkmana gerek yok. Asıl Hilde'nin babası tehlikeli belki de."</p>

  <p>"Hilde de kim?"</p>

  <p>"Lübnan'dakinin kızı. Berbat birine benziyor. Sanki bütün dünya onun kontrolü altında."</p>

  <p>"Sen eğer hemen beni şu Alberto'yla tanıştırmazsan bir daha onunla görüşemezsin. En azından neye benzediğini <i>görmeden</i> içim rahat etmeyecek."</p>

  <p>Sofie'nin aklına bir fikir geldi o anda. Hemen odasına koştu.</p>

  <p>"Ne oldu yine böyle birden?" diye seslendi annesi arkasından.</p>

  <p>Az sonra Sofie oturma odasına dönmüştü bile.</p>

  <p>"Neye benzediğini hemen görebilirsin. Ama umarım sonra rahat bırakırsın beni."</p>

  <p>Elindeki kaseti göstererek video cihazının başına geçti.</p>

  <p>"Sana video mu hediye etti?"</p>

  <p>"Atina'dan..."</p>

  <p>Ekranda Akropolis'ten görüntüler birbirini izlemeye başladı. Alberto Sofie ile konuşmaya başladığında annesi de şaşkınlıktan donakalmıştı.</p>

  <p>O sırada Sofie filmi ilk izlediğinde de gözüne ilişen ama sonra unuttuğu bir şeyi fark etti. Akropolis'teki sayısız turist gruplarının arasında küçük bir pankart yükseliyordu ve üstünde "HILDE" yazılıydı.</p>

  <p>Alberto Akropolis'te biraz daha dolaştı. Sonra Areopagos tepesinde göründü. Havari Pavlus buradan Atinalılara hitap etmişti. Eski pazar yerinden de Alberto Sofie'ye hitap ediyordu şimdi.</p>

  <p>Annesi oturmuş, yarım yamalak cümlelerle bandı yorumlamaya çalışıyordu: "Olamaz böyle bir şey... Alberto <i>bu</i> mu? Yine şu tavşan... ama... ama gerçekten seninle konuşuyor Sofie. Pavlus'un Atina'ya gittiğini hiç bilmiyordum..."</p>

  <p>Kalıntıların arasından eski Atina kenti doğuvermek üzereydi. Sofie son anda bandı durdurdu. Annesine Alberto'yu göstermişti işte, bir de Platon'u tanıştırması gerekmezdi. Oturma odası sessizliğe büründü birden.</p>

  <p>"Sence de çok çekici değil mi?" diye işi şakaya vurdu Sofie.</p>

  <p>"Ama çok garip biri olmalı, sırf tanımadığı bir kıza video bandı vermek için Atina'da kendi filmini çektirdiğine göre... <i>Ne zaman</i> gitmiş oraya?"</p>

  <p>"Ne bileyim."</p>

  <p>"Ama bir şey daha var..."</p>

  <p>"Ne?"</p>

  <p>"Ormandaki kulübede birkaç yıl oturmuş olan o binbaşıya benziyor."</p>

  <p>"Belki de odur anne."</p>

  <p>"Ama on beş yıldan fazla oldu, kimse onu görmeyeli."</p>

  <p>"Belki de çok fazla yer değiştirmiştir. Atina'ya taşınmıştır mesela."</p>

  <p>Annesi başını salladı.</p>

  <p>"Yetmişli yıllarda görmüştüm ben onu. O zamanlar videodaki Alberto'dan daha yaşlı değildi. Yabancı bir soyadı vardı."</p>

  <p>"Knox mu?"</p>

  <p>"Olabilir Sofie. Knox'tu belki."</p>

  <p>"Ya da belki Knag?"</p>

  <p>"Yo hayır, bilemeyeceğim. Kim bu Knox ya da Knag?"</p>

  <p>"Biri Alberto, diğeri Hilde'nin babası."</p>

  <p>"İyice aklım karıştı."</p>

  <p>"Yiyecek bir şeyler var mı?"</p>

  <p>"Köfteyi ısıtıp yiyebilirsin."</p>

  <blockquote class=""></blockquote>

  <p>Bunun ardından tam iki hafta geçti. Alberto'dan ses seda çıkmamıştı. Hilde için bir doğum günü kartı daha aldı Sofie. Kendi yaşgünü de yaklaştığı halde postadan bir şey çıktığı yoktu.</p>

  <p>Bir gün öğleden sonra Sofie eski kente gidip Alberto'nun kapısını çaldı. Evde değildi Alberto, ama kapıda küçük bir kâğıt parçası asılıydı. Okudu Sofie:</p>

  <blockquote class="">
    <p class="i">Doğum günün kutlu olsun Hilde! Artık büyük dönüm noktası gelmek üzere. Gerçeklik ânı, çocuğum. Bunu ne zaman düşünsem, gülmekten altıma kaçıracağım diye korkuyorum. Tabii Berkeley'le ilgili bir şey bu. Sıkı dur!</p>
  </blockquote>

  <p>Sofie oradan ayrılmadan kâğıdı Alberto'nun posta kutusuna tıkıştırdı.</p>

  <p>Tüh! Yine Atina'ya mı gitti yoksa? Bütün o cevaplanmamış sorularla nasıl yalnız bırakabilirdi Sofie'yi?</p>

  <p>14 Haziran Perşembe günü Sofie okuldan döndüğünde, Hermes'in bahçede gezindiğini gördü. Sofie köpeğe doğru koştu, Hermes de onun üstüne sıçradı. Sanki köpek bütün bulmacaları çözebilirmiş gibi, boynuna sarıldı Sofie.</p>

  <p>Yine annesine bir not yazdı, ama bu kez Alberto'nun adresini de ekledi.</p>

  <p>Kentten geçerlerken bir sonraki günü düşünüyordu. Doğum gününe pek aldırdığı yoktu, zaten Yazdönümü gecesi kutlayacaklardı onu. Ama ertesi gün Hilde'nin de yaşgünüydü. Hiç görülmemiş bir şeyler olacağına emindi Sofie. En azından Lübnan'dan gelen sayısız tebrik yazısı sona erecekti.</p>

  <p>Pazar meydanından geçip eski kente yaklaşırlarken, yollarına içinde oyun bahçesi bulunan bir park çıktı. Hermes gidip bir bankın önünde durdu; belli ki Sofie'nin oturmasını istiyordu.</p>

  <p>Sofie de oturup sarı köpeğin ensesini okşamaya koyuldu. Gözlerinin içine bakıyordu Hermes. Birden kıpırdanmaya başladı hayvan. "Şimdi havlayacak" diye düşündü Sofie.</p>

  <p>Hermes'in çenesi hareket etmeye başladı. Ama ne hırlıyor ne de havlıyordu. Ağzını açıp konuştu:</p>

  <p>"Doğum günün kutlu olsun Hilde!"</p>

  <p>Sofie taş kesilmişti adeta. Gerçekten konuşmuş muydu köpek?</p>

  <p>Yo hayır, Hilde'yi düşünüp durduğu için ona öyle gelmiş olmalıydı. Ama Hermes'in bunu söylediğine emindi aslında. Hem de kalın ve derin bir bas sesle.</p>

  <p>Bir an sonra her şey yine eskisi gibiydi. Hermes göstermelik şekilde iki kez havladı —az önce insan sesiyle konuştuğunu saklamak istiyordu sanki. Sonra yine yavaş yavaş Alberto'nun evine doğru yürümeye başladı. Eve girmeden önce Sofie başını kaldırıp gökyüzüne baktı. Bütün gün hava çok güzel gitmişti, ama şimdi uzakta koyu bulutlar birikiyordu.</p>

  <p>Alberto kapıyı açar açmaz konuştu Sofie:</p>

  <p>"Lütfen nezaket gösterilerini bırak. Budalanın birisin ve böyle olduğunu biliyorsun."</p>

  <p>"Ne oldu böyle çocuğum?"</p>

  <p>"Binbaşı, Hermes'e <i>konuşmayı</i> öğretti."</p>

  <p>"Hay Allah! İş buraya vardı demek."</p>

  <p>"Öyle. Bir düşünsene!"</p>

  <p>"Peki ne dedi?"</p>

  <p>"Bil bakalım."</p>

  <p>"Herhalde 'Doğum günün kutlu olsun' gibi bir şey demiştir."</p>

  <p>"Bravo!"</p>

  <p>Alberto Sofie'yi içeri aldı. Yine değişik bir kılığa girmişti. Bir önceki giysiye benziyordu üstündekiler ama o kadar çok kurdele, süs ve dantel yoktu bu kez.</p>

  <p>"Ama dahası da var tabii."</p>

  <p>"Nasıl yani?"</p>

  <p>"Posta kutundaki kâğıdı görmedin mi"</p>

  <p>"Ha o mu, hemen çöpe attım ben onu."</p>

  <p>"Berkeley'i düşündükçe istediği kadar yapsın altına! Ama bu nasıl bir filozof böyle, birilerinin altını tutamamasına neden oluyor?"</p>

  <p>"Göreceğiz."</p>

  <p>"Ama bugün anlatacaksın Berkeley'i, değil mi?"</p>

  <p>"Evet, bugün."</p>

  <p>Alberto rahatça oturup konuştu:</p>

  <p>"Burada son buluştuğumuzda Descartes ve Spinoza'dan söz etmiştim. Önemli bir konuda hemfikir olduklarını görmüştük onların. İkisi de <i>rasyonalistti."</i></p>

  <p>"Ve rasyonalistler de aklın önemine inanıyordu."</p>

  <p>"Evet, bir rasyonalist aklın bilgi kaynağı olduğuna inanır. Çoğu zaman da insanda doğuştan fikirler bulunduğuna —yani her türlü deneyimden bağımsız olarak var olan fikirlere. Böyle bir fikir ya da tasavvur ne kadar açıksa, gerçek bir şeye karşılık geldiği de o kadar kesindir. Descartes'ın 'mükemmel varlık' tasavvurunun ne kadar açık ve kesin olduğunu hatırlıyorsundur. Bu tasavvurdan hareketle gerçekten bir Tanrı'nın olduğu sonucuna varmıştı."</p>

  <p>"O kadar unutkan değilimdir."</p>

  <p>"Bu rasyonalist düşünme biçimi 17. yüzyıl felsefesinin tipik bir özelliğiydi. Ortaçağ'da da güçlüydü bu anlayış. Hem zaten Platon ve Sokrates'te de karşımıza çıkmıştı. Ama 18. yüzyıldan itibaren giderek derinlere inen bir eleştirinin hedefi oldu. Duyusal deneyimler edinmeden önce hiçbir bilince sahip olamayacağımız görüşünü savunan birçok filozof çıktı ortaya. Bu görüşe de <i>Empirizm</i> deniyor."</p>

  <p>"Yani bugün empiristleri anlatacaksın."</p>

  <p>"Anlatmaya çalışacağım. En önemli empiristler —ya da başka bir deyişle deneyimci filozoflar— Locke, Berkeley ve Hume'dur. Üçü de Britanyalıdır. 17. yüzyıla damgasını vurmuş rasyonalist filozoflar ise bir Fransız olan Descartes, Hollandalı Spinoza ve Alman Leibniz'ti. Bu yüzden genellikle <i>Britanya Empirizmi</i> ile Kıta Rasyonalizmi şeklinde bir ayrıma gidiyoruz."</p>

  <p>"Bu terimler üst üste yığılmaya başladı. 'Empirizm' deyince ne anlaşıldığını tekrarlar mısın?"</p>

  <p>"Bir empirist dünya hakkındaki her türlü bilgiyi duyuların bildirdiklerinden başlayarak çıkarsar. Bu yaklaşımı klasik biçimiyle Aristoteles dile getirmiş, daha önce duyularda bulunmayan hiçbir şeyin bilinçte de bulunmayacağını söylemişti. Böyle bir görüş, insanın doğarken idealar dünyasından bazı fikirleri de getirdiğine inanan Platon'a yöneltilmiş açık bir eleştiridir aynı zamanda. Locke da Aristoteles'in sözlerini tekrarlamıştı. Onun karşı çıktığı filozof ise Descartes'tı."</p>

  <p>"Önce duyularda bulunmayan hiçbir şey bilinçte olamaz, öyle mi?"</p>

  <p>"Doğuştan fikirlerimiz ya da dünya hakkında tasavvurlarımız yoktur. İçine bırakıldığımız dünyayı <i>algılamaya</i> başlamadan önce, onun hakkında hiçbir şey bilmeyiz. Yani deneyimlenen olgularla bağlantısını kuramadığımız bir fikre ya da tasavvura sahipsek, o zaman yanlış bir tasavvurdur bu. Örneğin 'Tanrı', 'sonsuzluk' ya da 'töz' gibi sözcükler kullandığımızda, aklımız boşa kürek çekiyor demektir. Çünkü kimse Tanrı, sonsuzluk ya da filozofların 'töz' dediği şeyin deneyimine <i>sahip olmamıştır.</i> Bunun gibi sonradan öğrenilme birçok görüş çıkabilir ortaya, ama hiçbiri de aslında yeni bir bilgi sağlamaz. Böyle bir felsefe etkileyici olabilir, ama fantastik bir kurgu olmanın ötesine geçemez. 17. ve 18. yüzyıl filozofları bu türden pek çok öğrenilmiş tezi miras almıştı. Şimdi bunlar büyüteç altında inceden inceye araştırılıyor, kontrol ediliyordu artık. Araya karışmış boş düşünceleri çekip ayıklamak gerekiyordu. Altın yıkamaya benzetebiliriz bu işlemi. Elimizdekilerin çoğu kum ve balçıktır, ama arada sırada bir altın tanesinin parıldadığı da olur."</p>

  <p>"Bu altın parçaları gerçek deneyimler mi oluyor?"</p>

  <p>"Ya da en azından insan deneyimiyle bağlantısı kurulabilecek olan düşünceler. Britanya empiristleri bütün insan tasavvurlarını inceleyip bunların gerçek deneyimlerle desteklenip desteklenemeyeceğini saptamaya çok önem veriyordu. Ama filozofları teker teker ele alsak daha iyi olacak."</p>

  <p>"Haydi başla öyleyse."</p>

  <p>"Bu filozofların ilki İngiliz <i>John Locke'</i>tu. 1632'den 1704'e kadar yaşamıştı Locke. En önemli kitabı olan 'An Essay Concerning Human Understanding', yani 'İnsanın Anlama Yetisi Üzerine Bir Deneme' 1690'da yayımlandı. Locke bu eserinde iki soruyu ele alır. Birincisi, insanların düşünce ve tasavvurlarının nereden geldiğini sorar. Ve ikinci olarak da, duyularımızın bize bildirdiği şeylere güvenip güvenemeyeceğimiz meselesiyle ilgilenir."</p>

  <p>"Önemli bir projeymiş!"</p>

  <p>"Soruları teker teker ele alalım. Locke bütün düşünce ve tasavvurlarımızın bir zamanlar duyularımızda oluşmuş izlenimlerden kaynaklandığına, bunların bir yansımasından ibaret olduğuna inanmaktadır. Bir duyum edinmeden önce bilincimiz bir 'tabula rasa' gibidir, yani henüz üstüne bir şey yazılmamış bir levha."</p>

  <p>"Latince karşılıkları atlasak da olur."</p>

  <p>"Yani herhangi bir şeyi duyumsamadan önce bilincimiz, öğretmen sınıfa gelmeden önceki karatahta gibi bomboştur. Locke bilinci, döşenmemiş bir odaya da benzetir. Oda boştur ama sonra izlenimlerimiz girer devreye. Etrafımızdaki dünyayı görürüz, koku ve tat alırız, dokunuruz ve duyarız. Bunu en yoğun yaşayanlar da küçük çocuklardır. Böylece temel <i>duyumlar</i> oluşur. Ama bilinç edilgen bir şekilde bu dışsal izlenimleri almakla kalmaz. Bilincin kendinde de bazı şeyler gerçekleşir. Düşünme, yargılama, inanma ve şüphe etme en basit duyumları alıp işler. <i>Düşünülmüş fikirler</i> de işte böyle oluşur Locke'a göre. Yani Locke 'duyumsama' ile 'düşünüm' arasında bir ayrım yapmaktadır. Çünkü bilinç pasif bir alıcıdan ibaret değildir. İçeri akan bütün duyu izlenimlerini düzenler ve işlemden geçirir. Ve işte tam bu noktada dikkat kesilmeliyiz."</p>

  <p>"Neden peki?"</p>

  <p>"Locke duyularımızla sadece <i>temel izlenimleri</i> edinebileceğimizi vurgulamıştır. Diyelim ki bir elma yiyorum. Tek bir basit izlenim gibidir bu, ama aslında böyle pek çok basit izlenim edinmekteyim elmayı yerken: yeşil bir şey, güzel kokuyor, sulu ve tadı biraz ekşi. Ancak çok sayıda elma yedikten sonra, şimdi 'bir elma' yiyorum diye düşünebilirim. Locke'un deyişiyle, bu noktada elmaya ilişkin <i>bileşik bir tasavvura</i> ulaşmış oluyoruz. Henüz küçük bir çocukken ilk elma yiyişimizde böyle bir bileşik tasavvura sahip değildik. Yeşil bir şeydi gördüğümüz, sulu ve tadı da pek güzel. Şapır şupur... eh biraz da ekşiymiş. Çok sayıda duyu izlenimini birleştirdikçe, giderek 'elma', 'armut', 'portakal' gibi kavramları oluşturuyoruz. Ama dünyayı bilmek için yararlandığımız bütün malzemeyi duyu organlarımıza borçluyuz sonuçta. Temel izlenimlere indirgenemeyen her türlü bilgi yanlıştır, kaldırıp atılması gerekir."</p>

  <p>"Hiç değilse gördüğümüz, işittiğimiz, kokladığımız ve tattığımız şeylerin gerçekten öyle olduğunu biliyoruz."</p>

  <p>"Hem evet hem hayır. Bu Locke'un yanıtlamak istediği diğer soru. Önce fikirlerimiz ve tasavvurlarımız nereden geliyor, bunu açıkladı. Ama şimdi soruyor, acaba dünya gerçekten bizim onu duyumsadığımız gibi mi diye. Bu hiç de öyle besbelli bir şey değil Sofie. Acele etmememiz lazım. Gerçek bir filozofa yasak olan tek şey budur."</p>

  <p>"Akvaryumdaki balıklar kadar sessiz olacağım, söz!"</p>

  <p>"Locke 'birincil' ve 'ikincil' nitelikler arasında bir ayrım yapmıştır. Bu noktada kendinden önceki filozoflara —örneğin Descartes'a— yaklaşır biraz."</p>

  <p>"Nasıl?"</p>

  <p><i>"Birincil nitelikler</i> şeylerin kapladığı alan, ağırlığı, biçimi, hareketi ve sayısıdır. Bu tür nitelikler söz konusu olduğunda, duyularımızın şeylere ait gerçek özellikleri yansıttığından emin olabiliriz. Ama duyumsadığımız başka özellikler de var. Bir şeyin tatlı veya ekşi, yeşil veya kırmızı, sıcak veya soğuk olduğunu söylüyoruz mesela. Locke bunlara <i>ikincil nitelikler</i> demiştir. Renk, koku, tat ya da ses gibi bu tür duyu izlenimleri şeylerin kendilerinde bulunan gerçek özellikleri yansıtmaz. Dışsal özelliklerin duyularımız üzerindeki etkisini yansıtır sadece."</p>

  <p>"Zevkler ve renkler tartışılamaz."</p>

  <p>"Aynen. Büyüklük ve ağırlık gibi birincil özellikler konusunda hepimiz aynı görüşe varabiliriz. Çünkü bunlar şeylere hastır. Ama renk ve tat gibi ikincil özellikler, her bireyin duyu organlarına bağlı olarak hayvandan hayvana, insandan insana değişiklik gösterir."</p>

  <p>"Jorunn ne zaman portakal yese, başkalarının limon yerken yaptığı gibi yüzünü ekşitiyor. Zaten bir dilimden fazla yiyebildiğini hiç görmedim. 'Ekşi' deyip bırakıyor. Halbuki ben çoğu kez aynı portakalı gayet tatlı ve lezzetli buluyorum."</p>

  <p>"İkiniz de ne haklısınız ne haksız. O portakalın duyularınızı nasıl etkilediğini betimliyorsunuz, o kadar. Renklerde de durum aynı. Kırmızının belli bir tonundan hoşlanmıyor olabilirsin. Ama Jorunn kendine o tonda bir elbise almışsa, bu izlenimini kendine saklaman daha iyi olur. Bu rengi farklı şekillerde yaşantılıyorsunuz; yoksa giysi ne güzel ne de çirkin."</p>

  <p>"Ama portakalın yuvarlak olduğu konusunda herkes anlaşıyor."</p>

  <p>"Evet. Eğer elinde yuvarlak bir portakal tutuyorsan, onu küp şeklinde algılayamazsın. Belki tatlı ya da ekşi bulabilirsin portakalı, ama diyelim iki yüz gram geliyorsa sekiz kilo 'bulamazsın'. Belki portakalın birkaç kilo çektiğini 'sanıyor' olabilirsin, ama o zaman fena halde yanılıyorsun demektir. Birçok kişi aynı cismin ağırlığını tahmin edecek olsa, bazıları ötekilere göre gerçeğe biraz daha yakındır hep. Şeylerin sayısını tahmin ederken de aynı durumla karşılaşırız. Kavanozdaki bezelye tanelerinin sayısı ya 986'dır ya da değil. Hareket de öyle. Otomobil ya gidiyor ya da duruyordur."</p>

  <p>"Anlıyorum."</p>

  <p>"Yani uzamsal gerçeklik konusunda Locke, Descartes'la hemfikirdir, o da bu gerçekliğe ait bazı özellikleri insan aklının kavrayabileceğini düşünür."</p>

  <p>"Bu konuda hemfikir olmamak daha zor olurdu asıl."</p>

  <p>"Locke bazı başka alanlarda da 'sezgisel' ya da 'tanıtsal' dediği bu tür bilginin geçerli olduğunu kabul ediyordu. Örneğin belli temel etik kurallarının herkese verilmiş olduğu fikrindeydi. Yani doğal hak dediğimiz düşüncenin temsilcilerindendi ve bu da onun rasyonalist bir yanıdır. Yine açıkça rasyonalist olduğu bir nokta da, Tanrı'nın varlığı düşüncesini insan aklına uygun bulmasıdır."</p>

  <p>"Haklı belki de."</p>

  <p>"Hangi konuda?"</p>

  <p>"Tanrı'nın olduğu konusunda."</p>

  <p>"Olabilir tabii. Ama Locke bunu bir inanç meselesi sayıp bırakmaz. İnsanın Tanrı hakkındaki bilgisinin akıldan kaynaklandığını ileri sürer. İşte <i>bu</i> rasyonalist bir öğedir. Şunu da ekleyeyim; Locke düşünce özgürlüğü ve hoşgörüden yanaydı. Ayrıca cinsler arasında eşitliği savunuyordu. Erkeğin kadından üstün olması fikri insanların yol açtığı bir durumdu Locke'a göre. Dolayısıyla insanlar tarafından yeniden değiştirilebilirdi."</p>

  <p>"Bak buna tamamen katılıyorum."</p>

  <p>"Locke cinslere özgü rollerin tartışıldığı yeni dönemde yetişmiş ilk filozoflardandı. Daha sonra kadınların eşit haklar elde etmesinde önemli bir rol oynayacak olan adaşı <i>John Stuart Mill'</i>i çok etkilemiştir bu açıdan. Zaten Locke ancak 18. yüzyıl Fransız Aydınlanma Çağı'nda tam anlamıyla güçlenecek olan pek çok liberal fikri önceden ifade etmiş bir düşünürdü. Örneğin <i>güçlerin ayrılması ilkesini</i> ilk savunan odur..."</p>

  <p>"Yani devlet iktidarının çeşitli kurumlara dağıtılması."</p>

  <p>"Bunlar hangi kurumlar, biliyor musun?"</p>

  <p>"Biri Millet Meclisi. Bu 'yasama' gücüne sahip olan kurum. Bir de 'yargı' gücü var, yani mahkemeler. Son olarak da 'yürütme' gücü, yani hükümet."</p>

  <p>"Bu üçlü ayrımı Fransız Aydınlanma filozoflarından <i>Montesquieu</i> ortaya atmıştır. Locke diktatörlüğün önlenebilmesi için öncelikle yasama ve yürütmenin ayrılması gerektiğini vurgulamıştı. Locke tüm gücü kendi elinde toplamış olan XIV. Louis'yle aynı dönemde yaşamıştı. 'Devlet benim' diyordu XIV. Louis. Bu yönetim tarzına <i>mutlakiyet</i> diyoruz. Bugün böyle bir devleti belli bir hukuka bağlı olmayan keyfi bir yönetim sayıyoruz. Buna karşı Locke, hukuk devletini güvenceye alabilmek için yasaları halkın temsilcilerinin çıkarması, kral ve hükümetin de uygulaması gerektiğini söylemişti."</p>
</body>
</html>
