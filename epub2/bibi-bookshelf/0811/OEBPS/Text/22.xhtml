<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3>BERKELEY</h3>

  <h4 class="sigil_not_in_toc">...yanan güneşin çevresinde dönmekten<br />
  sersemlemiş bir gezegen gibi...</h4>

  <p>Alberto pencereye gitti, Sofie de onun yanına. Az sonra damların ardından çıkıp gelen küçük bir pervaneli uçak gördüler. Uzun bir pankart asılıydı uçağın arkasında.</p>

  <p>Bez parçası uzun bir kuyruk gibi dalgalanarak uçağı izliyordu. Sofie bunu büyük bir konserin ya da ona benzer bir şeyin reklamı sandı. Ama uçak yaklaşınca, bambaşka bir şey gördü:</p>

  <p>"<span class="f9">15. DOĞUM GÜNÜN KUTLU OLSUN HILDE!</span>"</p>

  <p>"Bıktırır insanı," demekle yetindi Alberto.</p>

  <p>Koyu bulutlar güneydeki tepelerden kente doğru yayılıyordu. Küçük uçak bu yoğun bulutlardan birine dalıp kayboldu.</p>

  <p>"Korkarım fırtına çıkacak," dedi Alberto.</p>

  <p>"O zaman eve otobüsle giderim."</p>

  <p>"Fırtına da binbaşının işi olmasa bari."</p>

  <p>"Ne diyorsun? Tanrı mı ki bu adam?"</p>

  <p>Alberto cevap vermedi. Küçük masaya dönüp koltuğa oturdu.</p>

  <p>"Biraz da Berkeley'den bahsetmemiz gerek," dedi.</p>

  <p>Sofie yerine oturmuştu bile. Birden tırnaklarını yemeye başladığını fark etti.</p>

  <p><i>"George Berkeley</i> İrlandalı bir piskopostu. 1685-1753 arasında yaşadı," diye lafa başladı Alberto. Ama sonra uzun süre hiçbir şey söylemedi.</p>

  <p>"Berkeley İrlandalı bir piskopostu," diye konuya döndü Sofie sonunda.</p>

  <p>"Ama aynı zamanda bir filozof..."</p>

  <p>"Öyle mi?"</p>

  <p>"Yaşadığı dönemde felsefe ve bilimin Hıristiyan inancını tehdit ettiğini düşünüyordu. Özellikle, giderek işi daha sıkı tutan Materyalizmi doğadaki her şeyi Tanrı'nın yarattığı ve yaşattığı yolundaki Hıristiyan inancı için bir tehdit sayıyordu."</p>

  <p>"Öyle mi?"</p>

  <p>"Bir yandan da en tutarlı empiristlerden biriydi Berkeley."</p>

  <p>"Dünyayı ancak duyumsamalarımızla bileceğimize inanıyordu yani."</p>

  <p>"Evet ama daha da ileri gitmişti. Dünyadaki şeylerin aynen duyumsadığımız gibi olduğunu ileri sürüyordu, ama bunlar aslında 'şeyler' değildi."</p>

  <p>"Bunu biraz açman gerekecek."</p>

  <p>"Locke'un 'ikincil özellikler' hakkında bir şey söyleyemeyeceğimizi savunmuş olduğunu biliyorsun. Bir elmanın yeşil ve ekşi olduğunu söyleyemeyiz. Biz elmanın öyle olduğunu duyumsuyoruz ne de olsa. Ama diğer yandan katılık, ağırlık, büyüklük gibi 'birincil özelliklerin' gerçekten de bizi çevreleyen gerçekliğe ait olduğunu düşünmüştü Locke. Yani bu dış gerçeklik fiziksel bir 'töz'e sahipti."</p>

  <p>"Hatırlıyorum ve Locke'un gerçek bir ayrıma işaret ettiğini de düşünüyorum."</p>

  <p>"Ah Sofie, keşke gerçekten böyle olsa!"</p>

  <p>"Nasıl yani?"</p>

  <p>"Yani Locke —tıpkı Descartes ve Spinoza gibi— fiziksel dünyanın gerçek olduğuna inanmıştı."</p>

  <p>"Öyle mi?"</p>

  <p>"İşte tam bundan şüphe eder Berkeley ve bunu yaparken de tutarlı bir empiristtir. Var olan tek şeyin, bizim duyumsadıklarımız olduğunu söyler. Ama biz 'madde' ya da 'malzemeyi' duyumsamayız. Şeyleri de elle tutulur bir halde duyumsamayız. Duyumsadıklarımızın ardında bir 'töz' bulunduğunu söylersek, çıkarsama yapmakta fazla acele etmiş oluruz. Böyle bir iddiayı destekleyen deneyime dayalı kanıtımız yok."</p>

  <p>"Saçma! Bak şimdi!"</p>

  <p>Sofie masaya bir yumruk indirdi.</p>

  <p>"Ah!" dedi acıyla, fazla hızlı vurmuştu yumruğu. "Bu masanın gerçek bir masa olduğunu ve madde ya da malzemeden yapıldığını kanıtlamaz mı yani?"</p>

  <p>"Ne hissettin?"</p>

  <p>"Sert bir şey."</p>

  <p>"Sert bir şeye ilişkin bir duyu izlenimi edindin, ama masanın içerdiği malzemenin kendisini hissetmedin. Aynı şekilde rüyanda da sert bir şeye çarptığını görebilirsin ama rüyada sert bir şey yoktur, öyle değil mi?"</p>

  <p>"Hayır, rüyada yoktur."</p>

  <p>"Bir insan her türlü şeyi 'hissettiğine' inandırılabilir ayrıca. Hipnotize edilerek sıcak veya soğuk, yumuşak okşamalar ya da sert bir yumruk hissetmesi sağlanabilir."</p>

  <p>"İyi ama eğer sert olan masanın kendisi değilse, benim sertliği hissetmeme yol açan şey ne?"</p>

  <p>"Berkeley'e göre irade ya da tin. Ayrıca, tüm fikirlerimizin bilincimiz dışında bir nedeni olduğunu düşünüyordu Berkeley. Ama bu neden maddî değil tinseldi."</p>

  <p>Sofie yine tırnaklarım yiyordu şimdi. Alberto devam etti:</p>

  <p>"Berkeley'e göre kendi ruhum tasavvurlarımın nedeni olabilir — tıpkı rüya görürkenki gibi. Ama maddî dünyamızı ortaya çıkaran fikirlerimizin nedeni ancak başka bir irade ya da tin olabilir. Her şey Berkeley'in deyişiyle 'her şeyi içinden belirleyen ve her şeyi oluşturan tinden çıkar."</p>

  <p>"Peki nasıl bir tin bu böyle?"</p>

  <p>"Berkeley bunu söylerken Tanrı'yı düşünüyordu tabii. Hattâ Tanrı'nın var olduğunu herhangi bir insanın varlığından daha belirgin olarak duyumsadığımızı söyleyebileceğimizi savunuyordu."</p>

  <p>"Bizim var olduğumuz bile kesin değil mi yani?"</p>

  <p>"Eh işte... Berkeley'e göre gördüğümüz ve hissettiğimiz her şey Tanrı'nın gücünün bir etkisidir. Çünkü Tanrı her an bilincimizdedir ve sürekli karşı karşıya bulunduğumuz türlü çeşitli fikir ve duyumların bizde yeniden var olmasını sağlar. Dolayısıyla çevremizdeki bütün doğa ve tüm varoluşumuz Tanrı'da yer alır. Var olan her şeyin tek nedenidir o."</p>

  <p>"Kibarca söyleyeyim; şaşırdım."</p>

  <p>"Yani bütün soru 'olmak ya da olmamak'tan ibaret değildir. Soru aynı zamanda ne olduğumuzdur. Et ve kemikten oluşmuş gerçek insanlar mıyız? Dünyamızdaki şeyler sahici mi? Yoksa her tarafımız salt bilinçle mi çevrili?"</p>

  <p>Sofie bir kez daha tırnak yemeye koyuldu. Alberto ise anlatmayı sürdürüyordu:</p>

  <p>"Çünkü Berkeley'in şüphe konusu ettiği yalnızca maddî gerçeklik değildir. Zaman ve uzamın mutlak ya da bağımsız varlığı olduğunu da şüpheyle karşılar. Zamanı ve uzamı yaşantılayışımız da sadece bilincimizde oluyor belki de. Bizim bir veya iki haftamız Tanrı'nın bir veya iki haftasıyla aynı olmak zorunda değildir..."</p>

  <p>"Berkeley için her şeyi kapsayan bu tinin Hıristiyan Tanrısı olduğunu söyledin..."</p>

  <p>"Evet öyle dedim. Ama bizim için..."</p>

  <p>"Evet?"</p>

  <p>"... bizim için her şeye neden olan bu irade ya da tin Hilde'nin babası da olabilir."</p>

  <p>Sofie susuyordu. Yüzü kocaman bir soru işaretinden ibaret gibiydi. Ama aynı anda bir şeyi anlayıvermişti sanki.</p>

  <p>"İnanıyor musun buna?" diye sordu.</p>

  <p>"Başka bir ihtimal göremiyorum. Yaşadıklarımızın tek mümkün açıklaması bu belki de. Olmadık yerlerde karşımıza çıkan bütün o kartpostalları, notları düşünüyorum. Hermes'in birden konuşuvermesini, boyuna dilimin sürçmesini düşünüyorum..."</p>

  <p>"Ben..."</p>

  <p>"Sana hep Sofie deyip durdum Hilde! Halbuki hep biliyordum adının Sofie olmadığını."</p>

  <p>"Neler diyorsun böyle? Aklın karışmış senin!"</p>

  <p>"Evet, başım dönüyor çocuğum. Yanan güneşin çevresinde dönmekten sersemlemiş bir gezegen gibi..."</p>

  <p>"Ve bu güneş Hilde'nin babası, öyle mi?"</p>

  <p>"Öyle de diyebilirsin."</p>

  <p>"Yani bizim için bir tür Tanrı o."</p>

  <p>"Evet, üstelik yüzü bile kızarmıyor. Oysa utanmalı bu yaptığından."</p>

  <p>"Ya Hilde'nin kendisi?"</p>

  <p>"O bir melek, Sofie."</p>

  <p>"Melek mi?"</p>

  <p>"Hilde bu 'tinin' seslendiği kişi."</p>

  <p>"Albert Knag'ın Hilde'ye bizi anlattığını mı söylemek istiyorsun?"</p>

  <p>"Ya da bizim hakkımızda yazıyor. Çünkü biz, kendi gerçekliğimizin yapıldığı malzemeyi duyumsayamayız. Bunu az önce öğrendik. Dış gerçekliğin ses dalgalarından mı yoksa kâğıt ve kalemden mi oluştuğunu bilemeyiz. Berkeley'e göre, tinden meydana geldiğimizi bilebiliriz ancak."</p>

  <p>"Ve Hilde bir melek..."</p>

  <p>"Evet, bir melek o. Ve bugünün son sözü de bu. Doğum günün kutlu olsun Hilde!"</p>

  <blockquote class=""></blockquote>

  <p>Odaya mavimsi bir ışık doluyordu şimdi. Birkaç saniye boyunca korkunç bir gökgürültüsü duyuldu ve bütün ev sarsıldı.</p>

  <p>Alberto boş gözlerle oturuyordu öylece.</p>

  <p>"Eve gitmeliyim," dedi Sofie. Hemen kalkıp hızla kapıya yürüdü. Kapıyı açarken elbise askısının altında uyumakta olan Hermes uyandı. Sofie çıkıyorken,</p>

  <p>"Hoşçakal Hilde" demişti sanki.</p>

  <p>Sofie koşa koşa merdivenleri indi, sokağa fırladı. Ortada hiç kimse görünmüyordu. Yağmur bardaktan boşanırcasına yağmaya başlamıştı bu arada.</p>

  <p>Asfalt yoldan sular sıçratarak iki araba geçti. Ama görünürde otobüs filan yoktu. Sofie pazar meydanını geçip koşmaya başladı. Koşarken aklından hep aynı düşünce geçiyordu.</p>

  <p>Yarın doğum günüm, diye düşündü. İnsanın 15. yaşgününden tam bir gün önce yaşamın aslında bir rüya olduğunu anlaması ne acı! Tıpkı rüyada piyangodan milyonlar kazanıp ikramiyeyi almak üzereyken uyanıvermek gibi...</p>

  <p>Sofie koşarak ıslak spor alanını geçti. Karşıdan koşarak birinin kendisine doğru geldiğini fark etti sonra. Annesiydi bu. Korkunç şimşekler gökyüzünü parçalıyordu adeta.</p>

  <p>Annesi Sofie'yi kucakladı.</p>

  <p>"Bize ne oluyor böyle yavrum?"</p>

  <p>"Bilmiyorum," dedi Sofie ağlaya ağlaya. "Her şey kötü bir rüya gibi."</p>
</body>
</html>
