<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3>KANT</h3>

  <h4 class="sigil_not_in_toc">...üstümdeki yıldızlı gökyüzü<br />
  ve içimdeki ahlak yasası...</h4>

  <p>Binbaşı Albert Knag Hilde'nin doğum gününü kutlamak için telefon ettiğinde geceyarısı olmak üzereydi.</p>

  <p>Telefonu Hilde'nin annesi açtı.</p>

  <p>"Seni arıyorlar Hilde."</p>

  <p>"Alo."</p>

  <p>"Merhaba Hilde, ben baban."</p>

  <p>"Baba, bu saatte aranır mı hiç..."</p>

  <p>"Doğum gününü kutlamak istemiştim de..."</p>

  <p>"Bütün gün boyunca kutladın durdun zaten."</p>

  <p>"...ama gün biterken aramak istedim."</p>

  <p>"O da niye?"</p>

  <p>"Hediyeyi almadın mı?"</p>

  <p>"Ha evet! Binlerce teşekkür!"</p>

  <p>"Hadi kıvrandırma beni, ne düşünüyorsun, söyle."</p>

  <p>"Harika! Bütün gün bir şey yemedim neredeyse."</p>

  <p>"Yemelisin ama."</p>

  <p>"Ama o kadar heyecanlı ki."</p>

  <p>"Nereye kadar geldin?"</p>

  <p>"Onlara deniz yılanı gösterip dalga geçtiğin için eve girdiler."</p>

  <p>"Aydınlanma Çağı."</p>

  <p>"Ve Olympe de Gouges."</p>

  <p>"Demek ki yanılmamışım."</p>

  <p>"Ne demek 'yanılmamışım'?"</p>

  <p>"Sanırım bir tek yaşgünü kutlaması kaldı geriye. O da canlı olanı üstelik."</p>

  <p>"Uyuyana kadar yatağımda okumaya devam edeceğim."</p>

  <p>"Okuduklarından bir şeyler anlıyor musun peki?"</p>

  <p>"Bugün o kadar çok şey öğrendim ki... Hiç öğrenmediğim kadar. Sofie eve gelip ilk mektubu bulduğundan beri daha bir gün bile geçmedi oysa. İnanılır gibi değil."</p>

  <p>"Bazen azıcık bir şey yetebiliyor... Ne ilginç!"</p>

  <p>"Ama biraz üzülüyorum onun için."</p>

  <p>"Annen için mi?"</p>

  <p>"Hayır, Sofie'ye tabii."</p>

  <p>"Haa, evet."</p>

  <p>"Zavallıcığın aklı iyice karıştı."</p>

  <p>"Ama o sadece... yani şey..."</p>

  <p>"Onu sadece hayal ettiğini söylemek istiyorsun."</p>

  <p>"Evet, onun gibi bir şey."</p>

  <p>"Ben Sofie ve Alberto'nun var olduğuna inanıyorum."</p>

  <p>"Eve gelince konuşuruz bunu."</p>

  <p>"Tamam."</p>

  <p>"Sana iyi günler diliyorum Hilde."</p>

  <p>"Ne dedin?"</p>

  <p>"Şey, yani iyi geceler."</p>

  <p>"İyi geceler."</p>

  <p>Yarım saat sonra Hilde yatmaya giderken dışarısı hâlâ aydınlıktı. Bahçeyi ve koyu görebiliyordu. Bu mevsimde hava tamamen kararmazdı.</p>

  <p>Ormandaki küçük bir kulübede asılı duran bir resimde yaşıyor olmanın nasıl bir şey olacağını düşündü bir süre. Resimden dışarıya bakıp orada neler olduğunu görebilir miydi acaba?</p>

  <p>Uyumadan önce biraz daha okudu.</p>

  <div class="ind c"><img alt="" height="60px" src="../Images/div4.png" width="50%" /></div>

  <p>Sofie Hilde'nin babasından gelen mektubu tekrar şöminenin üstüne koydu.</p>

  <p>"Bu Birleşmiş Milletler konusu önemli olabilir belki, ama benim anlatışıma karışması hoşuma gitmiyor," dedi Alberto.</p>

  <p>"Bence bunu o kadar ciddiye almana gerek yok."</p>

  <p>"Her neyse... Bundan sonra öyle deniz yılanı filan gibi bütün o alışılmadık şeyleri görmezden geleceğim. Gel, pencerenin yanına oturalım, sana Kant'tan bahsedeyim."</p>

  <p>Sofie iki koltuğun arasındaki küçük masada bir gözlük olduğunu fark etti. İki cam da kıpkırmızıydı. Acaba çok koyu bir güneş gözlüğü müydü bu?</p>

  <p>"Saat neredeyse iki. En geç beşte evde olmalıyım. Annem doğum günüm için hazırlanmıştır mutlaka."</p>

  <p>"Öyleyse üç saatimiz var."</p>

  <p>"Haydi o zaman."</p>

  <p><i>"Immanuel Kant</i> 1724'te Doğu Prusya'daki Königsberg kentinde doğdu. Babası saraçtı. Kant seksen yaşında ölene kadar hemen hemen bütün ömrünü Königsberg'de geçirdi. Ailesi çok dindardı. Bu yüzden Hıristiyanlığa olan inancı felsefesinde de önemli bir rol oynamıştır. Berkeley gibi o da Hıristiyan inancının temellerini kurtarmak istemişti."</p>

  <p>"Aman sağol Berkeley kalsın, onu yeterince öğrendim."</p>

  <p>"Kant ayrıca üniversitede profesör olarak görev alan ilk filozoflardan biriydi. Yani genellikle 'akademik filozof' dediğimiz biriydi."</p>

  <p>"Akademik filozof?"</p>

  <p>"'Filozof' sözcüğü bugün birbirinden hafifçe farklı iki değişik anlamda kullanılıyor. Filozof deyince öncelikle anlaşılan, felsefî sorulara kendi cevaplarını bulmaya çalışan biri. Ama bir filozof kendi felsefesini geliştirmeden, felsefe tarihinde uzmanlaşmış da olabilir."</p>

  <p>"Kant da bu akademik filozoflardan mıydı?"</p>

  <p>"İkisi birden. Yalnızca çalışkan bir profesör olsaydı —yani başkalarının düşünceleri hakkında uzmanlaşmış biri— felsefe tarihinde bu kadar önemli bir yer edinemezdi. Ama Kant'ın felsefe tarihini en iyi bilenlerden biri olması da önemli. Hem Descartes ve Spinoza'da gördüğümüz Rasyonalizmi hem de Locke, Berkeley ve Hume gibi empiristleri çok iyi tanıyordu."</p>

  <p>"Berkeley'den bahsetme dedim sana."</p>

  <p>"Hatırlarsın, rasyonalistlere göre insan bilgisinin temeli insan bilincinde yatar. Buna karşılık empiristler tüm bilgileri duyu izlenimlerinden türetmek istemiştir. Hume ayrıca duyularımızın yardımıyla yapabileceğimiz çıkarsamaların bazı sınırları olduğuna dikkat çekmişti."</p>

  <p>"Kant bunların hangisiyle aynı görüşteydi?"</p>

  <p>"Kant'a göre hepsi de biraz haklıydı. Ama aynı zamanda onların biraz da yanıldığını düşünüyordu. Hepsinin üzerinde çalıştıkları soru, dünya hakkında ne bilebileceğimizdi. Descartes'tan sonra bütün filozofların ortak felsefî meselesi bu olmuştu. İki olasılık üzerinde tartışılıyordu: Dünya aynen izlenimlerimiz gibi midir yoksa aklımızın gösterdiği gibi mi?"</p>

  <p>"Kant ne diyordu peki?"</p>

  <p>"Kant'a göre dünya hakkındaki bilgilerimizin oluşmasında hem izlenimlerin <i>hem</i> de aklın rolü önemliydi. Rasyonalistlerin aklı, empiristlerin de duyusal deneyimi tek yönlü olarak abarttığı görüşündeydi."</p>

  <p>"Eğer hemen iyi bir örnek vermezsen bunlar boş laf olarak kalacak benim için."</p>

  <p>"Başlangıç olarak Kant bilgilerimizi duyusal deneyime borçlu olduğumuz hususunda Hume ve empiristlere katılıyordu. Ama rasyonalistleri de haklı bulduğu bir nokta vardı: Akıl da bizi çevreleyen dünyayı <i>nasıl</i> kavradığımızı belirleyen bazı önemli önkoşullar içeriyordu."</p>

  <p>"Bu örnek mi oldu şimdi?"</p>

  <p>"En iyisi küçük bir alıştırma yapalım. Şu masanın üstündeki gözlüğü alabilir misin? Evet, onu. Şimdi tak gözlüğü lütfen." Sofie gözlüğü burnuna yerleştirdi. Her şey kırmızı oluvermişti. Açık renkli şeyler açık, koyu renkliler koyu kırmızı.</p>

  <p>"Ne görüyorsun?"</p>

  <p>"Daha önce ne gördüysem yine aynısını görüyorum, ama şimdi her şey kırmızı."</p>

  <p>"Bunun nedeni, gözlük camlarının gerçekliği nasıl algıladığını belirliyor olması. Gördüğün her şey, kendi dışındaki bir dünyanın parçaları; ama bütün bunları <i>nasıl</i> gördüğün biraz da gözlük camlarına bağlı. Dünya şu anda sana kırmızı da görünse, onun gerçekten kırmızı olduğunu söyleyemezsin."</p>

  <p>"Tabii ki söyleyemem."</p>

  <p>"Şu anda ormanda yürüyor olsan ya da sizin evin oradaki Kaptan Virajı'nda bulunsan, her zamanki şeyleri görürsün yine. Ama ne görürsen gör, hep kırmızı olacak."</p>

  <p>"Evet, gözlüğü çıkarmadığım sürece."</p>

  <p>"Gözlük dünyayı nasıl gördüğünü belirleyen önkoşul. İşte Kant da aynen bu şekilde aklımızın bazı koşulları olduğunu ve bunların tüm deneyimlerimizi etkilediğini söylüyordu."</p>

  <p>"Ne gibi koşullarmış bunlar?"</p>

  <p>"Ne görüyor olursak olalım, bunları hep <i>zaman</i> ve <i>uzam</i> içinde yer alan olgular olarak kavrayacağız. Kant zaman ve uzamı insanın iki tür 'görü biçimi' olarak nitelendirir. Ayrıca bu iki biçimin bilincimizde her türlü deneyimden önce geldiğini vurgular. Yani bir şeyi daha algılamadan <i>önce,</i> onu zaman ve uzam içindeki bir olgu olarak kavrayacağımızı biliriz. Bir bakıma, gözlüğü çıkarmamız mümkün değil anlayacağın."</p>

  <p>"Öyleyse şeyleri zaman ve uzam içinde kavramanın insanın doğuştan gelen bir özelliği olduğunu mu söylüyordu Kant?"</p>

  <p>"Bir anlamda evet. Bunun dışında, neyi gördüğümüz biraz da Hindistan'da mı yoksa Grönland'da mı yetiştiğimize bağlı. Ama nerede olursak olalım, dünyayı hep zaman ve uzam içinde görürüz. Bunu önceden söyleyebiliyoruz."</p>

  <p>"Ama zaman ve uzam bizim <i>dışımızda</i> var olan şeyler değil mi?"</p>

  <p>"Hayır. Ya da en azından asıl önemli olan bu değil. Kant zaman ve uzamın insanın kendisine ait olduğunu söyler. Bunlar öncelikle bizim bilincimizin özellikleridir, dünyanın değil."</p>

  <p>"Bu çok yeni bir bakış tarzı."</p>

  <p>"Yani insan bilinci sadece dışardan gelen duyu izlenimlerini kaydeden edilgin bir 'levha' değil. Yaratıcı ve biçim verici bir rol oynuyor. Dünyayı kavrayışımıza doğrudan katkıda bulunuyor. Bir cam kaba su koyarken olan şeye benzetebilirsin bunu. Suyun alacağı şekil kabın biçimine bağlıdır. Bunun gibi, duyu izlenimleri de 'görü biçimlerimize' uymak zorunda."</p>

  <p>"Anlıyorum galiba."</p>

  <p>"Kant'a göre sadece bilinç şeylere göre değil, şeyler de bilince göre biçim kazanır. İnsan bilgisi meselesi açısından bu yaklaşımı Kant 'Copernicus'çu bir dönüm noktası' saymıştır. Çünkü söz konusu düşünüş tarzını gelenek karşısında, Copernicus'un 'Güneş Yer'in çevresinde değil, Yer Güneş'in çevresinde döner' açıklaması kadar yeni ve radikal bir görüş saymıştır.</p>

  <p>"Neden hem rasyonalistlere hem de empiristlere biraz hak verdiğini anladım şimdi. Rasyonalistler bir bakıma deneyimin önemini unutmuştu; empiristler ise aklımızın dünyayı kavrayışımız üzerinde etkili olduğunu dikkate almadılar."</p>

  <p><i>"Nedensellik</i> yasası da —hani Hume bu yasanın kendisinin insanlar tarafından deneyimle kavranamayacağına inanıyordu— Kant'a göre insan aklının yapısal bir parçasıydı."</p>

  <p>"Bunu açıkla lütfen!"</p>

  <p>"Biliyorsun Hume'a göre tüm doğal süreçlerin ardında zorunlu bir nedensellik bağı bulunduğunu düşünmemiz alışkanlıklarımızın bir sonucudur. Çünkü siyah bilardo topunun beyaz topun hareketine neden olduğunu algılayamayız. Bu yüzden siyah topun beyazı her zaman hareket ettireceğini kanıtlamak da olanaksızdır."</p>

  <p>"Evet bunu hatırlıyorum."</p>

  <p>"Ama işte tam da bunu, yani Hume'a göre kanıtlanamaz olan şeyi insan aklının bir özelliği olarak ele almıştı Kant. Nedensellik yasası her zaman ve mutlak olarak geçerlidir, çünkü insan aklı olan biten her şeyi neden ile sonuç (etki) arasındaki ilişki olarak kavrar."</p>

  <p>"Yine de bana nedensellik yasası doğada olan bir şey gibi geliyor, biz insanların içinde değil."</p>

  <p>"Kant ise bizim içimizde olduğunu söylüyor. Kant dünyanın 'kendinde' bir şey olarak nasıl olduğunu tam anlamıyla bilemeyeceğimiz konusunda Hume'a katılır. Dünyanın ancak 'benim için' ve dolayısıyla bütün insanlar için nasıl olduğunu bilebiliriz. Kant'ın 'das Ding an sich' ile 'das Ding für mich' arasında yaptığı bu ayrım felsefeye en büyük katkısıdır."</p>

  <p>"Almancamın pek iyi olmadığını söylemiş miydim?"</p>

  <p>"'Kendinde şeyi', yani şeylerin kendilerini hiçbir zaman kesin ve tam olarak bilemeyiz; şeylerin kendilerinin 'bizim için' nasıl 'göründüklerini' bilebiliriz ancak. Buna karşılık insan aklının şeyleri nasıl kavradığını hiçbir deneyim olmadan da söyleyebiliriz."</p>

  <p>"Doğru mu bu?"</p>

  <p>"Sabah evden çıkmadan önce o gün neler görüp yaşayacağını bilmezsin. Ama görüp yaşayacağın her şeyi zaman ve uzam içindeki olaylar olarak anlayacağını bilirsin. Ayrıca nedensellik yasasının geçerli olduğundan da eminsindir, çünkü onu bilincinin parçası olarak kendi içinde taşırsın."</p>

  <p>"Ama bambaşka türlü de yaratılmış olabilirdik?"</p>

  <p>"Evet, duyu aygıtlarımız farklı olabilirdi. Zaman duygumuz ve mekânı algılayışımız da öyle. Ya da öyle etrafımızda gerçekleşen olayların nedenlerini aramıyor olabilirdik."</p>

  <p>"Bir örnek verebilir misin?"</p>

  <p>"Odanın ortasında yatan bir kedi düşün. Bir de yuvarlanan top olsun. Ne yapar kedi o zaman?"</p>

  <p>"Bak ben bunu çok denedim. Kedi topun peşinden koşuyor böyle durumlarda."</p>

  <p>"Evet. Şimdi de diyelim ki odada kedi değil de sen kendin varsın. Birden bir topun yuvarlanıp geldiğini görsen, sen de hemen peşinden mi koşarsın?"</p>

  <p>"Önce dönüp bakarım, top nereden geldi diye."</p>

  <p>"Evet, çünkü bir insan olduğun için ister istemez her olayın nedenini arıyorsun. Yani nedensellik yasası senin yapında var."</p>

  <p>"Doğru mu bu gerçekten?"</p>

  <p>"Hume'a göre, doğa yasalarını ne algılayabiliriz, ne de kanıtlayabiliriz. Kant'a rahat vermeyen bir görüştü bu. Ama Kant aslında insan bilgisinin yasalarından söz ettiğimizi göstermekle, doğa yasalarının geçerli ve mutlak olduğunu kanıtlayabileceğine inanmıştı."</p>

  <p>"Küçük bir çocuk da topu kimin attığına bakar mı?"</p>

  <p>"Bakmaz belki. Ama Kant çocukta aklın tam olarak gelişmediğini, çünkü duyulardan elde edilen bilgilerin henüz çok az olduğunu söylüyor. Boş akıldan da söz edemeyiz, değil mi?"</p>

  <p>"İçi boş bir akıl tuhaf kaçar gerçekten."</p>

  <p>"Kısacası, Kant'a göre insanın dünyayı algılaması için gereken iki koşul var. Bir tarafta algılamadan bilemediğimiz dış koşullar var. Bunlara bilginin <i>maddesi</i> diyebiliriz. Diğer tarafta ise insanın kendindeki iç koşullar söz konusu —örneğin, her şeyi zaman ve uzam içinde ve hiç değişmeyen nedensellik yasasına göre gerçekleşen süreçler halinde kavrıyoruz. Buna da bilginin <i>biçimi</i> diyebiliriz."</p>

  <blockquote class=""></blockquote>

  <p>Alberto ve Sofie bir süre öylece oturup pencereden baktılar. Birden Sofie gölün karşı kıyısındaki ağaçların arasında küçük bir kız gördü.</p>

  <p>"Bak! Bu da kim?"</p>

  <p>"Bilemeyeceğim."</p>

  <p>Küçük kız sadece birkaç saniye görünmüş, sonra kaybolmuştu. Başında kırmızı bir örtü olduğunu fark etti Sofie.</p>

  <p>"Bize ne zaten, kendi işimize bakalım."</p>

  <p>"Devam öyleyse."</p>

  <p>"Kant insanların neyi bilebileceği konusunda bazı kesin sınırlar bulunduğuna da işaret etmiştir. Bir bakıma aklın gözlük camlarının koyduğu sınırlardır bunlar."</p>

  <p>"Nasıl yani?"</p>

  <p>"Kant'tan önceki filozofların sorduğu 'büyük' felsefî soruları hatırlarsın belki. İnsan ölümsüz bir ruha sahip mi? Tanrı var mı? Doğa bölünemez küçük parçalardan mı oluşuyor? Evren sonlu mu yoksa sonsuz mu?"</p>

  <p>"Evet."</p>

  <p>"Kant insanın bu konularda hiçbir zaman kesin bilgilere ulaşamayacağını düşünüyordu. Ama bunları tamamen bir kenara bırakmak da değildi amacı. Tersine. Zaten bu soruları hepten reddetmiş olsa, filozof olduğunu söyleyemezdik pek."</p>

  <p>"Peki ne yaptı Kant?"</p>

  <p>"Dur biraz, sabırlı ol. Kant'a göre, akıl bu soruları ele alırken insanın bilebileceği şeylerin ötesine geçmiş oluyordu. Öte yandan, bu tür soruları sormak, insanın ya da insan aklının doğasında yatan temel bir eğilimdi. Ama evren sonlu mu yoksa sonsuz mu diye sorduğumuzda, küçücük bir parçası olduğumuz bir bütünü bilmek istiyoruz. Oysa böyle bir bütünü hiçbir zaman tam olarak bilemeyiz."</p>

  <p>"Neden bilemeyelim?"</p>

  <p>"Sen demin kırmızı gözlüğü takınca, Kant'a göre dünya hakkındaki bilgimize katkıda bulunan iki unsur olduğunu gördük."</p>

  <p>"Duyusal deneyim ve akıl."</p>

  <p>"Evet, bilgimizin maddesini duyularımız aracılığıyla ediniyoruz, ama bu malzeme aklımızın özelliklerine göre şekilleniyor aynı zamanda. Örneğin bir olayın nedenlerini sormak aklın bir özelliği."</p>

  <p>"Mesela, topun neden yuvarlandığını sormak."</p>

  <p>"Evet.. Ama tutup dünyanın nereden çıktığını sorduğumuzda ve olası yanıtları tartıştığımızda, akıl bir bakıma boşta çalışıyor. Bu durumda alıp 'işleyeceği' duyu maddesi yok. Hesaplaşacağı deneyimlere sahip değil akıl. Çünkü sadece küçücük bir parçası olduğumuz büyük gerçekliği hiçbir zaman deneyimlemiş değiliz."</p>

  <p>"Bir bakıma yerde yuvarlanan topun küçük bir parçasıyız ve bu yüzden de topun nereden geldiğini bilemiyoruz."</p>

  <p>"Ama böyle bir topun nereden geldiğini <i>sormak,</i> hep insan aklının bir özelliği olarak kalacak. Onun için, büyük sorulara yanıt bulmak için sonuna kadar uğraşıp duruyoruz. Ama elle tutulacak sağlam bir malzemeden de yoksunuz. Akıl boşta çalıştığından, hiçbir zaman sağlam yanıtlara ulaşamayacağız."</p>

  <p>"Sağol, bu duyguyu çok iyi biliyorum."</p>

  <p>"Kant'a göre, gerçekliğin bütünüyle ilgili büyük sorular söz konusu olduğunda, birbirinin tam karşıtı olan yaklaşımlar her zaman aynı derecede olası ya da aynı derecede olanaksız görünmek zorunda kalacaktır."</p>

  <p>"Örnek lütfen!"</p>

  <p>"Dünyanın zaman içinde bir başlangıcı olduğunu söylemek ne kadar anlamlıysa, böyle bir başlangıcın olmadığını söylemek de o kadar anlamlı. Akıl bu iki olasılık arasında bir karara varamaz, çünkü ikisini de 'kavrayamaz'. Dünyanın her zaman varolageldiğini söyleyebiliriz belki; ama başlangıcı olmayan bir şey <i>var olabilir mi</i>? Ya da karşıt görüşü alalım ve diyelim ki, dünya herhangi bir zamanda ortaya çıkmış olmalıdır. Ama o zaman da hiçlikten ortaya çıkmış olması gerekir, yoksa ancak bir durumdan diğerine geçildiğini söylemiş oluruz. Herhangi bir şey yokluktan ya da hiçlikten <i>oluşabilir mi</i> Sofie?"</p>

  <p>"Hayır. İki olasılık da aynı derecede kavranamaz görünüyor gerçekten. Ama yine de biri doğru, diğeri yanlış olmak zorunda."</p>

  <p>"Demokritos ve materyalistlere göre doğanın her şeyin yapı taşları olan küçük parçalardan meydana geldiğini hatırlıyorsundur. Başkaları ise, mesela Descartes, uzamsal gerçekliğin her zaman daha da küçük parçalara bölünebileceğini söylemişti. Peki hangisi haklı sence?"</p>

  <p>"İkisi de ya da hiçbiri."</p>

  <p>"Birçok filozof özgürlüğü insanın en önemli özelliklerinden biri saymıştı. Ama başka filozoflarla da karşılaştık, örneğin stoacılar ya da Spinoza'yla. Bunlar da dünyada olan biten her şeyin zorunlu doğa yasalarına göre gerçekleştiğini söylüyordu. Kant'a göre bu konuda da insan aklı kesin bir yargıda bulunamaz."</p>

  <p>"Bu da her iki karşıt görüş kadar akla uygun ya da aynı derecede akla aykırı."</p>

  <p>"Ve son olarak, Tanrı'nın varlığını da kendi aklımızla kanıtlamamız imkânsızdır. Descartes gibi rasyonalistler ise Tanrı'nın olması gerektiğini ispat etmek istemiş, gerekçe olarak da bizde bir mükemmel varlık tasavvuru bulunduğunu ileri sürmüşlerdi. Başka bazı filozoflar da —örneğin Aristoteles ve Aquino'lu Thomas— her şeyin bir ilk nedeni olması gerektiği için Tanrı'nın da olması gerektiği görüşündeydi."</p>

  <p>"Ya Kant ne diyordu bu işe?"</p>

  <p>"Her iki kanıtı da reddediyordu. Kant'a göre ne akıl ne de deneyim Tanrı'nın varlığını iddia edebilecek sağlam temellere sahipti. Tanrı'nın var olması akıl için ne kadar olasıysa, bir o kadar da olanaksızdı."</p>

  <p>"Ama lafa başlarken Kant'ın Hıristiyanlık inancını kurtarmak istediğini söylemiştin."</p>

  <p>"Evet. Zaten Kant gerçekten de dine yeni bir boyut katmıştır: Deneyim ve aklımızın ulaşamadığı şeyler. İşte buraya yerleşebilir dinsel <i>inanç.</i>"</p>

  <p>"Hıristiyanlığı böyle mi kurtardı yani?"</p>

  <p>"Öyle de diyebilirsin. Yalnız şuna dikkat: Kant bir Protestandı. Reform döneminden beri Protestanlığın tipik bir özelliği, inanca dayanmak olmuştur. Oysa Katolik kilisesi Ortaçağ'ın başından beri aklın inanç için bir dayanak sağlayacağına güvenmişti."</p>

  <p>"Anlıyorum."</p>

  <p>"Ama Kant bu en uç soruların inanca bırakılması gerektiğini söylemekle yetinmedi. İnsanın <i>ölümsüz bir ruhu</i> bulunduğu, <i>Tanrı'nın var olduğu</i> ve insanın <i>özgür iradeye</i> sahip olduğu varsayımını insan ahlakı için neredeyse kaçınılmaz buluyordu."</p>

  <p>"Bu tıpkı Descartes'taki gibi. Önce neyi anlayabileceğimiz hakkında çok eleştirel düşünceler geliştiriyor, sonra da Tanrı'yı ve daha ne varsa hepsini arka kapıdan atıveriyor içeri."</p>

  <p>"Ama Descartes'ın tersine, Kant bu noktaya aklıyla değil inançla vardığını vurgulamıştı. Ölümsüz bir ruha, hattâ Tanrı'ya ve özgür iradeye olan inancı <i>pratik postulatlar</i> olarak nitelendirmişti."</p>

  <p>"O ne demek?"</p>

  <p>"Postulat kanıtlanamayacak bir şeyi öylece kabul etmektir. Kant'ın pratik postulat dediği ise, insan 'pratiği' için, yani insanın davranışları ve ahlakı için öne sürülmesi zorunlu olan şeylerdir. Tanrı'nın olduğunu varsaymak ahlakî açıdan gereklidir' demişti Kant."</p>

  <blockquote class=""></blockquote>

  <p>Birden kapıya vurulur gibi oldu. Sofie ayağa fırladı. Alberto aldırış etmeden oturduğu yerde kalmıştı.</p>

  <p>"Açmamız gerekmez mi?" dedi Sofie.</p>

  <p>Alberto omuz silkti, ama sonunda kalktı yerinden. Sofie kapıyı açtı. Beyaz yazlık giysisi, kırmızı başlığıyla küçük bir kız duruyordu karşısında. Gölün karşı kıyısında gördüğü kızdı bu. Elinde yiyecek dolu bir sepet vardı.</p>

  <p>"Merhaba" dedi Sofie, "Kimsin sen?"</p>

  <p>"Kırmızı Başlıklı Kız'ım, görüyorsun işte."</p>

  <p>Sofie dönüp Alberto'ya baktı. Alberto başını salladı:</p>

  <p>"Ne dediğini duydun ya."</p>

  <p>"Büyükannemin evini arıyorum," dedi küçük kız. "Yaşlı ve hasta o. Ama şimdi yemek götürüyorum ben ona."</p>

  <p>"Burası değil, yanlış gelmişsin. Hadi yoluna devam et."</p>

  <p>Bunu söylerken, sinek kovarmış gibi bir hareket yapmıştı.</p>

  <p>"Ama bir de mektup getirdim," dedi Kırmızı Başlıklı Kız.</p>

  <p>Cebinden küçük bir zarf çıkarıp Sofie'ye uzattı. Hoplaya zıplaya uzaklaştı sonra.</p>

  <p>"Kurttan sakın!" diye bağırdı Sofie ardından.</p>

  <p>Alberto koltuğuna doğru gitmekteydi o sırada. Sofie de onu izleyip daha önceki gibi karşısına oturdu.</p>

  <p>"Kırmızı Başlıklı Kız! Şu işe bak hele!" dedi başını sallayarak.</p>

  <p>"Onu uyarmanın hiçbir anlamı yok. Büyükannesinin evine gidecek, orada kurt yiyecek onu. Bir şey öğrendiği yok; sonsuza dek böylece tekrarlanıp gidiyor."</p>

  <p>"Ama büyükannesine giderken başka bir kulübenin kapısını çaldığını hiç duymamıştım."</p>

  <p>"Gereksiz bir ayrıntı bu Sofie."</p>

  <p>Sofie ancak şimdi zarfa bakmayı akıl edebilmişti. Üstünde "Hilde'ye" yazan zarfı açıp yüksek sesle okudu:</p>

  <blockquote class="ind">
    <p>Sevgili Hilde! İnsan beyni onu anlayabileceğimiz kadar basit olsaydı, o zaman da biz onu yine anlayamayacak kadar aptal olurduk. Sevgiler, Baban.</p>
  </blockquote>

  <p>Alberto başını salladı.</p>

  <p>"Çok doğru. Ve sanırım Kant da buna benzer bir şey söyleyebilirdi. <i>Ne</i> olduğumuzu anlamayı umamayız. Belki bir çiçek ya da böceği tam olarak anlayabiliriz, ama kendimizi asla. Bütün evreni anlamayı ise daha da az umabiliriz."</p>

  <p>Sofie bu garip cümleyi anlamak için birkaç defa daha okurken Alberto sözlerine devam etti:</p>

  <p>"Deniz yılanlarının ve buna benzer şeylerin bizi oyalamasına izin vermemeliyiz. Bugünkü işimizi bitirmeden önce biraz da Kant'ın etik anlayışını anlatacağım sana."</p>

  <p>"Peki ama elini çabuk tut, eve gitmem gerek."</p>

  <p>"Akıl ve duyuların bize gerçekte neyi bildirebileceği hususunda Hume'un dile getirdiği kuşku Kant'ı yaşamla ilgili en önemli soruları yeniden düşünmeye itmişti. Tabii ahlak da bu konulardan biriydi."</p>

  <p>"Hume neyin haklı, neyin yanlış olduğunu kanıtlayamayacağımızı söylemişti. Çünkü "...dir"li cümlelerden "...meli"li cümlelere giden bir çıkarsama yapamazdık."</p>

  <p>"Hume ne aklımızın ne de deneyimlerimizin haklı ile haksızı ayırt edemeyeceğini, bunu ancak hislerimizle yapabileceğimizi düşünüyordu. Ama Kant için yeterli bir temel değildi bu."</p>

  <p>"Bak bunu anlayabiliyorum."</p>

  <p>"Kant baştan itibaren haklı ile haksız arasındaki farkın duygulardan ibaret olamayacağı fikrindeydi. Bu bakımdan, haklı ile haksız ayrımının insan aklında yattığını düşünen rasyonalistlere katılıyordu. Neyin haklı, neyin haksız olduğunu tüm insanlar bilir. Sadece öğrenerek değil, aklımızda yer alan bir şey olduğu için biliriz bunu. Kant'a göre her insanda bir pratik akıl vardır ve bu akıl ahlak alanında neyin doğru, neyin yanlış olduğunu bize her zaman bildirir."</p>

  <p>"Yani doğuştan gelme bir özellik bu?"</p>

  <p>"Aklın diğer bütün özellikleri gibi haklı ile haksızı ayırt etme yetisi de doğuştandır. Her insan dünyada olup bitenleri bir nedene bağlamaya çalışır; bunun gibi, her insan için evrensel bir <i>ahlak yasası</i> söz konusudur. Bu ahlak yasası fiziksel doğa yasaları kadar mutlak bir geçerliliğe sahiptir. Her şeyin bir nedeni olması ya da yedi artı beşin on iki etmesi ussal yaşamımız için ne kadar temel bir öneme sahipse, ahlakî yaşamımız için de bu yasa o kadar önemlidir."</p>

  <p>"Ne diyor peki bu yasa?"</p>

  <p>"Her türlü deneyimden önce geldiği için, 'biçimsel'dir bu yasa. Yani birtakım ahlakî tercihlere bağlı değildir. Her toplumda ve her çağda, bütün insanlar için geçerlidir. Şu veya bu durumda şunu veya bunu yapman gerektiğini söylemez. <i>Bütün</i> durumlarda nasıl davranman gerektiğini bildirir."</p>

  <p>"Ama belli bir durumda nasıl davranacağımızı söylemeyen bir ahlak yasası ne işe yarar ki?"</p>

  <p>"Kant ahlak yasasını bir <i>kategorik imperatif</i> olarak, yani hiçbir kayda bağlı olmayan <i>kesin bir buyruk</i> olarak ifade etmiştir. Ahlak yasasının 'kategorik' oluşu, onun her türlü durumda geçerli olduğu anlamına gelir. Aynı zamanda bir 'buyruk'tur, buyurgandır, kaçınılmaz bir 'emir'dir."</p>

  <p>"Hmm..."</p>

  <p>"Diğer yandan Kant kategorik imperatifi çeşitli şekillerde dile getirmiştir. Verdiği ilk tanım şöyledir: <i>Her zaman davranışımızın altında yatan kuralın aynı zamanda genel geçerli bir yasa olmasını isteyebilecek şekilde davranmalıyız."</i></p>

  <p>"Yani bir şey yapacağım zaman, aynı durumda herkesin aynı şeyi yapmasını isteyebileceğimden emin olmalıyım."</p>

  <p>"Aynen. Ancak o zaman kendi içindeki ahlak yasasına uygun davranmış olursun. Kant kategorik imperatifi bir de şu şekilde tanımlamıştır: <i>Diğer insanları hiçbir zaman sadece bir araç olarak değil, aynı zamanda daima kendi başına bir amaç olarak görüp buna göre davranmalıyız."</i></p>

  <p>"Yani başkalarını sırf kendi çıkarımızı sağlamak üzere 'kullanmamalıyız'."</p>

  <p>"Öyle, çünkü her insan kendi başına bir amaçtır. Ama bu sadece başkaları için değil, kendimiz için de geçerli. Bir şey elde etmek uğruna kendimizi de araç olarak kullanmamalıyız."</p>

  <p>"Bu biraz 'altın kural'ı hatırlatıyor bana: 'Sana yapılmasını istemediğin şeyi sen de başkalarına yapma!'"</p>

  <p>"Evet. Zaten bu da esas itibarıyla tüm ahlakî seçim olasılıklarını kapsayan biçimsel bir kuraldır. Altın kuralın da Kant'ın ahlak yasası dediği şeyi ifade ettiği söylenebilir."</p>

  <p>"Ama bunlar sırf iddialardan ibaret. Hume neyin doğru neyin yanlış olduğunu akılla kanıtlayamayız derken haklıydı bence."</p>

  <p>"Kant ahlak yasasını örneğin nedensellik yasası kadar mutlak ve genel geçerli sayıyordu. Nedensellik yasası da akılla kanıtlanamaz, ama yine de kaçınılmaz bir şeydir. Hiç kimsenin itiraz etmeyeceği bir şey."</p>

  <p>"Bana sanki vicdandan söz ediyormuşuz gibi gelmeye başladı. Çünkü vicdan herkeste bulunur ne de olsa."</p>

  <p>"Evet, Kant, ahlak yasasını anlatırken vicdanı betimlemiş olur. Vicdanın bize bildirdiğini anlatamayız, ama yine de biliriz."</p>

  <p>"Bazen başkalarına karşı çok iyi ve sevimli davranırım, çünkü işime öylesi gelir. Böylece beni severler mesela."</p>

  <p>"Ama eğer sırf sevilmek için iyi davranıyorsan, demek ki seni harekete geçiren ahlak yasası değildir. Ya da bu yasaya saygı duymuş olmazsın. Ahlak yasasına uygun davranıyor olman da belki iyi bir şeydir, ama ahlaksal denebilecek davranış kendi eğilimlerine karşı koyabilmeyi de gerektirir. Bir şeyi <i>ödev</i> saydığın için yapıyorsan, ancak o zaman ahlaksal davranıştan söz edebiliriz. Bu yüzden Kant'ın ahlakı genellikle bir <i>ödev ahlakı</i> olarak nitelendirilir."</p>

  <p>"Yardım kuruluşları için para toplamayı ödev sayabilirim mesela."</p>

  <p>"Evet. Ve asıl önemli olan, bunu doğru bulduğun için yapıyor olmandır. Topladığın para yolda kaybolsa ve yardım edilmesi gereken insanlara hiç ulaşmasa bile, sen ahlak yasasına uymuş oldun. Doğru bir anlayışla hareket ettin. Kant'a göre bir davranışı ahlakî açıdan doğru kabul etmek için, ona yol açan anlayışa bakmak gerekir, eylemin vardığı sonuçlara değil. Bu yüzden Kant'ın ahlak görüşüne <i>düşünüş ahlakı</i> da denmektedir."</p>

  <p>"Ne zaman ahlak yasasına uygun davrandığımızı bilmek neden bu kadar önemliydi Kant için? Yaptığımız şeyin insanlara yararlı olması daha önemli değil mi?"</p>

  <p>"Tabii, zaten Kant da buna itiraz etmezdi. Ama ancak ahlak yasasına saygı duyarak davranıyorsak, <i>özgür</i> davranıyoruz demektir."</p>

  <p>"Sırf bir yasaya uyuyoruz diye özgür mü oluyoruz yani? Biraz tuhaf değil mi bu?"</p>

  <p>"Kant'a göre değil. Hatırlarsan insanın özgür bir iradesi olduğunu iddia etmek ya da varsaymak gerektiğini söylemişti Kant. Bu önemli bir nokta, çünkü Kant bir yandan da her şeyin nedensellik yasasına göre gerçekleştiğine inanıyordu. Ama eğer öyleyse, özgür bir iradeye nasıl sahip olabiliriz?"</p>

  <p>"Bak bunu bilemeyeceğim."</p>

  <p>"Kant bu noktada insanı ikiye bölüyordu. Biraz Descartes'ı hatırlatıyor bu bize. O da insanın ikili bir varlık olduğunu, hem bir bedene hem de bir akla sahip bulunduğunu söylemişti. Kant da duyusal varlıklar olarak tümüyle hiç değişmeyen nedensellik kurallarına tâbi olduğumuzu söyler. Neyi duyumsayacağımıza kendimiz karar veremeyiz; duyumlar kendilerini dayatır ve istesek de istemesek de bizi etkiler. Ama insan duyusal bir varlıktan ibaret değildir. Bizler ussal varlıklarız aynı zamanda."</p>

  <p>"Açıkla lütfen!"</p>

  <p>"Duyusal varlıklar olarak bütünüyle doğal düzenin parçasıyız. Dolayısıyla nedensellik yasasına tâbiyiz. Bu açıdan bakınca özgür bir irademiz bulunmuyor. Ama ussal varlıklar olarak duyumlarımızdan bağımsız haliyle dünyada —Kant bundan 'das Ding an sich', yani 'kendinde şey' olarak bahseder— bir yerimiz var. Yalnızca ahlakî tercihler yapmamıza olanak sağlayan 'pratik aklımıza' uymakla özgür bir iradeye sahip olabiliriz. Çünkü ahlak yasasına boyun eğdiğimizde, kendi uyacağımız yasayı yine kendimiz ortaya koymuş oluyoruz."</p>

  <p>"Evet, bir bakıma doğru. Ne de olsa başkalarına kötülük etmemeye karar veren benim —ya da içimdeki bir şey."</p>

  <p>"Kendi çıkarlarına zarar vermek pahasına bile olsa kötülük etmemeye karar verdiğinde özgür bir şekilde davranıyorsun."</p>

  <p>"Sırf kendi arzularının peşinden koşan kişi pek de özgür sayılmaz gerçekten."</p>

  <p>"Böyle biri her şeyin kölesi haline gelebilir. Hattâ kendi bencilliğinin bile kölesi olabilir insan. Arzu ve tutkuları aşabilmek bağımsızlık ve özgürlük gerektirir."</p>

  <p>"Peki ya hayvanlar? Hayvanlar sadece arzu ve ihtiyaçlarına göre hareket eder. Öyleyse ahlak yasasına uyma özgürlüğüne sahip değiller mi?"</p>

  <p>"Hayır değiller. Bizi insan yapan da bu özgürlük zaten."</p>

  <p>"Şimdi anladım bunu."</p>

  <p>"Son olarak şunu söyleyebiliriz: Kant, rasyonalistler ve empiristler arasındaki çatışma sonucu felsefenin girdiği açmazdan bir çıkış yolu göstermeyi başarmıştır. Bu yüzden Kant'la birlikte felsefe tarihinin bir dönemi daha kapanmış olur. 1804'te, Romantik Çağ başlamaktayken öldü Kant. Königsberg'deki mezarında en ünlü sözlerinden biri yazılıdır: 'Ne kadar sık ve uzun düşündüysem, şu iki şey hep yeni ve artan bir hayranlık ve huşuyla doldurdu ruhumu: üstümdeki yıldızlı gökyüzü ve içimdeki ahlak yasası.' Ve devam ediyor, 'Yukarıda ve içimde bir Tanrı olduğunun kanıtı bunlar.'"</p>

  <blockquote class=""></blockquote>

  <p>Alberto oturduğu koltuğa iyice yasladı sırtını.</p>

  <p>"Hepsi bu kadar," dedi. "Sanırım Kant'la ilgili en önemli şeyleri söyledik."</p>

  <p>"Saat de dördü çeyrek geçmiş zaten."</p>

  <p>"Ama bir şey daha var. Biraz bekle lütfen."</p>

  <p>"Öğretmen dersi bitirmeden asla çıkıp gitmem."</p>

  <p>"Kant'ın sadece duyusal varlıklar olarak hareket ettikçe özgür olamayacağımızı düşündüğünü söylemiştim."</p>

  <p>"Evet böyle bir şey söyledin."</p>

  <p>"Buna karşılık evrensel aklı izlediğimizde özgür ve bağımsızız. Bunu da söylemiş miydim?"</p>

  <p>"Evet. Neden tekrarlayıp duruyorsun?"</p>

  <p>Alberto Sofie'ye doğru eğildi, gözlerinin içine bakarak fısıldadı:</p>

  <p>"Her gördüğüne inanma Sofie!"</p>

  <p>"Ne demek istiyorsun?"</p>

  <p>"Gördüğün şeye sırtını dönebilmelisin."</p>

  <p>"Anlamıyorum..."</p>

  <p>"Hep deriz ki, 'Gözümle görmeden inanmam'. Ama sen gördüğün şeye de inanmamalısın."</p>

  <p>"Buna benzer bir şey de söylemiştin bir ara."</p>

  <p>"Evet, Parmenides'ten söz ederken."</p>

  <p>"Yine de anlamadım ne demek istediğini."</p>

  <p>"Kapının eşiğinde oturmuş konuşuyorduk. Birden gölden bir deniz yılanı fırladı."</p>

  <p>"Tuhaf bir şeydi, değil mi?"</p>

  <p>"Hayır, hiç de değil. Sonra Kırmızı Başlıklı Kız kapımızı çaldı. 'Büyükannemin evini arıyorum.' Cansıkıcı şeyler bunlar Sofie. Hepsi de binbaşının uydurmaları. Tıpkı muzdan çıkan mektuplar, anlamsız fırtınalar gibi."</p>

  <p>"Yani sence..."</p>

  <p>"Bir planım olduğunu söylemiştim. Aklımıza uyduğumuz sürece bizi aldatamaz. O zaman bir anlamda özgürüz demektir. Bize her türlü şeyi 'duyumsatabilir' belki, ama hiçbiri de şaşırtmaz artık beni. Gökyüzünü uçan fillerle kaplatsa, en fazla gülüp geçerim. Ama yedi artı beş yine de on iki eder. Hiçbir çizgi roman efekti bu bilgiyi alt edemez. Felsefe masalın tam tersidir."</p>

  <p>Sofie oturup bir süre şaşkın gözlerle baktı Alberto'ya.</p>

  <p>"Artık gidebilirsin," dedi sonunda Alberto. "Romantik Çağ konusu için seni çağırırım yine. Hegel ve Kierkegaard'dan da biraz bahsederiz o zaman. Ama binbaşının Norveç'e gelmesine bir hafta kaldı. O zamana kadar o zevksizlik örneği düşgücünü doyurmamız gerek. Daha fazla bir şey söyleyemem Sofie. Ama bil ki, ikimizi ilgilendiren harika bir plan üzerinde çalışıyorum."</p>

  <p>"Öyleyse gideyim."</p>

  <p>"Dur bir dakika. En önemli şeyi unuttuk galiba."</p>

  <p>"Neyi?"</p>

  <p>"Doğum günü şarkısını Sofie. Hilde on beş yaşına bastı."</p>

  <p>"Ben de."</p>

  <p>"Evet sen de. Madem öyle, söyleyelim hadi!"</p>

  <p>Birlikte ayağa kalkıp şarkıya başladılar:</p>

  <p>"Happy birthday to you! Happy birthday to you! Happy birthday to Hilde, happy birthday to you!"</p>

  <blockquote class=""></blockquote>

  <p>Saat dört buçuk olmuştu. Sofie göle inip karşı kıyıya doğru küreklere asıldı. Kayığı kamışların arasına çekti, sonra ormana doğru koştu.</p>

  <p>Yola vardığı sırada ağaçların arasında bir şeyin kımıldadığını fark etti birden. Büyükannesinin evini bulmak üzere tek başına ormana gitmiş olan Kırmızı Başlıklı Kız geldi Sofie'nin aklına. Ama ağaçların arasındaki bu şey çok daha küçüktü.</p>

  <p>Biraz daha yaklaştı ve bir oyuncak bebekten daha büyük olmadığını gördü. Kahverengiydi ve kırmızı bir kazak giymişti.</p>

  <p>Karşısındaki canlının bir oyuncak ayı olduğunu anladığında şaşkınlıktan donakaldı Sofie.</p>

  <p>Birinin oyuncak ayısını ormanda unutmuş olması hiç de garip değildi aslında. Ama bu ayı capcanlıydı ve kendini alabildiğine bir işe vermiş görünüyordu.</p>

  <p>"Merhaba" dedi Sofie.</p>

  <p>Küçük yaratık sıçradı yerinde.</p>

  <p>"Benim adım Sevimli Ayıcık. Ormanda kayboldum. Oysa ne güzel bir gündü! Ama seninle hiç karşılaşmamıştık."</p>

  <p>"Belki ben de zaten hiç burada bulunmadım" dedi Sofie. "Eğer öyleyse, sen burada kendi evindesin demektir, yani Cinler Ormanı'nda."</p>

  <p>"Ooo... Bu benim için çok zor bir laf oldu. Unutma, ben aklı kıt bir ayıcığım."</p>

  <p>"Seni masallardan tanıyorum ben."</p>

  <p>"Öyleyse adın da Alice muhakkak. Tavşan Christopher söz etmişti senden. Yani tanışıyoruz biz. Bir şişenin içindeki şeyden o kadar çok içmişsin ki, küçüldükçe küçülmüşsün. Ama sonra başka bir şişeden içmişsin ve tekrar büyümüşsün. Neyi yuttuğuna çok dikkat etmelisin. Bir kere ben de çok fazla yemekten tavşan yuvasında sıkışıp kalmıştım."</p>

  <p>"Ben Alice değilim."</p>

  <p>"Kim olduğumuz fark etmez. Önemli olan var olmamızdır. Baykuş böyle diyor. Çok akıllı fikirli biridir o. Hattâ bir gün, her şey çok normalken, yedi artı dört on iki eder demişti. Biz de kendimizi çok aptal hissetmiştik. Sayılarla hesap yapmak o kadar zor ki! Havanın nasıl olacağını bilmek çok daha kolay."</p>

  <p>"Benim adım Sofie."</p>

  <p>"Memnun oldum Sofie. Dedim ya, buralarda yeni olmalısın. Ama şimdi küçük ayıcık gitmek zorunda. Gidip Domuzcuk'u bulmalıyım. Bay Tavşan ve arkadaşlarının düzenlediği büyük bahçe partisine davetliyiz de."</p>

  <p>Sevimli Ayıcık bunları söylerken patisini salladı. O zaman Sofie diğer patisinde bir kâğıt olduğunu fark etti.</p>

  <p>"Ne var elinde?" diye sordu.</p>

  <p>Ayıcık kâğıdı gösterip cevap verdi:</p>

  <p>"Bunun yüzünden yolumu kaybettim işte."</p>

  <p>"Ama bir kâğıt parçası bu sadece."</p>

  <p>"Yo hayır, hiç de değil. Aynadaki Hilde'ye bir mektup bu."</p>

  <p>"Yaa. Öyleyse bana verebilirsin."</p>

  <p>"Ama aynadaki kız sen değilsin ki."</p>

  <p>"Hayır, ama..."</p>

  <p>"Mektubu sahibine vermek gerekir. Tavşan Christopher daha dün tekrar anlattı bunu bana."</p>

  <p>"Ama ben Hilde'yi tanıyorum."</p>

  <p>"Fark etmez. Bir insanı çok iyi tanısan bile, onun mektuplarını okumaya hakkın yok."</p>

  <p>"Yani mektubu Hilde'ye verebilirim demek istedim."</p>

  <p>"Bak o başka. Buyur al, Sofie. Mektuptan kurtulunca ben de Domuzcuk'u bulabilirim artık. Aynadaki Hilde'yi bulmak için önce büyük aynayı bulman gerekecek. Buralarda ayna bulmak da hiç kolay iş değil."</p>

  <p>Ayı patisinde tuttuğu kâğıdı Sofie'ye uzattı, minicik adımlarla koşarak uzaklaştı. Gözden kaybolunca kâğıdı açıp okudu Sofie.</p>

  <blockquote class="ind i">
    <p>Sevgili Hilde! Alberto'nun Sofie'ye söylemediği bir şey var. Çok ayıp bunu unutması! Kant bir "Halklar Birliği" kurulmasını savunmuştu. 1795'te kaleme aldığı "Sonsuz Barış Üzerine" adlı yazıda bütün ülkelerin biraraya gelerek ulusların barış içinde yaşamasını sağlayacak böyle bir birlik kurması gerektiğini söylemiştir. Yazının yayımlanmasından yaklaşık 125 yıl sonra, Birinci Dünya Savaşı'nın hemen ardından, bir Halklar Birliği kuruldu gerçekten de. İkinci Dünya Savaşı'ndan sonra da bunun yerini Birleşmiş Milletler aldı. Yani Kant bir bakıma Birleşmiş Milletler'in fikir babasıdır. Kant'a göre insanlardaki "pratik akıl" devletleri hep yeni savaşlara yol açan "doğal durum"dan uzaklaşmaya, savaşları önleyecek yeni bir hukuk düzeni kurmaya zorlar. Gerçekten işleyen bir halklar birliğinin oluşturulması ne kadar uzun bir süreç olsa da, "genel ve kalıcı bir barış teminatı" için uğraşmak ödevimizdir. Böyle bir birlik oluşturmak Kant için uzak bir hedefti ancak. Diyebilirsin ki felsefenin en son hedefi budur. Ben şahsen şu sırada Lübnan'da bulunuyorum. Sevgiler, Baban.</p>
  </blockquote>

  <p>Sofie kâğıdı cebine koyup yeniden eve doğru yürümeye başladı. Alberto ormanda karşılaşabileceği şeyler konusunda uyarmıştı onu. Ama Sevimli Ayıcık'ın sonsuza dek aynadaki Hilde'yi aramasına gönlü razı olamazdı.</p>
</body>
</html>
