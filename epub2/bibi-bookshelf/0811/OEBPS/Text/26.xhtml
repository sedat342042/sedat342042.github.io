<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3>ROMANTİK ÇAĞ</h3>

  <h4 class="sigil_not_in_toc">...içimize açılan o gizemli yol...</h4>

  <p>Hilde büyük klasörü dizlerinin üzerine bıraktı. Oradan da kayıp yere düşmesine aldırış etmedi.</p>

  <p>Yatağa gittiğinde oda şimdiki kadar aydınlık değildi. Saate baktı, üçe geliyordu. Yatağında dönüp gözlerini yumdu. Uykuya dalmak üzereyken, babasının neden Kırmızı Başlıklı Kız'ı ve Sevimli Ayıcık'ı işe karıştırdığını sordu kendine.</p>

  <p>Ertesi gün on bire kadar uyudu Hilde. Uyandığında, gece boyunca rüya görmüş olduğunu bütün bedeniyle hissediyordu. Sanki başka bir dünyaya gitmişti. Ama ne gördüğünü hatırlayamadı.</p>

  <p>Aşağıya inip kahvaltıyı hazırladı. Annesi mavi iş tulumunu giymişti, kayıkhaneye gidip tekneyle ilgilenecekti biraz. Suya indirilmese bile, babası Lübnan'dan gelene dek hazır tutulmalıydı.</p>

  <p>"Bana yardım eder misin?"</p>

  <p>"Önce biraz daha okumam gerek. Sana çay ve yiyecek bir şeyler getireyim istersen?"</p>

  <p>"Bu saatte ne kahvaltısı?"</p>

  <p>Hilde kahvaltısını bitirince odasına çıktı, yatağını düzeltti ve klasörü yine dizlerine dayayarak rahat bir okuma pozisyonu aldı.</p>

  <div class="ind c"><img alt="" height="60px" src="../Images/div4.png" width="50%" /></div>

  <p>Az sonra Sofie çitten geçip bir ara cennetle karşılaştırdığı bahçeye varmıştı.</p>

  <p>Dünkü fırtına yüzünden her tarafın dallar ve yapraklarla kaplı olduğunu gördü. Bir yanda fırtına ve kırık dallar, diğer yanda da Kırmızı Başlıklı Kız ve Sevimli Ayıcık'la karşılaşmış olması arasında bir bağlantı var gibiydi.</p>

  <p>Sofie salıncağın üstündeki çam dallarını temizledi. Neyse ki yastıklar plastiktendi, her yağmurda içeri almak gerekmiyordu.</p>

  <p>Sonra eve girdi Sofie. Anlaşılan annesi de yeni gelmişti, buzdolabına gazoz şişelerini yerleştirmekle meşguldü. Masada bir pastayla bir de kek vardı.</p>

  <p>"Misafir mi gelecek?" dedi Sofie. Yaşgününü neredeyse unutmuştu.</p>

  <p>"Cumartesi parti vereceğiz ama bugün de küçük bir kutlama yaparız diye düşündüm."</p>

  <p>"Küçük bir kutlama mı?"</p>

  <p>"Evet. Jorunn'ü ve anne babasını çağırdım."</p>

  <p>Sofie omuz silkti.</p>

  <p>"Sen bilirsin."</p>

  <p>Konuklar saat yedi buçuğa doğru geldi. Sofie'nin annesi Jorunn'ün anne babasıyla çok sık görüşmediğinden, ortada biraz ciddi bir hava esiyordu.</p>

  <p>Az sonra Sofie ve Jorunn Sofie'nin odasına çıkıp bahçe partisi için davetiyeleri yazmaya koyuldular. Alberto Knox'u da çağıracak olmaları, Sofie'ye bir fikir vermişti. Konuklarını "felsefî bir bahçe partisi"ne davet edecekti. Jorunn itiraz etmedi buna. Ne de olsa partiyi düzenleyen Sofie'ydi. Hem zaten böyle "konulu akşam toplantıları" son zamanlarda çok moda olmuştu.</p>

  <p>Davet yazısını tamamlamaları iki saatten uzun sürdü. Bu arada ikisi de gülmekten katılacaktı neredeyse.</p>

  <blockquote class="ind">
    <p><i>Sevgili</i>.........</p>

    <p class="i mt1 mb1">23 Haziran Cumartesi günü (Yazdönümü Gecesi) saat 19'da, Kløverveien 3'teki felsefi bahçe partisine davetlisin. O akşam yaşamın sırrını çözmeyi umuyoruz. Kalın bir ceket giymeyi ve felsefe meselelerini çözmeye yarayacak iyi düşünülmüş fikirler getirmeyi unutma. Orman yangını çıkmasın diye maalesef ateş yakmayacağız, ama düşgücünün kıvılcımları serbestçe ortaya saçılabilir. Davetliler arasında en azından gerçek bir filozof da bulunuyor. Bu yüzden partimiz kapalı bir topluluğa özgüdür. (Basın giremez!)</p>

    <p class="i r">Sevgiler,</p>

    <p class="i r">Jorunn Ingebirgtsen (organizasyon komitesi) ve</p>

    <p class="i r">Sofie Amundsen (organizasyon sahibi)</p>
  </blockquote>

  <p>Yazı tamamlandıktan sonra, artık biraz daha rahat havada sohbet etmekte olan büyüklerin yanına indiler. Sofie dolmakalemle özene bezene yazdığı davetiye metnini annesine uzattı.</p>

  <p>"On sekiz kopya lütfen" dedi. Daha önce de iş yerinde fotokopi yapmasını birçok kez istemişti annesinden.</p>

  <p>Annesi yazıya bir göz atıp malî müşavir Bay Ingebirgtsen'e aktardı.</p>

  <p>"Bakın işte. Dedim ya, iyice aklını kaybetti bizim kız."</p>

  <p>"Ama bu çok ilginç bir şeye benziyor," dedi Jorunn'ün babası ve kâğıdı karısına verdi. Ve devam etti, "Ben de bu partiye gelmek isterdim doğrusu."</p>

  <p>Şimdi Barbie'nin sırasıydı. O da davetiyeyi okudu ve,</p>

  <p>"Aa ne hoş!" dedi kadın. "Biz de gelebilir miyiz Sofie?"</p>

  <p>"Öyleyse yirmi kopya yapıver anne" dedi Sofie. Onların sözlerini ciddiye almıştı.</p>

  <p>"Keçileri kaçırdın herhalde!" dedi Jorunn.</p>

  <p>O akşam Sofie yatmadan önce uzun uzun pencereden dışarısını seyretti. Bir akşam Alberto'nun gölgesini gördüğü geldi aklına. Bir aydan fazla olmuştu. Şimdi de çok geç bir saatti, ama aydınlık yaz gecesiydi bu kez.</p>

  <blockquote class=""></blockquote>

  <p>Alberto'dan ancak salı sabahı ses çıktı. Tam Sofie'nin annesi işe gittiğinde telefon çalmıştı.</p>

  <p>"Ben Sofie Amundsen."</p>

  <p>"Ben de Alberto Knox."</p>

  <p>"Tahmin etmiştim."</p>

  <p>"Özür dilerim, ancak arayabildim. Ama planımız üzerinde sıkı bir çalışma yapmam gerekti. Ancak binbaşı dikkatini senin üzerinde topladığı zamanlar rahatça çalışabiliyorum."</p>

  <p>"İlginç doğrusu."</p>

  <p>"O zaman saklanabiliyorum, anlıyor musun? Dünyanın en iyi haber alma örgütünün bile bazı sınırları var. Ne de olsa tek bir hafiye çalışıyor bu serviste... Senden bir kart geldi."</p>

  <p>"Davetiye demek istiyorsun."</p>

  <p>"Emin misin bundan?"</p>

  <p>"Niye olmayayım?"</p>

  <p>"Böyle bir partide neler olacağını bilemeyiz."</p>

  <p>"Gelecek misin?"</p>

  <p>"Tabii geleceğim. Ama bir şey daha var. Aynı gün Hilde'nin babasının da Lübnan'dan geleceğini düşünmüş müydün?"</p>

  <p>"Doğrusunu istersen düşünmemiştim."</p>

  <p>"Tam Bjerkely'ye döndüğü gün sana bir bahçe partisi yaptırması tesadüf olamaz."</p>

  <p>"Dedim ya, düşünmedim bunu."</p>

  <p>"Ama o düşündü. Neyse, bunu sonra konuşuruz. Bugün öğleden sonra Binbaşının Kulübesi'ne gelebilir misin?'</p>

  <p>"Aslında bahçedeki yabanotlarını temizlemem gerekiyordu."</p>

  <p>"Tamam o zaman, saat ikide gelebilir misin?"</p>

  <p>"Gelirim."</p>

  <blockquote class=""></blockquote>

  <p>Sofie geldiğinde Alberto Knox yine kapıda oturuyordu.</p>

  <p>"Gel şöyle" dedi ve bu kez hemen konuya girdi.</p>

  <p>"Şimdiye kadar Rönesans, Barok ve Aydınlanma dönemlerini ele aldık. Bugün de Avrupa'daki son büyük kültürel çağ sayabileceğimiz Romantizmden söz edeceğiz. Uzun bir öykünün sonuna yaklaşıyoruz artık çocuğum."</p>

  <p>"Romantik Çağ bu kadar uzun mu sürdü?"</p>

  <p>"18. yüzyıl sonunda başlayıp 19. yüzyılın ortasına kadar sürdü. Ama 1850'den sonra artık böyle edebiyatı, felsefeyi, sanatı, bilimi ve müziği bir arada kapsayan genel dönemlerden bahsetmenin de anlamı kalmadı."</p>

  <p>"Ama Romantik Çağ böyle bir dönemdi, öyle mi?"</p>

  <p>"Evet. Romantik Çağ'ın Avrupa'daki varoluşa son 'ortak yaklaşım' olduğu söylenir. Almanya'da başladı Romantizm, Aydınlanma döneminde aklın tek yönlü olarak yüceltilmesine karşı bir tepkiydi. Bu dönemde Kant'ın soğuk akıl felsefesinden sonra Almanya'nın genç insanları rahat bir nefes almıştı sanki."</p>

  <p>"Peki aklın yerine ne koydular?"</p>

  <p>"Yeni dönemin tutulan kavramları 'duygu', 'hayalgücü', 'yaşantı' ve 'özlem'di. Aydınlanma Çağı düşünürleri arasında da duyguların önemini vurgulayanlar olmuştu aslında —örneğin Rousseau. Aklın tek yönlü olarak öne çıkarılması eleştirilmişti. Ama o zaman bu ikincil bir eğilimken, şimdi Alman kültür hayatının ana akımı haline geliyordu."</p>

  <p>"Yani Kant öyle çok uzun bir süre tutulmadı?"</p>

  <p>"Hem evet hem hayır. Romantikler arasında kendilerini Kant'ın mirasçısı sayanlar da az değildi. Ne de olsa Kant, 'das Ding an sich' ile bileceklerimizin bir sınırı olduğunu belirtmişti. Aynı zamanda 'ben'in bilgiye katkısının ne kadar önemli olduğunu göstermişti. Ve şimdi Romantik Çağ'da da tek başına birey, varoluşu yorumlama konusunda bir bakıma tam bir serbestlik kazanıyordu. Romantikler benliği neredeyse kayıtsızca yücelttiler. Nitekim Romantik Çağ'ın 'kişi' anlayışında dâhi sanatçı en yüksek yeri tutar."</p>

  <p>"Çok dâhi yetişti mi o dönemde?"</p>

  <p>"Örneğin Beethoven. Onun müziğinde kendi duygu ve özlemlerini dile getiren bir kişi çıkar karşımıza. Bu açıdan <i>Beethoven,</i> eserlerini Tanrı'yı yüceltmek amacıyla ve sıkı kurallara uyarak besteleyen Bach ve Hândel gibi Barok müzik ustalarının tersine, 'özgür' bir sanatçı sayılır."</p>

  <p>"Ben sadece 'Ay Işığı Sonatı'yla 'Kader Senfonisi'ni biliyorum."</p>

  <p>"Ama 'Ay Işığı Sonatı'nın ne kadar romantik olduğunu, 'Kader Senfonisi'nde de Beethoven'in kendi duygularını ne kadar dramatik bir şekilde dile getirdiğini duyabiliyorsundur."</p>

  <p>"Rönesans hümanistlerinin de bireyci olduğunu söylemiştin."</p>

  <p>"Evet, Rönesans ile Romantizm arasında böyle pek çok ortak nokta var. Bunların önemli bir örneği de, insanın bilgi edinmesi bakımından sanata ağırlıklı bir rol tanınmış olması. Bu bakımdan da Kant Romantizmin yolunu hazırlamış sayılır. Estetikle ilgili çalışmalarında güzel bir şeyin, örneğin bir sanat eserinin etkisi altında kaldığımız zaman ne olduğunu sorup araştırmıştı. Bir sanat eserine, sanatsal deneyim için yani sadece onu olabildiğince yoğun bir şekilde 'yaşantılamak' amacıyla yaklaştığımızda, 'das Ding an sich'e yaklaşmış oluruz."</p>

  <p>"Öyleyse sanatçı bize filozofun sunamayacağı bir bilgi sağlıyor."</p>

  <p>"Kant böyle düşünüyordu. Romantikler de. Kant'a göre sanatçı bilme yetisini gönlünce kullanır. Şair <i>Friedrich Schiller,</i> Kant'ın düşüncelerini geliştirip sanatçının yaptığı işin bir oyuna benzediğini ve insanın da ancak oyun oynadığı zaman özgür olduğunu, çünkü o zaman kendi yasalarını ortaya koyduğunu söylemiştir. Romantikler sadece sanatın bizi 'dile getirilemeyen'e yaklaştırabileceğine inanıyordu. Hattâ bazıları sanatçıyı Tanrı'ya benzetmişti."</p>

  <p>"Çünkü Tanrı nasıl dünyayı yaratmışsa, sanatçı da kendi gerçekliğini yaratır."</p>

  <p>"Sanatçının 'dünya kurucu bir düşgücü' olduğu söyleniyordu. Sanatsal coşkuyu yaşadığı anlarda rüya ile gerçeklik arasındaki sınır kaybolabilirdi. Romantik Çağ'ın genç dâhilerinden biri olan şair Novalis 'Dünya hayal olur, hayal de gerçek' demişti. 1801'de öldüğünde tamamlayamadan ardında bıraktığı 'Heinrich von Ofterdingen' adlı Ortaçağ romanı Romantizm üzerinde çok etkili oldu. Romanın kahramanı genç Heinrich rüyasında gördüğü 'mavi çiçeği' özlemle arar durur. İngiliz romantiği <i>Colleridge</i> de aynı düşünceyi şöyle dile getirmiştir:</p>

  <blockquote class="">
    <p class="i ind">Ya uyusan? Ve uyurken rüya görsen? Ve rüyanda cennete gidip hiç bilmediğin çok güzel bir çiçek koparsan? Ya uyandığında çiçeği hâlâ elinde tutsan? Ne olur o zaman?"</p>
  </blockquote>

  <p>"Çok güzel."</p>

  <p>"Böyle uzak ve ulaşılmaz bir şeye duyulan özlem romantikler için tipik bir duygudur. Geçmiş bir dönemi de özleyebilir romantikler, örneğin Aydınlanma'nın karanlık dönem saydığı Ortaçağ'ı hararetle yücelttikleri olmuştur. Bazen de uzak kültürlere, örneğin 'gizemli Şark'a özlem duyabilirler. Gece, alacakaranlık, eski harabeler, doğaüstü şeyler de çekmiştir romantikleri. Yaşamın karanlık yüzüyle ilgilenmişlerdir hep —yani kavranamaz, korkutucu ve gizemli olanla."</p>

  <p>"Çok ilginç bir dönemmiş galiba. İyi ama <i>kimdi</i> bu romantikler?"</p>

  <p>"Romantizm her şeyden önce kente özgü bir olguydu. Tam aynı dönemde, yani 19. yüzyılın ilk yarısında Avrupa'nın birçok bölgesindeki şehirler büyük bir gelişme içindeydi. Tabii Almanya'da da. Romantikler de öncelikle genç erkeklerdi. Çoğu öğrenciydi ama dersleri pek ciddiye almazlardı. Burjuva karşıtı eğilimler çok güçlüydü bu çevrelerde. Birçok olağan insanı, örneğin polisleri ya da ev sahiplerini 'küçük burjuva' diye aşağılıyor ya da doğruca 'düşman' sayıyorlardı."</p>

  <p>"Madem öyle ben de bir romantiğin ev sahibi olmak istemezdim."</p>

  <p>"1800 yılı dolayında yetişen ilk romantik kuşak o dönemin gençliğiydi. Bu açıdan Romantizmi Avrupa'daki ilk gençlik başkaldırısı sayabiliriz. Zaten 150 yıl sonraki hippi hareketiyle açık benzerlikler var."</p>

  <p>"Çiçekler, uzun saçlar, gitar tıngırdatma ve aylaklık gibi mi?"</p>

  <p>"Evet. Dâhi için ideal durumun boş durmak olduğu söyleniyor, tembellik de Romantizmin başta gelen erdemi kabul ediliyordu. Bir romantiğin görevi kendini yaşama bırakmak ya da hayallere dalıp ondan uzaklaşmaktı. Gündelik meselelerle uğraşmak küçük burjuvaların işiydi."</p>

  <p><i>"Henrik Wergeland</i> da romantik miydi?"</p>

  <p>"Wergeland ve <i>Wellhaven</i> de romantikti. Henrik Wergeland gerçi birçok Aydınlanma Çağı'nın idealini benimsemişti ama coşkulu hayatı ve uyumsuzluğu ile tam bir romantik gibi yaşıyordu. Hasret çekiyor, âşık oluyordu. Şiirlerini adadığı Stella, Novalis'in 'mavi çiçeği' kadar uzak ve ulaşılmazdı onun için. Zaten bu tür aşklar da Romantizme özgüdür. Novalis de henüz on dört yaşındaki bir kızla nişanlanmıştı. Kız on beş yaşına bastıktan dört gün sonra öldü, ama Novalis'in ona olan aşkı ömür boyu devam etti."</p>

  <p>"Gerçekten on beşinci yaş gününden dört gün sonra mı öldü?"</p>

  <p>"Evet..."</p>

  <p>"Ben de bugün on beş yaşımdan dört gün aldım!"</p>

  <p>"Evet, doğru..."</p>

  <p>"Adı neydi?"</p>

  <p>"Sophie."</p>

  <p>"Ne dedin?"</p>

  <p>"Evet, öyleydi..."</p>

  <p>"Korkutuyorsun beni. Bir rastlantı mı bu sadece?"</p>

  <p>"Bilmiyorum Sofie. Ama adı Sophie'ydi."</p>

  <p>"Devam et!"</p>

  <p>"Novalis'in kendisi de ancak 29 yaşına kadar yaşayabildi. 'Genç yaşta ölenler'den biriydi o da. Birçok romantik böyle genç ölmüştü. Çoğu veremden ya da intihar ederek."</p>

  <p>"Çok yazık!"</p>

  <p>"Yaşlananlar da çoğunlukla romantik olarak kalmadı. Genellikle 30 yaş civarında bu işi bıraktılar. Hattâ bazıları tersine iyice burjuvalaştı ve muhafazakâr oldu."</p>

  <p>"Yani düşmanın tarafına geçtiler."</p>

  <p>"Evet, belki. Ama romantik aşktan bahsetmişken şunu da ekleyelim: Erişilmez aşk konusuna adanmış eserlerin en ünlülerinden biri <i>Goethe</i>'nin mektuplardan oluşan 'Genç Werther'in Acıları' adlı romanıdır. Ta 1774'te yayımlanmıştı bu kitap. Genç Werther sevdiğine kavuşamadığı için kendini vurur sonunda..."</p>

  <p>"Yok artık, bu kadarı da biraz fazla değil mi?"</p>

  <p>"Romanın yayımlandığı her yerde intihar oranları da yükselmişti. Bu yüzden Danimarka ve Norveç'te kitabın yasaklandığı bile oldu. Romantik olmak pek de tehlikesiz bir şey değildi anlaşılan. Çok güçlü duygular karışıyordu işe."</p>

  <p>"Sen 'romantik' dedikçe ben de manzara resimlerini düşünüyorum hep. Esrarengiz ormanlar ve vahşi bir doğa geliyor gözümün önüne... böyle sislerle örtülü filan."</p>

  <p>"Doğaya duyulan özlem ve tam bir doğa gizemciliği de Romantizmin başta gelen özelliklerindendi zaten. Dediğim gibi, kente özgüydü bu hareket. Böyle bir şeyin kırsal alanda oluşması beklenemez haliyle. Rousseau'nun 'Doğaya dön!' çağrısını hatırlıyorsundur. Bu çağrı işte asıl şimdi, Romantik Çağ'da duyurmuştu kendini. Ne de olsa Aydınlanma Çağı'nın mekanikçi dünya görüşüne bir tepkiydi Romantizm. Eski kozmik bilinç anlayışının bu dönemde yeniden canlandığı söylenir."</p>

  <p>"Bunu açıkla lütfen!"</p>

  <p>"Bunun anlamı her şeyden önce, doğanın yeniden bir bütün olarak kavrandığıdır. Bu açıdan romantikler hem Spinoza'ya geri dönmüştü, hem de Plotinos'a ve <i>Jakob Böhme</i> ve <i>Giordano Bruno</i> gibi Rönesans filozoflarına. Bunların hepsi de doğada tanrısal bir 'ben' bulmuştu."</p>

  <p>"Panteisttiler yani..."</p>

  <p>"Descartes ve Hume ben ile uzantısal gerçeklik arasına keskin bir sınır çekmişti. Kant da bilen ben ile 'kendinde şey' olarak doğa arasında kesin bir ayrım yapmıştı. Oysa şimdi doğa büyük bir 'ben' olarak anlaşılıyordu. Romantikler 'dünya ruhu' ya da 'dünya tini' gibi kavramlar kullanmıştır."</p>

  <p>"Anlıyorum."</p>

  <p>"Aralarında en önemli filozof <i>Friedrich Wilhelm Schelling</i>'di. 1775-1854 arasında yaşadı. 'Tin' ile 'madde' arasındaki ayrımı kaldırmak istedi. Tüm doğa, hem insan ruhu hem de fiziksel gerçeklik, aynı Tanrı ya da 'dünya tini'nin dile gelişiydi Schelling'e göre."</p>

  <p>"Evet, Spinoza'yı hatırlatıyor bana."</p>

  <p>"Doğa görünen tin, tin de görünmez doğadır, diyordu. Çünkü doğanın her tarafında düzen ve yapı veren bir tin kendini bize hissettirir. Schelling maddeyi bir tür 'uyuklayan zekâ' olarak görmüştür."</p>

  <p>"Bunu biraz açıklaman gerek."</p>

  <p>"Schelling doğada bir 'dünya tini' buluyordu, ama bu 'dünya tini'nin insan bilincinde de olduğunu düşünüyordu aynı zamanda. Böyle bakınca, doğa ile insan bilinci aslında aynı şeyin ifadesidir."</p>

  <p>"Tabii, neden olmasın?"</p>

  <p>"'Dünya tini'ni hem doğada hem de kendi içimizde bulabiliriz. Bu yüzden Novalis 'içimize açılan gizemli yol'dan söz etmişti. İnsanın tüm evreni kendi içinde taşıdığını ve dünyanın sırrına ermek için en iyisinin kendi içine yönelmesi gerektiğini kastediyordu bununla."</p>

  <p>"Güzel bir düşünce."</p>

  <p>"Birçok romantiğin gözünde felsefe, doğa araştırması ve edebiyat daha yüksek bir bütünlükte iç içe geçiyordu. İster bir öğrenci odasında oturup esin dolu şiirler yaz, ister çiçeklerin yaşamını ya da taşların yapısını incele, doğa ölü bir mekanizma değil de yaşayan 'dünya tini' olduğuna göre, bunlar aynı madalyonun iki yüzüydü."</p>

  <p>"Biraz daha anlatırsan hemen şuracıkta ben de romantik olacağım."</p>

  <p>"Norveçli doğa araştırmacısı <i>Henrik Steffens</i> Almanya'ya göçünce Wergeland 'Norveç'in rüzgârla sürüklenen defne yaprağı' diye söz etmişti ondan. 1801'de Kopenhag'a gelip Alman Romantizmi üzerine ders verdi. Romantik hareketi şöyle anlattı: 'Hammaddeyle uğraşıp durmaktan yorgun düşüp başka bir yol seçtik, sonsuza doğru koşmak istedik. Kendi içimize dönüp yeni bir dünya yarattık.'"</p>

  <p>"Bunca şeyi nasıl tutuyorsun aklında?"</p>

  <p>"Küçük bir ayrıntı bu Sofie."</p>

  <p>"Devam et!"</p>

  <p>"Schelling de doğada taşlardan insan bilincine kadar uzanan bir gelişme görüyor, cansız doğadan karmaşık yaşam biçimlerine doğru adım adım geçişler olduğuna işaret ediyordu. Zaten romantik doğa görüşü genellikle doğayı bir organizma olarak, yani barındırdığı olanakları zaman içinde geliştiren bir bütün olarak kavrama eğilimindeydi. Yapraklar ve çiçekler açan bir bitki gibidir doğa. Ya da şiirler yaratan bir şair."</p>

  <p>"Bu da biraz Aristoteles'e benzemiyor mu?"</p>

  <p>'Tabii benziyor. Romantik felsefede hem Aristotelesçi hem de Yeni Platoncu izlere rastlanır. Aristoteles mekanik materyalistlere kıyasla doğa süreçlerini çok daha organik bir tarzda anlıyordu."</p>

  <p>"Anlıyorum."</p>

  <p>"Yeni tarih görüşünde de benzer fikirlerle karşılaşırız. 1744-1803 arasında yaşamış olan tarih filozofu <i>Johann Gottfried Herder</i> romantikler açısından çok önemli biriydi. Ona göre tarih, içinde üç şey barındırıyordu: süreklilik, gelişme ve amaç. Tarihî bir süreç olarak algıladığı için de, Herder'in tarih anlayışı 'dinamik' olarak nitelendirilir. Aydınlanma Çağı filozoflarının tarih anlayışı ise çoğunlukla 'statik'ti. Sadece bir tek evrensel ve genel geçerli aklın bulunduğunu ve bunun bazen daha çok bazen de daha az var olduğunu düşünüyorlardı. Buna karşılık Herder tarihteki her devrin kendine özgü bir değere ve her halkın da kendi tarzına, özgün bir 'halk ruhu'na sahip olduğunu ileri sürdü. Asıl mesele kendimizi farklı kültürlerin yerine koyabilmemizdi. "</p>

  <p>"Nasıl bir insanı daha iyi anlayabilmek için kendimizi onun yerine koymak gerekiyorsa, başka kültürleri anlamak için de kendimizi o kültürün yerine koymalıyız."</p>

  <p>"Bu artık neredeyse besbelli bir şey. Ama Romantik Çağ'da yeni bir buluştu. Romantizm her ulusun kendi kimlik duygusunu güçlendirmesine de yardımcı olmuştur. Norveç'te ulusal bağımsızlık mücadelesinin 1814'te yükselmesi tesadüf değildir."</p>

  <p>"Anlıyorum."</p>

  <p>"Romantizm pek çok alanda yeni yönelimler getirdiğinden, genellikle iki biçimini ayırt etmek uygun görülmüştür. Bunlardan birine <i>Evrensel Romantizm</i> diyebiliriz. Doğa, evrensel ruh, sanatsal deha gibi şeylerle ilgilenen romantikler kastedilir bu kavramla. Evrensel Romantizm daha önce ortaya çıkmış ve özellikle 1800 civarında Jena kentinde serpilmiştir."</p>

  <p>"Ya diğer Romantizm biçimi?"</p>

  <p>"O da <i>Ulusal Romantizmdi.</i> Biraz daha geç başlamıştı ve merkezi Heidelberg'di. Ulusal romantikler en çok bir halkın tarihiyle, diliyle ve genel olarak 'halk kültürü'yle ilgileniyordu. Çünkü halk da —tıpkı doğa ve tarih gibi— kendi olanaklarını geliştiren bir organizmaya benzetilmekteydi."</p>

  <p>"Nerede yaşadığını söyle, ben de kim olduğunu söyleyeyim."</p>

  <p>"Romantizmin bu iki türünü birbirine bağlayan kavram 'organizma'dır. Tüm romantikler hem bitkileri hem de halkları, hattâ bir destanı bile yaşayan bir organizma olarak görüyordu. Dil de bir organizmaydı, bütün doğa da. Dolayısıyla bu iki Romantizm tarzı arasında çok keskin bir sınır bulunmaz. 'Dünya tini' doğa ve sanatta olduğu kadar halkta ve halk kültüründe de bulunuyordu."</p>

  <p>"Anlıyorum."</p>

  <p>"Herder çeşitli ülkelerden topladığı halk şarkılarını 'Stimmen der Völker in Liedern' [Şarkılarda Halk Sesleri] gibi anlamlı bir başlık altında toplayıp yayımladı. Hattâ halk şiirinden 'halkların anadili' diye bahsediyordu. Heidelberg'de halk şarkı ve masallarını derlemek yaygın bir iş haline gelmişti. <i>Grimm Kardeşler</i>'in masallarını duymuşsundur."</p>

  <p>"Duydum tabii. 'Pamuk Prenses', 'Kırmızı Başlıklı Kız', 'Kül Kedisi', 'Hänsel ile Gretel'..."</p>

  <p>"Ve daha birçokları. Norveç'te de <i>Asbjørnsen</i> ve <i>Moe</i> ülkeyi dolaşıp 'halk şiiri' ürünlerini derledi. Sulu bir meyvenin toplanması gibiydi bu, sanki birdenbire keşfedilmişti ne kadar lezzetli ve besleyici olduğu. Hem acele etmek gerekiyordu, meyve dalından düşmeye başlamıştı bile. <i>Landstad</i> halk şarkıları derledi, <i>Ivar Aasen</i> de deyim yerindeyse Norveç dilinin kendisini. Aynı şekilde, çok eski zamanlardan kalma mitler ve destanlar da 19. yüzyıl ortalarında keşfedildi. Bütün Avrupa'da besteciler halk şarkılarından yararlanıyordu eserlerinde. Böylece sanat müziği ile halk müziği arasında bir köprü kurmaya çalışıyorlardı."</p>

  <p>"Sanat müziği mi?"</p>

  <p>"Sanat müziği deyince, belli bir kişi tarafından bestelenmiş müzik eserlerini kastediyoruz. Mesela Beethoven'in eserlerini. Halk müziği ise belli biri tarafından bestelenmiş değildir; diyebiliriz ki halk tarafından yapılmıştır. Bu yüzden hangi halk şarkısının ne zaman ortaya çıktığını tam olarak bilemeyiz. Aynı şekilde halk masalları ile edebî masalları da ayırt ediyoruz."</p>

  <p>"Edebî masal deyince ne anlamak gerekiyor?"</p>

  <p>"Bir yazarın düşünüp bulduğu masallar. Örneğin <i>Hans Christian Andersen'</i>in yazdıkları. Masal türü romantikler tarafından tutkuyla geliştirilmişti. Bu işin Almanya'da yetişmiş ustalarından biri de <i>E.T.A. Hoffmann'dı."</i></p>

  <p>"'Hoffmann'ın Masalları' diye bir şey duymuştum."</p>

  <p>"Masal, romantikler için edebî ideali oluşturuyordu —Barok dönemde tiyatronun en tutulan sanat türü olması gibi bir şey. Yazara kendi yaratıcı gücünü serbestçe kullanma imkânı tanıyordu ne de olsa."</p>

  <p>"Yarattığı dünyada Tanrı rolünü oynayabilirdi yazar."</p>

  <p>"Aynen. Belki artık şöyle bir toparlasak iyi olacak."</p>

  <p>"Buyrun sizi dinliyorum."</p>

  <p>"Romantik filozoflar 'dünya ruhu' dedikleri şeyi dünyadaki şeyleri sanki rüya görürcesine yaratan bir 'ben' olarak kavrıyordu. Filozof <i>Johann Gottlieb Fichte'</i>ye göre doğa daha yüce ve bilinç ötesi bir tasavvur faaliyetinden kaynaklanıyordu. Schelling de doğrudan doğruya dünyanın 'Tanrı'da' var olduğunu söylemişti. Tanrı bazı şeylerin bilincindeydi, ama doğada Tanrı'nın bilinç ötesini temsil eden şeyler de bulunuyordu. Çünkü Tanrı'nın da bir 'karanlık yanı' vardı."</p>

  <p>"Bu düşünce hem çok korkutucu hem de çok çekici. Bana Berkeley'i hatırlatıyor."</p>

  <p>"Yazarla eseri arasındaki ilişki de hemen hemen bu şekilde kavranıyordu. Masal yazara dünyalar yaratan hayal gücünü gönlünce kullanma fırsatı tanır ve yaratma eylemi de her zaman bilinçli değildir. Yazar, kaleme aldığı öykü kendi içindeki bir kuvvet tarafından ortaya çıkarılıyormuş duygusuna kapılabilir. Sanki hipnoz altında gibi yazdığı olur."</p>

  <p>"Öyle mi?"</p>

  <p>"Ama sonra birden bu yanılsama çemberini kırabilir yine. Araya küçük, ironik yorumlar katarak öyküye müdahale edebilir. Okuyucuya bunun sadece bir masal olduğu kısaca hatırlatılır."</p>

  <p>"Anlıyorum."</p>

  <p>"Böylece yazar okuyucuya kendi dünyasının da masalsı olduğunu hatırlatır aynı zamanda. Yanılsamanın bu şekilde yıkılmasına romantik ironi diyoruz. Örneğin Norveçli yazar Ibsen 'Peer Gynt' adlı tiyatro oyunundaki kişilerden birine şöyle dedirtmiştir: 'Beşinci perdenin ortasında da ölünmez ki.'"</p>

  <p>"Bu repliğin biraz komik kaçtığını anlıyorum sanırım. Çünkü böylece bütün bunların bir hayal ürünü olduğu da söylenmiş oluyor aynı zamanda."</p>

  <p>"Bu öyle çelişkili bir ifade ki, bununla birlikte bir bölümü kapatmak gerekecek."</p>

  <p>"Ne demek istedin bölüm sonu derken?"</p>

  <p>"Yok bir şey Sofie. Novalis'in âşık olduğu kızın adı da Sophie'ydi hani, on beş yaşından dört gün sonra ölmüştü..."</p>

  <p>"Bu da beni korkutuyor haliyle, anlıyorsun değil mi?"</p>

  <p>Alberto'nun bakışları donuklaştı bir süre. Sonra devam etti:</p>

  <p>"Senin Novalis'in sevgilisiyle aynı kaderi paylaşmaktan korkmana gerek yok."</p>

  <p>"Neden?"</p>

  <p>"Çünkü daha çok bölüm var önümüzde."</p>

  <p>"Ne dediğini anlamıyorum."</p>

  <p>"Diyorum ki, Sofie ile Alberto'nun öyküsünü okuyanlar, romanın bitmesine daha sayfalar olduğunun farkındadır. Henüz Romantik Çağ'a geldik ancak."</p>

  <p>"Kafamı karmakarışık ettin."</p>

  <p>"Aslında binbaşı, Hilde'nin kafasını karıştırmaya çalışıyor. Ne basit bir şey, değil mi Sofie? Bölüm sonu!"</p>

  <blockquote class=""></blockquote>

  <p>Alberto daha laflarını bitiremeden bir çocuk ormandaki ağaçların arasından çıkıp eve doğru geldi. Arap giysileri vardı üzerinde, başına da bir türban sarmıştı. Elinde bir lamba tutuyordu.</p>

  <p>Sofie Alberto'nun koluna yapıştı.</p>

  <p>"Bu da kim?" diye sordu.</p>

  <p>Ama çocuk kendi cevap verdi bu soruya:</p>

  <p>"Adım Alaattin, Lübnan'dan geldim buralara."</p>

  <p>Alberto dik dik baktı çocuğa.</p>

  <p>"Lambanda ne var peki evladım?"</p>

  <p>Çocuk lambayı ovalayınca koyu bir duman çıktı içinden ve giderek insan şeklini aldı. Alberto gibi kara bir sakalı ve mavi bir beresi vardı. Lambanın üstünde havada yüzer gibi durarak konuştu:</p>

  <p>"Beni duyuyor musun Hilde? Doğum günü tebriği için artık çok geç. Sadece şunu söylemek istiyorum: Bjerkely ve Güney Norveç bana bir masal gibi geliyor. Birkaç gün sonra orada görüşeceğiz."</p>

  <p>Adam tekrar dumana karışıp kayboldu. Sonra da bütün bu bulut lambanın içine çekildi. Türbanlı çocuk da lambayı koltuğuna sıkıştırıp ormanın içlerine koştu yeniden.</p>

  <p>"Bu... bu inanılmaz bir şey!" dedi Sofie.</p>

  <p>"Uyduruk bir şey işte."</p>

  <p>"Cin aynı Hilde'nin babası gibi konuşuyordu."</p>

  <p>"Onun ruhuydu zaten."</p>

  <p>"Ama..."</p>

  <p>"Sen, ben ve etrafımızda olup biten her şey binbaşının bilincinin derinliklerinde geçiyor aslında. Tarih 28 Nisan Cumartesi. Gecenin geç bir vakti. Binbaşının yanındaki bütün Birleşmiş Milletler askerleri yatmış uyuyor. Onun da uykusu gelmiş, ama Hilde'ye on beşinci yaşgününde armağan edeceği kitabı bitirmesi lazım. Onun için oturup çalışmak zorunda. Zavallı adam dinlenmeye fırsat bulamıyor Sofie."</p>

  <p>"Tamam, pes ediyorum."</p>

  <p>"Bölüm sonu!"</p>

  <blockquote class=""></blockquote>

  <p>Sofie ve Alberto gözlerini küçük göle dikmişti. Alberto donup kalmış gibi oturuyordu öylece. Sonunda Sofie cesaretini toplayıp omuzlarından sarstı onu.</p>

  <p>"Dilini mi yuttun?"</p>

  <p>"Doğrudan müdahale etti. Son bölümler sözcüğü sözcüğüne ondan gelmeydi. Utanması gerekir. Ama böylece kendini ele vermiş oldu, kim olduğunu açıkça belli etti. Artık Hilde'nin babasının doğum günü için yazdığı kitapta yaşadığımızı biliyoruz. Duydun işte neler söylediğimi! Gerçi konuşan aslında ben değildim ama..."</p>

  <p>"Eğer bu doğruysa, ben de kitaptan çıkmak ve kendi yoluma gitmek için elimden geleni yaparım."</p>

  <p>"Zaten benim gizli planım da bu. Ama önce Hilde'yi konuşturmaya çalışmalıyız. Şu anda konuştuğumuz her şeyi okuyor. Bu kitaptan kaçtıktan sonra onunla görüşmek pek kolay olmaz."</p>

  <p>"Peki ne diyeceğiz?"</p>

  <p>"Sanırım binbaşı alelacele yazmayı sürdürse de, bir yandan da daktilonun başında uyukluyor."</p>

  <p>"Çok garip bir şey bu düşünce..."</p>

  <p>"Ama tam da şu anda sonradan pişman olacağı şeyler yazabilir. Üstelik bu konuştuklarımızı silemez de, yanında düzeltme sıvısı yok. Planımın önemli bir parçası bu, Sofie. Tutup Binbaşı Albert Knag'a düzeltme sıvısı verecek olanın vay haline!"</p>

  <p>"Benden bir düzeltme bandı bile alamaz."</p>

  <p>"İşte şimdi burada şu zavallı kızcağıza sesleniyorum: Babasına başkaldırsın. Onun gölgelerle oynayarak kendisi için doğum günü eğlencesi yaratmaya kalkışmasına âlet olmaktan utanmalı. Binbaşı Hazretleri burada olsaydı, gösterirdik ona gününü."</p>

  <p>"Ama burada değil."</p>

  <p>"Kendisi Lübnan'da tabii, ama aklı ve ruhu burada. Etrafımızda gördüğümüz her şey binbaşının 'ben'i aslında."</p>

  <p>"Ama bundan ibaret değil o, daha fazla bir şey."</p>

  <p>"Evet, çünkü biz onun ruhundaki gölgelerden ibaretiz. Ve bir gölgenin ustasına saldırması hiç de kolay değildir Sofie. Hem akıl gerektirir, hem de çok iyi düşünülmüş olması gerekir. Ama Hilde'yi etkilememiz mümkün. Bir Tanrı'ya ancak bir melek başkaldırabilir."</p>

  <p>"Hilde'den babası eve gelir gelmez onu kınamasını isteyebiliriz. Kaba saba biri olduğunu söylesin yüzüne! Ayrıca teknesini parçalayabilir ya da en azından bahçe fenerini kırabilir."</p>

  <p>Alberto başını salladı ve ekledi:</p>

  <p>"Ve onu terk edebilir. Bizim için çok zor bunu yapmak, ama Hilde için daha kolay. Binbaşının evinden ayrılır ve bir daha hiç dönmez. Kendi dünya yaratma gücünün keyfini çıkartmak için bizi harcıyor! Çoktan haketti bunları."</p>

  <p>"Şimdiden canlanıyor gözümde. Binbaşı bütün dünyayı dolaşıp Hilde'yi arıyor, ama Hilde'den tek bir iz bile yok ortada, çünkü Sofie ve Alberto'yla dalga geçen bir babası olsun istemiyor."</p>

  <p>"Evet, dalga geçiyor gerçekten. Bizi doğum günü eğlencesi yapıyor derken ben de bunu kastettim zaten. Ama çok dikkatli olmalı aslında. Hilde de öyle."</p>

  <p>"Ne demek istiyorsun?"</p>

  <p>"Yerinde sıkı duruyorsun değil mi?"</p>

  <p>"Sımsıkı duruyorum, yeter ki öyle lambalardan cin filan çıkmasın."</p>

  <p>"Şimdi şunu gözönüne getirmeye çalış: Yaşadığımız her şey başka birinin bilincinde gerçekleşiyor. Biziz o bilinç. Yani kendi ruhumuz yok, ama başka birinin ruhuyuz. Buraya kadar felsefenin kavrayabildiği bir zeminde bulunduk sayılır. Berkeley ve Schelling yanımızda olsa kulak kesilirlerdi mutlaka."</p>

  <p>"Eee?"</p>

  <p>"Ayrıca bu ruhun Hilde Møller Knag'ın babasına ait olduğunu da tasavvur edebiliriz. Lübnan'da oturmuş, kızının on beşinci yaşgünü için bir felsefe kitabı yazıyor. Hilde 15 Haziran sabahı uyanınca kitabı başucunda bulacak ve o andan itibaren artık o ve başka insanlar da bizimle ilgili şeyleri okuyabilecek. 'Hediyenin' başkalarıyla paylaşılabileceği söylenmişti çok önceden."</p>

  <p>"Evet, hatırlıyorum."</p>

  <p>"Ve şimdi sana söylediğim şeyi okuyacak Hilde, babası bir zamanlar Lübnan'da oturup bunu hayal ettikten sonra. Babası benim sana kendisinin Lübnan'da oturmuş bunu hayal ettiğini söylediğimi hayal etmiş yani."</p>

  <p>Sofie'nin kafasının içinde her şey fıldır fıldır dönmeye başlamıştı. Berkeley ve romantikler hakkında dinlediklerini hatırlamaya çalışıyordu. Alberto Knox devam etti:</p>

  <p>"Ama bu yüzden çok da havalara girmeseler iyi olur. Hele hiç gülmesinler, çünkü böyle bir gülüş çok kolay boğazına takılıverir insanın."</p>

  <p>"Kimin?"</p>

  <p>"Hilde'yle babasının, başka kimin olacak? Onlardan bahsediyoruz ya!"</p>

  <p>"Peki neden havalara girmesinler?"</p>

  <p>"Çünkü <i>onların</i> da bilinçten ibaret olduğu hiç de imkânsız bir düşünce değil."</p>

  <p>"Nasıl olabilir ki bu?"</p>

  <p>"Berkeley ve romantikler için nasıl mümkün idiyse, onlar için de mümkün. Belki binbaşı da kendisini ve Hilde'yi anlatan bir kitaptaki bir gölge sadece. Ama tabii böyle bir kitap bizden de bahsetmeli, çünkü onların hayatının küçük bir kısmını da biz oluşturuyoruz."</p>

  <p>"Bu daha da beter olurdu. O zaman biz de gölgelerin gölgeleri olurduk."</p>

  <p>"Ama olabilecek bir şey. Aslında bambaşka bir yazar başka bir yerde oturmuş, BM binbaşısı Albert Knag'ın kızı Hilde için bir kitap yazmasını anlatan bir kitap yazıyor. Bu kitapta bir de durup dururken Kløverveien 3 numarada oturan Sofie Amundsen'e mütevazı felsefe dersleri vermeye başlayan Alberto Knox diye biri var."</p>

  <p>"İnanıyor musun buna?"</p>

  <p>"Olabileceğini söylüyorum sadece. Bizim için böyle bir yazar gizli bir Tanrı olurdu Sofie. Bütün söylediklerimiz ve yaptıklarımız ondan kaynaklanırdı, çünkü biz o olurduk bu durumda; ama yine de onun hakkında hiçbir zaman hiçbir şey bilemezdik. En içteki kutu olurdu yerimiz."</p>

  <p>Sofie ve Alberto bir şey konuşmadan öylece oturdular bir süre. Sonunda Sofie sessizliği bozdu:</p>

  <p>"Ama eğer bizim hakkımızdaki öyküyü hayal eden Hilde'nin Lübnan'daki babası hakkında bir öykü hayal eden böyle bir yazar varsa..."</p>

  <p>"Evet?"</p>

  <p>"O zaman onun da çok havalara girmemesi gerektiği düşünülebilir pekâlâ."</p>

  <p>"Neden peki?"</p>

  <p>"O da öyle oturmuş bir yerde, kafasının derinliklerinde Hilde ve ben varız. Ama aslında onun da daha yüksek bir bilinçte yaşadığı düşünülemez mi?"</p>

  <p>Alberto başını salladı.</p>

  <p>"Elbette Sofie. Bu da mümkün. Ve eğer böyleyse, bize bu felsefî konuşmaları yaptırarak böyle bir olasılığa işaret eden de odur. Bu şekilde kendisinin de savunmasız bir gölgeden ibaret ve içinde Hilde'yle Sofie'nin yaşadığı bu kitabın da aslında bir felsefe ders kitabı olduğunu vurgulamak istiyor."</p>

  <p>"Ders kitabı mı?"</p>

  <p>"Çünkü Sofie, bütün yaptığımız konuşmalar, bütün o diyaloglar..."</p>

  <p>"Evet?"</p>

  <p>"Aslında bir monologdu."</p>

  <p>"Artık bana her şey bilinç ve ruh halinde çözülüp dağılıyor gibi gelmeye başladı. Neyse ki birkaç filozof daha var önümüzde. Thales'le, Empedokles'le, Demokritos'la öylesine kıvançlı bir başlangıç yapan felsefe burada takılıp kalmış olamaz herhalde."</p>

  <p>"Değil tabii. Sırada Hegel var. Romantizm her şeyi ruha havale ettikten sonra felsefeyi kurtarmayı deneyen ilk filozof Hegel'di."</p>

  <p>"Çok heyecanlı."</p>

  <p>"En iyisi içeri girelim de başka cinler ve gölgeler konuşmamızı bölmesin, olur mu?"</p>

  <p>"Zaten hava serinlemeye başladı."</p>

  <p>"Bölüm sonu!"</p>
</body>
</html>
