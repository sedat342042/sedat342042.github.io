<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3>KONTRPUAN</h3>

  <h4 class="sigil_not_in_toc">...aynı anda tınlayan<br />
  iki veya daha çok melodi...</h4>

  <p>Hilde yatakta oturdu. Sofie ile Alberto'nun öyküsü bitmişti. Peki ama ne oldu sonunda? Babası bu son bölümü ne için yazmıştı? Sofie'nin dünyası üzerindeki egemenliğini sergilemek için mi?</p>

  <p>Düşünceler içinde banyoya gidip giyindi. Kısa bir kahvaltıdan sonra ağır ağır hareket ederek bahçeye çıktı, gidip salıncağa oturdu.</p>

  <p>Alberto konuşmasının bahçe partisindeki tek akıllıca şey olduğu konusunda haklıydı. Ama babası Hilde'nin dünyasının da Sofie'nin bahçe partisi kadar karmakarışık olduğunu söylüyor olamazdı ya! Veya kendi dünyasının da bir gün çöküvereceğini?</p>

  <p>Peki ya Sofie ile Alberto ne olmuştu? Gizli planları bir işe yaradı mı acaba?</p>

  <p>Bundan sonrasını kendi mi yazmalıydı acaba? Yoksa öyküden çıkıp kurtulmayı başarmışlar mıydı? Ama eğer öyleyse, neredeydiler şimdi?</p>

  <p>Birden aklına bir şey geldi Hilde'nin. Eğer Alberto ve Sofie öyküden çıktılarsa, o zaman klasörün sayfalarında bundan bahsedilmiş olamazdı. Klasörde yazan her şey babasının denetimindeydi çünkü.</p>

  <p>Satır aralarında olmasın sorunun cevabı? En azından buna benzer bir şeyden söz edilmişti galiba. Salıncakta otururken, bütün öyküyü birkaç kez daha okuması gerektiğini fark etti Hilde.</p>

  <blockquote class="b ind">
    <p>Beyaz Mercedes hızla bahçeye girerken Alberto Sofie'yi mağaraya doğru çekmişti. Sonra da ormanda Binbaşının Kulübesi'ne doğru koşmuşlardı.</p>

    <p>"Çabuk!" diye bağırdı Alberto. "Binbaşı bizi aramaya başlamadan başarmalıyız."</p>

    <p>"Artık onun denetiminden çıktık mı?"</p>

    <p>"Arada bir yerdeyiz!"</p>

    <p>Gölde küreklere asıldılar, kulübeye daldılar sonra. Alberto bodruma giden bir kapağı açtı. Sofie'yi bodruma doğru sürükledi. Ve her şey karardı birden.</p>
  </blockquote>

  <p>Bunu izleyen birkaç gün boyunca Hilde kendi planı üzerinde çalışmayı sürdürdü. Kopenhag'daki Anne Kvamsdal'a birçok mektup yazdı, bir iki kez de telefon etti. Ayrıca Lillesand'da da arkadaşlarını ve tanıdıklarını seferber etmişti. Sınıfının neredeyse yarısı dahildi plana.</p>

  <p>Arada sırada "Sofie'nin Dünyası"nı okuyordu. Bir defa okumakla bitirilecek bir öykü değildi bu. Hilde'nin aklına Sofie ile Alberto bahçe partisinde ortadan kaybolduktan sonra neler olduğuna ilişkin yeni düşünceler geliyordu durmadan.</p>

  <p>23 Haziran Cumartesi sabahı dokuza doğru uyandı. Babası Lübnan'daki askerî kamptan ayrılmıştı artık. Şimdi beklemekten başka yapacak bir şey yoktu. Günün son kısmı en ince ayrıntısına kadar planlanmıştı.</p>

  <p>Öğleden önce annesine yazdönümü gecesi hazırlıkları için yardım etti. Sofie ile annesinin kendi bahçe partilerine hazırlandıkları gibi, Hilde'nin de her şeyi düşünmesi gerekiyordu. Ama o parti çoktan olup <i>bitmiş</i> miydi? Yoksa tam şu anda sofrayı mı kuruyorlardı?</p>

  <div class="ind c"><img alt="" height="60px" src="../Images/div4.png" width="50%" /></div>

  <p>Sofie ile Alberto çirkin gaz ve havalandırma borularıyla kaplı iki büyük binanın önündeki çimenliğe oturdu. Evlerden birinden genç bir kadınla genç bir adam çıktı. Adamın elinde kahverengi bir evrak çantası vardı, kadının omuzunda da kırmızı bir çanta asılıydı. Arkalarda bir yerdeki caddeden bir otomobil geçti.</p>

  <p>"Ne oldu?" diye sordu Sofie.</p>

  <p>"Başardık."</p>

  <p>"İyi ama nereye geldik böyle?"</p>

  <p>"Bu semtin adı Binbaşının Kulübesi."</p>

  <p>"Binbaşının Kulübesi mi? Ama.."</p>

  <p>"Oslo'nun bir semti."</p>

  <p>"Emin misin?"</p>

  <p>"Kesinlikle. Şu gördüğün evin adı da 'Château Neuf'tür, yani 'Yeni Şato'. Müzik eğitimi yapılır bu binada. Diğeri ise ilahiyat fakültesi. Tepeye doğru çıkarsan doğa bilimleri okuyabilirsin, en yukarıda da edebiyat ve felsefe."</p>

  <p>"Hilde'nin kitabından ve binbaşının denetiminden kurtulduk mu yani?"</p>

  <p>"Her ikisinin de cevabı 'evet'. Burada bizi asla bulamaz."</p>

  <p>"Peki ama ormanda koşarken neredeydik aslında?"</p>

  <p>"Binbaşı malî müşavirin arabasını elma ağacına toslatmakla meşgulken mağaraya saklanmayı başardık. O sırada embriyo halindeydik. Hem eski hem de yeni dünyaya aittik. Ama binbaşı orada saklandığımızı aklına getirmiş olamaz."</p>

  <p>"Neden peki?"</p>

  <p>"Yoksa kaçmamıza o kadar kolay izin vermezdi. Her şey rüya gibi geçti. Yani tabii belki o da oyunun içindeydi..."</p>

  <p>"Ne demek istiyorsun?"</p>

  <p>"Beyaz Mercedes'i harekete geçiren kendisiydi. Bizi gözden kaybetmeyi istiyordu belki de. Bütün bu olanlardan sonra bitkin düşmüş olmalı..."</p>

  <p>Genç çift sadece birkaç metre uzaktaydı artık. Kendinden çok daha yaşlı bir erkekle çimende oturmak Sofie'yi biraz utandırmaya başlamıştı. Ayrıca Alberto'nun söylediklerini başka birinin de doğrulamasını istiyordu.</p>

  <p>Kalkıp gençlere doğru ilerledi.</p>

  <p>"Burası neresi söyler misiniz lütfen?"</p>

  <p>Ama cevap vermediler. Sofie'yi fark etmemişlerdi bile.</p>

  <p>Buna o kadar sinirlendi ki, söylenmeye başladı Sofie:</p>

  <p>"Sorulan bir soruya cevap vermek gerekmez mi sizce?"</p>

  <p>Genç adam kıza bir şeyler anlatmakla meşguldü o sırada.</p>

  <p>"Kontrpuana dayalı besteleme iki boyutta birden ilerler: yatay ya da melodik boyut ve dikey ya da armonik boyut. Yani aynı anda tınlayan iki veya daha çok melodi söz konusu..."</p>

  <p>"Sözünüzü kestiğim için özür dilerim ama..."</p>

  <p>"Melodiler olabildiğince birlikte nasıl tınladıklarından bağımsız bir şekilde geliştirilerek birleştirilir. Ama armoni de gerekli tabii. İşte buna kontrpuan deniyor. Sözcük anlamı 'notaya karşı nota'."</p>

  <p>Bu ne kabalık! Kör ya da sağır değil ya bunlar! Sofie gençlerin önüne geçip yollarını keserek üçüncü bir denemede bulundu. Ve herhangi bir engelmiş gibi kenara itiliverdi.</p>

  <p>"Rüzgâr iyice arttı," dedi kız.</p>

  <p>Sofie koşa koşa Alberto'nun yanına döndü.</p>

  <p>"Duymuyorlar," dedi ve dediği anda Hilde ve altın kolyeyi gördüğü rüyasını hatırladı.</p>

  <p>"Bu ödemek zorunda olduğumuz bir bedel, Sofie. Bir kitaptan kaçıp dışarı çıkınca, kitabın yazarıyla aynı konuma sahip olmayı bekleyemeyiz. Ama çıktık geldik işte. Bundan böyle hiç yaşlanmayacağız. Aynı felsefî bahçe partisinden ayrıldığımızda olduğu gibi kalacağız."</p>

  <p>"Ama yakınımızdaki insanlarla hiç gerçek bir ilişki içinde olamayacak mıyız?"</p>

  <p>"Gerçek bir filozof asla 'asla' demez. Saatin var mı?"</p>

  <p>"Saat sekiz."</p>

  <p>"Evet, tam Kaptan Virajı'ndan ayrıldığımız saat."</p>

  <p>"Bugün Hilde'nin babası Lübnan'dan dönmüş olacak."</p>

  <p>"Öyleyse acele etmeliyiz."</p>

  <p>"Öyle mi? O da neden?"</p>

  <p>"Binbaşı Bjerkely'ye döndüğünde neler olacağını merak etmiyor musun?"</p>

  <p>"Ediyorum tabii, ama..."</p>

  <p>"Haydi öyleyse!"</p>

  <p>Şehir merkezine doğru yürümeye başladılar. Sık sık başka insanlara rastlıyorlardı, ama Sofie ve Alberto sanki havadan ibaretti bu insanlar için.</p>

  <p>Caddenin kenarında peşpeşe otomobiller park edilmişti. Alberto üstü açık kırmızı bir otomobilin önünde duruverdi birden.</p>

  <p>"Sanırım bunu alabiliriz. Ama bizim otomobilimiz olduğundan kesinlikle emin olmalıyız."</p>

  <p>"Artık iyice karıştı kafam."</p>

  <p>"Bak açıklayayım o zaman. Öyle herhangi birine ait bir aracı alamayız. Şoförsüz bir otomobil sokaklarda dolaşmaya başlarsa neler olur düşünsene! Hem zaten böyle bir aracı hareket ettirme şansımız pek yok."</p>

  <p>"Ya bu niye farklı öteki arabalardan?"</p>

  <p>"Galiba eski bir filmden hatırlıyorum bunu."</p>

  <p>"Kusura bakma ama bu esrarengiz laflar sinirime dokunmaya başladı."</p>

  <p>"Bu düşgücü ürünü bir otomobil Sofie. Tıpkı bizim gibi. Etraftaki insanlar sadece boş bir park yeri görüyor burada. Yine de yola çıkmadan önce bunu kontrol etmeliyiz."</p>

  <p>Durup beklediler. Az sonra bir çocuk bisikletiyle kırmızı otomobilin içinden geçiverdi.</p>

  <p>"Gördün mü bak! Bizim aracımız işte!"</p>

  <p>Alberto Sofie'ye ön kapıyı açtı.</p>

  <p>"Buyrun efendim!" dedi, Sofie bindi.</p>

  <p>Alberto direksiyon başına geçti. Anahtarı çevirdi ve motor çalıştı.</p>

  <p>Önce Kirkeveien'den, az sonra da Drammensveien'den geçtiler. Lysaker'i ve Sandvika'yı arkalarında bıraktılar. Arada sırada, özellikle Drammen'den sonra ilk Yazdönümü ateşlerine rastlıyorlardı.</p>

  <p>"Yaz ortası bu Sofie! Harika değil mi?"</p>

  <p>"Açık bir otomobilde olunca rüzgâr da püfür püfür çok güzel esiyor. Gerçekten kimse göremiyor mu bizi?"</p>

  <p>"Sadece bizden olanlar. Belki birkaç tanesine rastlarız. Saat kaç oldu?"</p>

  <p>"Sekiz buçuk."</p>

  <p>"Öyleyse kestirme yollardan gitmemiz gerek. En azından şu kamyonun arkasından kurtulalım."</p>

  <p>Geniş bir buğday tarlasına saptı. Sofie arkasına dönüp başakları ezerek açtıkları geniş ize baktı.</p>

  <p>"Yarın rüzgârın tarlayı bu hale getirdiğini anlatacaklar," dedi Alberto.</p>

  <div class="ind c"><img alt="" height="60px" src="../Images/div4.png" width="50%" /></div>

  <p>Binbaşı Albert Knag 23 Haziran Cumartesi günü saat 16.30'da Kopenhag'a indi. Daha şimdiden oldukça uzun bir gün geçirdiğini hissediyordu. Roma'dan Kopenhag'a uçuş yolculuğunun sondan bir önceki etabıydı.</p>

  <p>Her zaman çok gurur duyduğu BM üniformasıyla pasaport kontrolünden geçti. Sadece kendini değil, uluslararası hukuk düzenini ve dolayısıyla bütün gezegeni kapsayan yüzlerce yıllık bir geleneği de temsil ediyordu.</p>

  <p>Yanında sadece omuzuna asılı küçük bir çanta vardı, diğer bagajlarını Roma'da teslim etmişti. Kırmızı pasaportunu şöyle bir göstermesi yeterliydi.</p>

  <p>"Nothing to declare."</p>

  <p>Binbaşı Albert Knag'ın Kopenhag'da üç saat geçirmesi gerekiyordu. Ancak ondan sonra Kristiansand'a giden uçağa binebilecekti. Ailesine birkaç hediye daha almalıydı bu arada. Hilde'nin büyük doğum günü armağanını yaklaşık iki hafta önce göndermişti zaten. Eşi Marit onu başucu masasına koymuş, böylece Hilde yaşgünü sabahı uyandığında hediyesini karşısında bulmuştu. O akşamki telefon konuşmasından beri bir daha konuşmamıştı kızıyla.</p>

  <p>Birkaç Norveç gazetesi alıp havaalanındaki bara oturdu, bir kahve söyledi kendine. Tam anabaşlıklara göz atarken bir anons duydu:</p>

  <p>"Sayın Albert Knag! Önemli bir notunuz var. Lütfen SAS gişesine geliniz."</p>

  <p>Bu da nereden çıktı? Albert Knag her tarafının buz kestiğini hissediyordu şimdi. Sakın Lübnan'a geri çağırmasınlar. Ya da evde kötü bir şey olmasın?</p>

  <p>Az sonra enformasyon masasının önündeydi.</p>

  <p>"Albert Knag benim."</p>

  <p>"Buyrun. Aceleymiş."</p>

  <p>Bir mektup zarfıydı bu. Binbaşı zarfı açtı, içinden daha küçük başka bir zarf çıktı. Küçük zarfın üstünde şunlar yazılıydı: "Binbaşı Albert Knag, SAS Enformasyon masası eliyle, Kastrup Havaalanı, Kopenhag."</p>

  <p>Binbaşı Albert Knag huzursuzlanmıştı. Küçük zarfı açtı. Bir kâğıt parçası çıktı içinden.</p>

  <blockquote class="ml2">
    <p class="i ind">Sevgili babacığım! Evine hoşgeldin! Lübnan'dan dönmüş olman çok güzel. Eve gelmeni bekleyememiş olmamı eminim anlayışla karşılarsın. Seni anonsla çağırttığım için kusura bakma. En kolayı buydu.</p>

    <p class="i">Not: Maalesef malî müşavir Ingebrigsten çalıntı bir Mercedes'le yapılan kaza nedeniyle tazminat istiyor.</p>

    <p class="i">İkinci Not: Eve geldiğinde belki de bahçede oturuyor olacağım. Ama belki daha önce de benden haber alırsın.</p>

    <p class="i">Üçüncü Not: Bahçede çok uzun oturmaktan biraz korkuyorum. Böyle yerlerde yer yarılıp da içine düşmek çok kolay.</p>

    <p class="i">Eve dönüşüne hazırlanmak için çok zaman bulmuş olan Hilde'den sevgiler.</p>
  </blockquote>

  <p>Binbaşı Albert Knag gülümsedi önce. Ama böyle yönlendirilmiş olmak pek hoşuna gitmemişti. İpleri kendi elinde tutmaktan hoşlanan biriydi. Ama şimdi Lillesand'daki şu haddini bilmez ufaklık oturduğu yerden babasını havaalanında koşuşturuyordu. Nasıl da becermişti acaba bunu? Zarfı ceketinin iç cebine koydu, vitrinlerin önünde gezinmeye başladı. Tam yiyecek dükkânına girecekken, vitrin camına yapıştırılmış küçük bir zarf buldu. Keçeli kalemle kalın kalın <span class="f9">"BİNBAŞI KNAG"</span> yazılmıştı zarfın üstüne. Açıp okudu:</p>

  <blockquote class="ml2">
    <p class="ind"><i>Binbaşı Albert Knag'a önemli haber! Danimarka yiyecekleri dükkânı eliyle, Kastrup Havaalanı, Kopenhag. Babacığım! Lütfen kocaman bir Danimarka salamı alabilir misin? Bence iki kilo kadar olabilir. Konyaklı sosis getirirsen annem de sevinir sanırım.</i></p>

    <p class="i">Not: Limfjord havyarı da hiç fena olmaz hani! Sevgiler, Hilde.</p>
  </blockquote>

  <p>Albert Knag etrafına bakındı. Buralara kadar gelmiş olamazdı ya Hilde! Marit sırf kendisini karşılasın diye Kopenhag'a uçmasına izin vermiş olamazdı herhalde. Ama yazı da Hilde'ye aitti... BM gözlemcisi birden kendinin de gözlendiği hissine kapıldı. Sanki yaptığı her şeyi birisi uzaktan idare ediyordu. Bir çocuğun elindeki oyuncak bir bebek gibi hissediyordu kendini.</p>

  <p>Dükkâna girip iki kilo salam, bir konyaklı sosis, üç kutu da Limfjord havyarı satın aldı. Sonra dükkânların arasında dolanmayı sürdürdü. Hilde için bir yaşgünü hediyesi daha almak istiyordu. Bir hesap makinesi ister miydi acaba? Ya da yanında taşıyabileceği küçük bir radyo —evet, bu iyi fikirdi işte.</p>

  <p>Elektronik eşya dükkânına geldiğinde, camda yine bir zarf olduğunu gördü. "Binbaşı Albert Knag, Kastrup Havaalanının en ilginç dükkânı eliyle" diye yazılmıştı bu kez zarfa. İçinden çıkan kâğıtta ise şunlar okunuyordu:</p>

  <blockquote class="ml2">
    <p class="i ind">Sevgili babacığım! Sofie'nin selamları var. Ayrıca doğum günü hediyesi olarak aldığı FM radyosu da olan mini televizyon için cömert babasına çok teşekkür ediyor. Gerçekten çok hoş bu, ama aynı zamanda küçük bir ayrıntı sadece. Doğrusu Sofie'nin böyle küçük ayrıntılara duyduğu ilgiyi ben de paylaşıyorum.</p>

    <p class="i">Not: Eğer henüz oralara gitmediysen, bil ki yiyecek dükkânı ve şarap ve sigara satılan duty free shop'ta da sana yazılmış notlar var.</p>

    <p class="i">İkinci Not: Doğum günümde hediye olarak biraz para da aldım ve mini televizyonum için ben de 350 Kron verebilirim.</p>

    <p class="i">Şimdiden hindiyi doldurmuş ve Waldorf salatasını hazırlamış bulunan Hilde'den sevgiler.</p>
  </blockquote>

  <p>Mini televizyon 985 Danimarka Kronu tutmuştu. Bu belki küçük bir ayrıntı sayılabilirdi, ama Hilde'nin tuhaf buluşlarıyla Binbaşı Albert Knag'ı oradan oraya koşturması kesinlikle öyle değildi. Acaba burada mıydı, yoksa değil miydi?</p>

  <p>Artık her adım atışında dört bir yana bakmaya başlamıştı binbaşı. Kendini hem bir casus hem de iplerle oynatılan bir kukla gibi hissediyordu. Özgür bir insan olmaktan adım adım çıkarılmış olmuyor muydu bu şekilde?</p>

  <p>Yine de duty free shop'a gitmeden edemedi. Yine üstünde adı yazılı bir zarf buldu. Bütün havaalanı bir tür bilgisayar oyununa dönüşmüştü adeta ve kendisi de imleç olarak kullanılıyordu. Kâğıdı okudu:</p>

  <blockquote class="ml2">
    <p class="i ind">Binbaşı Knag, havaalanmdaki duty free shop eliyle. Buradan almanı istediğim sadece bir paket meyveli çiklet ve birkaç kutu Anthon Berg badem ezmesi. Biliyorsun Norveç'te bunlar çok pahalı! Bildiğim kadarıyla annem de Campari içmeyi çok seviyor.</p>

    <p class="i">Not: Dönüş yolu boyunca gözünü açık tutmalısın. Önemli notların hiçbirini kaçırmak istemezsin, değil mi? Öğrenmeyi çok seven kızın Hilde'den selamlar.</p>
  </blockquote>

  <p>Albert Knag yenilgiyi kabul etmişçesine iç çekti. Sonra dükkâna girip Hilde'nin istediklerini aldı. Elinde üç naylon torba ve omuzunda çantasıyla 28 numaralı çıkış kapısına doğru yürümeye başladı. Oturup uçağın kalkmasını bekleyecekti. Eğer daha başka notlar varsa, onlar da oldukları yerde kalıversin diye düşünüyordu.</p>

  <p>Ama 28 numaralı çıkışın orada, bir sütunun üstünde beyaz bir zarfla karşılaştı: "Binbaşı Knag'a, 28 numaralı çıkış kapısı eliyle, Kastrup Havaalanı, Kopenhag." Bu da Hilde'nin yazısıydı ama sanki 28 sayısı başka biri tarafından yazılmışa benziyordu. Ama bunu anlamak pek kolay değildi ne yazık ki, çünkü harfleri değil sadece sayıları karşılaştırmak mümkündü.</p>

  <p>Duvar kenarındaki bir sandalyeye oturdu. Torbaları kucağına bıraktı. Gururlu binbaşı öylece oturmuş, ilk kez yalnız yolculuk yapan küçük bir çocuk gibi önüne bakıyordu. Eğer buradaysa, önce onun kendisini bulmasına da izin vermemeliydi doğrusu. Ürkekçe başını kaldırıp içeri gelen yolcuların yüzlerine baktı tek tek. Bir an kendini sürekli gözetlenen bir siyasi suçlu gibi hissetti. Yolcular uçağa alınmaya başladığında o da rahat bir nefes aldı. Uçağa en son binen de o oldu.</p>

  <p>Uçuş kartını verirken, gişeye yapıştırılmış bir zarf gördü ve hemen çekip alıverdi.</p>

  <div class="ind c"><img alt="" height="60px" src="../Images/div4.png" width="50%" /></div>

  <p>Sofie ile Alberto Brevik köprüsünü geçmiş, Kragero çıkışına ulaşmışlardı.</p>

  <p>"180'le gidiyorsun," dedi Sofie.</p>

  <p>"Saat dokuza geliyor. Birazdan Kjevik'e inecek. Neyse ki kontrolden geçmemiz gerekmiyor."</p>

  <p>"Ama ya birine çarparsak?"</p>

  <p>"Eğer normal bir otomobilse hiç fark etmez. Ama bizden biri olursa..."</p>

  <p>"Evet?"</p>

  <p>"O zaman dikkatli olmalıyız işte. Az önce Kara Şimşek'in yanından geçtik, gördün mü?"</p>

  <p>"Olamaz!"</p>

  <p>"Vestfold'da bir yerde park etmişti."</p>

  <p>"Ama şu öndeki otobüsü geçmek kolay olmayacak. Ormanın ortasındayız, iki taraf da ağaç dolu."</p>

  <p>"Hiç fark etmez Sofie, görürsün bak."</p>

  <p>Alberto doğruca ormana saptı. Yoğun ağaçların arasından geçip tekrar yola çıktı.</p>

  <p>Sofie rahat bir nefes aldı.</p>

  <p>"Beni korkuttun."</p>

  <p>"Çelik bir duvardan bile geçsek bir şey hissetmezdin."</p>

  <p>"Öyleyse çevreyle ilişkimizde içi boş ruhlarız biz."</p>

  <p>"Hayır, her şeyi ters çevirdin sen şimdi. Çevremiz bizim için içi boş bir masal."</p>

  <p>"Bunu biraz daha açıklaşan iyi olur."</p>

  <p>"Bak iyi dinle o zaman. Ruhun su buharından bile daha 'geçirgen' olduğu anlayışı çok yaygın bir hatadır. Oysa bunun tam tersidir doğru olan. Ruh buzdan bile daha katıdır."</p>

  <p>"Bunu hiç düşünmemiştim."</p>

  <p>"Öyleyse bir öykü anlatayım sana. Bir zamanlar meleklere inanmayan bir adam varmış. Ama günün birinde, ormanda çalışırken, bir melek çıkmış karşısına."</p>

  <p>"Sonra?"</p>

  <p>"Birlikte yürümüşler biraz. Sonunda adam meleğe dönüp demiş ki: 'Evet, meleklerin var olduğunu kabul etmek zorundayım. Ama siz bizim gibi tam anlamıyla birer varlık değilsiniz.' Melek 'Ne kastediyorsun bununla?' diye sormuş. Adam cevap vermiş: 'Demin yolumuza koca bir kaya çıktı. Ben etrafından dolanmak zorundaydım, oysa sen içinden geçiverdin. Yolumuzu devrilmiş bir ağaç kestiğinde de ben tırmandım, sen dümdüz devam ettin.' Melek şaşmış bu cevaba. Demiş ki: 'Ya demin bir bataklığa geldiğimizde ne oldu fark ettin mi? Orada ikimiz de sisin içinden geçebildik. Çünkü ikimiz de sisten çok daha yoğun bir yapıya sahibiz.'"</p>

  <p>"Yaa..."</p>

  <p>"İşte biz de böyleyiz Sofie. Ruh çelik kapılardan bile geçebilir. Ne tanklar ne de bombardıman uçakları ruhtan oluşan bir şeyi parçalayabilir."</p>

  <p>"İlginç bir düşünce bu."</p>

  <p>"Birazdan Rizør'e geleceğiz. Oysa Binbaşının Kulübesi'nden yola çıkalı daha bir saat oldu. Ama canım bir fincan kahve istemeye başladı doğrusu."</p>

  <p>Søndeled'e gelmeden az önce Fiane'ye vardıklarında, yolun solunda bir dinlenme tesisi gördüler. Adı "Cinderella"ydı bu yerin. Alberto sola sapıp yolları ayıran bir çimen şeridine park etti.</p>

  <p>İçeri girdiklerinde Sofie buzdolabından bir kola şişesi almaya çalıştı ama şişenin yerinden kıpırdadığı yoktu. Sanki yapışmıştı rafa. Biraz ileride de Alberto otomobilde bulduğu bir kâğıt bardağa kahve doldurmaya çalışıyordu. Bütün yapması gereken bir düğmeye basmaktı. Ama ne kadar uğraşsa da olmuyordu işte.</p>

  <p>Öyle sinirlendi ki, diğer müşterilerden yardım istemeye kalkıştı. Kimse aldırmayınca da "Kahve istiyorum!" diye var gücüyle bağırdı. Sofie kulaklarını tıkamak zorunda kalmıştı.</p>

  <p>Ama o kadar da sinirlenmemişti anlaşılan, çünkü hemen ardından kahkahayla gülmeye başladı.</p>

  <p>"Bizi duyamıyorlar. Tabii biz de onların kahvesini alamıyoruz."</p>

  <p>Tam çıkıp gidecekleri sırada yaşlı bir kadın sandalyesinden kalkıp yanlarına doğru yürüdü. Kıpkırmızı bir eteği, buz mavisi bir hırkası, beyaz bir başörtüsü vardı. Hem bu renkler hem de kadının görüntüsü bir şekilde küçük salondaki diğer her şeyden daha belirgindi.</p>

  <p>Kadın Alberto'ya gelip dedi ki:</p>

  <p>"Ne kadar gürültü yapıyorsun böyle evladım."</p>

  <p>"Özür dilerim."</p>

  <p>"Kahve istiyorsun öyle mi?"</p>

  <p>"Evet ama..."</p>

  <p>"Hemen yanda küçük bir tesisimiz var."</p>

  <p>Kadınla birlikte çıkıp binanın arkasındaki patikada yürümeye başladılar. Yolda sordu kadın:</p>

  <p>"Buralarda yenisiniz galiba."</p>

  <p>"Doğrusunu isterseniz çok yeniyiz," dedi Alberto.</p>

  <p>"Belli, belli. Sonsuzluğa hoşgeldiniz çocuklar!"</p>

  <p>"Ya sen kimsin?"</p>

  <p>"Ben Grimm Kardeşlerin bir masalındanım. Aşağı yukarı iki yüz sene oldu yazılalı. Siz nereden geldiniz böyle?"</p>

  <p>"Biz bir felsefe kitabındanız. Ben felsefe öğretmeniyim, Sofie de öğrencim."</p>

  <p>"Hi hi hi... Bak bu yeni bir şey işte."</p>

  <p>Az sonra ormanda bir açıklığa gelmişlerdi. Kahverengi güzel evlerle dolu bir yerdi burası. Evlerin arasında kalan alanda büyük bir Yazdönümü ateşi yanıyor, ateşin etrafında da rengârenk giysili insanlar dans ediyordu. Birçoğunu hemen tanıdı Sofie. Pamuk Prensesle bazı cüceleri, Şanslı Hans'ı ve Sherlock Holmes'u gördü. Peter Pan ve Pippi Uzunçorap'ı, Kırmızı Başlıklı Kız ile Külkedisi'ni de. Büyük ateşin çevresine toplanmışlardı. Adı olmayan daha birçok yaratık vardı: şakacı cinler, periler, devler, cadılar, melekler, küçük şeytancıklar... Hattâ gerçek bir cin de gördü Sofie aralarında.</p>

  <p>"Burası panayıra dönmüş," dedi Alberto heyecanla.</p>

  <p>"Ne de olsa yaz ortasındayız," diye cevap verdi yaşlı kadın. "En son Valborg gecesi Almanya'da toplanmıştık böyle. Buraya şöyle bir ziyarete geldim sadece. Sen kahve istiyordun değil mi?"</p>

  <p>"Evet, lütfen."</p>

  <p>Sofie bütün evlerin baharatlı çörekler, karamel ve şekerden yapıldığını ancak yeni fark etmişti. Hattâ evlerden parçalar koparıp yiyenler de oluyor, ama bir fırıncı kadın hemen gidip evleri onarıyordu. Sofie de bir evin damından bir parça aldı. O zamana kadar yediği her şeyden daha tatlı, daha lezzetliydi bu ev.</p>

  <p>Az sonra yaşlı kadın bir fincan kahveyle geldi.</p>

  <p>"Binlerce teşekkür," dedi Alberto.</p>

  <p>"Konuklarımız kahveyi nasıl ödemeyi düşünüyor acaba?"</p>

  <p>"Ödemek mi?"</p>

  <p>"Biz burada genellikle bir öykü anlatarak ödeme yaparız. Kahve için ufak bir fıkra da yeter."</p>

  <p>"İnsanlığın inanılmaz öyküsünü anlatabilirdik sizlere," dedi Alberto. "Ama ne yazık ki çok az zamanımız var. Başka bir zaman gelip ödesek olur mu?"</p>

  <p>"Elbette. Peki ama niye böyle acele ediyorsunuz?"</p>

  <p>Alberto ne yapmak istediklerini anlattı. Bunun üzerine yaşlı kadın şu yorumu yaptı:</p>

  <p>"Evet evet, siz gerçekten yenisiniz. Ama içinden çıkıp geldiğiniz etten kemikten dünyayla bağları bir an önce koparmalısınız. Ete ve kana ihtiyacımız yok artık. 'Görünmez bir halk'ız biz."</p>

  <p>Az sonra Sofie ve Alberto "Cinderella" adlı kafeteryanın önünde kırmızı spor otomobile binmişti. Otomobilin hemen yanında bir anne telaşlı hareketlerle çocuğunu işetiyordu.</p>

  <p>Birkaç kestirmeye daha sapıp birkaç engel aştıktan sonra Lillesand'a vardılar.</p>

  <div class="ind c"><img alt="" height="60px" src="../Images/div4.png" width="50%" /></div>

  <p>Kopenhag'dan gelen SK 876 uçuş numaralı uçak tam planlandığı gibi 21.35'te Kjevik'e indi. Uçak daha Kopenhag'da piste doğru ilerliyorken Binbaşı uçuş kontrol gişesinde bulduğu zarfı açmıştı. Kâğıtta şunlar yazılıydı:</p>

  <blockquote class="ml2">
    <p class="i ind">Şu anda uçuş kartını vermekte olan Sayın Binbaşı Knag'a. Yazdönümü gecesi, 1990.</p>

    <p class="i">Babacığım! Belki de Kopenhag'da karşılaşacağımızı sanmışsındır. Oysa ben yaptıklarını çok daha derin bir şekilde denetlemekteyim. Nereye gitsen görüyorum seni baba. Çünkü yıllar önce büyük büyükanneme sihirli bir ayna satmış olan çok yaşlı bir Çingene karı-kocayla görüştüm. Ayrıca bir de kristal küre edindim. Şu anda uçaktaki yerine henüz yeni oturmuş bulunduğunu görüyorum. Lütfen kemerini bağlamayı unutma ve "fasten seat belt" yazısı sönene kadar koltuğunu dik durumda tut. Uçak yükseldikten sonra koltuğunu yatırıp güzelce dinlenebilirsin. Ne de olsa eve vardığında dinlenmiş olmalısın. Lillesand'da hava belki Lübnan'daki kadar sıcak değil ama yine de harika, iyi uçuşlar.</p>

    <p class="i">Ayna kraliçesi ve ironinin koruyucusu olan cadı kızından sevgiler.</p>
  </blockquote>

  <p>Albert Knag öfkeli mi yoksa sadece yorgun ve bitkin mi olduğunu hâlâ tam olarak anlamış değildi. Ama birden kahkahayla gülmeye başladı. Öyle yüksek sesle güldü ki, uçaktaki diğer yolcular dönüp ona baktı. O sırada uçak da havalanmaya başlamıştı.</p>

  <p>Aslında kendi silahıyla vurulmuştu. Ama önemli bir fark yok muydu arada? Onun kurbanları Sofie ile Alberto'ydu —ve onlar da düşgücü ürünlerinden ibaretti.</p>

  <p>Şimdi artık Hilde'nin tavsiyesine uyabilirdi. Koltuğunu yatırıp uyuklamaya başladı. Ancak pasaport kontrolünden geçip Kjevik Havaalam'nın gelen yolculara ayrılmış salonuna vardığında tam anlamıyla uyanabilmişti. Bir gösteriyle karşılaştı burada.</p>

  <p>Çoğunlukla Hilde'nin yaşlarındaki gençlerden oluşan sekiz on kişilik bir gruptu bu. Ellerindeki pankartlarda şunlar yazılıydı: <span class="f9">"EVE HOŞGELDÎN BABA!", "HILDE BAHÇEDE BEKLİYOR"</span> ve <span class="f9">"İRONİYE DEVAM!"</span></p>

  <p>İşin kötüsü öyle hemen boş taksiye atlayıp kaçamazdı, bagajını beklemek zorundaydı çünkü. Bu arada Hilde'nin okul arkadaşları etrafında dönüp duruyor, binbaşı pankartları defalarca okumak zorunda kalıyordu. Bir genç kız kendisine bir buket gül sunduğunda hafifçe gülümseyebildi. Elindeki torbalardan birini karıştırıp her göstericiye bir parça badem ezmesi verdi. Hilde için iki parça kalmıştı geriye. Bagajları gelince genç bir adam karşısına geçip Ayna Kraliçesi'nin emrinde bulunduğunu ve kendisini Bjerkely'ye götürme görevinin verildiğini söyledi. Göstericiler kalabalığın arasına karışmıştı bu arada.</p>

  <p>E 18 numaralı yolda gidiyorlardı. Bütün köprülere ve tünel girişlerine levhalar ve pankartlar asılmıştı: "Evine hoşgeldin!", "Hindi seni bekliyor", "Seni görüyorum baba!"</p>

  <p>Bjerkely'nin bahçe kapısında otomobilden inerken rahat bir nefes aldı Albert Knag. Kendisini getiren gence 100 Kron ve üç kutu Carlsberg Elephant birası vererek teşekkür etti.</p>

  <p>Karısı Marit evin önünde bekliyordu. Uzun uzun kucaklaştılar, sonra binbaşı sordu:</p>

  <p>"Nerede?"</p>

  <p>"İskelede oturuyor Albert."</p>

  <div class="ind c"><img alt="" height="60px" src="../Images/div4.png" width="50%" /></div>

  <p>Alberto ile Sofie kırmızı otomobili Lillesand'ın pazar meydanındaki Norveç Oteli'nin önünde durdurdu. Saat ona çeyrek vardı. Kıyının biraz açığındaki kayalıklarda kocaman bir ateş yanıyordu.</p>

  <p>"Bjerkely'yi nasıl bulacağız?" diye sordu Sofie.</p>

  <p>"Arayacağız. Kulübenin nasıl göründüğünü hatırlıyorsun değil mi?"</p>

  <p>"Acele edelim. O gelmeden önce orada olmak istiyorum."</p>

  <p>Küçücük yollardan geçtiler, hattâ kayaların, tepelerin üstünden aştılar. Ellerindeki önemli bir ipucu, Bjerkely'nin deniz kıyısında olduğuydu.</p>

  <p>Sofie birden bağırdı:</p>

  <p>"İşte! Bulduk işte sonunda!"</p>

  <p>"Sanırım haklısın, ama bu kadar gürültü etmesen iyi olur."</p>

  <p>"Niye ki? Nasıl olsa burada kimsenin bizi duyduğu yok."</p>

  <p>"Sevgili Sofie, o uzun felsefe kursundan sonra hâlâ sonuç çıkarmakta fazla acele etmen beni biraz düşkınklığına uğratıyor."</p>

  <p>"Ama..."</p>

  <p>"Buralarda şakacı cinler, orman ruhları, iyi periler filan yok mu sanıyorsun?"</p>

  <p>"Ha, öyle ya... Özür dilerim."</p>

  <p>Kapıdan geçip çakıllı yolda ilerlediler. Alberto arabayı çimlerin üstünde, salıncağın yanıbaşında durdurdu. Az ötede üç kişi için hazırlanmış bir masa vardı.</p>

  <p>"Görüyorum onu" diye fısıldadı Sofie. "Tıpkı rüyamdaki gibi, iskelede oturuyor."</p>

  <p>"Bak bahçe de senin Kløverveien'deki kendi bahçen gibi."</p>

  <p>"Evet doğru. Salıncak filan, her şey var burada. Onun yanına inebilir miyim?"</p>

  <p>"Tabii. Ben arabada oturacağım."</p>

  <p>Sofie iskeleye koştu. Neredeyse gidip çarpacaktı Hilde'ye. Ama sonra sakince yanına oturdu.</p>

  <p>İskeleye bağlı kayığın halatıyla oynuyordu Hilde. Sol elinde küçük bir kâğıt parçası vardı. Birini beklediği besbelliydi. Durmadan saate bakıyordu.</p>

  <p>Sofie çok güzel buldu Hilde'yi. Açık sarı saçları bukle bukle, gözleri yemyeşildi. Sarı bir yazlık elbise giymişti. Jorunn'ü hatırlatıyordu biraz.</p>

  <p>Sofie konuşmayı denedi Hilde'yle. Ama bunun işe yaramayacağını biliyordu.</p>

  <p>"Hilde! Ben geldim, Sofie."</p>

  <p>Hilde hiç tepki göstermedi.</p>

  <p>Sofie yanına diz çöküp kulağının içine bağırdı:</p>

  <p>"Beni duyuyor musun Hilde? Yoksa kör ve sağır mısın?"</p>

  <p>Sanki gözlerini açmamış mıydı Hilde? Çok hafif de olsa, bir şey duymuş olmalıydı herhalde!</p>

  <p>Hilde döndü, birdenbire başını sağa çevirdi ve Sofie'nin gözlerinin içine baktı. Ama bakışları pek odaklanmamıştı, Sofie'nin içinden geçip gidiyordu adeta.</p>

  <p>"Bağırma öyle Sofie!"</p>

  <p>Kırmızı spor arabadaki Alberto'ydu yukardan seslenen.</p>

  <p>"Bahçeye su perileri dolsun istemiyorum."</p>

  <p>Sofie sessizce oturmaya başladı bunun üzerine. Yine de Hilde'nin böyle yakınında olmak hoşuna gidiyordu.</p>

  <p>Sonra kalın bir erkek sesi duyuldu:</p>

  <p>"Hildeciğim."</p>

  <p>Üniforması ve mavi beresiyle binbaşıydı bu. Yukarıda, bahçede duruyordu.</p>

  <p>Hilde yerinden fırladı, ona doğru koştu. Salıncakla kırmızı otomobilin arasında karşılaştılar. Binbaşı kızını kucakladı, havada döndürmeye başladı.</p>

  <div class="ind c"><img alt="" height="60px" src="../Images/div4.png" width="50%" /></div>

  <p>Hilde iskeleye oturmuş babasını bekliyordu. Binbaşı Kastrup'a geldiğinden beri her on beş dakikada bir onun nerede olduğunu, nelerle karşılaştığını, neler hissettiğini tahmin etmeye çalışmıştı. Her şeyin saatini teker teker not ettiği küçük kâğıt parçasını gün boyunca elinden hiç bırakmamıştı.</p>

  <p>Kızmış mıydı acaba babası? Ama kendisi için böyle esrarengiz bir kitap yazıp sonra da her şeyin eskisi gibi olacağını düşünmüyordu herhalde.</p>

  <p>Tekrar saate baktı. Onu çeyrek geçiyordu şimdi. Babası her an gelebilirdi.</p>

  <p>Ama bu da ne? Tıpkı Sofie'yi rüyasında gördüğü gibi, hafif bir soluk çarpmamış mıydı kulağına?</p>

  <p>Yana döndü. Orada bir şey <i>vardı,</i> emindi bundan. Ama ne?</p>

  <p>Yaz akşamının bir oyunu muydu bu yoksa?</p>

  <p>Bir an doğaüstü hislere sahip olduğunu sanıp irkildi.</p>

  <p>"Hildeciğim!"</p>

  <p>Bu sesi duyunca başka bir tarafa doğru baktı. Babası gelmişti sonunda! Yukarıda, bahçede duruyordu!</p>

  <p>Hilde fırladı, ona doğru koştu. Salıncağın orada karşılaştılar, binbaşı kızını kucaklayıp havada döndürmeye başladı.</p>

  <p>Hilde ağlıyor, binbaşının da gözleri dolmuş, yutkunuyordu.</p>

  <p>"Neredeyse yetişkin bir genç kız olmuşsun Hilde."</p>

  <p>"Sen de tam bir yazar."</p>

  <p>Hilde sarı elbisesinin koluyla gözyaşlarını kuruladı.</p>

  <p>"Ödeştik, değil mi?" dedi.</p>

  <p>"Evet ödeştik."</p>

  <p>Masaya oturdular. Hilde Kastrup'ta ve oradan Lillesand'a kadarki yolda olanları duymak için sabırsızlanıyordu. Dinledikçe kahkahalar attı.</p>

  <p>"Lokantadaki zarfı görmedin mi?"</p>

  <p>"Oturup bir şeyler atıştırmaya bile vakit bulamadım seni küçük cadı! Kurt gibi açım."</p>

  <p>"Vah zavallı babacığım."</p>

  <p>"Şu hindi de şaka mıydı yoksa?"</p>

  <p>"Olur mu hiç! Her şeyi hazırladım ben anlıyor musun? Servisi annem yapacak."</p>

  <p>Bunun ardından uzun uzun Sofie ve Alberto'nun öyküsü üzerine konuşmadan edemediler. Az sonra hindi, Waldorf salatası, bir şişe pembe şarap ve Hilde'nin yaptığı ekmek sofraya gelmişti.</p>

  <p>Babası tam Platon'la ilgili bir şey söyleyecekken Hilde sözünü kesti:</p>

  <p>"Hşşt!"</p>

  <p>"Ne oldu?"</p>

  <p>"Bir hışırtı geldi sanki, duymadın mı?"</p>

  <p>"Hayır."</p>

  <p>"Ben eminim ama. Bir şey vardı. Aa bak fareymiş."</p>

  <p>Sofraya oturmadan önce Hilde'nin babası son olarak şunu söyledi:</p>

  <p>"Yalnız, felsefe kursu henüz tam olarak bitmiş değil."</p>

  <p>"O da neden?"</p>

  <p>"Bu gece sana evrenden bahsedeceğim çünkü."</p>

  <p>Yemeğe başlamadan önce binbaşı şöyle dedi:</p>

  <p>"Hilde artık kucağa alınamayacak kadar büyümüş. Ama sen farklısın tabii."</p>

  <p>Konuşurken bir yandan da Marit'i kucağına çekmişti. Kadıncağız uzun süre bir şey yiyemeden kaldı orada.</p>

  <p>"Düşünsene neredeyse kırk yaşına geliyorsun..." diye ekledi Albert Knag.</p>

  <div class="ind c"><img alt="" height="60px" src="../Images/div4.png" width="50%" /></div>

  <p>Hilde'yle babası kucaklaşırken Sofie gözyaşlarının aktığını hissetti.</p>

  <p>Hilde'ye ulaşamıyordu asla!</p>

  <p>Etten kemikten bir insan olduğu için ne kadar isterdi onun yerinde olmak!</p>

  <p>Hilde'yle binbaşı masaya oturduğu sırada Alberto korna çaldı.</p>

  <p>Sofie başını kaldırıp yukarı baktı. Hilde de böyle yapmamış mıydı demin?</p>

  <p>Sofie koştu, Alberto'nun yanına oturdu.</p>

  <p>"Biraz izleyelim değil mi?"</p>

  <p>Sofie başını salladı.</p>

  <p>"Ağladın mı sen?"</p>

  <p>Sofie yine başını salladı.</p>

  <p>"Ne oldu böyle?"</p>

  <p>"Ne kadar şanslı o! Gerçek bir insan... Yakında yetişkin, gerçek bir kadın olacak. Eminim kanlı canlı çocuklar doğuracak..."</p>

  <p>"Evet Sofie, hattâ torunları da olacak. Ama her şeyin hem iyi yanı var, hem de kötü yanı. Daha felsefe kursumuzun başında bunu anlatmaya çalıştım sana."</p>

  <p>"Ne demek istiyorsun?"</p>

  <p>"Ben de senin gibi şanslı sayıyorum Hilde'yi. Ama kısmette yaşamı çeken ölümü de çekmiş olur, çünkü yaşamın kısmetidir ölüm."</p>

  <p>"Hiçbir zaman yaşamamaktansa, yaşamış olmak daha iyi değil mi yine de?"</p>

  <p>"Belki Hilde gibi bir yaşamımız olmayacak —ya da diyelim binbaşı gibi... Ama buna karşılık hiç ölmeyeceğiz. Ormandaki yaşlı kadının ne dediğini unuttun mu? 'Görünmez bir halk'ız biz. Kendi yaşının da yaklaşık iki yüzün üstünde olduğunu söyledi. Yazdönümü şenliklerinde üç bin yıldan daha yaşlı olanlara bile rastladım."</p>

  <p>"Galiba Hilde'de en çok kıskandığım şey... aile hayatı."</p>

  <p>"Senin de bir ailen var. Bir kedin, iki kuşun, bir kaplumbağan..."</p>

  <p>"O gerçekliği terk ettik biz."</p>

  <p>"Hiç de değil. Sadece binbaşı ayrıldı ondan, çocuğum. Son noktayı koydu. Ve bizi bir daha hiç bulamayacak."</p>

  <p>"Yani geri dönebilir miyiz?"</p>

  <p>"Ne zaman istersek. Ama aynı zamanda Fiane'ye gidip 'Cinderella'nın arkasındaki ormanda yeni arkadaşlar da bulacağız kendimize."</p>

  <p>Møller Knag ailesi şimdi yemeklerine başlamıştı. Sofie bir an için bu akşam yemeğinin de Kløverveien'deki felsefî bahçe partisine benzeyeceğinden korktu. Binbaşı, Marit'i masaya yatıracağa benziyordu. Ama sonra sadece karısını kucağına çekmekle yetindi.</p>

  <p>Otomobil masanın uzağındaydı. Konuşulanların ancak bir kısmını duyabiliyordu Sofie ile Alberto. Bahçeye bakıp uzun uzun o acayip partiden bahsettiler.</p>

  <p>Knaglar masadan kalktığında neredeyse geceyarısı olmuştu. Hilde ile binbaşı salıncağa oturup beyaz eve gitmekte olan annesine el salladılar.</p>

  <p>"Sen yat uyu anne. Bizim konuşacak çok şeyimiz var daha."</p>
</body>
</html>
