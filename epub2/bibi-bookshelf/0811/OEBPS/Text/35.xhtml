<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3>BÜYÜK PATLAMA</h3>

  <h4 class="sigil_not_in_toc">...biz de yıldız tozuyuz...</h4>

  <p>Hilde salıncağa, babasının yanına kuruldu. Saat on iki olmak üzereydi. Koya bakıyorlardı. Gökte ilk soluk yıldızlar belirmeye başlamıştı. İskelenin altındaki kayalara küçük dalgalar çarpıyordu.</p>

  <p>Albert sessizliği bozdu sonunda:</p>

  <p>"Evrenin herhangi bir köşesinde, küçük bir gezegenin üstünde yaşıyor olmamız ne tuhaf bir düşünce, değil mi?"</p>

  <p>"Evet..."</p>

  <p>"Yer Güneş'in çevresinde dönen pek çok gezegenden biri yalnızca. Ama aynı zamanda yaşam barındıran tek gezegen..."</p>

  <p>"Belki de bütün evrende yaşam olan tek gezegen, öyle değil mi?"</p>

  <p>"Evet, öyle olabilir. Ama belki de evrenin her tarafı yaşam kaynıyor. Çünkü evren aklın alamayacağı kadar büyük. O kadar büyük ki, uzaklıkları ışık dakikası ya da ışık yılı ile ölçüyoruz."</p>

  <p>"Nedir bu ışık yılı dedikleri?"</p>

  <p>"Bir ışık dakikası ışığın bir dakikada geçtiği mesafedir. Yani çok uzun bir mesafe. Çünkü ışık bir saniyede 300.000 kilometre yol alır. Dolayısıyla bir ışık dakikasının uzunluğu 60 kere 300.000 kilometredir. Bu da 18 milyon kilometre eder. Işıkyılı ise neredeyse on trilyon kilometre kadardır."</p>

  <p>"Yer'in Güneş'e uzaklığı ne kadar?"</p>

  <p>"Sekiz ışık dakikasından biraz fazla. Yani sıcak bir yaz günü yanaklarımızı ısıtan güneş ışınları yanımıza gelmeden önce evrende sekiz dakika yol alıyor."</p>

  <p>"Biraz daha anlat!"</p>

  <p>"Güneş sistemimizdeki en uzak gezegen olan Pluton'un Yer'e uzaklığı beş ışık saatinden biraz fazladır. Teleskopuyla Plüton'a bakan bir gökbilimci aslında beş saat öncesini görüyor yani. Plüton'un görüntüsünün bize ulaşması için beş saat gerekiyor diyebiliriz buna."</p>

  <p>"Bunu tasavvur etmek biraz zor, ama sanırım dediğini anladım."</p>

  <p>"Çok iyi Hilde. Ama daha konuya yeni başladık sayılır biliyor musun? Bizim Güneş'imiz '<i>Samanyolu</i>' denilen bir galaksideki 400 milyar yıldızdan biri sadece. Bu galaksi spiral şeklinde birçok kolu olan büyük bir diske benzer. Güneş'imiz de bu kollardan birinde yer almaktadır. Berrak bir kış gecesinde yıldızlara baktığımızda, yıldızların oluşturduğu geniş bir kuşak görürüz bazen. İşte o zaman Samanyolu'nun merkezine bakıyoruz demektir."</p>

  <p>"İsveççede Samanyolu'na 'Kış Sokağı' deniyor bu yüzden."</p>

  <p>"Samanyolu'nda bize en yakın yıldızın uzaklığı dört ışık yılıdır. Bak belki de şu adacığın üstündeki yıldız olabilir bu. Düşün hele, orada bir gözlemci olsa ve çok güçlü bir teleskopla Bjerkely'ye baksa, dört yıl önceki halimizi görecek. Mesela on bir yaşında bir kızın salıncağa oturmuş ayaklarıyla yaylandığını görebilir."</p>

  <p>"Çok ilginç! Dilim tutulacak neredeyse!"</p>

  <p>"Ama bu bize en yakın yıldız. Bizim 'yıldız sisi' dediğimiz galaksinin tamamı 90.000 ışık yılı genişliğinde. Yani ışık, galaksinin bir ucundan öbür ucuna ancak 90.000 yılda gidiyor. Samanyolu'nda bizim Güneş'e uzaklığı 50.000 ışık yılı olan bir yıldıza baktığımızda, 50.000 yıl öncesini görüyoruz."</p>

  <p>"Benim küçük kafam için çok büyük bir düşünce..."</p>

  <p>"Yani uzaya baktığımızda, aslında geçmişe bakmış oluyoruz. Evrenin <i>şu andaki</i> durumunu hiçbir zaman bilemeyiz. Yalnızca <i>daha önce</i> nasıl olduğunu bilebiliriz. Başımızı kaldırıp binlerce ışık yılı uzaktaki bir yıldıza baktığımızda, aslında uzay tarihinde binlerce yıl geriye giden bir yolculuk yapmış oluyoruz."</p>

  <p>"Akıl alır gibi değil."</p>

  <p>"Ama gördüğümüz her şey ışık dalgaları halinde yansıyor gözümüze. Ve bu dalgaların uzayda yol alması için zaman gerekiyor. Gökgürültüsüyle karşılaştırabiliriz bunu. Şimşek çaktıktan sonra biraz zaman geçer, ancak ondan sonra duyarız gökgürültüsünü. Çünkü ses dalgaları ışık dalgalarından daha yavaş hareket eder. Duyduğumuz gökgürültüsü az önce olmuş bir olayın sesidir. Yıldızlar da böyle. Binlerce ışıkyılı mesafedeki bir yıldıza bakınca, binlerce yıl önceki bir olayın 'gürültüsünü' görüyorum."</p>

  <p>"Anlıyorum."</p>

  <p>"Tabii şimdiye kadar yalnızca kendi galaksimizden söz ettik. Oysa gökbilimcilerin tahminlerine göre evrende yaklaşık yüz milyar galaksi var ve her galakside de yaklaşık yüz milyar yıldız bulunuyor. Samanyolu'na en yakın galaksi Andromeda'dır. Bizim galaksimizden uzaklığı iki milyon ışık yılıdır. Biraz önce konuştuğumuz gibi, Andromeda'nın ışığı bize ancak iki milyon yılda geliyor demek. Yani Andromeda'ya baktığımızda iki milyon yıl öncesini görüyoruz. Orada uyanık bir gözlemci olsa ve tam şu anda teleskobunu dünyaya yönlendirse, bizi göremez. Olsa olsa düz alınlı ilk insanlardan birkaçını görebilir."</p>

  <p>"Şaştım kaldım doğrusu."</p>

  <p>"Bilebildiğimiz en uzak galaksiler ise bizden yaklaşık on milyar ışık yılı mesafede bulunuyor. Bu galaksilerden gelen sinyalleri algıladığımızda, evren tarihinde bundan on milyar yıl öncesine bakmış oluruz. Bu da bizim güneş sisteminin ortaya çıkmasından bu yana geçen zamanın yaklaşık iki katı kadardır."</p>

  <p>"Bu sayılar başımı döndürmeye başladı."</p>

  <p>"Bu kadar uzak geçmişe bakmanın ne anlama geldiğini kavramak belki zaten yeterince zor. Ama gökbilimciler evreni kavrayışımız açısından daha da büyük önem taşıyan bir şey daha buldular."</p>

  <p>"Anlat hadi!"</p>

  <p>"Evrendeki hiçbir galaksi öylece yerli yerinde durmuyor. Hepsi de muazzam bir hızla birbirinden uzaklaşmakta. Bizden ne kadar uzaktalarsa, hızları da o kadar fazla gibi görünüyor. Yani galaksiler arasındaki uzaklıklar durmadan büyüyor."</p>

  <p>"Bunu gözümün önüne getirmeye çalışıyorum ama..."</p>

  <p>"Bir balon alıp üzerine siyah noktalar kondurduğunu düşün; balonu şişirdiğinde bu noktalar giderek birbirinden uzaklaşır. Evrendeki galaksilerin durumu da işte böyle. Bu yüzden evrenin sürekli genişlediğini söylüyoruz."</p>

  <p>"Neden böyle oluyor acaba?"</p>

  <p>"Çoğu gökbilimciye göre evrenin genişlemesinin tek bir açıklaması olabilir: On beş milyar yıl kadar önce evrendeki tüm madde son derece küçük bir yer kaplıyordu ve müthiş yoğundu. Korkunç bir çekimgücüne sahipti ve müthiş sıcaktı. Zamanla bu kütle öyle sıkıştı, öyle ısındı ki, sonunda patlayıverdi. İşte buna ilk patlama ya da İngilizce adıyla big bang, yani <i>büyük patlama</i> diyoruz."</p>

  <p>"Düşüncesi bile tüylerimi diken diken ediyor."</p>

  <p>"Büyük patlama evrendeki tüm maddeyi dört bir yana saçtı ve bu madde soğurken, yıldızlar, galaksiler, aylar, gezegenler oluştu."</p>

  <p>"Ama evrenin genişlediğini söylememiş miydin?"</p>

  <p>"İşte milyarlarca yıl önceki bu patlama yüzünden genişliyor. Çünkü evrenin zamana bağlı olan bir coğrafyası yoktur. Bir harekettir evren, bir patlamadır. Galaksiler hâlâ müthiş bir hızla birbirinden uzaklaşmakta."</p>

  <p>"Hep böyle sürüp gidecek mi bu?"</p>

  <p>"Olabilir. Ama başka bir olasılık da var. Alberto Sofie'ye gezegenlerin güneş çevresindeki yolunu sürdürmesini sağlayan iki kuvvetten bahsetmişti, hatırlıyor musun?"</p>

  <p>"Kütleçekimi ile eylemsizlikti galiba, değil mi?"</p>

  <p>"Aynı şey galaksiler için de geçerli. Çünkü evren genişliyor ama çekimgücü de ters yönde etkisini sürdürüyor. Ve belki günün birinde büyük patlamanın gücü azalınca —yani şöyle birkaç milyar yıl sonra— gökcisimlerinin yeniden bir araya gelmesine yol açabilir. İşte o zaman bir tür ters patlama, yani bir 'çökme' olur. Ancak mesafeler çok fazla olduğu için bu ağır çekim bir film gibi gerçekleşecektir. Bunu da bir balonun havası boşalırken olanlarla karşılaştırabilirsin."</p>

  <p>"Öyleyse bütün galaksiler yeniden daracık bir yere mi sıkışacak."</p>

  <p>"Evet, konuyu anladın. Ama ondan sonra ne olacak peki?"</p>

  <p>"Yeni bir patlama olacak herhalde. Evren yeniden genişlemeye başlayacak. Çünkü hâlâ aynı doğa yasaları geçerli. Yeni yıldızlar, galaksiler doğacak."</p>

  <p>"Evet, doğru bir düşünce bu. Gökbilimciler de evrenin geleceğine ilişkin iki olasılık görüyor: Evren ya sonsuza dek genişleyecek ve galaksiler birbirinden giderek uzaklaşacak —ya da bütün evren yeniden bir araya sıkışacak. Bunu belirleyecek olan şey de, evrenin ağırlığı ve kütlesinin ne kadar olduğu. Ama gökbilimciler bu büyüklüğü henüz tam olarak saptayabilmiş değil."</p>

  <p>"Ama eğer evren sonunda büzüşmesine neden olacak kadar ağırsa, belki daha önce de birçok kez genişleyip sonra yeniden büzüştü."</p>

  <p>"Evet bu akla uygun bir düşünce. Ama bir de diğer olasılık var tabii. Belki de evren sadece şimdi genişlemekte ve hep genişleyecek. Ama eğer böyle sonsuza dek yayılacaksa, asıl önemli soru her şeyin nasıl başladığıdır."</p>

  <p>"Öyle ya, birdenbire patlayan bu şey nereden çıktı?"</p>

  <p>"Bir Hıristiyan ilk patlamayı yaradılış ânı olarak görmeye yatkınlık duyabilir. Kutsal Kitap'ta Tanrı'nın 'Işık olsun!' diye buyurduğu yazmıyor mu zaten? Belki Alberto'nun Hıristiyanlığa özgü çizgisel tarih anlayışından söz ettiğini hatırlarsın. Evrenin durmadan genişleyeceği düşüncesi Hıristiyanlık inancı açısından en uygunu yani."</p>

  <p>"Öyle mi?"</p>

  <p>"Biliyorsun Doğu kültürlerinde daha çok döngüsel bir tarih anlayışı yaygındı. Yani tarihin sonsuzca yinelenip durduğuna inanılıyor. Örneğin eski bir Hint inanışına göre evren sürekli genişler ama sonunda yeniden küçülüp toparlanır ve bu böylece sürüp gider. Hintlilerin 'Brahman'ın gündüzü' ve 'Brahman'ın gecesi' dediği şeyler durmadan yer değiştirir. Bu inanış da tabii evrenin genişleyip çökeceği, sonra yeniden genişleyeceği ve bunun böylece döngüsel bir süreç halinde devam edeceği düşüncesine yakındır. Ben bunu atıp duran kocaman kozmik bir kalbe benzetiyorum..."</p>

  <p>"Bence iki kuram da aynı ölçüde ilginç; ama ikisini de kavramak çok güç."</p>

  <p>"Ve ikisi de Sofie'nin bahçede oturup düşündüğü o büyük sonsuzluk ikilemine benziyor: Evren ya her zaman vardı ya da bir zamanlar boşluktan ve hiçlikten çıktı..."</p>

  <p>"Ah!"</p>

  <p>Hilde alnını tuttu.</p>

  <p>"Ne oldu?"</p>

  <p>"Sinek soktu galiba."</p>

  <p>"Herhalde Sokrates geldi. Seni hayal âleminden çekip çıkarmak istiyor..."</p>

  <div class="ind c"><img alt="" height="60px" src="../Images/div4.png" width="50%" /></div>

  <p>Sofie ve Alberto kırmızı spor otomobilde oturmuş, binbaşının Hilde'ye evren hakkında anlattıklarını dinliyorlardı.</p>

  <p>"Farkında mısın, roller tamamen değişti," dedi Alberto bir süre sonra.</p>

  <p>"Ne kastediyorsun?"</p>

  <p>"Eskiden onlar bizi dinliyor, ama biz onları göremiyorduk. Oysa şimdi biz dinliyoruz, onlar bizi göremiyor."</p>

  <p>"Dahası da var."</p>

  <p>"Ya sen şimdi ne kastediyorsun?"</p>

  <p>"Eskiden içinde Hilde ve binbaşının yaşadığı ayrı bir gerçeklik olduğunu bilmiyorduk. Şimdi de onlar bizim gerçekliğimiz hakkında bir şey bilmiyor."</p>

  <p>"Son gülen iyi güler."</p>

  <p>"Ama binbaşı bizim dünyamıza müdahale edebiliyordu."</p>

  <p>"Bizim dünyamız onun büyük bir müdahalesinden ibaretti zaten."</p>

  <p>"Ben yine de umudumu kaybetmek istemiyorum. Belki bir gün biz de onun dünyasına müdahale edebiliriz."</p>

  <p>"Ama bu imkânsız, biliyorsun. Cafe Cinderella'da başımıza gelenleri hatırlasana! Kola şişesini tutacağım diye nasıl da uğraşmıştın."</p>

  <p>Binbaşı büyük patlamayı anlatırken Sofie de bahçeyi incelemeye koyuldu. Bu ilk patlama kavramı aklına bir fikir getirmişe benziyordu. Arabanın içinde kıpırdanmaya başlamıştı."</p>

  <p>"Ne oluyor?" diye sordu Alberto.</p>

  <p>"Yok bir şey."</p>

  <p>Torpido gözünü açtı, bir İngiliz anahtarı buldu içinde. Arabadan çıkıp salıncağa gitti ve Hilde ile babasının karşısına geçti. Önce Hilde'nin bakışını yakalamaya çalıştı, ama kesinlikle olmuyordu bu. Sonunda İngiliz anahtarını kaldırıp Hilde'nin alnına vurdu.</p>

  <p>"Ah!" diye bağırdı Hilde.</p>

  <p>Bunun hemen ardından Sofie İngiliz anahtarını binbaşının kafasına indirdi. Ama Albert hiçbir tepki göstermedi buna.</p>

  <p>"Ne oldu?" diye sordu Hilde'ye.</p>

  <p>"Sinek soktu galiba."</p>

  <p>"Herhalde Sokrates geldi. Seni hayal âleminden çekip çıkarmak istiyor..."</p>

  <p>Sofie çimene uzanıp salıncağa bir tekme atmayı denedi. Ama salıncağın kıpırdadığı yoktu. Küçücük de olsa hareket edemez miydi acaba?</p>

  <p>"Birden yerde serin bir esinti hissettim" dedi Hilde.</p>

  <p>"Yok canım hava çok güzel, yumuşacık."</p>

  <p>"Ama sadece hava değil... Bir şey var burada."</p>

  <p>"Sadece biz ikimiz varız; bir de ılık yaz gecesi."</p>

  <p>"Hayır, havada bir şey var."</p>

  <p>"Ne olabilir ki?"</p>

  <p>"Alberto'nun gizli planını hatırlıyor musun?"</p>

  <p>"Hatırlıyorum tabii."</p>

  <p>"Bahçe partisi sırasında birden yok oluverdiler. Sanki yer yarıldı da içine girdiler..."</p>

  <p>"Ama..."</p>

  <p>"... sanki yer yarıldı da içine girdiler..."</p>

  <p>"Öykünün bir yerde bitmesi gerekiyordu. Ben de öylesine yazdım işte."</p>

  <p>"Tamam yazdın, ama daha sonrasını yazmadın. Şimdi burada olduklarını düşünsene..."</p>

  <p>"İnanıyor musun buna?"</p>

  <p>"Hissediyorum baba."</p>

  <p>Sofie Alberto'nun yanına koştu.</p>

  <p>"Çok etkileyici gerçekten" dedi Alberto elinde İngiliz anahtarıyla arabaya dönen Sofie'ye. "Bak göreceksin, bu kızın çok özel bazı yetenekleri var."</p>

  <div class="ind c"><img alt="" height="60px" src="../Images/div4.png" width="50%" /></div>

  <p>Binbaşı kolunu Hilde'nin omuzuna koymuştu.</p>

  <p>"Dalga sesleri ne güzel, duyuyor musun?"</p>

  <p>"Evet."</p>

  <p>"Yarın kayığı suya indiririz."</p>

  <p>"Ya sen rüzgârdaki tuhaf fısıltıyı duyuyor musun? Kavak yaprakları nasıl da titreşiyor."</p>

  <p>"Yaşayan gezegen bu işte."</p>

  <p>"Bazı şeylerin 'satır aralarında' yer aldığını yazmıştın bir yerde."</p>

  <p>"Öyle mi?"</p>

  <p>"Belki şimdi bu bahçede de satır aralarında olan bir şey vardır."</p>

  <p>"Doğa sırlarla dolu. Mesela şimdi gökteki yıldızlardan söz ediyoruz."</p>

  <p>"Birazdan suda da yıldızlar olacak."</p>

  <p>"Evet, küçükken denizdeki ışıltılara 'yıldızlar' diyordun. Bir bakıma haklıydın da. Çünkü yakamozlar ve diğer tüm organizmalar, bir zamanlar toplanıp yıldız haline gelen aynı temel maddelerden oluşuyor."</p>

  <p>"Biz de mi?"</p>

  <p>"Evet, biz de yıldız tozuyuz."</p>

  <p>"Güzel söyledin bunu."</p>

  <p>"Radyoteleskoplar milyarlarca ışık yılı uzaklıkta bulunan galaksilerin ışınlarını yakaladığında, bize evrenin en eski zamanlardaki halini göstermiş oluyor. Bir bakıma, en uzak galaksiler büyük patlamadan biraz sonrasını gösteriyor bize. Yani insanların gökte görebildiği şeyler aslında binlerce ya da milyonlarca yıllık kozmik fosillerdir. Yıldızlardan anlam çıkarmaya çalışan bir kâhinin yapabileceği tek şey de geleceği değil geçmişi okumaktır."</p>

  <p>"Çünkü gördüğümüz yıldızların ışığı bize gelene kadar bu yıldızlar çoktan birbirinden uzaklaşmış bulunuyor."</p>

  <p>"Birkaç bin yıl önce bile yıldızların konumu bugünkünden çok farklıydı."</p>

  <p>"Öyle mi? Bak bunu bilmiyordum."</p>

  <p>"Bulutsuz bir gecede evrenin tarihinde milyonlarca, hattâ milyarlarca yıl öncesini görürüz. Bir bakıma yüzümüzü yuvaya doğru dönmek anlamına gelir bu."</p>

  <p>"Bunu biraz açıklaşan iyi olacak."</p>

  <p>"Sen de, ben de ilk patlamayla birlikte var olmaya başladık. Çünkü evrendeki tüm madde organik bir bütündür. Çok çok eskiden bu madde yoğun bir topak halindeydi. O kadar ağırdı ki bir toplu iğne başı kadarı milyarlarca ton ediyordu. Kütleçekiminin büyüklüğü yüzünden patladı bu ilk atom, sanki bir şeyler parçalandı o zaman. Ama başımızı ne zaman göğe kaldırsak, kendimize doğru giden yolu bulmak istiyoruz."</p>

  <p>"Bu tuhaf bir ifade biçimi."</p>

  <p>"Evrendeki bütün yıldızlar ve galaksiler aynı maddeden oluşmuştur. Bunun birazı da şu anda burada bir araya gelmiş bulunuyor. Bir galaksi diğerinden milyarlarca ışık yılı uzakta olabilir. Ama hepsinin de kökeni aynıdır. Tüm yıldızlar aynı soydan gelen birer gezegendir."</p>

  <p>"Anlıyorum."</p>

  <p>"Peki kökeni oluşturan bu madde nedir? Milyarlarca yıl önce patlayan <i>neydi</i>? Nerden çıkmıştı?"</p>

  <p>"İşte en büyük bilmece de bu."</p>

  <p>"Ama bizi çok yakından ilgilendiriyor. Çünkü biz de o maddedeniz. Milyonlarca yıl önce yakılmış büyük ateşin bir kıvılcımıyız biz."</p>

  <p>"Bak bu da güzel bir söz oldu."</p>

  <p>"Ama büyük sayıların anlamını abartmamak gerek. Elimize küçük bir taş almak bile yeterli. Evren portakal büyüklüğünde bir taştan ibaret olsaydı, yine aynı derecede kavranılmaz olacaktı. Yine o karışık soruyu soracaktık: Nereden geliyor bu taş?"</p>

  <div class="ind c"><img alt="" height="60px" src="../Images/div4.png" width="50%" /></div>

  <p>Sofie kırmızı otomobilin koltuğundan kalkıp koyu gösterdi: "Kayığa binmek istiyorum."</p>

  <p>"Kayık bağlı. Hem zaten kürekleri çekemeyiz ki."</p>

  <p>"Bir deneyelim mi? Ne de olsa yazdönümü gecesi bu."</p>

  <p>"En azından suya kadar gidebiliriz."</p>

  <p>Arabadan çıkıp aşağıya doğru koştular. İskeleye varınca demir bir halkaya bağlı halatı çözmeye çalıştılar. Ama oynatamadılar bile.</p>

  <p>"Sanki çivilenmiş!" dedi Alberto.</p>

  <p>"Ama bizim zamanımız çok!"</p>

  <p>"Gerçek bir filozof asla vazgeçmemeli. Şurayı bir... oynatabilsek..."</p>

  <div class="ind c"><img alt="" height="60px" src="../Images/div4.png" width="50%" /></div>

  <p>"Şimdi daha çok yıldız var gökte," dedi Hilde.</p>

  <p>"Evet, yaz gecesinin en karanlık anındayız."</p>

  <p>"Ama kışın yıldızlar daha parlak oluyor. Lübnan'a gitmenden önceki geceyi hatırlıyor musun? Yeni yılın ilk günüydü."</p>

  <p>"Sana bir felsefe kitabı yazmaya o zaman karar vermiştim. Kristiansand'da hem büyük bir kitapçıya hem de kütüphaneye bakmıştım. Ama gençler için uygun bir şey yoktu."</p>

  <p>"Sanki beyaz tavşanın ince tüylerinin tepesine tırmanmış gibiyiz."</p>

  <p>"Acaba şu ışık yılı gecesinde kimse var mı orada?"</p>

  <p>"Kayık suya açılmış!"</p>

  <p>"Aa, evet."</p>

  <p>"Olacak şey değil bu! İyice bağlı mı diye kontrol etmiştim."</p>

  <p>"Öyle mi?"</p>

  <p>"Sofie Alberto'nun kayığını almıştı ya, o geldi aklıma. Nasıl da gölün ortasında kalmıştı değil mi?"</p>

  <p>"Görürsün bak, bu işte de Sofie'nin parmağı var," dedi binbaşı.</p>

  <p>"Sen dalga geç! Bütün akşam boyunca ortada bir şeyler olduğunu hissettim ben."</p>

  <p>"Her neyse şimdi birinin kayığa kadar yüzmesi gerekiyor."</p>

  <p>"Gel birlikte yüzelim baba."</p>
</body>
</html>
