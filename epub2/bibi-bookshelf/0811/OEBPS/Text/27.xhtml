<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3>HEGEL</h3>

  <h4 class="sigil_not_in_toc">...ussal olan ayakta kalabilendir...</h4>

  <p>Hilde koca klasörü büyük bir gürültüyle yere düşürdü. Yatakta öylece kalıp tavana dikti gözlerini. Her şey dönüyordu sanki. Babası başını döndürmeyi başarmıştı gerçekten. Bak şu yaptığına! Nasıl yapabildi bunu?</p>

  <p>Sofie demek ki doğruca kendisiyle konuşmaya çalışmıştı. Hilde'yi babasına başkaldırmaya çağırıyordu. Ve Hilde'nin aklına bir düşünce sokmayı başarmıştı gerçekten de. Bir plan...</p>

  <p>Sofie ile Alberto belli ki babasının başından bir saç teli bile koparamazdı. Ama Hilde yapabilirdi! Ve Hilde üzerinden Sofie de.</p>

  <p>Hilde babasının gölge oyununu biraz fazla ileri götürdüğü konusunda Sofie ve Alberto'ya katılıyordu. Gerçi Sofie ile Alberto onun kendi hayal gücünün ürünleriydi, ama güç gösterilerinin de bir sınırı vardı.</p>

  <p>Zavallı Sofie, zavallı Alberto! Bir sinema perdesinin sinema oynatıcısı karşısında olduğu kadar güçsüzlerdi Hilde'nin babasının düşgücü karşısında.</p>

  <p>Elbette babası eve geldiğinde haddini bildirecekti ona. Kafasında kurnazca bir plan belirmeye başlamıştı bile.</p>

  <p>Pencereye gidip koya baktı. Saat neredeyse ikiydi. Pencereyi açıp kayıkhaneye doğru seslendi:</p>

  <p>"Anne!"</p>

  <p>Az sonra annesi dışarı çıktı.</p>

  <p>"Bir saat içinde birkaç dilim ekmek getireceğim sana. Tamam mı?"</p>

  <p>"Olur tabii."</p>

  <p>"Önce hemen Hegel'i okumam gerekiyor."</p>

  <div class="ind c"><img alt="" height="60px" src="../Images/div4.png" width="50%" /></div>

  <p>Alberto ve Sofie küçük göle bakan pencerenin önündeki koltuklara oturdu.</p>

  <p><i>"Georg Wilhelm Friedrich Hegel</i> tam anlamıyla Romantik Çağ'ın çocuğuydu," diye başladı Alberto. "Alman ruhunun gelişimini sadakatle izlediğini söyleyebiliriz. 1770'te Stuttgart'ta doğdu, on sekiz yaşında Tübingen'de tanrıbilim okumaya başladı. 1799'dan itibaren romantik hareketin büyük bir patlama yaptığı Jena'da Schelling'le birlikte çalıştı. Jena'da doçent oldu, daha sonra da Heidelberg'de, yani Alman Ulusal Romantizminin merkezinde asistan profesörlük yaptı. 1818'de Berlin'de profesörlüğe getirildi. O sırada bu kent Almanya'nın kültür merkezlerinden biri haline gelmekteydi. 1831'de koleradan öldüğünde, Hegelcilik Almanya'nın neredeyse bütün üniversitelerinde ordular halinde taraftar kazanmış bulunuyordu."</p>

  <p>"Anlaşılan birçok ilginç konuya el atmış."</p>

  <p>"Evet, felsefesi de öyle. Hegel felsefesi romantiklerin geliştirdiği hemen tüm fikirleri bünyesinde toplamış, daha da ileri götürmüştü. Ama bir yandan da örneğin Schelling felsefesine sert eleştiriler yöneltti Hegel."</p>

  <p>"Neyi eleştiriyordu?"</p>

  <p>"Schelling ve diğer romantikler varoluşun en temel anlamını 'dünya tini' kavramında bulmuştu. Hegel de bu kavramı kullanır ama farklı bir anlam verir ona. 'Dünya tini' ya da 'dünya aklı' diye kastettiği, insana özgü tüm ifadelerdir. Çünkü sadece insan tine sahiptir. Bu anlamda dünya tininin tarih içindeki ilerleyişinden de söz etmiştir. Ama aslında insan yaşamından, insanların düşüncelerinden ve insanların kültüründen söz ettiğini unutmamalıyız."</p>

  <p>"Öyleyse bu tin hayalet gibi bir şey değil. Taşlarda ve ağaçlarda pusuya yatmış 'uyuklayan bir zekâ' olmaktan çıkıyor."</p>

  <p>"Biliyorsun Kant 'kendinde şey'den (das Ding an sich) söz etmişti. İnsanların en derin doğa sırları hakkında açık bir bilgi edinemeyeceğini söylüyordu ama aynı zamanda da bir tür ulaşılamaz doğrunun var olduğuna işaret etmişti. Hegel ise doğrunun esas itibarıyla öznel bir şey olduğunu savundu. İnsan aklının üstünde ve ötesinde bir doğrunun var olduğunu reddetti. Her türlü bilginin insan bilgisi olduğunu söylüyordu."</p>

  <p>"Bir bakıma felsefenin ayaklarını tekrar yere basmasını istemişti anlaşılan."</p>

  <p>"Evet, belki böyle de denebilir. Ama Hegel'in felsefesi o kadar çok yönlü ve ayrıntılı ki, burada ancak en önemli noktaları dile getirmekle yetinmek zorundayız. Hattâ Hegel'in kendine ait bir felsefesi olup olmadığını söylemek bile zor. Hegel felsefesi deyince, tarihin gidişini kavramaya yönelik bir <i>yöntemi</i> kastediyoruz her şeyden önce. Bu yüzden, Hegel'den söz ettiğimizde insanlık tarihini de ele almış oluruz. Hegel felsefesi 'varoluşun doğasındaki derinliği' öğretmeye kalkmaz bize; ama verimli bir şekilde düşünmenin yolunu gösterir."</p>

  <p>"Bu da çok önemli bir şey herhalde."</p>

  <p>"Hegel'den önceki bütün felsefî sistemler insanın dünya hakkında neler bilebileceğine ilişkin kalıcı ölçütler getirmeye çalıştı. Descartes, Spinoza, Hume ve Kant için de geçerlidir bu. Hepsi de insan bilgisinin temellerini incelemeye çalışmıştı. Ama insanın dünya hakkındaki bilgisine ilişkin zamandışı önkoşullardan söz ettiler hep."</p>

  <p>"Ama filozofun görevi de bu değil mi zaten?"</p>

  <p>"Hegel böyle zamandışı önkoşulları bulmanın imkânsız olduğunu düşünüyordu. İnsan bilgisinin temelleri kuşaktan kuşağa değişmekteydi Hegel'e göre. Dolayısıyla 'kalıcı ve mutlak doğru'lar da olamazdı. Zamandışı bir akıl da yoktu. Filozofun dayanak olarak alabileceği tek değişmez şey tarihin kendisiydi."</p>

  <p>"Anlamıyorum bunu. Tarih durmadan değişiyor, sabit bir dayanak noktası olabilir mi hiç?"</p>

  <p>"Bir ırmak da durmadan değişir. Ama o ırmak hakkında konuşamayacağız demek değildir bu. Sadece yatağının hangi noktasında ırmağın en 'hakiki' ırmak olduğunu soramayız."</p>

  <p>"Çünkü ırmak her yerde ırmaktır."</p>

  <p>"Hegel'e göre tarih böyle bir ırmaktı işte. Suyun herhangi bir noktadaki en küçük bir kıpırtısı bile aslında suyun akışı ve kaynağın yakınlarındaki çalkantıları, anaforları tarafından belirlenir. Ama tam durup baktığımız yerde hangi taşların, hangi kıvrımların bulunduğu da aynı şekilde önemlidir."</p>

  <p>"Anladım galiba."</p>

  <p>"Düşüncenin —ya da aklın— tarihi de böyle bir ırmağın akışına benzer. Senden önceki insan kuşaklarının ortaya koyduğu tüm düşünceler yer alır bu akışta ve kendi çağının yaşam koşulları kadar onlar da senin düşünüş biçimini etkiler. Onun için belli bir fikrin her zaman doğru kalacağını söyleyemezsin. Ama senin bulunduğun noktada doğru olabilir o fikir."</p>

  <p>"Ama herhalde her şeyin aynı ölçüde yanlış ya da aynı ölçüde doğru olduğu demek değil bu."</p>

  <p>"Hayır. Ama bir şey ancak bir tarihsel bağlama göre doğru ya da yanlış olabilir. 1990 yılında köleciliği savunmaya kalkarsan, olsa olsa gülünç duruma düşersin. Oysa 2500 yıl önce hiç de gülünç sayılmazdı bu. Gerçi o zaman da köleciliğin kaldırılmasını isteyen ilerici düşünceler dile getiriliyordu. Ama kendimize daha yakın bir örnek de verebiliriz. Daha yüz yıl öncesine kadar geniş ormanları yakıp tarım arazisi elde etmek akıldışı sayılmıyordu. Ama bugün kabul edilemez bir şey."</p>

  <p>"Şimdi anladım bak."</p>

  <p>"Hegel'e göre akıl da dinamik bir şey, bir süreçtir. 'Doğru' da bu süreçten başka bir şey değildir. Tarihsel süreç dışında neyin en doğru ya da en ussal olduğunu belirleyecek ölçütler yoktur."</p>

  <p>"Örnek lütfen."</p>

  <p>"Antik Çağ'dan, Ortaçağ'dan, Rönesans'tan ya da Aydınlanma Çağı'ndan birtakım düşünceleri alıp bu doğruydu, şu yanlıştı diyemezsin. Dolayısıyla Platon'un yanıldığını, Aristoteles'in haklı olduğunu da söyleyemezsin. Ya da Hume'un yanılıp Kant veya Schelling'in haklı olduğunu. Tarihsel olmayan bir düşünüş tarzı olurdu bu."</p>

  <p>"Kulağa pek iyi gelmiyor zaten."</p>

  <p>"Yani Hegel diyor ki, bir felsefeyi ya da düşünceyi tarihsel bağlamından koparamayız. Ama şimdi yeni bir noktaya geliyorum. İnsanlar hep yeni şeyler düşündüğünden, akıl 'ilerici'dir. Yani insan bilgisi daima ilerler ve insanlık da durmadan gelişip 'ileri' doğru hareket eder."</p>

  <p>"Öyleyse Kant'ın felsefesi yine de Platon'unkinden biraz daha doğru olmalı, değil mi?"</p>

  <p>"Evet. 'Dünya tini' Platon'dan Kant'a kadar geçen zamanda gelişmiştir. Irmak benzetmesine geri dönersek, şimdi artık bu ırmağın daha çok suyu olduğunu söyleyebiliriz. Ne de olsa iki bin yıldan uzun bir zaman geçti aradan. Kant da kendi 'doğruları'nın kıyıya vurmuş taşlar gibi öylece kalacağını umamaz. Onun düşünceleri de gelecek kuşaklarca ele alınacak ve 'aklı' gelecek kuşaklar tarafından eleştirilecektir. Nitekim böyle de olmuştur."</p>

  <p>"Ama bu sözünü ettiğin ırmak..."</p>

  <p>"Evet?"</p>

  <p>"Nereye akıyor?"</p>

  <p>"Hegel dünya tininin daima kendi hakkında daha yüksek bir bilince doğru hareket ettiğini söylemiştir. Irmaklar da denize yaklaştıkça giderek büyür ve genişler. Hegel'e göre tarihi belirleyen, dünya tininin giderek kendi bilincine varmasıdır. Dünya her zaman vardı; ama kültür ve insanlığın gelişmesiyle dünya tini kendini hep biraz daha fazla bilmektedir."</p>

  <p>"Nasıl emin olabiliyordu bütün bunlardan?"</p>

  <p>"Bunu bir kehanet değil, kanıtlanabilir bir gerçek sayıyordu Hegel. Tarihi inceleyen biri, insanlığın hep kendini daha çok tanıma ve geliştirme yönünde hareket ettiğini açıkça görecektir diyordu. Tarih giderek artan bir <i>ussallık ve özgürlük</i> sergiliyordu. Arada sırada tökezlese de, genel olarak kesinlikle ileri doğru gitmekteydi. Yani Hegel'e göre tarihin bir ereği vardır."</p>

  <p>"Demek ki kendimizi durmadan geliştiriyoruz. İyi öyleyse."</p>

  <p>"Hegel'e göre tarih tek ve uzun bir düşünce zinciridir. Ama bu zincirin halkaları rastgele değil, belli kurallara göre birbirine eklenir. Tarihi dikkatle incelersek, bir düşüncenin daima daha önce dile getirilmiş başka düşünceler temelinde ortaya çıktığını görürüz. Ama bir kez ortaya çıktı mı, kaçınılmaz olarak bunun karşıtı bir başka düşünce de ortaya çıkar. Böylece iki karşıt düşünüş biçimi arasında gerilim oluşur. Ve bu gerilim her iki yaklaşımın en iyi yanlarını alan üçüncü bir düşüncenin gelişmesiyle giderilebilir. Hegel bunu <i>diyalektik</i> gelişme olarak adlandırmıştır."</p>

  <p>"Bir örnek verebilir misin?"</p>

  <p>"Sokrates öncesi filozofların ilk madde ve değişmeyle ilgili sorularını hatırlarsın belki."</p>

  <p>"Şöyle böyle."</p>

  <p>"Elea'lılar her türlü değişmenin imkânsız olduğunu söylemişti. Bu yüzden kendi duyularıyla algıladıkları değişmeleri bile reddetmeleri gerekiyordu. Yani bir iddiada bulunmuşlardı. Böyle bir iddiaya Hegel tez adını veriyor."</p>

  <p>"Evet?"</p>

  <p>"Ama ne zaman açık bir iddia öne sürülse, karşıt iddia da ortaya çıkacaktır. Buna da <i>antitez</i> demişti Hegel. Elea felsefesinin antitezi 'Her şey akar' diyen Herakleitos'un felsefesiydi. Böylece birbirinin tamamen karşıtı iki görüş arasında bir gerilim oluşmuştu. Ama Empedokles çıkıp her ikisinin de biraz haklı ve biraz da hatalı olduğuna işaret edince, bu gerilim 'aşılmış' oldu."</p>

  <p>"Evet, şimdi daha iyi anlamaya başladım."</p>

  <p>"Esas olarak hiçbir şeyin değişmediği konusunda Elea'lılar haklıydı; ama duyularımıza güvenemeyeceğimiz doğru değildi. Herakleitos duyularımıza güvenirken yanılmamıştı; ama <i>her şeyin</i> aktığı da doğru değildi."</p>

  <p>"Çünkü ilk madde tek değil birden fazladır. İlk maddelerin kendileri değil, bunların bileşimleri değişiyordu."</p>

  <p>"Aynen. İki karşıt görüşü birleştiren Empedokles'in yaklaşımına Hegel, <i>olumsuzlamanın olumsuzlaması</i> adını verir."</p>

  <p>"Nereden de bulmuş böyle acayip bir adı!"</p>

  <p>"Bilginin üç aşamasını tez, antitez ve sentez olarak da adlandırmıştır Hegel. Descartes'ın Rasyonalizmini tez olarak kabul edebiliriz. Hume'un empirist <i>antitezi</i> buna itiraz etmişti. Bu karşıtlık, iki farklı düşünüş arasındaki bu gerilim, Kant'ın <i>senteziyle</i> aşıldı. Kant hem rasyonalistlere hem de empiristlere hak veriyordu. Ayrıca her ikisinin de bazı önemli noktalarda yanıldığını göstermişti. Ancak tarih Kant'la son bulmaz. Kant'ın sentezi yeni bir üçlü düşünce zincirinin, yani bir 'triad'ın başlangıç noktası yapıldı. Çünkü sentez de yeniden tez haline gelir ve bunu yine bir antitez izler."</p>

  <p>"Ama bu kadarı da biraz fazla teorik kaçıyor."</p>

  <p>"Evet, teorik tabii. Ama böyle görünse de, Hegel kesinlikle tarihi herhangi bir şemaya sıkıştırmak niyetinde değildi. Diyalektik gelişmeyi tarihin kendisinden bulup çıkarabileceğimizi düşünüyordu. Aklın gelişme yasalarını keşfetmiş olduğuna emindi —ya da 'dünya tini'nin tarih içindeki ilerleyişinin yasalarını."</p>

  <p>"Anlıyorum."</p>

  <p>"Ama Hegel diyalektiği sadece tarihle ilgili değildir. Bir konuyu tartışırken ya da incelerken, diyalektik bir tarzda düşünürüz. Bir düşünüş biçimindeki hataları yakalamaya çalışırız. Hegel buna 'olumsuzlamalı düşünme' diyordu. Ama bir düşünüş biçiminin hatalarını saptadıktan sonra, o düşüncenin iyi yanlarını da muhafaza ederiz."</p>

  <p>"Örnek lütfen."</p>

  <p>"Bir sosyalist ve bir muhafazakâr kafa kafaya verip toplumsal bir soruna çözüm aramaya kalksalar, çok geçmeden iki düşünüş biçimi arasında gerilim başlar. Ama bu birinin tamamen haklı, öbürünün de tamamen haksız olduğunu göstermez. Her ikisinin de biraz doğru biraz da hatalı olması mümkündür pekâlâ. Tartışma sürdükçe, her iki tarafın da en iyi görüşleri seçilip çıkarılabilir."</p>

  <p>"Umarım!"</p>

  <p>"Böyle bir tartışmanın ortasında neyin daha ussal olduğunu belirlememiz pek kolay olmuyor ne yazık ki. Bu yüzden de neyin doğru, neyin yanlış olduğunu aslında tarih gösterir. Hegel'e göre ussal olan ayakta kalabilendir."</p>

  <p>"Yani yaşamaya devam edebilen haklıdır, öyle mi?"</p>

  <p>"Ya da tersi. Doğru olan görüş yaşamaya devam eder."</p>

  <p>"Şöyle küçük bir örnek versen daha kolay anlarım."</p>

  <p>"150 yıl önce kadınların eşit haklara sahip olabilmesi için mücadele eden birçok insan vardı. Ama var güçleriyle buna karşı çıkanlar da az değildi. Bugün her iki tarafın öne sürdüğü gerekçelere baktığımızda, kimin daha ussal olduğunu görmek hiç zor değil. Ama tabii sonradan konuşmak çok kolay. Eşitlik için mücadele edenlerin haklı olduğu <i>ortaya çıktı.</i> Çok kimse büyükbabasının bu konuda neler söylediğini bir yerde bulup okusa, utanç duyar bugün."</p>

  <p>"Tahmin edebiliyorum. Ya Hegel'in kendisi ne diyordu?"</p>

  <p>"Eşitlik konusunda mı?"</p>

  <p>"Evet. Yoksa hiç duymasam daha mı iyi?"</p>

  <p>"Bir alıntı dinlemek ister misin?"</p>

  <p>"Memnuniyetle."</p>

  <p>"'Erkekle kadın arasındaki fark, hayvanla bitkinin farkı gibidir.' diye yazmıştı. Hayvan erkeğin özelliklerine, bitki de kadınınkilere yakındır. Çünkü kadın daha çok, duygunun belirlenmemiş tekliğini kendi ilkesi yapan sakin bir gelişme gösterir. Yönetimin başına kadınlar geçmişse, devlet tehlikede demektir, çünkü kadınlar genel isteklere göre değil, rastlantısal eğilim ve görüşlere dayanarak karar verir. Kadınların eğitimi her nasıl oluyorsa, daha önceki bilgilerin edinilmesiyle değil, deyim yerindeyse tasavvur etmenin havası içinde, hayatı yaşamak yoluyla gerçekleşir. Oysa erkek konumunu düşüncelerle haşır neşir olarak ve teknik çabalar harcayarak edinir."</p>

  <p>"Teşekkürler. Bu kadarı yeterli. Bir daha da bu tür alıntılar duymak istemiyorum."</p>

  <p>"Ama bu alıntı neyin 'ussal' olduğuna dair tasavvurlarımızın durmadan değiştiğini gösteren harika bir örnek aynı zamanda. Hegel'in de kendi döneminde yetişmiş biri olduğunu ortaya koyuyor —tıpkı bizim gibi. Bugün bize 'besbelli' görünen birçok şey de, tarihin sınavını geçemeyecek."</p>

  <p>"Bir örneğin var mı?"</p>

  <p>"Hayır, yok."</p>

  <p>"Neden?"</p>

  <p>"Çünkü örnek vermek için zaten değişmeye başlamış bulunan bir şeyden söz etmem gerekir. Mesela otomobil kullanmanın günün birinde iğrenç ve aptalca bulunacağını, çünkü doğayı tahrip ettiğini söylesem, bu zaten pek çok kişinin savunduğu bir görüş. Yani kötü bir örnek. Ama tarih bugün hepimizin besbelli saydığı şeyin sınavda takıldığını gösterecektir."</p>

  <p>"Anlıyorum."</p>

  <p>"Bir şeye daha dikkat etmeliyiz. Hegel'in zamanında erkekler kadınların düşük değerli olduğuna ilişkin böyle kaba saba laflar ettikçe, kadın Hareketini daha da kışkırtmış oluyorlardı."</p>

  <p>"Bu nasıl oluyor?"</p>

  <p>"Erkekler Hegel'in dediği gibi bir tez öne sürüyordu. Tabii buna gerek duymalarının nedeni de kadınların bulundukları yerden doğrulmaya başlamış olmalarıydı. Herkesin hemfikir olduğu bir konuda böyle kesin bir görüş sergilemek gerekmezdi. Ama kadınları ne kadar şiddetle dışlarlarsa antitez ya da olumsuzlama da o kadar güçlü oluyordu."</p>

  <p>"Sanırım anlıyorum."</p>

  <p>"Diyebiliriz ki bir fikrin başına gelebilecek en iyi şey, enerjik muhalefettir. Bu muhalefet ne kadar güçlü olursa karşılaştığı tepki de o kadar güçlü olacaktır. 'Düşmanın değirmenine su taşımak' lafı boşuna çıkmamış."</p>

  <p>"Zaten ben de değirmenimin hızla döndüğünü hissettim az önce."</p>

  <p>"Salt mantıksal ya da felsefî anlamda da kavramlar arasında diyalektik bir gerilim görülür sık sık."</p>

  <p>"Biraz örnek lütfen!"</p>

  <p>"'Varlık' kavramı üzerinde düşünürken ister istemez onun karşıtı olan 'yokluk' kavramını da işin içine katarım. İnsanın sonsuza dek var olmayacağını hemen hatırlayıvermeden varlık hakkında düşünmesi olanaksızdır. 'Varlık' ile 'yokluk' arasındaki gerilim 'oluş' kavramıyla çözülür. Çünkü bir şeyin oluş halinde bulunması bir bakıma hem olması hem de olmaması demektir."</p>

  <p>"Anlıyorum."</p>

  <p>"Yani Hegel'de akıl <i>dinamiktir.</i> Gerçeklik karşıtlıklarla dolu olduğu için, gerçekliğin betimlenmesi de çelişkiler içermek zorundadır. Buna da bir örnek vereyim. Danimarkalı atom fizikçisi <i>Niels Bohr</i>'un evinin kapısının üstünde bir at nalı asılı olduğu anlatılır."</p>

  <p>"Uğur getirsin diye mi?"</p>

  <p>"Bu bir batıl inanç tabii. Oysa Niels Bohr batıl inançlı biri değildi aslında. Bir gün onu ziyaret eden bir arkadaşı da söylemiş bunu. 'Böyle bir şeye inanmıyorsun herhalde' demiş. 'Hayır,' demiş Niels Bohr, 'ama bazen işe yaradığını duydum.'"</p>

  <p>"İnanamıyorum."</p>

  <p>"Ama bu yanıt çok diyalektik. Hattâ kimileri çelişkili olduğunu da söyleyecektir. Hem zaten —Norveçli şair Vinje gibi— Niels Bohr da diyalektik bir dünya görüşüne sahip olarak tanınıyordu. İki tür doğru olduğunu söylemişti Bohr; karşıtları kesinlikle yanlış olan yüzeysel doğrular ve karşıtları da kendileri kadar doğru olan derin doğrular."</p>

  <p>"Ne gibi doğrular bunlar?"</p>

  <p>"Örneğin yaşamın kısa olduğunu söylersem..."</p>

  <p>"O zaman hemfikiriz demektir."</p>

  <p>"Ama bir başka zaman da kollarımı açıp derim ki, hayat çok uzun."</p>

  <p>"Haklısın. Bir bakıma bu da doğru."</p>

  <p>"Son olarak bir de öykü anlatayım sana. Diyalektik gerilimin nasıl kendiliğinden bir eyleme yol açıp ani bir değişiklik yarattığına dair bir öykü..."</p>

  <p>"Anlat haydi!"</p>

  <p>"Küçük bir kız düşün, durmadan 'Evet anne' desin. 'Evet anne', 'Tabii anne', 'Nasıl istersen anne', 'Hemen yaparım anne!'"</p>

  <p>"Yeter, içime fenalık geldi."</p>

  <p>"Günün birinde anne kızının bu kadar söz dinliyor olmasına sinirlenip 'Bu kadar da uysal olma!' diye bağırır. Ve çocuk cevap verir: 'Peki anne.'"</p>

  <p>"Eee, bir tokadı haketti artık!"</p>

  <p>"Etti, değil mi? Ama ya bunun yerine şöyle derse ne yaparsın: 'Hayır. Uysal olacağım işte!'"</p>

  <p>"Bu çok tuhaf bir cevap olurdu. Belki o zaman da patlatırdım bir tane."</p>

  <p>"Bir başka deyişle durum kilitlendi. Diyalektik gerilim o kadar şiddetlendi ki, bir değişiklik olması zorunlu."</p>

  <p>"Yani tokat mı?"</p>

  <p>"Hegel felsefesinin bir özelliğini daha belirtmeliyim."</p>

  <p>"Kulağım sende."</p>

  <p>"Romantiklerin bireyci olduğunu söylemiştik hatırlarsan."</p>

  <p>"İçimize açılan o gizemli yol..."</p>

  <p>"İşte bu Bireycilik Hegel felsefesinde kendi antitezini, 'yadsınmasını' bulur. Hegel 'nesnel güçler' dediği şeye büyük bir ağırlık tanımıştır. Bununla aile ve devleti kastetmektedir. Bireyi tamamen unutmuş olduğu da söylenemez; her şeyden önce toplumun organik bir parçası olarak görür onu. Akıl ya da dünya tini Hegel'e göre öncelikle insanlar arası ilişkilerde belirir."</p>

  <p>"Açıkla bunu!"</p>

  <p>"Akıl önce dilde gösterir kendini. Dil de içine doğduğumuz bir şeydir. Norveç dilinin Bay Hansen'e ihtiyacı yoktur, ama Norveç dili olmadan Bay Hansen yaşayamaz. Dili yaratan tek bir birey değildir, tersine, dil bireyi yaratır."</p>

  <p>"Evet, böyle diyebiliriz."</p>

  <p>"Birey dilin içine doğduğu gibi, tarihsel çevresinin de içine doğar. Hiç kimse bu çevreyle 'özgürce' bir ilişki içinde değildir. Dolayısıyla, devlet içindeki yerini bulamamış biri tarih dışı kalmış demektir. Bunun Atinalı büyük filozoflar için de önemli bir düşünce olduğunu hatırlarsın belki. Yurttaşlar olmadan devlet, devlet olmadan da yurttaş düşünülemez."</p>

  <p>"Anlıyorum."</p>

  <p>"Hegel'e göre devlet tek tek yurttaşların toplamından daha fazla bir şeydir. Hiç kimse kendini toplumdan çekip çıkaramaz. İçinde yaşadığı topluma aldırış etmeyip 'kendini bulmaya' kalkan biri ancak bir deli olabilir."</p>

  <p>"Bilmiyorum buna katılabilecek miyim. Ama öyle diyelim."</p>

  <p>"Hegel'e göre kendini bulan birey değil, dünya tinidir."</p>

  <p>"Dünya tini mi kendini buluyor?"</p>

  <p>"Hegel dünya tininin üç aşamadan geçerek kendine döndüğünü göstermeye çalışmıştı. Yani dünya tininin üç aşamada kendi bilincine vardığını kastediyordu."</p>

  <p>"Anlat lütfen!"</p>

  <p>"Dünya tini önce bireyde kendi bilincine varır. Hegel buna öznel akıl diyor. Daha yüksek bir bilince ise aile, toplum ve devlette ulaşır. Hegel buna da nesnel akıl demiştir, çünkü insanların karşılıklı ilişkilerinde ortaya çıkan bir akıldır bu. Ama üçüncü bir aşama daha var..."</p>

  <p>"Bak bunu çok merak ettim."</p>

  <p>"Dünya tini kendini tanımanın en yüksek biçimine 'mutlak akıl'da ulaşır. Ve bu mutlak akıl da sanat, din ve felsefedir. Bunların arasında da aklın en yüksek biçimini felsefe oluşturur. Çünkü felsefe aracılığıyla dünya tini tarihteki kendi rolü üzerinde düşünmektedir. Yani ancak felsefede kendi kendisiyle karşılaşır. Bu açıdan felsefeyi dünya tininin aynası sayabiliriz."</p>

  <p>"Bu çok gizemli geliyor kulağa. Onun için önce iyi bir düşünmeliyim üstünde. Ama son söylediğini sevdim."</p>

  <p>"Felsefe dünya tininin aynasıdır, dedim."</p>

  <p>"Güzel bu. Ne dersin, pirinç aynayla bir ilgisi var mı acaba?"</p>

  <p>"Madem sordun, evet."</p>

  <p>"Nasıl peki?"</p>

  <p>"Durmadan sözü geçtiğine göre, bu pirinç aynanın özel bir önemi olsa gerek diye düşünüyorum."</p>

  <p>"Öyleyse nasıl bir özel önemi olduğunu da düşünmüşsündür."</p>

  <p>"Hayır, hayır. Sadece dedim ki, eğer ayna Hilde ve babası için önemli olmasa, bu kadar çok sözü geçmezdi. Ama nasıl bir önemi var, bunu bize ancak Hilde söyleyebilir."</p>

  <p>"Bu da romantik bir ironi miydi şimdi?"</p>

  <p>"Umutsuz bir soruydu Sofie."</p>

  <p>"Neden?"</p>

  <p>"Biz ironik olamayız ki! Biz böyle bir ironinin savunmasız <i>kurbanlarıyız</i> ancak. Çocuğun biri bir kâğıda bir şeyler çizse, bunun neyin resmi olduğunu kâğıda soramazsın."</p>

  <p>"Tüylerim diken diken oldu yine."</p>
</body>
</html>
