<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3>ÇAĞIMIZ</h3>

  <h4 class="sigil_not_in_toc">...insan özgürlüğe mahkûmdur...</h4>

  <p>Çalar saat 23.55'i gösteriyordu. Hilde gözlerini tavana dikti. Çağrışımlarının serbestçe akmasını istiyordu. Bir düşünce zincirinin ortasında durup kaldıkça, her defasında neden düşünmeye devam etmediğini soruyordu kendine.</p>

  <p>Bastırmak istediği bir şey mi vardı yoksa?</p>

  <p>Bütün sansürü yok etmeyi başarsa, uyanıkken rüya görmeye başlayacaktı belki de. Bu düşünce biraz ürkütüyordu Hilde'yi.</p>

  <p>Gevşeyip kendini aklından geçen düşünce ve görüntülere bırakmaya çalıştıkça, Binbaşının Kulübesi'nde, gölün kıyısında, ormanda bulunduğu duygusu daha da güçleniyordu.</p>

  <p>Alberto ne kurnazlıklar düşünüyordu acaba şu anda? Her neyse... Elbette Alberto'nun ne düşündüğünü kendi babası düşünüyordu aslında. Acaba işin nereye varacağını biliyor muydu babası? Belki de dizginleri iyice gevşetip Alberto'nun kendisini bile şaşırtmasını istiyordu.</p>

  <p>Klasörde okunacak pek fazla sayfa kalmamıştı artık. Acaba sonuna bir bakıverse? Yo hayır, dürüstçe olmazdı bu. Ama başka bir şey daha vardı. Son sayfada ne olacağının şimdiden kesinleşmiş olduğunu hiç sanmıyordu Hilde.</p>

  <p>Tuhaf bir düşünce değil miydi bu? Klasör buradaydı işte, babası başka bir şey ekleyemezdi. Belki ancak Alberto bir değişiklik yapabilirdi —eğer bir sürpriz yapmayı başarırsa...</p>

  <p>En azından Hilde'nin kendisi birkaç sürpriz hazırlayacaktı kesinlikle. Binbaşı Knag onu denetleyemezdi nasıl olsa.</p>

  <p>Ama Hilde kendi üzerinde denetim sahibi miydi ki?</p>

  <p>Bilinç neydi? Evrenin en büyük bulmacalarından biri değil mi? Ya bellek neydi? Görüp yaşadığımız her şeyi "hatırlamamızı" ne sağlıyordu? Bize hemen her gece masal gibi rüyalar gördürten hangi mekanizmaydı? Bunları düşünürken arada bir gözlerini kapadığı oluyordu Hilde'nin. Sonra yine açıp tavana bakıyordu. Sonunda unuttu açmayı.</p>

  <p>Uyuyakaldı.</p>

  <blockquote class=""></blockquote>

  <p>Öfkeli martı sesleri Hilde'yi uyandırdığında saat 6.66'yı gösteriyordu. Ne biçim saat bu böyle? Hilde yataktan fırladı, her zamanki gibi pencereye gidip koyu seyretti. Yaz kış hep böyle yapmaya alışmıştı.</p>

  <p>Orada öyle dururken, sanki beyninin içinde bir boya kutusu patlamış gibi oldu. Gördüğü rüyayı hatırlamıştı birden. Normal bir rüyadan öte bir şeydi bu. Çok canlı renkleri, çok belirgin biçimleri vardı...</p>

  <p>Babası Lübnan'dan dönmüştü rüyasında. Sofie'nin iskelede altın kolyeyi bulduğu rüyanın bir devamıydı gördükleri.</p>

  <p>Tıpkı Sofie'nin rüyasındaki gibi Hilde de iskelenin kenarında oturmuştu. Sonra çok cılız bir sesin kendisine fısıldadığını duymuştu: "Ben Sofie." Hilde konuşmayı sürdüren sesin nereden geldiğini anlamak için sessizce oturmuştu yerinde. Böcek vızıltısı gibi çok hafif bir hışırtıydı duyduğu: "Kör ve sağırsın herhalde!" O anda babası üstünde Birleşmiş Milletler üniformasıyla bahçeye girmişti. "Hildeciğim!" diye seslendi. Hilde koşup boynuna sarıldı ve işte burada bitti rüya.</p>

  <p>Hilde'nin aklına Arnulf Øverland'ın dizeleri geldi:</p>

  <p>&nbsp;</p>

  <p class="i">Bir gece harika bir rüyadan uyandım,</p>

  <p class="i">Bir ses benimle konuşur gibiydi,</p>

  <p class="i">Yeraltı ırmakları kadar uzaktan</p>

  <p class="i">Ve ayağa kalktım: Ne istiyorsun benden?</p>

  <blockquote class=""></blockquote>

  <p>Az sonra Hilde'nin annesi geldi odaya.</p>

  <p>"Günaydın! Uyanmışsın bile!"</p>

  <p>"Bilmem ki..."</p>

  <p>"Ben gidiyorum, yine dörde doğru gelirim..."</p>

  <p>"Tamam."</p>

  <p>"Güzel bir tatil günü geçir Hildeciğim."</p>

  <p>"İyi günler anne."</p>

  <p>Hilde annesinin kapıdan çıktığını duyunca tekrar yatağa uzanıp klasörü açtı.</p>

  <p>"Binbaşının bilinçaltının derinliklerine dalacağım Sofie. Ve bir dahaki görüşmemize kadar orada kalacağım."</p>

  <p>Evet, orada! Hilde devam etti okumaya. Sağ işaret parmağıyla şöyle bir yokladı. Gerçekten çok az kalmıştı bitmesine.</p>

  <div class="ind c"><img alt="" height="60px" src="../Images/div4.png" width="50%" /></div>

  <p>Sofie Binbaşının Kulübesi'nden çıktıktan sonra da gölün kıyısında birkaç Disney kahramanı gördü. Ama yaklaştıkça sanki dağılıp yok oluyorlardı. Kayığa vardığında artık hiçbiri kalmamıştı.</p>

  <p>Kürek çekerken ve kayığı karşı kıyıdaki kamışların arasına yerleştirirken durmadan acayip yüz ifadeleri takınmaya, kollarını sağa sola sallamaya çalışmıştı. Alberto'nun kulübede rahat bırakılması için binbaşının dikkatini çekmesi gerekiyordu.</p>

  <p>Ormanda yürürken keyifle hoplayıp sıçradı. Mekanik bebeklerin yürüyüşünü taklit etti. Binbaşının canı sıkılmasın diye şarkı bile söyledi.</p>

  <p>Bir ara durup Alberto'nun nasıl bir planı olabileceğini düşündü. Sonra kendini böyle durmuş düşünürken yakaladı ve o kadar utandı ki hemen bir ağaca tırmandı.</p>

  <p>Elinden geldiğince yükseğe tırmandı Sofie. Neredeyse en tepeye varmıştı. Ama sonra aşağı inmenin öyle kolay olmadığını fark etti. Biraz durup tekrar denemeliydi inmeyi. Ama öyle ağacın tepesinde yan gelip oturamazdı. Binbaşı çok geçmeden Sofie'den bıkardı yoksa, Alberto'yla ilgilenmeye başlar, onun neler yaptığına bakardı.</p>

  <p>Sofie kollarını sallayarak iki kez horoz gibi öttü, sonra da Alp Dağları'nda yaşayanların tiz ve yüksek sesli şarkılarını söyledi. On beş yıllık yaşamında ilk kez yapıyordu bunu. Hiç de başarısız sayılmazdı hani!</p>

  <p>Tekrar ağaçtan inmeyi denedi, ama olmuyordu işte. O sırada birden iri bir kaz çıktı ortaya, gelip Sofie'nin tutunduğu dala kondu. Onca Disney yaratığı gördükten sonra, kazın konuşmasına da şaşmadı Sofie.</p>

  <p>"Benim adım Morten" dedi kaz. "Aslında evcilim ben. Ama bugün bir değişiklik yapıp yaban kazlarıyla birlikte Lübnan'dan geldim. Sanırım yardım almadan inemeyeceksin ağaçtan."</p>

  <p>"Ama sen bana yardım edemezsin ki, çok küçüksün", diye yanıtladı Sofie.</p>

  <p>"Sonuç çıkarmakta çok acele ediyorsun küçük hanım! Ben küçük değilim, sen çok büyüksün."</p>

  <p>"Ne fark eder sanki?"</p>

  <p>"Hem belki bilmek istersin. Senin yaşındaki bir köylü çocuğunu sırtıma alıp bütün İsveç'i gezdirdim ben. Adı Nils Holgersson'du."</p>

  <p>"Benim yaşım on beş."</p>

  <p>"Nils de on dört yaşındaydı. Taşırken bir yaştan bir şey çıkmaz."</p>

  <p>"Nasıl kaldırabildin peki onu?"</p>

  <p>"Bir tokat attım, bayıldı. Kendine geldiğinde parmak çocuk gibi ufacık olmuştu."</p>

  <p>"Öyleyse bana da hafif bir tokat atsan iyi olur. Burada çok uzun zaman kalamam çünkü. Cumartesi günü felsefî bir bahçe partisi veriyorum."</p>

  <p>"Bak bu çok ilginç. Öyleyse bu bir felsefe kitabı olmalı. Nils Holgersson'la İsveç'i gezerken Värmland'daki Mårbacka'da konaklamıştık. Nils orada yaşlı bir kadına rastladı. Kadın uzun zamandır İsveç'le ilgili, okul çocuklarının hoşuna gidecek bir kitap yazmak istiyormuş. 'Öğretici olmalı, tüm doğruları söylemeli bu kitap' diyordu hep. Nils'in başından geçenleri dinleyince, bununla ilgili bir kitap yazmaya karar verdi. Yani Nils'in benim sırtımda uçarken gördüklerini..."</p>

  <p>"Çok ilginç!"</p>

  <p>"Aslını istersen biraz da ironik bir şeydi. Çünkü biz zaten kitabın içindeydik."</p>

  <p>Sofie birden yanağına inen bir darbe hissetti. Hemen ardından da küçücük oluverdi. Ağaç bir orman gibiydi şimdi, kaz da at kadar.</p>

  <p>"Haydi gel bakalım" dedi kaz.</p>

  <p>Sofie dalın üstünde yürüyüp kazın sırtına tırmandı. Hayvanın tüyleri yumuşacıktı aslında, ama Sofie bu kadar küçük olunca, artık gıdıklamaktan çok batıyorlardı.</p>

  <p>Sofie sırtına oturur oturmaz havalandı kaz. Ağaçların üstünden uçtular. Sofie göle, Binbaşının Kulübesi'ne baktı. Alberto orada oturmuş karmaşık planlar kuruyordu şu anda.</p>

  <p>"Manzara turu bu kadar" dedi kaz ve kanatlarını hızla çırptı.</p>

  <p>Sofie'nin az önce tırmanmış olduğu ağacın dibine doğru inişe geçti sonra. Yere konunca Sofie kazın sırtından aşağı yuvarlandı, birkaç kez dönüp durduktan sonra durdu. Şaşkınlık içinde, yine normal büyüklüğüne dönmüş olduğunu fark etti.</p>

  <p>Kaz paytak paytak yürüyerek iki tur attı Sofie'nin etrafında.</p>

  <p>"Çok teşekkür ederim yardımına" dedi Sofie.</p>

  <p>"Önemli değil. Bunun bir felsefe kitabı olduğunu söylememiş miydin?"</p>

  <p>"Hayır, sen söyledin bunu."</p>

  <p>"Olsun, aynı şey. Bana kalsa, seve seve bütün felsefe tarihinde uçururdum seni, Nils Holgersson'a İsveç'i gezdirdiğim gibi. Miletos ve Atina'yı, Kudüs ve İskenderiye'yi, Roma ve Floransa'yı, Londra ve Paris'i, Jena ve Heidelberg'i, Berlin ve Kopenhag'ı görürdük..."</p>

  <p>"Sağol, bu kadarı yeter."</p>

  <p>"Ama ironik bir kaz için bile böyle yüzyılları aşarak uçmak büyük bir iş olurdu. İsveç'in kentlerini, köylerini filan aşmak çok daha kolay."</p>

  <p>Bunu söylerken kanat çırparak koşmaya başladı kaz. Sonunda havalandı ve uçarak uzaklaştı.</p>

  <p>Sofie bitkin düşmüştü. Ama mağarasına girerken, gerçekleştirdiği şaşırtma manevralarından Alberto'nun memnun olacağını düşündü. Son bir saat boyunca binbaşı, Alberto'yu pek düşünememişti herhalde. Tabii eğer çok ciddi bir kişilik bölünmesi yaşamıyorsa...</p>

  <blockquote class=""></blockquote>

  <p>Annesi işten geldiğinde Sofie eve daha yeni girmişti. Böylece evcil bir kazın kendisini ağaçtan kurtardığını anlatmaktan kurtuldu.</p>

  <p>Yemekten sonra parti hazırlıklarına başladılar. Çatı katından boyu neredeyse dört metreyi bulan bir masa üstünü bahçeye indirdiler. Sonra tekrar yukarı çıkıp masanın bacaklarını aldılar.</p>

  <p>Sofrayı meyve ağaçlarının altına kuracaklardı. Koca masa en son Sofie'nin anne babasının onuncu evlilik yıldönümünde kullanılmıştı. O sırada Sofie sekiz yaşındaydı henüz, ama bu büyük partiyi çok iyi hatırlıyordu. Ne kadar dost ve tanıdık varsa gelmiş, bahçe tıklım tıklım dolmuştu.</p>

  <p>Hava raporu mükemmeldi doğrusu. Sofie'nin doğum gününden önceki fırtınadan beri tek bir damla bile düşmemişti. Masayı kurma ve süslemeyi cumartesi gününe bırakacaklardı. Sofie'nin annesi masanın bahçeye inmiş olmasından yeterince memnundu zaten.</p>

  <p>Akşam iki farklı hamur hazırlayıp ekmek ve çörek pişirdiler. Yemekte kızarmış tavuk ve salata olacaktı. Ve tabii gazoz. Sofie sınıfından bazı delikanlıların bira getirmesinden çekiniyordu. Korktuğu bir şey varsa, o da birilerinin kafayı çekip taşkınlık yapmasıydı.</p>

  <p>Sofie tam yatmaya giderken, annesi bir kez daha Alberto'nun partiye gelip gelmeyeceğini sordu.</p>

  <p>"Geliyor tabii. Hattâ felsefî bir gösteri yapmaya söz verdi."</p>

  <p>"Felsefî gösteri mi? O da ne öyle?"</p>

  <p>"Eh işte... Eğer bir sihirbaz olsaydı, bir sihirbazlık numarası yapardı. Siyah bir silindir şapkadan beyaz bir tavşan çıkarırdı mesela..."</p>

  <p>"Yine mi şu şapka!"</p>

  <p>"...ama filozof olduğu için felsefî bir gösteri yapacak. Ne de olsa felsefî bir parti bu. "</p>

  <p>"Seni geveze!"</p>

  <p>"Sen nasıl bir katkıda bulunacağını düşündün mi hiç?"</p>

  <p>"Elbette Sofie. Ben de bir şeyler yapacağım tabii..."</p>

  <p>"Bir konuşma mı mesela?"</p>

  <p>"Yo hayır, söylemem. İyi uykular."</p>

  <blockquote class=""></blockquote>

  <p>Ertesi sabah erkenden annesi uyandırdı Sofie'yi, "iyi günler" dilemek istemişti kızına. Bir de parti için şehirden alınması gereken şeylerin listesini verdi.</p>

  <p>Annesi evden çıktıktan hemen sonra telefon çaldı. Alberto'ydu arayan, Sofie'nin ne zaman evde yalnız olduğunu çok iyi biliyordu anlaşılan.</p>

  <p>"Gizli planın ne âlemde?"</p>

  <p>"Hşşt! Sakın söz etme bundan. Bu konuyu düşünmesi için en ufak bir fırsat bulamamalı."</p>

  <p>"Sanırım dün ilgisini bambaşka şeylere çekmeyi başardım."</p>

  <p>"Çok iyi."</p>

  <p>"Ya felsefe ne olacak?"</p>

  <p>"Onun için arıyorum zaten. Artık kendi yüzyılımıza geldik. Bundan sonrasını kendin halletmelisin. Gerekli temele sahipsin artık. Ama yine de çağımız hakkında kısaca konuşmak için buluşmalıyız."</p>

  <p>"Şehre inmem gerek..."</p>

  <p>"Bu çok iyi işte. Dedim ya, çağımızdan bahsedeceğiz."</p>

  <p>"Eee?"</p>

  <p>"Ele aldığımız dönemle başbaşa olmak daha iyi."</p>

  <p>"Senin oraya gelmeyeyim mi?"</p>

  <p>"Sakın gelme! Burası berbat bir halde. Her tarafta gizli mikrofon arayıp duruyorum. "</p>

  <p>"Deme..."</p>

  <p>"Pazar meydanının hemen yukarısında yeni bir yer açılmış, adı "Cafe Pierre". Biliyor musun?"</p>

  <p>"Tabii biliyorum. Ne zaman geleyim?"</p>

  <p>"On ikide."</p>

  <p>"On ikide Cafe Pierre'de."</p>

  <p>"Şimdilik başka bir şey konuşmayalım."</p>

  <p>"Hoşça kal."</p>

  <blockquote class=""></blockquote>

  <p>On ikiyi birkaç dakika geçe Sofie, Cafe Pierre'in kapısından girdi. Yuvarlak masaların etrafına konmuş siyah sandalyeleri, ucunda belli bir miktar içki dökmeye yarayan küçük mekanizmalarıyla başaşağı asılmış vermut şişeleri, baget ve salata kâseleriyle yeni tip cafe'lerden biriydi bu.</p>

  <p>Pek büyük bir yer değildi burası. Alberto'nun henüz gelmediğini çabucak fark etti Sofie. Neredeyse bütün masalar doluydu, ama hiçbir yüz Alberto'nunki değildi.</p>

  <p>Böyle yerlere yalnız gelmeye alışık değildi Sofie. Acaba çıkıp daha sonra tekrar mı baksam, diye düşündü.</p>

  <p>Mermer bar tezgâhına gidip limonlu bir çay istedi. Sonra çay fincanını alıp boş bir masaya geçti. Kapıya bakmaya başladı. Gelen giden çoktu, ama Alberto bir türlü görünmüyordu.</p>

  <p>Hiç değilse bir gazete olsaydı yanında!</p>

  <p>Sonunda etrafına bakmaya başladı. Birkaç kez bakışlarına karşılık verildi ve bir an için kendini genç bir kadın gibi hissetti Sofie. Gerçi henüz on beşindeydi ama on yedi yaşında gösteriyordu hemen hemen —ya da en azından on altı buçuk yaşında.</p>

  <p>Acaba cafe'deki insanlar kendileri hakkında ne düşünüyorlardı? Sofie'nin gözünde zaten ortalıkta bulunan ve sırf değişiklik olsun diye gelip buraya oturmuş kişilerdi bunlar. Heyecanlı hareketlerle konuşup duruyorlardı, ama önemli bir şeyden bahseder gibi bir halleri de yoktu.</p>

  <p>Sofie boş "gevezeliklerin" kitleye özgü tipik bir davranış olduğunu söyleyen Kierkegaard'ı hatırladı. Bütün şu insanlar estetik aşamada mı yaşıyordu acaba? Yoksa onları varoluşsal anlamda ilgilendiren bir şey de var mıydı?</p>

  <p>Alberto ilk mektuplarından birinde çocuklarla filozofların birbirine benzediğini yazmıştı. Bir kez daha, yetişkin olmaktan korkup korkmadığını sordu Sofie kendine. O da evrenin siyah silindir şapkasından çekip çıkarılan beyaz tavşanın tüylerinin dibine doğru sürünecek miydi?</p>

  <p>Bunları düşünürken bir yandan da kapıya bakıp duruyordu. Sonunda Alberto ağır adımlarla girdi kapıdan. Yazın ortasında hâlâ siyah beresi başındaydı. Bir de pek uzun olmayan, gri, balıksırtı desenli bir ceket giymişti. Sofie'yi hemen fark edip yanına geldi. Alberto'yla böyle herkesin ortasında ilk kez buluştuğunu düşündü Sofie.</p>

  <p>"Saat on ikiyi çeyrek geçiyor farkındaysan!"</p>

  <p>"Buna 'akademik çeyrek' denir. Genç hanımı yemeğe davet edebilir miyim acaba?"</p>

  <p>Oturup Sofie'ye bakmaya başladı. Sofie omuz silkti.</p>

  <p>"Fark etmez. Bir sandviç olabilir."</p>

  <p>Alberto tezgâha gitti. Az sonra geri döndüğünde elinde bir fincan kahveyle peynirli ve jambonlu iki koca baget vardı.</p>

  <p>"Pahalı mıydı?"</p>

  <p>"Önemsiz, Sofie."</p>

  <p>"Bu kadar gecikmenin bir açıklaması vardır umarım."</p>

  <p>"Hayır yok. Çünkü bilerek geç geldim. Nedenini de birazdan söyleyeceğim."</p>

  <p>Büyük bir iştahla bagetini birkaç kez ısırdıktan sonra tekrar konuştu Alberto:</p>

  <p>"Şimdi kendi yüzyılımızdan bahsedeceğiz."</p>

  <p>"Önemli bir felsefî gelişme oldu mu bu yüzyılda?"</p>

  <p>"Hem de nasıl! Türlü çeşitli eğilimlerle dolu 20. yüzyıl. Önce biraz Varoluşçuluktan söz edeceğim. Bu kavram insanın varoluşsal durumundan yola çıkan birçok felsefî akımı kapsamaktadır. 20. yüzyıl varoluş felsefesi de diyebiliriz buna. Varoluşçu filozofların çoğu —ya da diğer adıyla egzistansiyalistler— Kierkegaard'a, bazıları da Hegel ve Marx'a bağlanır."</p>

  <p>"Demek öyle."</p>

  <p>"20. yüzyılda önem kazanan diğer bir filozof da <i>Friedrich Nietzsche</i>'dir. 1844 ile 1900 arasında yaşayan Nietzsche de Hegel felsefesine ve bu felsefeden çıkıp gelişen 'Tarihselciliğe' tepki göstermişti. Hegel ve izleyicilerinin tarihe ilgisini çok cılız buluyor, bunun karşısına yaşamın kendisini çıkarıyordu. 'Tüm değerleri yeniden değerlendirme' yolunda yaptığı çağrıdan çok söz edilir. Özellikle 'köle ahlakı' olarak nitelediği Hıristiyan ahlakına karşı çıkıyordu.</p>

  <p>Böylece güçlülerin yaşamının gelişmesi zayıflar tarafından engellenmemiş olacaktı. Nietzsche'ye göre Hıristiyanlık ve felsefî gelenek dünyadan kopmuştu, 'göklere' ya da 'fikirler dünyasına' yönelmişti. 'Asıl dünya' sayılıyordu bunlar, oysa görünüşten başka bir şey değillerdi. 'Bu dünyaya sadık kalın' diyordu Nietzsche, 'dünya ötesine ait umutlar dağıtanlara kanmayın!'"</p>

  <p>"Hmm..."</p>

  <p>"Hem Kierkegaard hem de Nietzsche'den etkilenmiş bir düşünür de Alman varoluş filozofu <i>Martin Heidegger</i>'di. Ama onu atlayıp başka bir varoluşçuyu, Fransız filozof <i>Jean-Paul Sartre'</i>i ele alacağız. 1905 ile 1980 arasında yaşadı Sartre ve en azından geniş kitleler söz konusu olduğunda varoluşçuların kesinlikle en etkilisiydi. Felsefesini 1940'lı yıllarda, hemen savaş sonrasında geliştirdi. Daha sonra da Fransa'daki Marksist harekete katıldı ama hiçbir partide yer almadı."</p>

  <p>"Bu yüzden mi bir Fransız cafe'sinde buluştuk?"</p>

  <p>"En azından bir rastlantıdan ibaret olmadığı doğru. Hem zaten Sartre da cafe'lere gitmeyi çok severdi. Hayat arkadaşı <i>Simone de Beauvoir</i>'la da böyle bir yerde tanıştı. O da varoluşçu bir filozoftu."</p>

  <p>"Nihayet kadın bir filozof!"</p>

  <p>"Evet."</p>

  <p>"İnsanlığın sonunda uygarlaşmaya başlamasına sevindim doğrusu."</p>

  <p>"Ama bizim çağımız kaygılarla dolu bir çağ aynı zamanda."</p>

  <p>"Varoluşçuluğu anlatacaktın."</p>

  <p>"Sartre 'Varoluşçuluk Hümanizmdir.' demişti. Yani Varoluşçuluğun sadece insanı hareket noktası aldığını söylemek istiyordu. Şunu da ekleyebiliriz: Sartre'ın Hümanizmi insanın durumunu Rönesans Hümanizminden daha farklı ve daha karanlık görmektedir."</p>

  <p>"Neden peki?"</p>

  <p>"Kierkegaard ve 20. yüzyılın bazı varoluşçu filozofları Hıristiyandı. Buna karşılık Sartre Ateist Varoluşçuluk diyebileceğimiz bir yaklaşımı savunuyordu. Sartre'ın felsefesi bir bakıma 'Tanrı öldükten sonra' insanın durumunun acımasız bir analizidir. Bu ünlü 'Tanrı öldü.' sözünü Nietzsche söylemişti."</p>

  <p>"Devam et!"</p>

  <p>"Sartre'ın felsefesinde asıl önemli kavram, Kierkegaard'da da olduğu gibi, varoluştur. Bu bağlamda varoluş, basitçe ortada var olmak değildir. Bitkilerle hayvanlar da ortadadır, onlar da vardır, ama var olmanın ne anlama geldiği sorusuyla ilgilenmek zorunda değillerdir. Varoluşunun bilincinde olan tek canlı insandır. Sartre'ın deyişiyle, fiziksel nesneler sadece 'kendinde' vardır, insan ise 'kendi için' var olur. Yani insan olmak bir nesne olmaktan farklıdır."</p>

  <p>"Bence de öyle."</p>

  <p>"Sartre ayrıca, insan varoluşunun, bu varoluşun her türlü anlamından önce geldiğini öne sürer. Yani var olmam, ne olduğumdan önce gelir. Bunu ifade etmek için 'Varoluş özden önce gelir' demiştir Sartre."</p>

  <p>"Bu biraz karışık görünüyor."</p>

  <p>"'Öz' dediğimiz, bir şeyin gerçekten ne olduğudur, yani onun 'doğa'sıdır. Ama Sartre'a göre insanın böyle bir doğası yoktur. İnsan doğasını kendi yaratmak zorundadır. Kendi doğasını, kendi özünü yaratmalıdır, çünkü bunlar ona önceden verilmiş değildir. "</p>

  <p>"Ne demek istediğini anlıyorum galiba."</p>

  <p>"Tüm felsefe tarihi boyunca filozoflar insanın ya da insan doğasının ne olduğu sorusunu yanıtlamaya çalıştı. Oysa Sartre'a göre insan böyle dönüp dayanak yapacağı kalıcı bir 'doğa'ya sahip değildir. Dolayısıyla çok genel bir şekilde hayatın anlamını sormak da anlamsızdır. Anlayacağın, doğaçlama yapmaya mahkûmuz. Bir senaryosu, hazırlandığı bir rolü ve ne yapacağını fısıldayan bir suflörü olmadan sahneye çıkarılmış tiyatro oyuncuları gibiyiz. Nasıl yaşayacağımıza kendimiz karar vermek zorundayız."</p>

  <p>"Doğru bir bakıma. Kutsal Kitap'ta —ya da herhangi bir felsefe ders kitabında— yazılı olsaydı nasıl yaşayacağımız, her şey çok kolay olurdu."</p>

  <p>"Tamam, konuyu kavradın. Ama eğer insan var olduğunu ve günün birinde öleceğini ve en önemlisi de, bütün bunların bir anlam taşımadığını fark ediyorsa, o zaman kaygı duymaya başlayacaktır Sartre'a göre. Belki hatırlarsın, kaygı kavramı Kierkegaard insanın belli bir varoluşsal durumunu betimlerken de çok önemliydi."</p>

  <p>"Evet."</p>

  <p>"Sartre ayrıca insanın anlamsız bir dünyada kendini <i>yabancı</i> hissedeceğini de söyler. İnsanın 'yabancılaşma'sından söz ederken, Hegel ve Marx'ta da merkezî öneme sahip bir düşünceyi devralmaktadır. Dünyada bir yabancı olma duygusunun umutsuzluk, cansıkıntısı, tiksinti ve saçmalık hislerine yol açtığı görüşündedir."</p>

  <p>"Zaten 'depresyona girme' ya da hiçbir şeyi beğenememe, bugünlerde de çok yaygın."</p>

  <p>"Evet, Sartre'ın anlattığı 20. yüzyılın kentli insanlarıdır. Hatırlarsan, Rönesans hümanistleri insanın özgürlük ve bağımsızlığına işaret ederken, bunu neredeyse bir zafer saymışlardı. Oysa Sartre insan özgürlüğünü bir lanet gibi görüyor ve bizzat böyle yaşıyordu. 'İnsan özgürlüğe mahkûmdur' diye yazmıştı. Mahkûmdur, çünkü kendi kendini yaratmış değildir ama yine de özgürdür. Çünkü bir kez dünyaya atıldıktan sonra, yaptığı her şeyden sorumludur."</p>

  <p>"Bizi özgür bireyler olarak yaratmasını kimseden istemedik ki..."</p>

  <p>"İşte Sartre da tam bununla ilgileniyordu. Ama özgür bireyleriz işte! Ve özgürlüğümüz bizi hayatımız boyunca kararlar vermek zorunda bırakıyor. Bize yön gösterecek mutlak değerler ya da normlar yok. Onun için neye karar verdiğimiz, neyi seçtiğimiz çok önemli. Sartre insanın yaptığı işten dolayı sorumlu olduğunu ve bunu hiçbir zaman reddedemeyeceğini vurgular. Sorumluluğu üstümüzden atıp işe gitmek 'zorundaydık' ya da burjuva toplumuna özgü belli beklentilere uymak 'zorundaydık' gibi bahaneler ileri süremeyiz. Bu şekilde kimliksiz kitlelere karışan biri hiçbir özelliği olmayan bir kitle insanı olur çıkar. Kendinden kaçmış, hayatını bir yalan haline getirmiş demektir. Ama insan özgürlüğü bize bir şeyler yapmayı, kendimizi gerçekleştirip 'özgün' ya da gerçek bir varoluş sürdürmeyi buyurur."</p>

  <p>"Anlıyorum."</p>

  <p>"Ahlakî kararlarımız için de aynı şey geçerli tabii. Davranışlarımızdan ne insan doğası, ne insanın zayıflığı ne de başka bir şey sorumlu olabilir. Bazen yaşını başını almış kişiler bile olmadık davranışlarda bulunup suçu 'içimizdeki şeytan'a atarlar. Oysa böyle bir 'şeytan' yoktur içimizde. Kendi davranışımızın sorumluluğundan kaçmak için uydururuz bunu."</p>

  <p>"Suçlamanın da bir sınırı olmalı!"</p>

  <p>"Gerçi Sartre yaşamın kendi kendine bir anlam taşımadığını öne sürer, ama bunun böyle olmasından hoşnut olduğu söylenemez. Yani nihilist değildir."</p>

  <p>"O ne demek?"</p>

  <p>"Hiçbir şeyin anlam taşımadığını ve insanın her istediğini yapabileceğini savunan bir görüştür Nihilizm. Sartre ise yaşamın bir anlamı olması gerektiğine inanır. Bu bir buyruktur onun için. Ama bu anlamı kendi yaşamımızda kendimiz oluşturmak zorundayız. Var olmak demek, kendi varoluşunu yaratmak demektir."</p>

  <p>"Bunu biraz daha açamaz mısın?"</p>

  <p>"Sartre, bilincin herhangi bir şey algılamadan önce bir hiç olduğunu kanıtlamaya çalışmıştır. Çünkü bilinç her zaman bir şeyin bilincidir. Bu şeyin ne olduğu da çevremiz kadar kendimize de bağlıdır. Neyi algıladığımızı biraz da biz belirleriz, çünkü bizim için neyin önemli olduğunu seçeriz."</p>

  <p>"Bir örnek versen..."</p>

  <p>"İki insan aynı ortamda bulunur, ama deneyimleri çok farklıdır. Çünkü çevremizi algılarken kendi görüşümüzü ya da ilgi ve çıkarlarımızı da devreye sokarız. Örneğin hamile bir kadın her tarafta başka hamile kadınlara rastladığı duygusuna sahip olabilir. Tabii daha önce de oradaydı bu kadınlar, ama şimdi söz konusu hamile kadın için hamilelik yeni bir anlam kazandı. Hastalar da her tarafta cankurtaran görüyor olabilir..."</p>

  <p>"Anlıyorum."</p>

  <p>"Kendi varoluşumuz bir odadaki eşyaları algılama tarzımızı da belirleyebilir. Benim için önemi olmayan bir şeyi görmem bile. İşte şimdi az önce neden geç geldiğimi de açıklayabilirim belki."</p>

  <p>"Bilerek geciktiğini söylemiştin..."</p>

  <p>"Buraya geldikten sonra neler gördüğünü anlatır mısın bana?"</p>

  <p>"İlk önce senin burada olmadığını gördüm."</p>

  <p>"İlk önce hiç olmayan bir şeyi görmen tuhaf değil mi?"</p>

  <p>"Belki, ama seninle buluşacaktım ne de olsa."</p>

  <p>"Sartre da böyle bir cafe örneğinden yararlanarak bizim için önemsiz olan şeyleri nasıl 'yok ettiğimizi' açıklamaya çalışır."</p>

  <p>"Sırf bunu göstermek için mi geç geldin yani?"</p>

  <p>"Evet, Sartre'ın felsefesindeki bu önemli noktayı kavramanı istedim. Bir tür ödev sayabilirsin bunu."</p>

  <p>"Hadi canım sen de!"</p>

  <p>"Eğer âşıksan ve sevdiğin kişiden telefon bekliyorsan, belki bütün akşam boyunca onun aramadığını işitirsin. Her an farkına vardığın şey telefonun çalmadığıdır. Onu istasyonda karşılayacaksan ve perondaki yığınla insan arasında bir türlü göremiyorsan, o zaman bütün o insanları da görmezsin bile. Senin için hiçbir önem taşımazlar, sadece rahatsız ederler. Hattâ çirkin ve tiksindirici bulabilirsin onları. Öyle her tarafı kaplarlar boşuna. Tek bildiğin, onun ortalıkta görünmediğidir."</p>

  <p>"Anlıyorum."</p>

  <p>"Simone de Beauvoir varoluşçu bir cinsiyet analizi geliştirmeyi denemiştir. Sartre insanın mutlak bir doğaya sahip olmadığını vurgulamıştı ya... Ne olduğumuzu kendimiz belirliyoruz demişti."</p>

  <p>"Evet?"</p>

  <p>"Bu cinsiyetle ilgili olarak da geçerlidir. Simone de Beauvoir mutlak bir 'kadınlık' ya da 'erkeklik' doğası olmadığını gösterdi. Oysa hep böyle olduğu kabul edilmiştir. Örneğin erkek doğasında 'aşkınlık eğilimi', yani sınırları zorlayıp aşmaya bir yatkınlık olduğu söylenir. Bu yüzden de kendi yuvasının dışında bir anlam ve hedef aramalıdır. Kadının ise tam tersi bir yönelim içinde yaşadığı düşünülür. Kadın 'içkin'dir, yani hep zaten bulunduğu yerde olmak ister. Ailesiyle, doğayla ve kendi yakınındaki şeylerle ilgilenmeyi ister. Günümüzde de kadının erkeğe kıyasla daha 'yumuşak değerlere' sahip çıktığı söylenmektedir."</p>

  <p>"Simone de Beauvoir böyle mi düşünüyordu gerçekten?"</p>

  <p>"Yo hayır, bak bu kez dikkatli dinlememişsin sözlerimi. Simone de Beauvoir böyle bir kadın ya da erkek doğası <i>olmadığını</i> söylüyordu. Tersine, hem kadınların hem de erkeklerin böyle kök salmış önyargılar ya da ideallerden mutlaka sıyrılması gerektiği fikrindeydi."</p>

  <p>"Bak o zaman ben de bütün kalbimle katılıyorum ona."</p>

  <p>"En önemli kitabı 1949'da yayımlanan 'Öteki Cins'ti."</p>

  <p>"Ne kastediyordu bununla?"</p>

  <p>"Kadını. Kadın ancak bizim kültürümüz tarafından 'öteki cins' haline getirilmişti Beauvoir'a göre. Bu kültürde sadece erkek, özne olarak ortaya çıkabiliyordu. Kadın ise erkeğin nesnesi yapılmıştı. Böylece kendi yaşamına yönelik sorumluluğu da elinden çekip alınmıştı."</p>

  <p>"Öyle mi?"</p>

  <p>"Kadın bu sorumluluğu yeniden ele geçirmeli, diyordu Simone de Beauvoir. Kendini geri kazanmalı, kimliğini erkeğin kimliğine bağımlı kılmaktan vazgeçmeli. Çünkü kadını baskı altında tutan yalnızca erkek değildir, yaşamının sorumluluğunu ele almayan kadın kendi kendine de baskı uygular."</p>

  <p>"Kendi karar verdiğimiz kadar mı özgür ve bağımsızız?"</p>

  <p>"Aynen. Varoluşçuluk 1940'lardan başlayarak Avrupa edebiyatını, özellikle tiyatroyu derinden etkilemiştir. Sartre'ın kendisi de romanlar ve oyunlar yazdı. Diğer önemli varoluşçu yazarlar Fransız <i>Albert Camus,</i> İrlandalı <i>Samuel Beckett,</i> Romen <i>Eugene İonesco</i> ve Polonyalı <i>Witold Gombrowicz</i>'tir. Hem bunların hem de başka birçok yazarın tipik bir özelliği, <i>saçma</i>'yı dile getirmeleridir. 'Saçma tiyatro' diye bir şey duydun herhalde."</p>

  <p>"Evet."</p>

  <p>"Peki 'saçma' ne demek?"</p>

  <p>"Bir şeyin anlamsız ya da akıl dışı olması demek değil mi?"</p>

  <p>"Aynen. 'Saçma tiyatro' gerçekçi tiyatronun karşıtı olarak ortaya çıktı. Sahnede varoluşun anlamsızlığını sergilemek amacındaydı. Böylece izleyicilerin yalnız oyunu seyretmekle kalmayıp tepki göstereceği umuluyordu. Yani amaç anlamsızlığı yüceltmek filan değildi. Saçmayı —örneğin sıradan gündelik olaylardaki saçmayı— gözler önüne sermek, izleyiciyi daha gerçek ve özgün bir varoluş üzerinde düşünmeye zorlayacaktı."</p>

  <p>"Devam et!"</p>

  <p>"'Saçma tiyatro'da çoğu zaman çok sıradan durumlar ele alınır. Buna 'aşırı gerçekçilik' de denir. İnsan olduğu gibi resmedilir. Ama çok normal bir sabah vakti çok normal bir evin banyosunda olup bitenler olduğu gibi tiyatro sahnesine aktarılınca —işte o zaman seyirci başlar gülmeye. Bu gülüşü sahnede bütün çıplaklığıyla sergilenen şeyde kendisini görmesine karşı bir savunma olarak anlayabiliriz."</p>

  <p>"Evet anlıyorum."</p>

  <p>"Ama 'saçma tiyatro' gerçeküstü özellikler de taşıyabilir. İnsanlar sık sık rüyalardaki gibi en olmayacak durumlara düşer sahnede. Eğer bunu hiç şaşırmadan kabullenirlerse, hiçbir tepki göstermezlerse, izleyiciler şaşırıp tepki gösterecektir. Aynı şeye <i>Charlie Chaplin'</i>in sessiz filmlerinde de rastlarız. Bu filmleri komik yapan, Chaplin'in yaşadığı pek çok saçma durum karşısında şaşkınlığa düşmemesidir. Böylelikle izleyici gördüklerinden daha gerçek, daha doğru şeyleri kendisi bulmaya zorlanır."</p>

  <p>"Bazen tepki göstermeden neleri kabulleniyor insanlar!"</p>

  <p>"Bazen <i>'buradan gitmeliyim</i>!' diye düşünmek önemli olabilir gerçekten —nereye gideceğimizi henüz bilmesek bile."</p>

  <p>"Eğer ev yanıyorsa kalacak bir yer var mı, diye sormadan hemen kaçmak lazım."</p>

  <p>"Tabii ya! Bir fincan çay daha ister misin? Ya da kola?"</p>

  <p>"Peki, olur. Ama geç geldiğin için hâlâ gıcık olmaktayım."</p>

  <p>"Ne yapalım idare edeceğiz artık."</p>

  <p>Az sonra Alberto bir kahve ve bir kolayla masaya dönmüştü yine. Bu arada Sofie de cafe'de oturmaktan hoşlandığını fark etmişti. Diğer masalardaki konuşmaları da artık o kadar boş bulmuyordu.</p>

  <p>Alberto kola şişesini "tak!" diye bıraktı masaya. Birkaç kişi dönüp baktı.</p>

  <p>"Böylece yolun sonuna geldik Sofie," dedi.</p>

  <p>"Sartre ve Varoluşçulukla birlikte bitiyor mu felsefe?"</p>

  <p>"Hayır. Böyle bir şey söylersek abartmış oluruz. Varoluşçu felsefe tüm dünyada insanlar için çok önemli bir şeydi. Köklerinin Kierkegaard'a, hattâ Sokrates'e uzandığını gördük. Ama geçmişteki diğer felsefî akımlar da 20. yüzyılda yeni bir canlanma ve gelişme yaşadı."</p>

  <p>"Birkaç örnek verir misin?"</p>

  <p>"Örneğin Yeni Thomasçılık Aquino'lu Thomas geleneğinin düşüncelerini yeniden ele alır. <i>Analitik</i> felsefe ya da <i>Mantıksal Empirizm</i> denilen eğilim ise Hume, Britanya Empirizmi ve Aristoteles mantığından ilham almaktadır. Ve tabii çeşitli kollarıyla Yeni Marksçılık da 20. yüzyıla damgasını vurmuştur. Yeni Darwincilikten zaten söz etmiştik. Aynca psikoanalizin önemini de vurgulamıştım."</p>

  <p>"Anladım."</p>

  <p>"Sözünü etmemiz gereken son bir akım da, kökleri yine çok eskilere dayanan <i>Materyalizmdir.</i> Modern bilim birçok bakımdan Sokrates öncesi filozofların çabalarını hatırlatır. Örneğin hâlâ bütün maddenin yapıtaşı olan bölünemez 'temel parçacıklar' aranıp duruyor. Ama diğer yandan 'madde'nin aslında ne olduğunu da kimse tam olarak açıklayamıyor. Modern doğa bilimleri —örneğin atom fiziği ya da biyokimya— öyle etkileyici ki, birçok insanın dünya görüşü haline gelmiş durumda."</p>

  <p>"Yani eskiyle yeni yanyana desene."</p>

  <p>"Böyle de diyebilirsin. Çünkü bu kursa başlarken sorduğumuz sorular hâlâ yanıtlanabilmiş değil. Sartre varoluşsal soruların her zaman geçerli olacak şekilde yanıtlanmayacağını söylerken önemli bir ipucu yakalamıştı. Felsefî bir soru tanımı gereği her kuşağın, hattâ her kişinin kendine yeniden sorması gereken bir sorudur."</p>

  <p>"Bu pek de hoş bir düşünceye benzemiyor."</p>

  <p>"Emin değilim, bu noktada farklı düşünüyoruz belki de. Yaşadığımızı da ancak bu tür sorular sorduğumuz zaman fark etmiyor muyuz aslında? İnsanlar 'küçük' soruların yanıtlarını hep 'büyük' sorularla meşgulken bulmuyor mu? Bilim, araştırma ve teknik bir zamanlar felsefî düşünümden çıkıp gelişti. İnsanı sonunda aya kadar götüren şey, onun varoluşu merak etmesi değil miydi?"</p>

  <p>"Bak bu doğru."</p>

  <p>"Astronot <i>Armstrong</i> aya ayak bastığında 'Bir insan için küçük bir adım, ama insanlık için büyük bir sıçrama.' demişti. Böylece aya ilk adımı atarken hissettiklerini kendinden önce yaşamış olanlar da dahil bütün insanlarla paylaşmış oldu. Bunu yapabilmiş olması sadece kendisine ve çağdaşlarına ait bir başarı değildi."</p>

  <p>"Değildi tabii."</p>

  <p>"Ama bizim çağımız aynı zamanda birçok yeni sorunla da karşı karşıya kalmıştır. Her şeyden önce çevre sorunlarıyla. Bu yüzden de 20. yüzyılın önemli bir felsefî akımı da <i>Eko-felsefe</i> yani çevre felsefesidir. Birçok Batılı çevre filozofuna göre bütün uygarlığımız yanlış bir yoldadır. Gezegenimizin kaldıramayacağı bir gidiştir bu. Söz konusu filozoflar konuyu sadece çevrenin kirlenmesi ve bozulmasıyla sınırlı görmemiş, daha derinden ele almaya çalışmışlardır. Batı düşünüşünün bütününde yanlış bir şeyler olduğunu öne sürerler."</p>

  <p>"Sanırım haklılar."</p>

  <p>"Çevre filozoflarının tartışmaya açtığı konulardan biri de ilerleme düşüncesidir. İnsanı doğanın 'en üstüne' yerleştiren, doğanın efendisi sayan bir anlayışa dayanır bu düşünce. İşte böyle bir anlayış bütün canlı gezegen için hayatî bir tehlike yaratabilmektedir."</p>

  <p>"Daha düşünürken sinirlenmeye başlıyorum."</p>

  <p>"Bu anlayışı eleştiren çevre filozofları başka kültürlere ait düşüncelerden de yararlandı. Örneğin Hint kültüründen. Ayrıca 'doğa halkları' denilen toplumları ya da Kızılderililer gibi bir bölgenin 'ilk topluluklarını' inceleyerek, bizim çoktan yitirmiş olduğumuz bir şeyleri bulmaya çalıştılar."</p>

  <p>"Anlıyorum."</p>

  <p>"Bilim çevrelerinde buna benzer görüşler dile getirildi. Kimileri bilimsel düşünüş tarzımızın yakında tümüyle bir paradigma değişimi geçireceğini öne sürdü. Birçok alanda bunun verimli sonuçları görüldü bile. Bütünsel düşünmeye ağırlık tanıyan ve yeni bir yaşam tarzı oluşturmak isteyen 'alternatif hareketler'in pek çok örneğini gördük."</p>

  <p>"Bu iyi işte."</p>

  <p>"Diğer yandan, insanların yaptığı işler arasında çöp değerinde olanlarla mücevher değerinde olanları daima ayırt etmemiz gerekir. Yeni bir döneme, bir 'New Age'e yaklaştığımızı söyleyenler de çıkmıştır. Ama yeni olan her şey mutlaka iyi olmadığı gibi, eski şeylerin hepsini fırlatıp atmak da gerekmez. Zaten bu felsefe kursunu da bu yüzden yaptık. Artık düşünüşümüzün tarihsel bağlamını tanıyorsun."</p>

  <p>"İlgilendiğin için çok teşekkür ederim."</p>

  <p>"Sanırım New Age bayrağı altında ortaya atılan her şeyin bir gösterişten ibaret olduğunu sen de saptayacaksın. Çünkü son yıllarda 'yeni dindarlık', 'yeni gizli bilimler' ya da 'modern batıl inanç' dediğimiz şeyler bile epeyce etkili oldu Batı dünyasında. Büyük bir ticaret halini aldı bu işler. Hıristiyanlığın önemi azaldıkça dünya görüşü pazarına sunulan mallar da mantar gibi çoğaldı."</p>

  <p>"Birkaç örnek verebilir misin?"</p>

  <p>"Öyle uzun bir liste ki bu başlamaya cesaret edemiyorum. Hem zaten insanın kendi dönemini betimlemesi o kadar kolay değil. İstersen gel bunun yerine şehirde bir gezinti yapalım. Sana bir şey göstermek istiyorum."</p>

  <p>Sofie omuz silkti.</p>

  <p>"Fazla vaktim yok. Yarınki partiyi unutmamışsındır umarım."</p>

  <p>"Elbette unutmadım. Çünkü mucize orada gerçekleşecek. Önce Hilde'nin felsefe kursunu tamamlamalıyız. Binbaşı ondan sonrasını düşünmüş değil. Bu yüzden de gücünün bir kısmını yitirmiş oluyor."</p>

  <p>Artık boşalmış bulunan kola şişesini kaldırıp yine "tak" diye masaya indirdi Alberto.</p>

  <blockquote class=""></blockquote>

  <p>Sokağa çıktılar. İnsanlar telaş içinde büyük bir sürüdeki karıncalar gibi koşuşuyordu. Alberto'nun ne göstereceğini merak etmişti Sofie.</p>

  <p>Az sonra elektronik cihazlar satan büyük bir mağazaya geldiler. Televizyon, video ve uydu antenlerinden cep telefonu, bilgisayar ve faks cihazlarına kadar her şey vardı burada.</p>

  <p>Alberto büyük vitrini gösterip konuştu:</p>

  <p>"İşte 20. yüzyıl Sofie. Rönesans'tan beri bir tür patlama içinde dünya. Büyük keşiflerle birlikte Avrupalılar artık bütün dünyayı geziyor. Ve bugün ters patlama diyebileceğimiz bir şey olmakta."</p>

  <p>"Ne kastediyorsun?"</p>

  <p>"Bütün dünyanın tek bir iletişim ağıyla sarılmakta olduğunu. Oysa yakın zamana kadar dünyayı tanımak ya da başka düşünürlerle görüşmek isteyen bir filozof ata ya da at arabasına binmek zorundaydı. Ama bugün dünyanın neresinde olursak olalım her türlü gelişmeyi bilgisayar ekranında izleyebiliyoruz."</p>

  <p>"Harika bir şey bu, ama biraz da korkutucu."</p>

  <p>"Mesele şu: Tarihin sonu mu yaklaşıyor yoksa yepyeni bir çağın eşiğinde miyiz? Artık bir kentin ya da tek bir devletin yurttaşı olmaktan çıktık. Gezegensel bir uygarlıkta yaşıyoruz."</p>

  <p>"Doğru."</p>

  <p>"Son otuz-kırk yıldaki teknik gelişme —hele iletişim alanındaki— bütün geçmiş gelişmelerin toplamından daha fazla. Yine de işin başında sayılırız."</p>

  <p>"Bana göstermek istediğin bu muydu?"</p>

  <p>"Hayır, göstermek istediğim şey kilisenin öbür tarafında."</p>

  <p>Tam gidecekken televizyon ekranlarından birinde Birleşmiş Milletler askerleri göründü.</p>

  <p>"Şuna bak!" dedi Sofie.</p>

  <p>Askerlerden birinin görüntüsü bütün ekranı doldurmuştu şimdi. Alberto'nunkine çok benzeyen siyah bir sakalı vardı adamın. Aniden kameraya doğru bir karton parçası kaldırdı. 'Yakında geliyorum Hilde!' diye yazılmıştı kartona. Göz kırpıp ekrandan kayboldu.</p>

  <p>"Herife bak!" diye söylendi Alberto.</p>

  <p>"Binbaşı mıydı?"</p>

  <p>"Şimdilik cevap vermiyorum bu soruya."</p>

  <p>Kilisenin önündeki parkı geçip yeni anacaddeye çıktılar. Alberto biraz gerilmişti. Büyük bir kitabevini gösterdi Sofie'ye. Adı LIBRIS'ti dükkânın. Kentteki, en büyük kitapçıydı bu."</p>

  <p>"Burada mı göstereceğin şey?"</p>

  <p>"İçeri girelim."</p>

  <p>Alberto kitapçıdaki en büyük kitaplığı gösterdi. Bütün duvarı kaplayan kitaplık üç bölüme ayrılmıştı: <span class="f9">NEW AGE, ALTERNATİF YAŞAM BİÇİMLERİ ve GİZEMCİLİK</span>.</p>

  <p>Raflar ilginç başlıklı kitaplarla doluydu: "Ölümden Sonra Yaşam Var mı?", "İspritizma Sırları", "Tarot", "UFO Gerçeği", "İyileştirme", "Tanrılar Geri Dönüyor", "Daha Önce de Yaşamıştın", "Astroloji Nedir?" ve benzeri. Bunun gibi yüzlerce başlık... Ayrıca rafların altındaki masaya da bu tür kitaplar yığılmıştı.</p>

  <p>"Bu da 20. yüzyıl Sofie. Çağımızın tapınağı da bu işte."</p>

  <p>"Böyle şeylere inanmıyorsun herhalde?</p>

  <p>"Çoğu uyduruk. Ama pornografik yayınlar kadar çok satılıyor bunlar. Zaten büyük kısmını bir tür pornografi sayabiliriz. Yeni yetişen kuşak en çok heves ettiği kitapları bulabilir burada. Ama gerçek felsefeyle bu tür kitaplar arasındaki fark da gerçek sevgiyle pornografi arasındaki farkla neredeyse aynı."</p>

  <p>"İğrençleşmeye başladı."</p>

  <p>"Parka gidip oturalım."</p>

  <p>Kitapçıdan çıktılar. Kilisenin önünde boş bir bank bulup oturdular. Ağaçların altında güvercinler dolaşıp duruyor, araya birkaç atılgan serçenin karıştığı da oluyordu.</p>

  <p>"ESP deniyor buna; ya da parapsikoloji, diye lafa başladı Alberto. 'Telepati', 'altıncı his', 'kehanet' ve 'psikokinezi' deniyor. 'İspritizma', 'astroloji' ve 'ufoloji' deniyor. Yani bir sürü adı var bunun."</p>

  <p>"Soruma cevap ver. Hepsi uyduruk mu sence?"</p>

  <p>'Tabii bir filozofun her şeyi aynı kefeye koyması pek yerinde olmaz. Ama az önce andığım sözcükler aslında hiç olmayan bir ülkenin ayrıntılı bir haritasını çiziyor olabilir doğrusu. En azından Hume'un 'aldatma ve yanıltma' dediği ve ateşe atıp yakmak istediği şeylerin pek çok örneği olduğunu söyleyebiliriz. Bu kitapların büyük kısmında tek bir deneyime bile rastlanmaz."</p>

  <p>"Ama böyle şeyler hakkında nasıl bunca kitap yazılabiliyor?"</p>

  <p>"Dünyanın en iyi işi de ondan. Birçok insan böyle bir şey almak istiyor."</p>

  <p>"Peki neden istiyorlar sence?"</p>

  <p>"Çünkü sıkıcı gündelik yaşamın ötesine işaret eden 'mistik' ve 'farklı' bir şeye özlem duyuyorlar. Ama pire için yorganı da yakmış oluyorlar maalesef."</p>

  <p>"Ne demek istedin?"</p>

  <p>"Garip bir masalın içinde koşuyoruz Sofie. Ve gözlerimizin önünde harika bir yaratılış uzanıyor. Hem de gün gibi ortada Sofie! İnanılmaz bir şey değil mi bu?"</p>

  <p>"Elbette."</p>

  <p>"Öyleyse 'heyecanlı' ve 'gündelik sınırların ötesinde' bir şey yaşamak için neden falcılara, sözde bilimlere başvurmak zorunda olalım?"</p>

  <p>"Sence bu kitaplarda yazanlar hep yalan dolan mı?"</p>

  <p>"Hayır, böyle bir şey demedim. Bak bunu sana Darwinci bir tarzda anlatayım."</p>

  <p>"Kulağım sende!"</p>

  <p>"Bir tek günde neler olup bittiğini bir düşün. Hattâ istersen kendi yaşamındaki bir günü al sadece. Gördüğün ve yaşadığın her şeyi hatırla."</p>

  <p>"Evet?"</p>

  <p>"Bazen tuhaf rastlantılar olur. Örneğin dükkâna gidip bir şey aldın, 28 Kron tuttu. Tam o sırada Jorunn geldi, bir ara senden borç almış olduğu 28 Kronu getirdi. Sonra sinemaya gittiniz, bir de baktın ki oturduğun koltuğun numarası da 28."</p>

  <p>"Gerçekten esrarengiz olur bunca rastlantı."</p>

  <p>"Ama yine de rastlantı hepsi de. Mesele şu ki, bazı insanlar bu rastlantıları toplayıp biriktirir. Gizemli ya da açıklanamaz olayları toplarlar. Birkaç milyar insanın hayatında yer alan bu tür yaşantılar kitaplara aktarılınca, sanki itiraz edilemeyecek kadar çok kanıt bir araya getirilmiş gibi olur. Giderek artmaktadır üstelik bu kanıtlar. Ama burada da sadece kazanan numaraların göründüğü bir çekilişle karşı karşıyayız aslında."</p>

  <p>"Olacakları sezip söyleyebilen kişiler ya da bu gibi durumları sürekli yaşayan 'medyumlar' yok mu?"</p>

  <p>"Var. Şarlatanları bir kenara bıraksak bile, bu gizemli yaşantılar için başka bir açıklama getirebiliriz."</p>

  <p>"Anlat!"</p>

  <p>"Freud'un bilinçdışı öğretisinden söz ettiğimizi hatırlarsın herhalde."</p>

  <p>"Kaç defa söyleyeceğim unutkan olmadığımı!"</p>

  <p>"Bir bakıma kendi bilinçaltımızın 'medyumu' olduğumuzu belirtmişti Freud. Bazen nedenini doğru dürüst bilmediğimiz bir şeyi yapar ya da düşünürken yakalayıveririz kendimizi. Çünkü bilincimizde olandan çok daha fazla deneyim, düşünce ve yaşantıya sahibiz."</p>

  <p>"Öyle mi?"</p>

  <p>"Bazen insanların uykuda konuştuğu, hattâ kalkıp yürüdüğü de olur. Bir tür 'ruhsal otomatizm' diyebiliriz buna. Hipnoz altındaki kişiler de 'kendiliğinden' bir şeyler söyler veya yapar. Sürrealistlerin de 'otomatik' şekilde yazmak istediklerini hatırlarsın. Böylece kendi bilinçaltlarının 'medyumu' olmaya çalışıyorlardı."</p>

  <p>"Bunu da unutmuş değilim."</p>

  <p>"Bu yüzyılda zaman zaman 'ruhsal uyanışlar'la karşılaşıyoruz. Buradaki düşünce bir medyumun ölmüş bir kişiyle bağlantı kurabilmesidir. Güya yüzlerce yıl önce yaşamış birinden mesaj alır bu 'medyum'. Sonra da ya ölünün sesiyle konuşur ya da 'otomatik' bir şekilde onun söylediklerini yazar. Bunu da isteyen ölümden sonra bir yaşam olduğunun, isteyen de insanın birçok yaşamı olduğunun kanıtı sayar."</p>

  <p>"Anlıyorum."</p>

  <p>"Medyumların hepsine şarlatan demek istemiyorum. Bazıları muhtemelen iyi niyetle hareket ediyordur. Hattâ 'medyum' da olabilirler —ama sadece kendi bilinçaltlarının medyumu. Medyumlar hakkında yapılmış birçok araştırma var. Bu kişiler trans halindeyken öyle bilgiler verebiliyor, öyle işler beceriyor ki, bunların nereden geldiğini ne kendileri açıklayabiliyor ne de bir başkası. Örneğin hiç İbranice bilmeyen bir kadın birden bu dilde konuşmaya başlıyor. Madem öyle, demek ki daha önce yaşamış! Ya da İbranice konuşan bir ölünün ruhuyla bağlantı kurmuş!"</p>

  <p>"Sen ne diyorsun?"</p>

  <p>"Sonunda kadının küçük yaşta Yahudi bir bakıcısı olduğu ortaya çıktı."</p>

  <p>"Hadi ya!"</p>

  <p>"Hayal kırıklığına mı uğradın yoksa? İnsanların çok eski deneyimleri bile bilinçaltında saklayabilmesi yeterince harika bir şey değil mi?"</p>

  <p>"Demek istediğini anlıyorum."</p>

  <p>"Daha birçok tuhaflık Freud'un bilinçaltı öğretisiyle açıklanabilir. Diyelim ki yıllardan beri görüşmediğim bir arkadaşım, tam da ben onun numarasını ararken telefon ediyor..."</p>

  <p>"Tüylerim diken diken oldu!"</p>

  <p>"Bu rastlantı gibi görünen durumun nedeni mesela ikimizin de radyoda çalan eski bir şarkıyı aynı anda duymamız olabilir —en son buluşmamızda da dinlediğimiz bir şarkı. Ama bu gizli bağlantının farkında olmayız."</p>

  <p>"Yani ya uyduruk, ya piyango, ya da bilinçdışı mı?"</p>

  <p>"En iyisi bu tür kitap raflarına belli bir şüpheyle yaklaşmak. Hem sadece filozofları ilgilendiren bir şey değil bu. İngiltere'de şüpheciler kendi derneklerini kurdu. Yıllar önce büyük bir ödül de koydular ortaya. Doğaüstü bir olaya ait küçücük bir örnek getiren kişi alacaktı ödülü. Öyle büyük bir mucize gerekmiyordu; çok küçük bir düşünce aktarımı yeterliydi. Ama şimdiye kadar hiç başvuran çıkmadı."</p>

  <p>"Anlıyorum."</p>

  <p>"Biz insanların anlamadığı birçok şeyin bulunması ise tamamen başka bir konu. Belki de henüz bilmediğimiz doğa yasaları var. 19. yüzyılda manyetizma ve elektrik gibi olguları sihirbazlık sayanlar pek çoktu. Büyük büyükanneme televizyon ya da bilgisayardan bahsedecek olsam, faltaşı gibi açılırdı gözleri."</p>

  <p>"Ama doğaüstü hiçbir şeye inanmıyor musun?"</p>

  <p>"Bunu konuşmuştuk. 'Doğaüstü' sözünün kendisi bile bana biraz acayip geliyor. Yo hayır, ben sadece bir tek doğa olduğunu düşünüyorum. Ama neyse ki son derece şaşırtıcı bir doğa bu."</p>

  <p>"Peki o kitaplarda yazan mistik olaylar nasıl oluyor?"</p>

  <p>"Bütün gerçek filozofların gözleri hep açık olmalı. Hiç beyaz karga görmemiş olsak da, aramayı sürdürmeliyiz. Günün birinde benim gibi bir şüpheci bile daha önce inanmak istemediği bir olguyu kabul etmek zorunda kalabilir. Bu olasılığın kapısını açık tutmasam, dogmatik biri olurdum. Gerçek bir filozof olmazdım o zaman."</p>

  <p>Alberto ile Sofie bir süre konuşmadan bankta oturdu. Güvercinler başlarını kaldırıp gurulduyordu. Arada sırada geçen bisikletlerden ürküp ani bir hareketle havalanıyorlardı.</p>

  <p>"Artık eve gidip parti için hazırlanmam gerek," dedi Sofie sonunda.</p>

  <p>"Tamam ama ayrılmadan önce sana beyaz bir karga göstereceğim. Sandığımızdan çok daha yakın aslında bize."</p>

  <p>Alberto banktan kalkıp tekrar kitapçıya gitmelerini anlatan bir işaret yaptı Sofie'ye.</p>

  <p>Bu kez doğaüstü olaylarla ilgili kitapları sol yanda bırakmışlardı. Alberto arkalarda bir yerdeki çok küçük bir rafın önünde durdu. Rafın üstüne iliştirilmiş levhada "FELSEFE" yazıyordu.</p>

  <p>Alberto bir kitabı gösterdi parmağıyla ve Sofie başlığı okuduğunda donakaldı: "SOFIE'NİN DÜNYASI".</p>

  <p>"Sana alayım mı bu kitabı?"</p>

  <p>"Bilmiyorum, cesaret edebilir miyim."</p>

  <p>Ama az sonra bir elinde kitap, diğer elinde parti için aldığı şeyler, evin yolunu tutmuştu.</p>
</body>
</html>
