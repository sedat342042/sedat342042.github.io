<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3>AYDINLANMA ÇAĞI</h3>

  <h4 class="sigil_not_in_toc">...iğne üretiminden<br />
  top dökümüne kadar...</h4>

  <p>Hilde, Rönesans bölümünü okumaya başlamışken, annesinin eve döndüğünü duydu. Saate baktı. Dört olmuştu.</p>

  <p>Annesi hızla merdivenleri çıkıp odaya daldı.</p>

  <p>"Kiliseye gitmedin mi?"</p>

  <p>"Gittim tabii."</p>

  <p>"Ama... üstüne ne giydin?"</p>

  <p>"Şu anda üstümde ne varsa onu."</p>

  <p>"Geceliğini mi?"</p>

  <p>"Şey... Meryem Ana Kilisesine gittim de."</p>

  <p>"Meryem Ana Kilisesi mi?"</p>

  <p>"Evet, Ortaçağdan kalma taş bir kilise."</p>

  <p>"Hilde!"</p>

  <p>Hilde klasörü dizlerinin üzerine bırakıp annesine baktı.</p>

  <p>"Dalıp gitmişim anne. Özür dilerim. Ama öyle heyecanlı bir şey ki okuduğum. Anlarsın işte."</p>

  <p>Annesi gülümsedi bunun üzerine.</p>

  <p>"Büyülü bir kitap bu," diye ekledi Hilde.</p>

  <p>"Ya, öyle mi. Bir kez daha Hilde, doğum günün kutlu olsun!"</p>

  <p>"Aman anne, yaşgünü kutlamalarından bıktım artık."</p>

  <p>"Ama ben... Ben biraz dinleneyim, sonra nefis bir yemek yaparım, birlikte güzelce yeriz. Çilek aldım biraz."</p>

  <p>"İzin verirsen okumaya devam edeceğim."</p>

  <p>Annesi odadan çıktı, Hilde de bir kez daha okumaya koyuldu.</p>

  <p>Sofie Hermes'le birlikte kentte yürüyordu. Alberto'nun evindeki merdivende Lübnan'dan gelme bir karta rastladı yine. Bunun da tarihi 15/6 idi.</p>

  <p>Bütün bu tarihlerin sistemini ancak şimdi anlamıştı Hilde: 15 Haziran'dan önceki tarihlere sahip olan kartlar babasının zaten göndermiş olduklarının "kopyasıydı". Üzerinde 15 Haziran yazanları ise şimdi klasörle birlikte almış oluyordu.</p>

  <blockquote class="b ind">
    <p>Sevgili Hilde! Sofie şu anda felsefe öğretmeninin evine giriyor. Yakında on beş yaşına basacak. Oysa senin doğum günün belki de dündü. Ya da bugün mü Hilde'cik? Eğer bugünse, saat herhalde henüz çok geç değildir. Ama saatlerimiz hep aynı zamanı göstermiyor...</p>
  </blockquote>

  <p>Hilde Alberto'nun Sofie'ye Rönesans, yeni bilim ve 17. yüzyıl rasyonalist ve Britanya empiristleri hakkında anlattıklarını okudu.</p>

  <p>Babasının klasör sayfalarına yapıştırdığı yeni kartpostallar ve kutlamalarla karşılaştıkça heyecanlanıyordu. Kompozisyon defterinden ya da soyulmamış bir muzun içinden çıkabiliyordu bu kutlamalar, hattâ bilgisayara bile sızabiliyordu. Babası hiç zahmete girmeden Alberto'nun "dilinin sürçmesini" sağlayabiliyor, Sofie yerine Hilde dedirtiyordu. Ama herhalde en acayibi de Hermes'in "Doğum günün kutlu olsun Hilde!" demesiydi.</p>

  <p>Hilde de Alberto gibi düşünüyordu. Babası kendini Tanrı'yla ve tanrısal öngörüyle karşılaştırarak fazla ileri gitmişti. Ama kimin gibi düşünmüş oluyordu böylece? Bu kınama dolu —ya da özeleştirel— sözleri Alberto'ya söyleten yine babasıydı ne de olsa! Tanrı'yla yapılan karşılaştırma o kadar da saçma değildi demek ki. Sofie'nin dünyasında Hilde'nin babası bir bakıma her şeye gücü yeten Tanrı gibiydi.</p>

  <p>Alberto, Berkeley'i anlatmaya başlarken, Hilde de Sofie kadar heyecanlanmıştı. Ne olacaktı acaba? Sıra insanın bilinci dışında maddî bir dünyanın var olduğunu reddeden bu filozofa geldiğinde görülmemiş bir şeylerin olacağı belliydi. Sözlükte de yazıyordu ya!</p>

  <p>Berkeley bölümü Sofie ve Alberto'nun pencereden bakıp Hilde'nin babası tarafından gönderilen uçağı seyretmesiyle başladı. Doğum gününü kutlayan uzun bir pankart taşıyordu uçak. Bir yandan da koyu bulutlar toplanıyordu kentin göğünde.</p>

  <blockquote class="b ind ml0">
    <p>Yani bütün soru "olmak ya da olmamak"tan ibaret değildir. Soru aynı zamanda ne olduğumuzdur. Et ve kemikten oluşmuş gerçek insanlar mıyız? Dünyamızdaki şeyler sahici mi? Yoksa her tarafımız salt bilinçle mi çevrili?</p>
  </blockquote>

  <p>Sofie'nin tırnak yemeye başlamasına şaşmamalı. Hilde'nin böyle kötü bir huyu hiç olmamıştı, ama şu anda onun da sinirleri iyice gerilmiş durumdaydı.</p>

  <p>Ve sonunda o an geldi çattı. Her şeyi belirleyen irade ya da tinin Sofie ve kendisi açısından Hilde'nin babası olabileceğini söylüyordu Alberto.</p>

  <blockquote class="b">
    <p>"Yani bizim için bir tür Tanrı o."</p>

    <p>"Evet, üstelik yüzü bile kızarmıyor. Oysa utanmalı bu yaptığından."</p>

    <p>"Ya Hilde'nin kendisi?"</p>

    <p>"O bir melek, Sofie."</p>

    <p>"Melek mi?"</p>

    <p>"Hilde bu 'tinin' seslendiği kişi."</p>
  </blockquote>

  <p>Bunun üzerine Alberto'dan ayrılıp yağmura aldırmadan dışarı fırlamıştı Sofie. —Dün gece, Sofie kentte koştuktan birkaç saat sonra Bjerkely'de patlayan aynı fırtına mıydı bu yoksa?</p>

  <blockquote class="b ml0">
    <p class="ind">Yarın doğum günüm, diye düşündü. İnsanın 15. yaşgününden tam bir gün önce yaşamın aslında bir rüya olduğunu anlaması ne acı! Tıpkı rüyada piyangodan milyonlar kazanıp ikramiyeyi almak üzereyken uyanıvermek gibi...</p>

    <p>Sofie koşarak ıslak spor alanını geçti. Karşıdan koşarak birinin kendisine doğru geldiğini fark etti sonra. Annesiydi bu. Korkunç şimşekler gökyüzünü parçalıyordu adeta.</p>

    <p>Annesi Sofie'yi kucakladı.</p>

    <p>"Bize ne oluyor böyle yavrum?"</p>

    <p>"Bilmiyorum," dedi Sofie ağlaya ağlaya. "Her şey kötü bir rüya gibi."</p>
  </blockquote>

  <p>Hilde gözlerinin yaşardığını hissetti. "Olmak ya da olmamak —işte bütün mesele."</p>

  <p>Klasörü yatağa atıp ayağa fırladı. Odanın içinde gidip geliyordu durmadan. Sonunda pirinç aynanın karşısına geçip öylece kalakaldı —ta annesi yemeğe çağırana kadar. Kapı vurulduğunda orada ne kadar durduğunun farkında bile değildi. Ama aynadaki görüntünün kendisine iki gözünü birden kırptığından emindi, hem de kesinlikle.</p>

  <p>Yemek sırasında Hilde kendisi için yapılanların değerini bilen iyi bir doğum günü çocuğu olmaya çalıştı. Ama aklı hep Sofie ve Alberto'daydı.</p>

  <p>Hilde'nin babasının her şeyi belirlediğini artık bildiklerine göre, ne olacaktı şimdi halleri? Ama —gerçekten biliyorlar mıydı bunu? Herhangi bir şey bildiklerini düşünmek saçma olurdu herhalde. Onların anlamasını sağlayan da Hilde'nin babası değil miydi? Yine de sorun aynıydı. Sofie ve Alberto her şeyin nasıl birbirine bağlandığını "biliyorlarsa", bir bakıma sonları gelmiş demekti.</p>

  <p>Birden Hilde'nin aklına müthiş bir şey geldi. Koca bir patates parçası boğazına takılıp kalacaktı neredeyse. Aynı durum kendi dünyası için de geçerli olabilirdi pekâlâ, insanlar kuşkusuz doğa yasalarını kavramakta hep biraz daha ileri gidebilmişlerdi. Ama felsefe ve bilim, bulmacanın son parçalarını çözdüğünde, tarih hâlâ yoluna devam edebilecek miydi bakalım? Yoksa insanlık tarihinin sonu yaklaşmakta mıydı? Düşünce ve bilimin gelişmesi ile sera etkisi ve yağmur ormanlarının tükenmesi gibi durumlar arasında bir bağlantı yok muydu? İnsanın bilme güdüsünü "ilk günah" saymak pek de saçma değildi belki de.</p>

  <p>Öyle önemli ve korkutucu bir soruydu ki bu, Hilde aklından çıkarmaya çalıştı onu. Hem zaten babasının verdiği doğum günü hediyesini okudukça, bunları biraz daha iyi anlayabilecekti.</p>

  <p>Çilekli dondurmalarını yedikten sonra annesi sordu:</p>

  <p>"Başka ne istersin hayatım? Haydi en çok ne istiyorsan onu yapalım."</p>

  <p>"Biliyorum, biraz tuhaf kaçacak ama en çok istediğim, babamın hediyesini okumaya devam etmek."</p>

  <p>"Ama dikkat et, aklını başından almasın."</p>

  <p>"Yok canım."</p>

  <p>"Bir pizza ısıtıp televizyonda polisiye dizi izlesek?"</p>

  <p>"Belki."</p>

  <p>Hilde'nin aklına Sofie'nin annesiyle nasıl konuştuğu geldi o anda. Babası Hilde'nin annesinden de ilham almış olmalıydı bu anne tipini yaratırken. Ne olur ne olmaz diye, evrenin silindir şapkasından çıkarılan beyaz tavşandan söz etmemeye karar verdi —en azından şimdilik...</p>

  <p>"Ha, bir de..." dedi kalkarken.</p>

  <p>"Efendim?"</p>

  <p>"Şu altın haçlı kolyemi bulamıyorum."</p>

  <p>Annesi anlamlı anlamlı baktı Hilde'ye.</p>

  <p>"Ben onu birkaç hafta önce iskelede buldum. Orada düşürdün belli ki, seni dağınık kız!"</p>

  <p>"Babama bahsettin mi bundan?"</p>

  <p>"Bilmem, hatırlamıyorum. Galiba..."</p>

  <p>"Nerede peki kolye?"</p>

  <p>"Bir dakika."</p>

  <p>Hilde'nin annesi yatak odasına gitti. Az sonra hayret dolu bir ses duyuldu odadan ve annesi geri geldi.</p>

  <p>"Görüyor musun bak, bu defa da ben bulamadım."</p>

  <p>"Tahmin etmiştim."</p>

  <p>Hilde annesini öpüp yine kendi odasına çıktı. Nihayet! Artık Sofie ve Alberto'nun öyküsünü okumaya devam edebilecekti. Yatağa uzanıp koca klasörü dizlerine yasladı.</p>

  <div class="ind c"><img alt="" height="60px" src="../Images/div4.png" width="50%" /></div>

  <p>Sofie ertesi sabah annesinin odaya girmesiyle uyandı. Elindeki tepsi hediyelerle doluydu. Boş bir gazoz şişesine bir bayrak koymuştu.</p>

  <p>"Doğum günün kutlu olsun Sofie!"</p>

  <p>Uykusunu alamamış olan Sofie gözlerini ovuşturdu. Önceki gün olan her şeyi hatırlamaya çalışıyordu. Ama bütün bunlar bir bulmacanın parçaları gibiydi. Parçalardan biri Alberto'ydu, bir diğeri de Hilde ve binbaşı. Biri Berkeley, biri de Bjerkely. Bulmacanın en berbat, en kara parçası da o korkunç fırtınaydı. Sofie bir sinir krizi geçirmişti adeta. Annesi onu kurulamış, bir fincan ballı sıcak süt içirip yatırmıştı. Hemen uyuyuvermişti Sofie.</p>

  <p>"Yaşıyorum galiba", dedi hırıltılı bir sesle.</p>

  <p>"Elbette yaşıyorsun. Ve bugün on beş yaşına bastın."</p>

  <p>"Emin misin bundan?"</p>

  <p>"Evet, eminim. Bir anne biricik çocuğunun ne zaman doğduğunu bilmez mi hiç? 15 Haziran 1975'te, saat bir buçukta Sofie. Hayatımın en mutlu ânıydı bu."</p>

  <p>"Bütün bunların bir rüya olmadığından emin misin?"</p>

  <p>"Öyle de olsa, çok güzel bir rüya. Üzümlü kek ve gazozla, doğum günü hediyelerinle birlikte uyanıyorsun uykundan."</p>

  <p>Hediyelerin durduğu tepsiyi bir iskemleye bırakıp kısa bir süre için odadan çıktı. Tekrar geldiğinde, üzümlü kek ve gazozla dolu bir tepsi vardı elinde. Onu da Sofie'nin ayakucuna koydu.</p>

  <p>Şimdi her şey normal bir yaşgününe benzemeye başlamıştı. Hediyeler açılıyor, ta on beş yıl öncesinin ilk ağlayışlarına kadar anılar tazeleniyordu. Annesi bir tenis raketi almıştı Sofie'ye. Gerçi henüz hiç tenis oynamamıştı, ama Kløverveien'e sadece iki dakika uzaklıkta bir kort vardı. Babasının gönderdiği hediye ise mini televizyon ve FM radyodan oluşan bir cihazdı. Ekran bir fotoğraf kadardı ancak. Ayrıca yaşlı teyzelerin, aile dostlarının hediyeleri gelmişti.</p>

  <p>Sonunda annesi sordu:</p>

  <p>"Ne dersin, bugün izin alayım mı?"</p>

  <p>"Yoo, o da nereden çıktı?"</p>

  <p>"Dün çok sıkıntılıydın. Böyle devam ederse, bir psikologa gitmemiz gerekecek bence."</p>

  <p>"Buna gerek olmayacak."</p>

  <p>"Sadece fırtınadan mıydı? Yoksa o Alberto'nun da bir ilgisi var mı?"</p>

  <p>"Ya sana ne demeli? 'Bize ne oluyor böyle yavrum?' diye sormadın mı?"</p>

  <p>"Garip birileriyle buluşmak için şehirde dolaşmanı kastettim ben. Belki de kabahat bende..."</p>

  <p>"Boş zamanlarımda felsefe kursu görüyorsam, bunda kimsenin 'kabahati' filan yok. Sen git büroya. Zaten saat onda okulda olmamız lazım. Karneler veriliyor bugün. Sonra da keyfimize bakacağız."</p>

  <p>"Notların nasıl peki?"</p>

  <p>"Son karneden daha iyi en azından."</p>

  <blockquote class=""></blockquote>

  <p>Annesi çıktıktan az sonra telefon çaldı.</p>

  <p>"Sofie Amundsen."</p>

  <p>"Ben Alberto."</p>

  <p>"Aa..."</p>

  <p>"Binbaşı dün bütün cephanesini harcadı."</p>

  <p>"Ne diyorsun, anlamadım."</p>

  <p>"Fırtına, Sofie."</p>

  <p>"Neye inanacağımı bilemiyorum artık."</p>

  <p>"Gerçek bir filozofun sahip olması gereken ilk erdem de budur zaten. Bu kadar kısa zamanda bunca şey öğrendin diye gurura kapılacağım neredeyse."</p>

  <p>"Korkarım hiçbir şey gerçek değil."</p>

  <p>"Buna varoluşsal kaygı denir ve genellikle yeni bir bilginin kapısını aralar."</p>

  <p>"Galiba kursa biraz ara versem iyi olacak."</p>

  <p>"Sizin bahçede çok kurbağa var mı şu sıralar?"</p>

  <p>Sofie kendini tutamayıp güldü.</p>

  <p>"Sanırım devam etsek daha iyi olur. Ayrıca, doğum günün kutlu olsun! Yazdönümü gününe kadar kursu tamamlamış olmalıyız. Tek umudumuz bu."</p>

  <p>"Ne konudaki umudumuz?"</p>

  <p>"Rahat mısın oturduğun yerde? Bu öyle çabucak olacak iş değil, biliyorsun."</p>

  <p>"Rahatım yerinde."</p>

  <p>"Descartes'ı hatırlıyor musun?"</p>

  <p>"Düşünüyorum, demek ki varım."</p>

  <p>"Bizim kendi yöntemsel şüphemiz açısından bakarsak, henüz elimizde hiçbir şey yok. Düşünüyor muyuz, bunu bile bilmiyoruz. Belki de bizim düşünce olduğumuz çıkacak ortaya ve bu da insanın kendisinin düşünüyor olmasından çok farklı. Ne olursa olsun, bizi Hilde'nin babasının düşünüp bulduğunu kabul etmemiz için yeterince kanıt var. Lillesand'lı binbaşının kızını doğum gününde eğlendirmeye yarıyoruz. İzliyor musun?"</p>

  <p>"Evet.."</p>

  <p>"Ama işte bunda bir çelişki saklı. Eğer biz düşünce ürünüysek, o zaman hiçbir şeye 'inanma' hakkımız olmaz. O zaman bu telefon görüşmesi de sadece bir kurgu demektir."</p>

  <p>"Öyleyse bir gıdım bile özgür iradeye sahip değiliz. Yani söylediğimiz ve yaptığımız her şeyi binbaşı planlıyor. Telefonu kapatsak da olur demek ki."</p>

  <p>"Yoo, şimdi fazla basite indirgemiş oldun."</p>

  <p>"Niye peki?"</p>

  <p>"Hayal ettiğimiz her şeyi planlayan bir insan olduğunu mu söylemek istiyorsun? Hilde'nin babası yaptığımız her şeyi biliyor olabilir. Onun bu her şeyi bilişinden kurtulmak kendi gölgemizden kaçmak kadar zor belki de. Ama bir şey henüz belli değil —zaten ben de bir plan geliştirmeye bu noktadan başladım. Binbaşı, olacak her şeyi önceden kararlaştırdı mı? Belki de tam şu anda, yani biz konuşuyorken karar veriyor. İşte tam böyle anlarda söylediklerimize ve yaptıklarımıza yön veren girişim gücü bize geçiyor olabilir. Tabii böyle bir inisiyatif binbaşının gücüyle karşılaştırılamayacak kadar zayıf. Konuşan köpekler, yaşgünü pankartı taşıyan pervaneli uçaklar, muzdan çıkan kâğıtlar ve ısmarlama fırtınalar gibi dışardan dayatılmış şeylere karşı savunmasızız haliyle. Ama zayıf da olsa kendi karşıt irademiz bulunduğu ihtimalini yok sayamayız."</p>

  <p>"Nasıl olabilir ki bu?"</p>

  <p>"Binbaşı elbette bizim küçük dünyamızdaki her şeyi biliyor. Ama bu onun her şeye muktedir olduğunu göstermez. En azından biz kendi yaşamımızı sanki o öyle değilmiş gibi yaşamak zorundayız."</p>

  <p>"Sanırım anladım ne demek istediğini."</p>

  <p>"Bütün mesele, gizlice kendi başımıza bir şey yapabilmek. Binbaşının farkına bile varamayacağı bir şey olmalı bu."</p>

  <p>"Ama var olmadığımıza göre, nasıl olabilir ki böyle bir şey?"</p>

  <p>"Kim söyledi var olmadığımızı? Asıl soru var olup olmadığımız değil, ne olduğumuz ve kim olduğumuz. Binbaşının bölük pörçük bilincinde uyanan fikir ve heyecanlardan ibaret olduğumuz ortaya çıksa bile, bu bizim küçücük varoluşumuzu almaz elimizden."</p>

  <p>"Özgür irademizi de mi almaz?"</p>

  <p>"Konuyu henüz araştırıyorum Sofie."</p>

  <p>"Ama Hilde'nin babası 'konuyu araştırdığını' da gayet iyi biliyor."</p>

  <p>"Elbette. Ama ne planladığımı bilmiyor. Bir Arşimet noktası bulmaya çalışıyorum."</p>

  <p>"Arşimet noktası mı?"</p>

  <p><i>"Arşimet</i>, Helenistik dönemde yaşamış bir bilim adamıydı. 'Bana sabit bir nokta verin, dünyayı yerinden oynatayım.' diyordu. Binbaşının içevreninden dışarı sıçrayabilmek için bizim de böyle bir noktaya ihtiyacımız var."</p>

  <p>"Pek kolay bir iş değil bu."</p>

  <p>"Doğru. Üstelik ancak felsefe kursunu tamamladıktan sonra paçayı kurtarabiliriz. O zamana kadar bizi sımsıkı tutacaktır avucunun içinde. Belli ki sana günümüze kadar bütün çağları anlatmama karar vermiş. Ama sadece birkaç günümüz var. Ondan sonra Ortadoğu'dan kalkan bir uçağa binecek. Bjerkely'ye gelmeden önce kendimizi onun düşgücünden kurtaramazsak işimiz biter."</p>

  <p>"Korkutuyorsun beni..."</p>

  <p>"Önce Fransız Aydınlanma Çağı hakkında başlıca bilgileri anlatmam gerek. Sonra kabaca Kant'ın felsefesine bakarız, ardından da Romantizme. Tam da bizim işimize yarayacak bir filozof olan Hegel'e geliriz böylece. Onu ele alınca da, Hegel felsefesiyle ateşli bir hesaplaşmaya girişmiş olan Kierkegaard'la da tanışmadan olmaz. Marx, Darwin ve Freud'dan da bahsetmemiz şart. Bitirirken biraz da Sartre ve Varoluşçuluğa değindik mi, planımızı gerçekleştirebiliriz."</p>

  <p>"Bir haftada nasıl yapacağız bunca işi?"</p>

  <p>"Hemen başlamamız gerek. Şimdi çıkıp gelebilir misin?"</p>

  <p>"Okula gitmeliyim. Sınıfta küçük bir kutlama yapıp sonra da karneleri alacağız."</p>

  <p>"Boşver kutlamayı filan. Eğer salt bilinçten ibaretsek, gazoz ve pastaların lezzetli olduğu da bir fanteziden ibaret demektir."</p>

  <p>"Ama ya karnem..."</p>

  <p>"Sofie, ya harika bir evrende, yüz milyarlarca galaksiden birinde bulunan ve ancak bir toz taneciği gibi kalan bir gezegende yaşıyorsun, ya da bir binbaşının bilincindeki birkaç elektromanyetik dalgadan başka bir şey değilsin. Ama böyle bir durumda kalkmış karneden söz ediyorsun! Utanmalısın!"</p>

  <p>"Özür dilerim."</p>

  <p>"Yine de bana gelmeden önce okula uğrayabilirsin. Son gün okulu kırarsan belki Hilde hoşlanmaz bundan. Onun kendi doğum gününde okula gideceği kesin. Çünkü bir melek o."</p>

  <p>"Öyleyse okuldan sonra gelirim hemen."</p>

  <p>"Binbaşının Kulübesi'nde buluşuruz."</p>

  <p>"Binbaşının Kulübesi'nde mi?"</p>

  <p>"Klik..."</p>

  <div class="ind c"><img alt="" height="60px" src="../Images/div4.png" width="50%" /></div>

  <p>Hilde klasörü kucağına bıraktı. Babası son gün okulu kırdığı için, içinde bir sıkıntı yaratmayı başarmıştı doğrusu. Ne uyanık adam!</p>

  <p>Bir süre öylece oturup düşündü Hilde. Alberto nasıl bir plan kuracaktı acaba? Klasördeki son sayfayı okusa... Yo hayır, bu hile yapmak sayılır. En iyisi bir an önce hepsini okumak.</p>

  <p>Hilde Alberto'nun temel bir noktada haklı olduğuna inanmıştı. Babasının Sofie ve Alberto'ya olan her şey üzerinde genel bir kontrole sahip olduğu doğruydu. Ama yazarken olacakların hepsini de önceden biliyor değildi. Belki de alelacele yazarken ancak çok sonra fark edeceği bir hata yapabilirdi. İşte tam bu "hatalı" noktada Sofie ve Alberto biraz özgürlüğe sahipti.</p>

  <p>Bir kez daha Hilde'nin içini Sofie ve Alberto'nun gerçekten var olduğuna dair gizemli bir duygu kapladı. Denizin en durgun göründüğü anda bile derinlerde bir şeyler olup olmadığını bilemeyiz diye düşündü.</p>

  <p>Ama neden düşünmüştü böyle bir şeyi?</p>

  <p>Ne olursa olsun, yüzeysel bir düşünce değildi bu.</p>

  <div class="ind c"><img alt="" height="60px" src="../Images/div4.png" width="50%" /></div>

  <p>Sofie'ye okulda tebrik yağdı, her zamanki gibi bir doğum günü kutlamasıydı bu. Belki gazoz ve karneler herkesi heyecanlandırdığından, Sofie'nin doğum günü de daha bir coşkuyla karşılanmıştı.</p>

  <p>Öğretmen iyi bir yaz dileyerek öğrencileri salınca Sofie eve koştu hemen. Jorunn tutmak istedi onu, ama Sofie bir yandan koşup bir yandan seslenerek, çok acele halletmesi gereken bir şey olduğunu anlattı.</p>

  <p>Posta kutusunda Lübnan'dan gelme iki kart vardı. İkisinde de aynı yazı okunuyordu: "<span class="f9">HAPPY BIRTHDAY —15 YIL</span>". Hazır yaşgünü kartlarındandı bunlar.</p>

  <p>Birine her zamanki adres yazılmıştı: "Hilde Møller Knag, Sofie Amundsen eliyle..." Buna karşılık diğer kart bizzat Sofie'ye gönderilmişti. İkisinin de damgası aynıydı: "Birleşmiş Milletler Taburu, 15 Haziran".</p>

  <p>Sofie önce kendi kartındaki elyazısını okudu:</p>

  <blockquote class="ind">
    <p>Sevgili Sofie Amundsen! Bugün senin de doğum gününü kutlamak istiyorum. Bütün kalbimle mutluluklar dilerim Sofie. Şimdiye kadar Hilde için yaptığın her şeye teşekkür ederim. Sevgiler, Albert Knag, Binbaşı</p>
  </blockquote>

  <p>Sofie ne yapacağını bilemiyordu pek. Sonunda Hilde'nin babası ona da bir kart göndermişti. Biraz duygulandırdı bu Sofie'yi.</p>

  <p>Hilde'nin kartında şunlar yazılıydı:</p>

  <blockquote class="">
    <p class="ind">Sevgili Hilde'cik! Şu anda Lillesand'daki tarihi de, saati de bilemiyorum. Ama dediğim gibi, pek önemli değil bu. Eğer seni iyi tanıyorsam, son ya da sondan bir önceki doğum günü tebriki için gecikmiş olamam. Ama sen de öyle çok geç kalmasan iyi olur! Alberto birazdan Fransız Aydınlanma düşüncesini anlatacak sana. Yedi nokta üzerinde duracak:</p>

    <p>1. Otoritelere başkaldırma</p>

    <p>2. Rasyonalizm</p>

    <p>3. Aydınlanma fikri</p>

    <p>4. Kültürel iyimserlik</p>

    <p>5. Doğaya dönüş</p>

    <p>6. İnsancıllaştırılmış Hıristiyanlık</p>

    <p>7. İnsan hakları</p>
  </blockquote>

  <p>Belli ki binbaşının gözü üstlerindeydi hâlâ.</p>

  <p>Sofie eve girip çok iyi notlarla dolu karnesini mutfak masasına bıraktı. Sonra sürünerek çiti aşıp ormana koştu.</p>

  <p>Bir kez daha kürek çekerek küçük gölü aşması gerekiyordu. Eve varınca Alberto'yu kapı eşiğinde oturur buldu. Yanına oturmasını işaret etti Alberto.</p>

  <p>Hava çok güzeldi ama küçük gölden keskin ve soğukça bir hava esiyordu üstlerine. Sanki göl henüz fırtınanın etkisinden kurtulamamış gibiydi.</p>

  <p>"Hemen konuya giriyoruz.", dedi Alberto. "Hume'dan sonraki sistem kurucu ilk büyük filozof, bir Alman olan <i>Kant</i>'tı. Ama 18. yüzyılda Fransa'da da birçok büyük düşünür yetişmişti. Diyebiliriz ki 18. yüzyılın ilk yarısında felsefenin merkezi İngiltere'ydi, yüzyılın ortalarında Fransa, sonuna doğru da Almanya."</p>

  <p>"Batıdan doğuya kaymış sanki."</p>

  <p>"Aynen. Fransız Aydınlanma filozoflarının paylaştığı birkaç düşünceyi aktaracağım önce kısaca. <i>Montesquieu, Voltaire, Rousseau</i> ve daha birçok önemli düşünürün görüşleri bunlar. Yedi nokta üzerinde yoğunlaşmak istiyorum."</p>

  <p>"Teşekkürler, ama zaten bunu az önce öğrenmek zorunda kaldım."</p>

  <p>Sofie Hilde'nin babasından gelen kartı uzattı. Alberto da derin bir iç çekti.</p>

  <p>"Şunu yapmasa olmaz... Demek ki ilk başlık <i>otoritelere başkaldırma.</i> Fransız Aydınlanma filozoflarının çoğu, bazı bakımlardan daha özgür bir ülke olan İngiltere'yi ziyaret etmişti. İngiliz doğa bilimine hayran kalmışlardı, özellikle de Newton'a ve onun evrensel fiziğine. Ama başta Locke'un politik felsefesi olmak üzere, İngiliz filozoflardan da esinlenmişlerdi. Giderek kendi yurtlarında, yani Fransa'da da eski otoritelere karşı çıkmaya başladılar. Eskiden kalma her türlü görüş ve bilgi karşısında kuşku duymak çok önemliydi bu düşünürler için. Bütün sorulara bireyin kendisinin yanıt bulması gerektiğini düşünüyorlardı. Descartes geleneği iyi bir esin kaynağıydı bu açıdan."</p>

  <p>"Çünkü her şeyi temelden başlayarak kurmuştu Descartes."</p>

  <p>"Aynen. Eski otoritelere karşı başkaldırı kiliseyi, kralı ve soyluları da hedef almıştı. Bu kurumlar 18. yüzyıl Fransa'sında İngiltere'ye kıyasla çok daha güçlüydü."</p>

  <p>"Sonra da Devrim oldu."</p>

  <p>"Evet, 1789'da. Ama yeni fikirler daha önce gelmişti. İkinci başlık <i>Rasyonalizm."</i></p>

  <p>"Rasyonalizme Hume'un son verdiğini sanıyordum."</p>

  <p>"Hume 1776'da öldü. Yani Montesquieu'den yirmi yıl sonra, 1778'de ölen Voltaire ve Rousseau'dan iki yıl önce. Bu üç filozof da İngiltere'de bulunmuş ve Locke'un felsefesiyle tanışmışlardı. Locke'un kararlı bir empirist olmadığını hatırlıyorsundur. Örneğin Tanrı düşüncesinin ve bazı ahlak normlarının insan aklının yapısal parçaları olduğunu söylüyordu. Fransız Aydınlanma felsefesinin temel fikri de budur."</p>

  <p>"Fransızların İngilizlere kıyasla hep biraz daha rasyonalist olduğunu da söylemiştin ayrıca."</p>

  <p>"Evet ve bu fark da Ortaçağ'a kadar gider. İngilizlerin 'common sense' dediğine, Fransızlar 'évidence' demeyi tercih eder. Birini 'herkesin paylaştığı deneyim', diğerini ise '(us için) apaçık olan şey' olarak çevirebilirsin."</p>

  <p>"Anlıyorum."</p>

  <p>"Çoğu Aydınlanma Çağı filozofu Antik Çağ'ın hümanistleri gibi, mesela Sokrates ve stoacılar gibi düşünüyor, insan aklına sarsılmaz bir güven duyuyordu. Bu o kadar çok öne çıkmıştı ki, Fransız Aydınlanma Çağı'ndan kısaca 'Rasyonalizm' diye bahsedilir oldu. Yeni doğabilimi doğanın akla uygun bir şekilde kurulmuş olduğunu saptamıştı. Aydınlanma filozofları da kendilerine bunun gibi bir görev biçmişti: ahlak, etik ve dini de hiç değişmeyen insan aklıyla uyumlu bir temele oturtmak. İşte asıl <i>Aydınlanma</i> düşüncesi bu eğilimin sonucudur."</p>

  <p>"Bu da üçüncü noktaydı."</p>

  <p>"Önce geniş halk kitlelerinin 'aydınlanması' gerektiği söyleniyordu. Daha iyi bir toplumun olmazsa olmaz koşuluydu bu. Ama halk cahildi ve boş şeylere inanıyordu. Bu yüzden eğitime büyük önem verildi. Pedagojinin bilim olarak Aydınlanma Çağı'nda ortaya çıkması bir rastlantı değil."</p>

  <p>"Yani okul sistemi Ortaçağ'dan, pedagoji de Aydınlanma Çağı'ndan kalma."</p>

  <p>"Evet böyle diyebiliriz. Nitekim Aydınlanma'nın anıtsal eseri de 28 ciltlik dev bir ansiklopedidir. 1751 ile 1772 arasında yayımlanan <i>Encyclopédie</i>'yi kastediyorum. Bütün büyük Aydınlanma filozofları bu esere katkıda bulunmuştur. Bu kitapta 'her şeyin bulunduğu' söyleniyordu, 'iğne üretiminden top dökümüne kadar.'"</p>

  <p>"Bundan sonraki konumuz <i>kültürel iyimserlik."</i></p>

  <p>"Ben konuşurken şu kartı elinden bırakır mısın lütfen?"</p>

  <p>"Özür dilerim."</p>

  <p>"Aydınlanma filozoflarına göre akıl ve bilgi bir kez yaygınlaştı mı, insanlık büyük gelişmeler kaydedebilecekti. Bu da bir zaman sorunuydu sadece. Akıldışılık ve bilgisizlik silinecek, aydınlanmış bir insanlık çıkacaktı ortaya. Bu düşünce batı Avrupa'da son birkaç on yıla kadar neredeyse tek geçerli anlayış durumundaydı. Ama bugün daha çok bilginin dünyada her zaman daha iyi koşullar sağladığına o kadar inanamıyoruz. 'Uygarlığa' yönelik bu eleştiri de zaten aslında bizzat Fransız Aydınlanma filozofları tarafından getirilmişti."</p>

  <p>"Öyleyse onlara kulak versek daha iyi olurmuş."</p>

  <p>"<i>'Doğaya dönelim!'</i> Uygarlık eleştirisinin sloganı işte buydu. Ama Aydınlanma filozoflarının doğa deyince anladıkları, neredeyse akılla aynı şeydi. Çünkü akıl insana doğa tarafından verilmişti. Oysa örneğin kilise ya da uygarlık böyle değildi. Doğa ile içiçe yaşayan halkların Avrupalılardan daha sağlıklı ve mutlu olduğu, çünkü uygarlıkla tanışmadıkları öne sürülüyordu. 'Doğaya dön' çağrısı Jean Jacques Rousseau'ya aittir. Rousseau'ya göre doğa iyiydi ve dolayısıyla 'doğal haliyle' insan da iyi bir varlıktı. Bütün kötülüğün kaynağı insanı kendi doğasından uzaklaştıran uygarlaşmış toplumdu. Bu yüzden Rousseau çocukların 'doğal' saflığını olabildiğince sürdürmek gerektiğini savunmuştur. Diyebiliriz ki çocukluğun kendi başına bir değer sayılması da Aydınlanma Çağı'nda ortaya çıktı. Biz dünya üzerinde yaşayan insanlarız. Çocukken de bu dünya üzerinde yaşıyoruz."</p>

  <p>"Umarım öyledir."</p>

  <p>"Aydınlanma filozoflarına göre din de 'doğal' olmalıydı."</p>

  <p>"Hangi anlamda?"</p>

  <p>"Dinin de insanlardaki 'doğal akıl'la uyumlu kılınması gerekiyordu. Birçok kişi <i>insancıllaştırılmış Hıristiyanlık</i> diyebileceğimiz bir anlayış uğruna mücadele etti. Bu da listedeki altıncı nokta. Tabii Tanrı'ya hiç inanmayan tutarlı materyalistler de vardı. Ateist bir yaklaşımı savunuyordu bunlar. Ama Aydınlanma filozoflarının çoğu Tanrı'sız bir dünya tasavvurunu akla uygun bulmuyordu. Çünkü dünya çok ussal bir şekilde kurulmuştu. Newton da bu şekilde düşünenlerden biriydi. Tıpkı bunun gibi, ruhun ölümsüzlüğü fikri de akla uygun sayılıyordu. Örneğin, Descartes için de insanın ölümsüz bir ruha sahip olup olmadığı sorusu inançtan çok akla ait bir meseleydi."</p>

  <p>"İşte buna şaşırdım biraz. Benim gözümde bu bilemeyeceğimiz, ancak inanabileceğimiz şeylerin tipik bir örneği."</p>

  <p>"Zaten sen de 18. yüzyılda yaşıyor değilsin. Aydınlanma filozofları Hıristiyanlığı kilise tarihi boyunca İsa'nın sade çağrısına karıştırılmış olan akıl dışı sayısız dogma ve kalıptan kurtarmak istemişlerdi."</p>

  <p>"Bak bunu çok iyi anlayabiliyorum."</p>

  <p>"Birçokları Deizm denilen yaklaşımı savunuyordu."</p>

  <p>"Bir açıklama rica etsem."</p>

  <p>"'Deizm' dediğimiz yaklaşıma göre, Tanrı çok çok eskiden dünyayı yaratmıştır ama kendini bu dünyaya göstermez. Böylece Tanrı en yüksek varlık olarak kabul edilir. İnsanlar tarafından ancak doğa ve doğa yasaları aracılığıyla bilinebilir, ama doğaüstü yollardan belli etmez kendini. Böyle 'felsefî bir Tanrı' Aristoteles'te de çıkmıştı karşımıza. Aristoteles Tanrı'yı evrenin ilk nedeni ya da ilk devindiricisi sayıyordu."</p>

  <p>"Geriye tek bir başlık kaldı: <i>insan hakları."</i></p>

  <p>"Evet son ama en önemli nokta bu. Genel olarak Fransız Aydınlanma felsefesinin İngiltere'dekinden daha pratik bir yönelime sahip olduğunu söyleyebiliriz."</p>

  <p>"Felsefelerinden gereken sonuçları çıkarıp ona göre mi davrandılar?"</p>

  <p>"Evet. Fransız Aydınlanma filozofları insanın toplumdaki yeri hakkında teorik görüşlerle yetinmedi. Yurttaşların 'doğal hakları' dedikleri şey için aktif bir mücadele verdiler. Her şeyden önce sansüre karşı bir mücadeleydi bu —yani basın özgürlüğü için. Din, ahlak ve politika konularında bireyin özgürce düşünme ve görüşlerini ifade etme hakkı güvenceye alınmalıydı. Ayrıca zencilerin köleliğine karşı çıkıldı ve suçlulara daha insanca muamele edilmesi savunuldu."</p>

  <p>"Sanırım benim de katıldığım şeyler bütün bunlar."</p>

  <p>"'Bireyin dokunulmazlığı' ilkesi sonunda 'İnsan ve Yurttaş Hakları Beyannamesi'nde yazılı ifadesini buldu. Bu beyanname 1789'da Fransız Ulusal Meclisi tarafından kabul edilmiştir. 1814'te hazırlanan bizim Norveç anayasasının da önemli bir temelidir."</p>

  <p>"Ama hâlâ pek çok insan bu haklar için savaşmak zorunda."</p>

  <p>"Evet, maalesef. Ama Aydınlanma filozoflarının amacı insanların sırf insan olarak doğdukları için sahip olduğu birtakım hakları saptamaktı. Bunları 'doğal haklar' olarak görüyorlardı. Bugün de bazen bir ülkenin resmî yasalarıyla alabildiğine çelişen bir 'doğal hukuk' kavramımız var. Hâlâ bireyler ya da gruplar adaletsizliğe, özgürlüğün olmayışına ve baskılara karşı koyarken, bu 'doğal hakları' temel alabiliyor."</p>

  <p>"Kadın hakları nasıldı peki?"</p>

  <p>"1789 Devrimi'nin getirdiği haklar bütün yurttaşlar için geçerliydi. Ama yurttaş deyince genellikle sadece erkekler anlaşılıyordu. Her şeye rağmen, kadın hareketinin ilk örnekleri de yine Fransız Devrimi sırasında görüldü."</p>

  <p>"Geç bile kalmış."</p>

  <p>"1787'de Aydınlanma filozoflarından <i>Condorcet</i> kadın hakları üzerine bir yazı yayımladı. Kadınların da erkeklerle aynı doğal haklara sahip olduğunu savundu. 1789 Devrimi'nde soyluların egemenliğine karşı kadınlar da aktif olarak mücadele etti. Örneğin kralı sonunda Versailles Sarayı'ndan ayrılmak zorunda bırakan gösterilere kadınlar öncülük etmiştir. Paris'te çeşitli kadın grupları oluştu o dönemde. Erkeklerle aynı politik haklara sahip olmanın yanı sıra yeni evlilik yasaları ve kadınlar için daha iyi yaşam koşulları talep ettiler."</p>

  <p>"Alabildiler mi peki bu hakları?"</p>

  <p>"Hayır. Daha sonra da sık sık görüldüğü gibi, kadın hakları meselesi devrimle bağlantılı olarak ortaya atılmıştı. Ama yeni bir düzen kurulur kurulmaz, yine o eski erkek egemenliği oluşuverdi."</p>

  <p>"Çok tipik."</p>

  <p>"Fransız Devrimi sırasında kadın hakları için en çok uğraşanlardan biri de <i>Olympe de Gouges'</i>du. 1791'de, yani Devrim'den iki yıl sonra bir Kadın Hakları Beyannamesi yayımladı. Yurttaş Hakları Beyannamesi'nde <i>kadınların</i> doğal haklarına çok fazla yer verilmiş değildi. Olympe de Gouges kadınlar için erkeklerle tamı tamına aynı hakları istiyordu."</p>

  <p>"Ne oldu sonuç?"</p>

  <p>"1793'te idam edildi. Ve kadınlara her türlü politik faaliyet yasaklandı."</p>

  <p>"Rezalet!"</p>

  <p>"Asıl 19. yüzyılda güçlendi kadın hareketi —hem Fransa'da hem de Avrupa'nın diğer bölgelerinde. Ve bu mücadele çok yavaş da olsa meyve verdi sonunda. Örneğin Norveç'te kadınlar 1913'te seçme hakkı elde etti. Birçok ülkede eşit haklar için mücadele sürüyor."</p>

  <p>"Ben de elimden geleni yapacağım."</p>

  <blockquote class=""></blockquote>

  <p>Alberto küçük göle baktı bir süre. Sonra,</p>

  <p>"Aydınlanma felsefesi hakkında anlatmak istediklerim bunlar galiba" dedi.</p>

  <p>"'Galiba' da ne demek?"</p>

  <p>"Daha fazlasının geleceğini pek sanmıyorum."</p>

  <p>Tam bunu söylerken gölde beklenmedik bir şey oldu. Sular ta dipten başlayarak köpük köpük çalkalandı ve kocaman, korkunç bir şey yükseldi suyun içinden.</p>

  <p>"Deniz yılanı!" diye haykırdı Sofie.</p>

  <p>Kara renkli yaratık ileri geri hareketler yaptı, sonra suya daldı ve göl yeniden duruldu.</p>

  <p>Alberto oralı bile olmamıştı.</p>

  <p>"Gel içeri geçelim," dedi.</p>

  <p>Kalkıp kulübeye girdiler.</p>

  <p>Sofie, Berkeley ve Bjerkely adlı resimlerin önünde durdu. Bjerkely'yi göstererek,</p>

  <p>"Sanırım Hilde burada bir yerde oturuyor," dedi.</p>

  <p>İki resmin arasında elişi bir pankart asılıydı: <span class="f9">ÖZGÜRLÜK, EŞİTLİK, KARDEŞLİK</span> yazılıydı bezde.</p>

  <p>Sofie Alberto'ya döndü:</p>

  <p>"Bunu sen mi astın?"</p>

  <p>Alberto başını salladı. Üzüntülü bir ifade vardı yüzünde.</p>

  <p>Sofie şöminenin üstünde bir zarf bulmuştu şimdi de. "Hilde ve Sofie'ye" diye yazılmıştı zarfa. Kimin gönderdiği besbelliydi. Zarfı açıp yüksek sesle okudu Sofie:</p>

  <blockquote class="">
    <p class="ind">Sevgili Hilde, sevgili Sofie! Sofie'nin felsefe öğretmeninin Fransız Aydınlanma felsefesinin Birleşmiş Milletler tarafından benimsenmiş idealler ve ilkeler açısından ne kadar önemli olduğunu da vurgulaması gerekirdi. İki yüz yıl önce "Özgürlük, Eşitlik, Kardeşlik" sloganı Fransız burjuvazisini birleştirmişti. Bugün aynı sözcükler bütün dünyayı bir araya getirmeli. İnsanlık daha önce hiç olmadığı kadar bütün bir aile haline gelmiş bulunuyor. Bizden sonra çocuklarımız, torunlarımız gelecek. Nasıl bir dünya bırakacağız onlara?</p>
  </blockquote>

  <div class="ind c"><img alt="" height="60px" src="../Images/div4.png" width="50%" /></div>

  <p>Hilde'nin annesi seslendi o sırada. On dakika sonra televizyonda polisiye dizi başlıyordu ve pizza da fırına sürülmüştü. Hilde okumaktan iyice yorulduğunu fark etti. Sabahın altısından beri ayaktaydı.</p>

  <p>Akşamın geri kalan saatlerini annesiyle birlikte doğum gününü kutlayarak geçirmeye karar verdi. Ama her şeyden önce ansiklopediye bakmalıydı.</p>

  <p>Gouges... yok. De Gouges? Yine yok. Olympe de Gouges belki? Yok, hiçbir şey yok! Kadınların politik hakları için mücadele verip bu yüzden idam edilen kadın hakkında Kitap Kulübü Ansiklopedisi'nde tek bir sözcük geçmiyordu. Ne büyük bir skandal!</p>

  <p>Acaba babası uydurmuş olabilir mi böyle bir şeyi?</p>

  <p>Hilde hemen giriş katına koştu. Orada daha büyük bir ansiklopedi vardı. Şaşkınlık içindeki annesine "Hemen bir şeye bakıvereceğim," dedi.</p>

  <p>Aschehoug Ansiklopedisi'nin "FORV" ve "GP" yazılı cildini alıp tekrar odasına çıktı.</p>

  <p>Gouges... İşte!</p>

  <blockquote class="b">
    <p>Gouges, Marie Olympe (1748-93), Fr. Kadın yazar. Fransız Devrimi sırasında çok aktifti, özelikle toplumsal sorunlarla ilgili çok sayıda bildiri ve bir dizi tiyatro oyunu kaleme aldı. İnsan haklarının kadınlar için de geçerli olması gerektiğini savunan az sayıda kişiden biriydi ve 1791'de "Kadın Hakları Beyannamesi"ni yayımladı. XVI. Louis'yi savunup Robespierre'i eleştirme cüretinde bulunduğu için 1793'te idam edildi. (Kaynakça: L. Lacour, "Les Origines du feminisme contemporain", 1900)</p>
  </blockquote>
</body>
</html>
