<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3>BAHÇE PARTİSİ</h3>

  <h4 class="sigil_not_in_toc">...beyaz bir karga...</h4>

  <p>Hilde yatağa yapışıp kalmıştı sanki. Kollarının uyuştuğunu, koca klasörü tutan ellerinin titrediğini hissediyordu.</p>

  <p>Saat neredeyse on birdi. İki saatten uzun bir süredir durmadan okumuştu. Bazen başını klasörden kaldırıp kahkahayla gülmüş, bazen de yüzünü duvara dönmüş, ağlamaklı olmuştu. İyi ki yalnızdı evde.</p>

  <p>Şu son iki saatte neler okumuştu neler! Önce Sofie Binbaşının Kulübesi'nden eve dönerken binbaşının dikkatini çekmek için olmadık şeyler yapmak zorunda kalmıştı. Sonunda tırmandığı ağaçtan inemeyince kaz Morten Lübnan'dan kurtarıcı bir melek gibi yardıma gelmişti.</p>

  <p>Gerçi aradan çok uzun zaman geçmişti ama Hilde babasının ona "Nils Holgersson'un Harikulade İsveç Gezisi" adlı kitabı okuyuşunu hatırlıyordu. Daha sonra da aralarında bu kitaba dayanan şifreli bir dil kullanmışlardı. Ve işte şimdi babası bu eski kazı yeniden işin içine sokuyordu.</p>

  <p>Bu arada Sofie de ilk kez tek başına bir cafe'ye gitmiş oldu. Hilde özellikle Alberto'nun Sartre ve Varoluşçuluk üzerine anlattıklarını ilginç bulmuştu. Neredeyse ikna etmişti Alberto onu. Ama zaten klasör boyunca birçok kez tekrarlanmış bir durumdu bu.</p>

  <p>Bir yıl kadar önce astroloji hakkında bir kitap almıştı Hilde. Başka bir gün TAROT kartlarıyla gelmişti eve. Bir keresinde de bir ispritizma kitabıyla. Her defasında babası "akıl" ve "batıl inanç"la ilgili birkaç laf etmişti sadece. Ama işte intikam saati gelip çatmıştı şimdi. Babası karşı saldırıya geçiyordu. Kızının bu saçmalıklar karşısında yeterince uyarılmadan yetişmesi düşünülemezdi elbette. Her ihtimale karşı bir de dükkândaki televizyon ekranından göz kırpmıştı ona. Bu kadarı da biraz fazlaydı ama...</p>

  <p>Ama Hilde'yi en çok şaşırtan şu siyah saçlı kızdı.</p>

  <p>Sofie, Sofie —Kimsin sen? Nereden geliyorsun? Neden benim hayatıma karıştın?</p>

  <p>Sonunda Sofie kendi hakkında yazılmış bir kitaba da sahip olmuştu işte. Hilde'nin elinde tuttuğuyla aynı mıydı bu kitap? Ama ortada kitap değil bir klasör vardı sadece. Olsun! Bir kişi kendi hakkındaki kitapta nasıl olur da kendi hakkındaki kitabı bulabilirdi? Sofie bu kitabı okuyunca ne olacaktı peki?</p>

  <p>Ne olacak şimdi? <i>Neler olabilir</i> ki?</p>

  <p>Hilde parmaklarıyla yokladı. Çok az bir şey vardı kitabın bitmesine.</p>

  <div class="ind c"><img alt="" height="60px" src="../Images/div4.png" width="50%" /></div>

  <p>Sofie şehirden eve dönerken otobüste annesine rastladı. Hay aksi! Ya annesi elindeki kitabı görürse ne diyecekti?</p>

  <p>Sofie kitabı parti için aldığı serpantinler ve balonlarla dolu torbaya sokmaya çalıştı ama başaramadı.</p>

  <p>"Merhaba Sofie! Ne güzel bak, aynı otobüse binmişiz."</p>

  <p>"Merhaba..."</p>

  <p>"Kendine kitap mı aldın?"</p>

  <p>"Hayır, pek aldım sayılmaz."</p>

  <p>"'Sofie'nin Dünyası' şu işe bak sen!"</p>

  <p>Sofie yalan söyleyerek işin içinden çıkamayacağını anlamıştı.</p>

  <p>"Alberto hediye etti kitabı bana."</p>

  <p>"Tahmin etmiştim. Dedim ya, onunla tanışacağıma seviniyorum. Bir bakabilir miyim?"</p>

  <p>"Eve kadar bekleyemez misin? Bu benim kitabım anne."</p>

  <p>"Tabii senin kitabın. Sadece ilk sayfaya bir bakmak istedim... Aa, bu da ne böyle! 'Sofie Amundsen okuldan eve dönüyordu. Yolun bir kısmını Jorunn'le birlikte yürümüştü. Robotlar hakkında konuşmuşlardı hep...'"</p>

  <p>"Gerçekten öyle mi yazıyor?"</p>

  <p>"Evet öyle yazıyor Sofie. Albert Knag diye biri yazmış kitabı. Hiç duymadım böyle bir yazar. Şu senin Alberto'nun soyadı neydi?"</p>

  <p>"Knox."</p>

  <p>"Bak görürsün, bu garip adam senin hakkında koca bir kitap yazmış Sofie. Başka bir ad altında. Buna takma ad derler."</p>

  <p>"Kitabı o yazmadı anne. Boşuna uğraşma. Hiçbir şey anlamazsın."</p>

  <p>"Peki öyle olsun. Yarın parti var. O zaman her şey yoluna girer nasıl olsa."</p>

  <p>"Albert Knag bambaşka bir gerçeklikte yaşıyor. O yüzden de beyaz bir karga bu kitap."</p>

  <p>"Aa yeter ama! Beyaz karga da neymiş? Beyaz tavşan bitti, beyaz karga mı başladı şimdi de?"</p>

  <p>"Boşver!"</p>

  <p>Kløverveien'in başında inene kadar anneyle kızı pek konuşmadı. Gösteri yapan bir grupla karşılaştılar indikleri yerde.</p>

  <p>"Şu hale bak!" diye söylendi Sofie'nin annesi. "Buralarda sokak politikasından uzak kalırız sanmıştım ben de."</p>

  <p>Gösteriye katılanlar en fazla on-on iki kişiydi. Pankartlarda şöyle şeyler yazılıydı: <span class="f9">"BİNBAŞI YAKINDA GELİYOR!", "YAZDÖNÜMÜ GÜNÜNDE GÜZEL YEMEKLER İSTİYORUZ!" ve "BİRLEŞMİŞ MİLLETLERİN YETKİLERİ ARTIRILSIN!"</span></p>

  <p>Sofie annesi için üzülmeye başlamıştı artık.</p>

  <p>"Hiç aldırma onlara" dedi.</p>

  <p>"Ama bu ne tuhaf bir gösteri böyle Sofie? Hattâ saçma biraz..."</p>

  <p>"Bu küçük bir ayrıntı, önemsiz bir şey."</p>

  <p>"Dünya durmadan değişiyor. Ama aslında hiç şaşırtmıyor bu beni."</p>

  <p>"Şaşırmıyor olmana şaşırman gerekmez mi?"</p>

  <p>"Hiç de değil. Ne de olsa şiddete başvurmuyorlar. Yeter ki bizim gülleri çiğnemiş olmasınlar. Gerçi bir bahçede gösteri yapmanın ne işe yaradığını anlamıyorum ama... Neyse, hele bir eve gidelim, görürüz."</p>

  <p>"Bu felsefî bir gösteriydi anne. Ve gerçek filozoflar gülleri ezmez."</p>

  <p>"Sana bir şey diyeyim mi Sofie? Ben aslında gerçek filozoflar olduğuna inandığımdan pek emin değilim. Bugünlerde her şeyin yapayı çıkıyor ortaya."</p>

  <blockquote class=""></blockquote>

  <p>Öğleden sonra ve akşam boyunca bütün zamanlarını evdeki ve mutfaktaki hazırlıklara ayırdılar. Ertesi sabah da sofrayı kurup bahçeyi süslediler. Jorunn de yardıma gelmişti.</p>

  <p>"İş aldık başımıza" dedi. "Annemle babam da geliyor partiye. Hep senin yüzünden Sofie!"</p>

  <p>Konukların gelmesine yarım saat kala bütün işler bitmişti. Bahçedeki masaları ve ağaçları serpantinler, Japon fenerleri süslüyordu. Bir bodrum penceresinden uzun kablolar çıkmaktaydı. Bahçe kapısı, kapıdan eve gelen yolun kenarındaki ağaçlar ve evin ön cephesi balonlarla doluydu. Sofie'yle Jorunn bunca balonu şişirmek için bütün öğleden sonra üfleyip durmuştu.</p>

  <p>Yemekler masaya konmuştu bile: kızarmış tavuk ve salata, evde pişirilmiş ekmek ve çörek. Üzümlü çörek, kremalı pasta, kek ve çikolatalı pasta ise mutfakta hazır bekliyordu. Tam 24 katlı kocaman bir pasta da masanın ortasına yerleştirilmişti. Pastanın en üstündeki küçük bebek kiliseye kabul törenine katılmış bir kız çocuğunu temsil ediyordu. Sofie'nin annesi bunun henüz kiliseye girmemiş on beş yaşındaki herhangi bir kız da olabileceğini ısrarla söylese de, Sofie şundan emindi ki, böyle bir pasta süsü kısa süre önce kiliseye girip girmeyeceğini henüz bilmediğini söylemiş olmasıyla ilişkiliydi.</p>

  <p>"Hiçbir masraftan kaçınmadık doğrusu" diye tekrarlayıp duruyordu Sofie'nin annesi.</p>

  <p>Sonunda konuklar gelmeye başladı. Önce Sofie'nin sınıfından üç kız. Yazlık bluzlar, ince hırkalar ve uzun çoraplar giymiş, gözlerine hafif bir makyaj yapmışlardı. Az sonra da sallana sallana Jorgen ile Lasse girdi bahçe kapısından. Hem çekingenlik hem de gençlere özgü kendini beğenmişliğin bir karışımı halindeydi ikisi de.</p>

  <p>"Doğum günün kutlu olsun!"</p>

  <p>"Demek sen de yetişkin olmaya karar verdin!"</p>

  <p>Sofie, Jorgen ile Jorunn'ün arada bir gizlice bakıştığını fark etti. Havada bir şeyler vardı. Tam mevsimiydi ne de olsa.</p>

  <p>Herkes yanında hediyesiyle gelmişti. Felsefî bir bahçe partisi verildiği için de, birçok konuk gelmeden önce felsefenin nasıl bir şey olduğunu alelacele öğrenmeye çalışmıştı. Hediyelerin ancak bazısı felsefeyle ilgiliydi, ama çoğu davetli hiç değilse tebrik kartlarına felsefî bir şeyler yazabilmek için epeyce kafa patlatmıştı. Sofie'ye gelen hediyeler arasında bir felsefe sözlüğü ile küçük kilidi olan bir günlük de vardı. Günlüğün kapağında <span class="f9">"KİŞİSEL FELSEFE NOTLARIM"</span> yazılıydı.</p>

  <p>Misafirler geldikçe Sofie'nin annesi de uzun beyaz bardaklarla elma suyu sunuyordu.</p>

  <p>"Hoşgeldiniz! Delikanlının adı ne?... Henüz tanışmadık, öyle değil mi?... Geldiğine çok sevindim Cecilie!"</p>

  <p>Beklenen gençlerin hepsi gelmiş, ellerinde bardaklarla ağaçların altında dolaşıyorlardı. En sonunda Jorunn'ün anne babasına ait beyaz Mercedes de gelip bahçe kapısının önünde durdu. Malî müşavir kusursuz kesimli çok şık bir gri takım elbise giymişti. Hanımefendinin kırmızı pantolonlu takımı ise koyu kırmızı payetlerle süslüydü. Sofie kadının önce bir oyuncakçı dükkânında aynı bu elbise giydirilmiş bir Barbie bebek aldığına sonra da bir terziye gidip aynı elbiseden ısmarladığına yemin edebilirdi. Ama başka bir ihtimal daha bulunduğunun da farkındaydı Sofie. Belki de malî müşavir bebeği satın alıp bir büyücüye götürmüş, büyücü de bebeği kanlı canlı bir kadına dönüştürmüştü. Ama pek olacak şey değildi bu tabii. Onun için Sofie bu düşünceden vazgeçti.</p>

  <p>Karı koca Mercedes'lerinden inip bahçeye, hayret içinde bakakalmış gençlerin arasına geldiler. Malî müşavir ince uzun bir paketi Sofie'ye bizzat kendi eliyle uzattı. Ve hediye paketinden bir Barbie bebek çıkıverdi! Sofie kendini tutup bozuntuya vermemeye çalıştı, ama Jorunn kendini kaybetmişti neredeyse:</p>

  <p>"Aklınız başınızda değil mi sizin? Sofie artık bebekle filan oynamıyor!"</p>

  <p>Bayan Ingebrlgsten şıngırdayan payetleriyle gelip lafa karıştı:</p>

  <p>"Ama Jorunncüğüm, odasına dekor olarak da koyabilir onu."</p>

  <p>Sofie durumu kurtarmaya çalıştı:</p>

  <p>"Çok teşekkür ederim. Bebek koleksiyonu yapmaya başlarım belki de."</p>

  <p>Bu arada konuklar masanın çevresinde birikmeye başlamıştı.</p>

  <p>"Şimdi bir tek Alberto kaldı gelecek," dedi Sofie'nin annesi. Biraz heyecanlı çıkmıştı sesi, hafif bir endişe duyduğu halde bunu saklamaya çalışıyor gibiydi. Bu özel konukla ilgili laflar bahçede dolaşmaya başlamıştı çoktan.</p>

  <p>"Geleceğine söz verdi, mutlaka gelir."</p>

  <p>"Ama o gelmeden de masaya oturamayız herhalde?"</p>

  <p>"Hayır, oturalım."</p>

  <p>Helene Amundsen konukları uzun masanın kenarına yerleştirmeye koyuldu. Kendisiyle Sofie'nin arasında bir kişilik boş yer bırakmıştı. Sonra da yemekler, havanın güzelliği ve Sofie'nin artık neredeyse genç bir kadın olduğu üzerine birkaç laf etti.</p>

  <p>Sofraya oturalı yarım saat kadar geçmişti ki, orta yaşlarda, sivri sakallı ve bereli bir adam Kløverveien'i geçip bahçe kapısından girdi. On beş gülden oluşan koca bir buket vardı elinde.</p>

  <p>"Alberto!"</p>

  <p>Sofie yerinden sıçrayıp Alberto'ya doğru koşmaya başladı. Boynuna sarıldı, buketi aldı sonra. Alberto'nun bu karşılamaya tepkisi ise ceplerini karıştırmaya başlamak olmuştu. Birkaç havai fişek çıkardı cebinden, yakıp sağa sola fırlattı. Masaya doğru yürürken bir de maytap tutuşturup 24 katlı pastanın tepesine dikti. Sonra da Sofie ile annesinin arasında kendine ayrılmış yere oturdu.</p>

  <p>"Burada bulunmaktan çok mutluyum," dedi.</p>

  <p>Herkes şaşkınlık içindeydi. Bayan Ingebrigsten kocasına anlamlı anlamlı baktı. Sofie'nin annesi ise beklediği adam sonunda geldiği için öyle rahatlamıştı ki, bütün yaptıklarını bağışlamaya hazırdı. Bu arada Sofie içinden geldiği gibi kıkır kıkır gülmemek için kendini zor tutuyordu.</p>

  <p>Helene Amundsen bardağına birkaç kez vurup konuştu:</p>

  <p>"Biz de Alberto Knox'a bu felsefî bahçe partisine hoşgeldin diyoruz. Kendisi benim yeni erkek arkadaşım değildir. Kocam hep denizlerde dolaştığı halde, böyle biri yok şu sıra. Ama bu garip adam Sofie'nin yeni felsefe öğretmenidir. Yani kendisi sadece fişek patlatmaz, örneğin siyah bir silindir şapkadan canlı bir tavşan da çıkarabilir. Yoksa karga mı çıkarıyordu Sofie?"</p>

  <p>"Teşekkürler, teşekkürler," diye yanıtladı bu sözleri Alberto.</p>

  <p>O sırada Sofie,</p>

  <p>"Şerefe" dedi ve topluluk kola dolu kadehlerini havaya kaldırdı.</p>

  <p>Uzun süre öylece oturup tavuk ve salata yediler. Sonra Jorunn birden yerinden fırladı, emin adımlarla Jorgen'e gidip dudaklarına ateşli bir öpücük kondurdu. Jorgen de hemen karşılık verdi buna. Jorunn'ü kendine çekip öpmeye başladı.</p>

  <p>"Fena oluyorum!" dedi Bayan Ingebrigsten.</p>

  <p>Bayan Amundsen ise,</p>

  <p>"Ama masada da olmaz ki çocuklar" demekle yetindi.</p>

  <p>Alberto ona dönüp</p>

  <p>"Neden olmasın?" diye sordu.</p>

  <p>"Ne tuhaf bir soru bu böyle."</p>

  <p>"Gerçek filozoflar için garip soru diye bir şey yoktur."</p>

  <p>Bu arada öpücük alamayan birkaç genç, tavuk kemiklerini dama fırlatmaya başlamıştı. Sofie'nin annesi buna da bir yorum getirdi hemen:</p>

  <p>"Yapmayın lütfen! Su oluğunda tavuk kemikleri hiç de hoş olmuyor."</p>

  <p>"Özür dileriz," dedi gençlerden biri. Şimdi de kemikleri bahçe çitine atıyorlardı.</p>

  <p>Sonunda Sofie'nin annesi,</p>

  <p>"Artık tabakları kaldırıp pasta getirelim en iyisi," dedi. "Kimler kahve istiyor?"</p>

  <p>Jorunn'ün annesi babası, Alberto ve birkaç kişi daha el kaldırdı.</p>

  <p>"Sofie'yle Jorunn bana yardım eder mi acaba?"</p>

  <p>Mutfağa giderken iki arkadaş arasında kısa bir konuşma geçti.</p>

  <p>"Neden öptün onu?"</p>

  <p>"Dudaklarını gördüm ve müthiş bir arzu duydum. Dayanılmaz biri o."</p>

  <p>"Nasıldı peki?"</p>

  <p>"Sandığımdan biraz farklıydı."</p>

  <p>"Yani ilk kez mi öpüştün?"</p>

  <p>"Ama son kez olmayacak."</p>

  <p>Biraz sonra kahve ve pasta servisi tamamlanmıştı. Alberto gençlere fişek dağıtıyordu. Ama o sırada Sofie'nin annesi fincanını tıngırdattı yine.</p>

  <p>"Öyle uzun bir konuşma yapacak değilim," dedi. "Ama bir tek kızım var benim ve on beşine basalı tam bir hafta bir gün oldu. Bir daha böyle bir gün olmayacak. Gördüğünüz gibi hiçbir masraftan kaçınmadık. Şu pasta tam 24 katlı. Yani kişi başına en az bir kat düşüyor. Ama hızlı davrananlar iki kat birden alabilir. Çünkü yemeye tepeden başlayacağız ve aşağı indikçe halkalar büyüyecek. Hayat da böyle değil mi zaten? Sofie henüz minicikken çok küçük bir çevrede dolaşıyordu çekingen adımlarla. Ama yıllar geçtikçe halkalar büyüdü de büyüdü. Şimdi artık ta kent merkezine kadar gidip geliyor. Babası hep başka yerlerde olduğu için dünyanın her tarafıyla telefonlaşıyor. On beşinci yaşını kutlarız Sofie!"</p>

  <p>"Harika!" diye bağırdı Bayan Ingebrigsten.</p>

  <p>Sofie onun bununla annesini mi, konuşmayı mı, pastayı mı yoksa kendisini mi kastettiğinden emin olamadı pek.</p>

  <p>Konuşma bitince konuklar alkışladı, gençlerden biri de armut ağacına bir havai fişek fırlattı. Jorunn de kalkmış, Jorgen'i iskemleden çekmeye çalışıyordu. Jorgen çekilmeye izin verdi, çimenlere uzanıp öpüşmeye devam ettiler. Az sonra da böğürtlen çalılıklarının arasına yuvarlandılar.</p>

  <p>"Artık kızlardan geliyor ilk girişim," diye konuştu malî müşavir.</p>

  <p>Böyle deyip yerinden kalktı, neler olduğunu yakından görmek için böğürtlenlere gitti. Orada bulunanların hemen hepsi de peşinden gitti. Sadece Sofie ile Alberto yerlerinde kalmıştı. Konuklar bir yarım daire halinde dizilmişti şimdi. Bu arada Jorunn ve Jorgen de masum öpüşme aşamasını geride bırakmış, orta dereceden sevişmeye başlamışlardı.</p>

  <p>"Kimse durduramaz bunları," dedi Bayan Ingebrigsten. Biraz da gurur vardı bu sözlerde. Kocası da,</p>

  <p>"Yo hayır, kuşaklar kuşakları izler," dedi.</p>

  <p>Sonra da bu pek mükemmel sözün ne kadar beğeni topladığını görmek için etrafa bakındı. Sadece sessiz baş sallamalar görünce de ekledi:</p>

  <p>"Buna karşı çıkılamaz."</p>

  <p>Sofie Jorgen ve Jorunn'ü uzaktan görebiliyordu; Jorgen Jorunn'ün yeşil lekelerle kaplanmış beyaz bluzunun düğmelerini çözmeye çalışıyordu. Jorunn'ün parmakları da Jorgen'in kemeriyle meşguldü.</p>

  <p>"Aman üşütmemeye bakın çocuklar," dedi Bayan Ingebrigsten.</p>

  <p>Sofie kuşku içinde Alberto'ya baktı.</p>

  <p>"Sandığımdan daha önce başladı," dedi Alberto. "Bir an önce gitmeliyiz buradan. Kısa bir konuşma yapacağım onun için."</p>

  <p>Sofie ellerini çırptı.</p>

  <p>"Lütfen tekrar yerlerinize oturur musunuz? Alberto bir konuşma yapacak."</p>

  <p>Jorgen ve Jorunn dışında herkes isteksiz hareketlerle gelip masaya oturdu.</p>

  <p>"Aa, konuşma mı yapacaksınız sahiden? Ne kadar ince bir davranış!" dedi Helene Amundsen.</p>

  <p>"İlginiz için teşekkür ederim."</p>

  <p>"Duyduğuma göre, yürüyüş yapmaktan hoşlanıyormuşsunuz," dedi Sofie'nin annesi. "İnsan kendini formda tutmalı gerçekten. Ama en hoşuma giden de, yanınıza bir de köpek almanız. Adı Hermes'ti değil mi?"</p>

  <p>Alberto ayağa kalkıp kahve fincanını tıngırdattı.</p>

  <p>"Sevgili Sofie!" diye başladı lafa. "Burada felsefî bir bahçe partisi kutladığımızı unutmadım. Bu yüzden felsefî bir konuşma yapacağım."</p>

  <p>Daha o anda alkışlarla kesildi konuşması.</p>

  <p>"Böylesine rahat ve coşkulu bir toplulukta bile bir nebze akla yer vermek fena olmaz. Ama tabii Sofie'nin 15. doğum gününü kutlamayı da unutmuyoruz."</p>

  <p>Daha cümlesini tamamlamadan bir uçağın gürültüsü duyuldu. Az sonra da uçak iyice yaklaşıp bahçenin üstünde alçaktan uçuş yapmaya başladı. Kuyruğuna asılı uzun pankartta "On beşinci Yaşgünün Kutlu Olsun!" yazılıydı.</p>

  <p>Bu daha da büyük bir alkışa yol açtı.</p>

  <p>"Bakın görüyorsunuz işte!" diye bağırdı Sofie'nin annesi. "Sadece havai fişek patlatmıyor bu adam!"</p>

  <p>"Teşekkür ederim. Bu küçük bir ayrıntı sadece. Sofie ve ben son haftalarda büyük bir felsefî araştırma yaptık. Şimdi burada sonucu açıklamak istiyoruz. Varoluşumuzun en derin sırrını açıklayacağız."</p>

  <p>Masayı öyle bir sessizlik kaplamıştı ki, sadece kuş sesleri duyuluyordu. Bir de böğürtlen çalılarının hışırtısı.</p>

  <p>"Devam!" dedi Sofie.</p>

  <p>"İlk Yunan filozoflarından başlayıp bugüne kadar gelen zorlu ve ayrıntılı bir araştırma sonunda, hayatımızı aslında bir binbaşının bilincinde sürdürdüğümüzü bulduk. Kendisi şu sırada Birleşmiş Milletler gözlemcisi olarak Lübnan'da bulunuyor. Lillesand'daki kızı için bizim hakkımızda bir kitap yazdı. Kızın adı Hilde Møller Knag ve o da Sofie'yle tam aynı gün on beş yaşına bastı. Hilde 15 Haziran sabahı uyandığında bizlerle ilgili kitap başucu masasında duruyordu. Daha doğrusu büyük bir klasör bu. Hilde şu anda son sayfaları okumakla meşgul."</p>

  <p>Masadakiler huzursuzlanmaya başlamıştı.</p>

  <p>"Yani varoluşumuz Hilde Møller Knag'ın doğum günü eğlencesi olmaktan ne daha fazla ne de daha az bir şey. Çünkü biz hepimiz binbaşının kızına anlattığı felsefe derslerinin çerçevesi olarak düşünüldük. Bu da örneğin kapının önündeki beyaz Mercedes'in aslında beş kuruş bile etmediği anlamına gelir. Küçük bir ayrıntı bu. Bu otomobil de, az önce güneş çarpmasın diye palmiye ağacının gölgesinde oturmuş bulunan bir BM binbaşısının kafasının içindeki bütün beyaz Mercedesler kadar değersiz. Şu sırada Lübnan'da havalar çok sıcak sevgili dostlarım."</p>

  <p>"Saçma!" diye bağırdı malî müşavir. "Boş laflar hepsi de!"</p>

  <p>"Tabii herkes istediğini söylemekte serbesttir," diye devam etti Alberto aldırış etmeden. "Ama gerçek şu ki bütün bu bahçe eğlencesi de boş. Bu toplulukta aklın bir nebze yeri varsa, o da bu konuşma işte."</p>

  <p>Bunun üzerine malî müşavir ayağa kalkıp konuştu:</p>

  <p>"İnsan görevimi yapayım diye uğraşıp didiniyor. Her şeye karşı sigortalanıp kendini güvenceye almak için ne lazımsa yapıyor. Ve sonra canı çalışmak istemeyen bir mankafa çıkıverip güya 'felsefî' tezler öne sürerek her şeyi mahvediyor!"</p>

  <p>Alberto başıyla onayladı.</p>

  <p>"Ne yazık ki bu tür bir felsefî bilgiye karşı hiçbir sigorta işe yaramaz. Burada sözünü ettiğimiz şey her türlü doğal afetten daha beter bir şey Bay Malî Müşavir. Bildiğiniz gibi sigortalar bu tür zararları karşılamaz."</p>

  <p>"Ortada doğal afet filan yok."</p>

  <p>"Hayır, ama varoluşsal bir felaket var. Örneğin böğürtlenlere doğru bir bakarsanız, ne demek istediğimi hemen anlarsınız. Bütün varoluşumuzun yıkılıp çökmesine karşı sigortalayamayız kendimizi. Tıpkı güneşin sönmesine karşı bir şey yapamayacağımız gibi."</p>

  <p>"Bunları dinlemek zorunda mıyız?" diye sordu Jorunn'ün babası karısına.</p>

  <p>Kadın başını sallayarak yanıtladı bunu. Sofie'nin annesi de aynı hareketi yapmıştı.</p>

  <p>"Ne yazık!" dedi. "Oysa hiçbir masraftan kaçınmamıştık."</p>

  <p>Buna karşılık bahçedeki gençler kocaman gözlerle Alberto'ya bakıyordu. Zaten epeydir yaşamış olanlara kıyasla gençler yeni fikirlere çoğu zaman daha açıktır.</p>

  <p>"Biz dinlemek istiyoruz," dedi sarı kıvırcık saçlı, gözlüklü bir genç.</p>

  <p>"Teşekkür ederim. Ama söyleyecek pek fazla bir şey yok zaten. Başka bir insanın bulanık bilincindeki düşsel görüntüler olduğumuzu bir kez fark ettikten sonra, sanırım yapılacak en akıllıca şey susmaktır. Ama yine de siz gençlere bir felsefe kursuna katılmayı önerebilirim. Böylece içinde yaşadığınız dünya karşısında eleştirel bir tavır geliştirebilirsiniz. Anne babanızın kuşağına özgü değerler karşısında eleştirel olabilmek de önemlidir. Sofie'ye öğretmeye çalıştığım bir şey varsa, o da eleştirel düşünebilmekti. Hegel buna olumsuz düşünme adını vermiştir."</p>

  <p>Malî müşavir hâlâ ayaktaydı. Parmaklarıyla masanın üstünde trampet çalıyordu.</p>

  <p>"Bu kışkırtıcı, okul ve kilisenin de yardımıyla gelecek kuşaklara aktarmaya çalıştığımız olumlu değerleri yıkmak istiyor. Gençler bizim geleceğimizdir; sahip olduğumuz ne varsa, bir gün onlara miras kalacak. Eğer bu adam buradan hemen uzaklaştırılmazsa, avukatımı arayacağım. O ne yapılacağını bilir."</p>

  <p>"Ne yapmanız gerektiği hakkında düşünceleriniz hiçbir şey değiştirmez, çünkü siz düşsel bir görüntüsünüz sadece. Hem zaten Sofie ile ben bu partiyi az sonra terk edeceğiz. Felsefe kursu sırf teorik bir çabadan ibaret değildi, pratik bir yanı da vardı. Zamanı gelince, duman olup uçma gösterisi yapacağız sizlere. Ve aynı şekilde binbaşının bilincinden de süzülüp çıkacağız."</p>

  <p>Helene Amundsen kızının koluna yapıştı.</p>

  <p>"Beni bırakmayacaksın ya Sofie?"</p>

  <p>Sofie kolunu annesinin boynuna dolayıp Alberto'ya baktı.</p>

  <p>"Annem çok üzülecek..."</p>

  <p>"Hayır, bu anlamsız. Öğrendiklerini unutmamalısın. Zaten bu saçmalıklardan kurtarmak istiyoruz kendimizi. Geçen gün Kırmızı Başlıklı Kız'ın sepeti ne kadar pasta ve şarapla dolu idiyse, senin hoş ve sevgi dolu annen de ancak o kadar gerçek. Ve ancak az önceki uçağın doğum günü kutlaması için uçarken yaktığı benzin kadar üzülebilir."</p>

  <p>"Sanırım ne demek istediğini anlıyorum," dedi Sofie. Sonra yine annesine döndü. "Bu yüzden de onun dediğini yapmalıyım anne. Bir gün zaten senden ayrılacaktım nasıl olsa."</p>

  <p>"Seni özleyeceğim" dedi annesi. "Ama eğer şu gördüğümüzün üstünde bir gökyüzü daha varsa, o zaman uçman gerekir gerçekten. Ben de Govinda'ya iyi bakmaya çalışırım. Günde bir salata yaprağı mı yiyordu, iki mi?"</p>

  <p>Alberto elini kadının omuzuna koydu.</p>

  <p>"Ne sen ne de bir başkası özleyecek bizi, çünkü sizler yoksunuz. Yoksunuz ve dolayısıyla bizi özlemeniz de mümkün değil."</p>

  <p>"Bu kadar kaba bir hakaret duymamıştım hiç!" diye bağırdı Bayan Ingebrigsten.</p>

  <p>Malî müşavir başını salladı.</p>

  <p>"Hakaret davası açabiliriz kesinlikle. Bak görürsün, bu adam bir komünist. Sevdiğimiz her şeyi bizden almak istemesi boşuna değil. Alçak bir serseri bu herif!"</p>

  <p>Alberto oturdu, malî müşavir de aynı şeyi yaptı. Yüzü sinirden kıpkırmızı olmuştu. Bu arada Jorunn ile Jorgen de gelip masaya oturdular. Giysileri kirlenmiş, bumburuşuk olmuş, Jorunn'ün sarı saçları toz toprak içindeydi.</p>

  <p>"Anne, bir çocuğum olacak," dedi Jorunn.</p>

  <p>"Peki, ama hiç olmazsa eve gidene kadar bekle."</p>

  <p>Kocası hemen destek oldu karısına.</p>

  <p>"Evet, biraz kendine sahip olmalı. Ve eğer çocuğun hemen bu akşam vaftiz edilmesi gerekecekse, o zaman kendi ayarlasın bu işleri."</p>

  <p>Alberto ciddi bir yüzle Sofie'ye baktı.</p>

  <p>"Vakit geldi."</p>

  <p>"Bari gitmeden önce bize biraz kahve getiremez misin?" diye sordu Sofie'nin annesi.</p>

  <p>"Tabii anne, hemen getireyim."</p>

  <p>Sofie termosu alıp mutfağa gitti. Önce kahve makinesini çalıştırması gerekiyordu. Kahvenin olmasını beklerken kuşlara ve balıklara yem verdi. Banyoya gitti ve Govinda'ya bir salata yaprağı verdi. Kedi ortalıkta yoktu. Ama Sofie yine de büyük bir kutu kedi mamasını açıp çukur bir tabağa boşalttı ve tabağı kapının önüne koydu. Gözlerinin yaşardığını hissediyordu.</p>

  <p>Elinde kahveyle geri döndüğünde bahçe partisi artık on beş yaşında bir genç kızın değil, küçük çocukların yaşgünü eğlencesine benzemişti. Kola ve gazoz şişeleri devrilmiş, çikolatalı pasta masaya bulaşmış, üzümlü çörek tabağı yerlere düşmüştü. Sofie kahveyi masaya koyarken bir delikanlı elindeki havai fişeği kremalı pastaya sapladı. Fişek patlayınca krema öbekleri de masaya ve konukların üstüne sıçradı. En çok da Bayan Ingebrigsten'in kırmızı elbisesine.</p>

  <p>İşin tuhafı, hem Sofie hem de diğerleri durumu tam bir soğukkanlılıkla karşılamıştı. Jorunn bir parça pasta alıp Jorgen'in yüzüne sürdü, sonra da yalayarak temizlemeye koyuldu.</p>

  <p>Sofie'nin annesiyle Alberto biraz uzaklaşmış, bahçe salıncağına oturmuşlardı. Sofie'ye el salladılar.</p>

  <p>"Nihayet başbaşa kalabildiniz," dedi Sofie. Annesi neşeyle yanıtladı:</p>

  <p>"Haklıymışsın Sofie, Alberto harika bir insan. Seni onun güçlü kollarına teslim ediyorum."</p>

  <p>Sofie aralarına oturdu. İki çocuk dama tırmanmıştı. Kızlardan biri de saç tokasıyla balonları patlatıp duruyordu. O sırada mopete binmiş davetsiz bir misafir daha geldi. Mopetin sepetinde bir kasa birayla bir şişe de sert içki vardı. Yardıma hazır birkaç genç yeni geleni karşıladı hemen.</p>

  <p>Malî müşavir ayağa kalkıp ellerini çırptı:</p>

  <p>"Biraz oynayalım mı çocuklar?"</p>

  <p>Bir şişe birayı hızla içip boşalttı, sonra şişeyi çimene yerleştirdi. Masaya gidip pastanın en alttaki beş halkasını aldı. Halkaları şişeye nasıl atacaklarını gösterdi diğer konuklara.</p>

  <p>"Bunlar artık son çırpınmalar," dedi Alberto. Binbaşı son noktayı koymadan ve Hilde klasörü kapamadan gitmemiz gerek."</p>

  <p>"Öyleyse ortalığı tek başına toplaman gerekecek anne."</p>

  <p>"Olsun kızım. Hem sanırım zaten bu sana göre bir yaşam olmayacaktı. Alberto sana daha iyisini sunabilecekse, benden mutlusu olmaz. Beyaz bir atı olduğunu söylememiş miydin?"</p>

  <p>Sofie etrafına baktı. Bahçe tanınmaz bir hale gelmişti. Çimenin her köşesi şişeler, tavuk kemikleri, çörekler ve balonlarla doluydu.</p>

  <p>"Bir zamanlar benim küçük cennetimdi bu" dedi.</p>

  <p>Alberto yanıtladı:</p>

  <p>"Ve işte şimdi kovuluyorsun bu cennetten."</p>

  <p>Gençlerden biri beyaz Mercedes'e binmişti. Arabayı çalıştırdı, büyük bir hızla kapalı duran bahçe kapısına, sonra da çakıllı yola saparak bahçenin içine sürdü.</p>

  <p>Sofie birinin koluna yapıştığını, kendini mağaraya doğru çektiğini hissetti. Sonra Alberto'nun sesini duydu:</p>

  <p>"Şimdi!"</p>

  <p>Tam o anda beyaz Mercedes bir elma ağacına çarptı. Ham elmalar tangır tungur motor kapağına döküldü.</p>

  <p>"Bu kadarı çok fazla!"diye bağırdı malî müşavir. "Tazminat istiyorum!"</p>

  <p>Gösterişli karısı da var gücüyle destekliyordu onu:</p>

  <p>"Bütün kabahat o serseride! Nereye kayboldu böyle?"</p>

  <p>"Sanki yer yarıldı da içine girdiler," diye yanıtladı bu soruyu Helene Amundsen. Biraz gurur duyduğu belliydi.</p>

  <p>Yerinden kalkıp felsefî bahçe partisinden arta kalanları toparlamaya başladı.</p>

  <p>"Başka kahve isteyen yok mu?"</p>
</body>
</html>
