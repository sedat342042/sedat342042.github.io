<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3>SPINOZA</h3>

  <h4 class="sigil_not_in_toc">...Tanrı bir kukla oynatıcısı değildir...</h4>

  <p>Uzun süre hiç konuşmadan oturmuşlardı. Sonunda Sofie sırf Alberto başka şeyler düşünsün diye konuştu:</p>

  <p>"Descartes garip biriydi anlaşılan. Ünlü olmuş muydu?"</p>

  <p>Alberto yanıt vermeden önce iki kez derin nefes aldı.</p>

  <p>"Diğer büyük filozofların üstünde de etkisi oldu. Bunların başında, 1632-1677 yılları arasında yaşamış Hollandalı büyük filozof <i>Baruch Spinoza</i> gelir."</p>

  <p>"Onu da anlatacak mısın?"</p>

  <p>"Anlatmak istiyordum, evet. En iyisi askerî provokasyonlara aldırmayıp kendi işimize bakmak."</p>

  <p>"Kulağım sende."</p>

  <p>"Spinoza Amsterdam'daki Yahudi topluluğundandı, ama bir süre sonra yoldan saptırıcı şeyler öğretiyor diye lanetlenip cemaatten kovuldu. Yeni dönemlerde başka çok az filozof düşünceleri yüzünden Spinoza kadar aşağılanıp kovalanmıştır. Hattâ öldürme girişimi bile oldu. Sırf resmî dini eleştiriyor diye. Yahudiliği de, Hıristiyanlığı da donup kalmış dogmatik görüşlerin ve boş törenlerin ayakta tuttuğunu söylüyordu Spinoza. Kutsal Kitap'a 'tarihsel-eleştirel' denilen bir açıdan bakan ilk kişi de odur."</p>

  <p>"Bunu açıklaman gerekecek."</p>

  <p>"Kutsal Kitap'ın harfi harfine Tanrı'nın esininden kaynaklandığını şüpheyle karşılıyordu. Kutsal Kitap'ı okurken, ortaya çıktığı dönemi gözönüne almak gerekliydi Spinoza'ya göre. Böyle 'eleştirel' bir okuma Eski ve Yeni Ahit'in çeşitli bölümleri arasında çelişkiler olduğunu görmemizi sağlayacaktı. Yeni Ahit'in metinlerini okurken yüzeyin altına indiğimizde, Tanrı'nın sesi sayabileceğimiz İsa çıkar hep karşımıza. Çünkü İsa'nın duyurdukları taşlaşmış Yahudilikten kurtuluş anlamına gelmektedir. Sevgiyi her şeyin üstünde tutan bir 'akıl dini' getirmişti İsa. Spinoza'nın bununla kastettiği hem Tanrı'ya hem de diğer insanlara yönelik sevgi. Ama Hıristiyanlık da hızla taşlaşmış dogmalara ve boş törenlere dönüştü."</p>

  <p>"Bu tür düşüncelerin kilise ve sinagoglara ne kadar ağır geldiğini düşünmek zor değil."</p>

  <p>"Sonunda kendi ailesi bile Spinoza'yı yalnız bıraktı. Sapkın öğretilerinden dolayı mirastan mahrum etmek istediler onu. İşin paradoksal yanı, düşünce özgürlüğünü ve dinsel hoşgörüyü Spinoza kadar kuvvetle savunan çok az insan çıkmıştır. Karşılaştığı direnç o kadar fazlaydı ki, sonunda sakin bir yaşam sürüp kendini tümüyle felsefeye adamayı seçti. Ekmeğini optik camlar yontarak kazanıyordu. Bu merceklerden bazılarının bana ait olduğunu söylemiştim."</p>

  <p>"Çok etkileyici."</p>

  <p>"Mercek yontarak geçiniyor olması bir bakıma simgesel bir anlam taşıyor. Filozofların yapması gereken, varoluşu başka bir açıdan görmeleri için insanlara yardımcı olmak. Spinoza'nın felsefesindeki temel nokta da, her şeyi 'sonsuzluk açısından' görüp değerlendirmek istemesi."</p>

  <p>"Sonsuzluk açısından mı?"</p>

  <p>"Evet Sofie. Ne dersin, kendi yaşamını kozmik bir çerçevede görmeyi başarabilir misin? Bunun için yapman gereken, bir ölçüde kendini ve hayatını burada ve şimdi üst üste katlanmış bakış açılarından ele almak..."</p>

  <p>"Hmm... pek kolay değil doğrusu."</p>

  <p>"Doğadaki yaşamın sadece küçücük bir parçası olduğunu düşün. Yani muazzam büyük bir bağlama aitsin aslında."</p>

  <p>"Ne demek istediğini anlıyorum galiba."</p>

  <p>"Peki bunu yaşantılayabilir misin? Bütün dünyayı, hattâ bütün evreni bir defada, bir tek anda kavrayabilir misin?"</p>

  <p>"Duruma bağlı. Belki de birkaç optik cama ihtiyacım olur bunun için."</p>

  <p>"Sadece sonsuz evrenden söz etmiyorum. Sonsuz bir zamanı kastediyorum aynı zamanda. Otuz bin yıl önce Ren Vadisinde küçük bir çocuk yaşamıştı. Tüm doğanın küçücük bir parçasıydı —sonsuz bir denizin ortasındaki küçük bir dalga. Şimdi Sofie, sen de doğadaki yaşamın böyle minik bir parçasısın. Seninle o çocuk arasında hiçbir fark yok."</p>

  <p>"Yine de ben şu anda yaşıyorum ya."</p>

  <p>"Evet, ama zaten bu yüzden düşünmeni istiyorum. Otuz bin yıl sonra kim olacaksın?"</p>

  <p>"Sapkın öğreti bu muydu?"</p>

  <p>"Eh işte... Spinoza var olan her şeyin doğa olduğunu söylemekle de kalmadı. Tanrı ile doğa arasına bir de eşit işareti koydu. Var olan her şeyde Tanrı'yı görüyordu —var olan her şeyi de Tanrı'da."</p>

  <p>"Öyleyse bir tümtanrıcıydı."</p>

  <p>"Öyle. Spinoza'ya göre Tanrı dünyayı bir kez yaratıp sonra da yarattığı şeyin yanıbaşında duran biri değildir. Hayır, Tanrı dünyanın kendisidir. Bazen bunu biraz daha farklı ifade eder Spinoza. Dünyanın Tanrı'da olduğunu vurgular. Bunu yaparken de Havari Pavlus'un Areopagos tepesinde Atinalılara yaptığı konuşmasına işaret eder. 'Çünkü onda yaşıyoruz, onda hareket ediyor, onda var oluyoruz.' demişti Pavlus. Ama gel, biz Spinoza'nın kendi düşüncelerini izleyelim. En önemli eseri 'Geometrik Yöntemle Temellendirilmiş Etik' adını taşır."</p>

  <p>"Etik ve geometrik yöntem?"</p>

  <p>"Bu bizim kulaklarımıza belki biraz tuhaf geliyor. Etik deyince filozofların anladığı, iyi bir hayat sürmek için nasıl yaşamamız gerektiğine ilişkin bir öğreti. Bu anlamda örneğin Sokrates ya da Aristoteles etiğinden bahsediyoruz. Ama bizim çağımızda etik bir bakıma başka insanları rahatsız etmeden yaşamamızı sağlayan birkaç kurala indirgenmiş bulunuyor."</p>

  <p>"Kendi mutluluğunu düşünen egoist sayıldığı için mi?"</p>

  <p>"Hemen hemen öyle bir şey. Spinoza etik sözcüğünü kullandığında, bunu yaşam sanatı ya da ahlaklılık diye de anlayabiliriz."</p>

  <p>"Ama yine de... 'Geometrik Yöntemle Temellendirilmiş Yaşam Sanatı' da biraz tuhaf olmuyor mu?"</p>

  <p>"Geometrik yöntem dille ya da sunuş biçimiyle ilgili. Descartes'ın matematiksel yöntemi felsefede de uygulamak istediğini biliyorsun. Bununla kastettiği, kesin çıkarsamalarla kurulmuş bir felsefî düşünmeydi. Spinoza da aynı rasyonalist gelenekten bir düşünür. Etiğinde insan yaşamının nasıl doğa yasalarınca yönetildiğini göstermeye çalışmıştı. Bu yüzden kendimizi duygularımız ve izlenimlerimizden kurtarmalıyız, diyordu, çünkü ancak bu şekilde huzur bulup mutlu olabiliriz."</p>

  <p>"Bizi doğa yasaları mı yönetiyor yani?"</p>

  <p>"Ehh... Spinoza'yı anlamak o kadar kolay değil, Sofie. Biliyorsun Descartes gerçekliğin birbirinden kesinlikle ayrı iki tözden, düşünce ve uzamdan oluştuğunu söylemişti."</p>

  <p>"Tabii biliyorum, bu kadar çabuk unutacak değilim ya."</p>

  <p>"Bu 'töz' sözcüğünü yaklaşık şöyle çevirebiliriz: Bir şeyi oluşturan, ona temel teşkil eden ya da onun kendisine indirgenebileceği bir şey. Her şey ya düşünmedir ya da uzam, diyordu Descartes."</p>

  <p>"Tekrara gerek yok."</p>

  <p>"Ama Spinoza bu ayrımı kabul etmedi. Sadece tek bir töz olduğunu söylüyordu. Var olan her şeyi tek ve aynı şeye indirgemek mümkündü. Bu tek olan şeye de basitçe töz adını verdi. Başka yerlerde bundan 'Tanrı' ya da 'doğa' diye söz ettiği de olmuştur. Yani Spinoza Descartes'tan farklı olarak, düalist bir gerçeklik anlayışına sahip değil. Bir monist Spinoza. Bunun anlamı da, bütün doğayı ve yaşam ilişkilerini tek ve aynı töze indirgiyor olması."</p>

  <p>"Aralarındaki fark da pek büyükmüş."</p>

  <p>"Descartes ile Spinoza arasındaki fark sık sık söylendiği kadar büyük değil aslında. Descartes da Tanrı'nın var olmak için kendinden başka bir şeye ihtiyacı olmadığını söylemişti. Spinoza asıl Tanrı'yı ve doğayı ya da Tanrı'yı ve yaratılışı bir tutmakla hem Descartes'tan önemli ölçüde uzaklaşmış oluyor, hem de Yahudi ve Hıristiyan anlayışlarından."</p>

  <p>"Demek ki doğa Tanrı'dır, hepsi bu kadar."</p>

  <p>"Ama Spinoza doğa sözcüğünü kullanırken sadece uzamsal doğayı kastetmiyor. Onun için töz, Tanrı ya da doğa, var olan her şey ve tinsel şeyler de dahil buna."</p>

  <p>"Yani hem düşünce hem de uzam."</p>

  <p>"Evet, aynen öyle. Spinoza'ya göre biz insanlar Tanrı'nın özelliklerinden ya da görünüşlerinden ikisini tanıyoruz. Tanrı'nın <i>yüklemleri</i> adını verdiği bu özellikler tam da Descartes'in düşünce ve uzam dediği şeyler. Yani Tanrı —ya da doğa— ya düşünce olarak ya da uzamdaki bir şey olarak çıkıyor karşımıza. Tanrı'nın düşünce ve uzam dışında sonsuz miktarda özelliği olabilir pekâlâ, ama insanlar sadece bu iki yüklemi bilebiliyor."</p>

  <p>"İyi, tamam. Ama doğrusu çok karmaşık bir ifade tarzı var Spinoza'nın."</p>

  <p>"Evet, insanın neredeyse testere ve çekiçle yolunu açması gereken bir dil gerçekten bu. Ama belki sonunda elmas kadar berrak bir düşünceyle karşılaşacağımız için sevinebiliriz yine de."</p>

  <p>"Heyecanla bekliyorum."</p>

  <p>"Demek ki doğada ne varsa ya düşünce ya da uzamdır. Gündelik yaşamda karşılaştığımız tek tek olgular, örneğin bir çiçek ya da Henrik Wergeland'ın bir şiiri düşünce ve uzam yüklemlerinin farklı <i>kipleridir</i>. Yani kip deyince töz, Tanrı ya da doğanın kendini dışavurduğu belli bir tarzı anlıyoruz. Bir çiçek uzam yükleminin bir kipi, aynı çiçek hakkındaki bir şiir de düşünce yükleminin bir kipidir. Ama esas olarak her ikisi de bir ve aynı şeyin ifadesidir: töz, Tanrı ya da doğanın."</p>

  <p>"Amma da karışıkmış yani!"</p>

  <p>"Ama Spinoza'nın sadece dili böyle karışık. Bu ağdalı lafların ardında saklanan harika fikir öyle inanılmaz basitlikte ki, gündelik dille söylenmesi imkânsız."</p>

  <p>"Peki inandım, ama ben yine de gündelik dili tercih ederim."</p>

  <p>"Peki öyleyse, ben de seninle başlayayım işe. Karnın ağrıdığında, nedir acı çeken?"</p>

  <p>"Söyledin ya zaten, ben tabii."</p>

  <p>"Doğru. Ya daha sonra bir zamanlar karnının ağrıdığını düşünürsen, o zaman düşünen nedir?"</p>

  <p>"O da ben."</p>

  <p>"Demek ki sen bugün karnı ağrıyan, yarın da bu durumun etkisini düşünen bir kişisin. Spinoza da aynı şekilde, bizi çevreleyen ya da çevremizde olup biten tüm fiziksel şeylerin Tanrı ya da doğayı dile getirdiği görüşündeydi. Düşünülen bütün düşünceler için de geçerlidir bu. Yani düşünülen bütün düşünceler Tanrı ya da doğaya aittir. Çünkü her şey birdir. Tek bir Tanrı, tek bir doğa ya da tek bir töz vardır."</p>

  <p>"İyi ama, eğer bir şey düşünüyorsam, düşünen <i>benim.</i> Hareket ettiğimde de <i>ben</i> hareket ediyorum. Tanrı'yı neden karıştırıyorsun buna?"</p>

  <p>"Konuyla böyle ilgilenmen çok hoş! Ama kimsin sen? Sofie Amundsen'sin, ama aynı zamanda sonsuz ölçüde daha büyük bir şeyin bir ifade biçimisin. Düşünenin ya da hareket edenin sen olduğunu söyleyebilirsin elbette, ama senin düşüncelerini doğanın düşündüğünü ya da sende doğanın hareket ettiğini de söyleyemez misin? Hangi mercekten bakmak istediğine bağlı bir soru bu."</p>

  <p>"Ne yapacağıma kendim karar veremiyor muyum sence?"</p>

  <p>"Eh işte... Belki bir tür özgürlüğe sahipsin, başparmağını nasıl istersen öyle oynatırsın. Ama başparmağın ancak kendi doğasına göre hareket edebilir. Elinden ayrılıp odanın içinde oraya buraya konamaz. Bunun gibi sen de bütünün içinde kendi yerine sahipsin çocuğum. Sen Sofie'sin, ama aynı zamanda Tanrı'nın bedenindeki bir parmaksın."</p>

  <p>"Yani yaptığım her şeyi Tanrı mı belirliyor?"</p>

  <p>"Doğa ya da doğa yasaları. Spinoza'ya göre Tanrı —ya da doğa yasaları— olan her şeyin <i>içsel nedenidir.</i> Dışsal bir neden değildir Tanrı, çünkü kendini doğa yasaları aracılığıyla, sadece doğa yasalarıyla dışa vurur."</p>

  <p>"Farkı anladığımı sanmıyorum."</p>

  <p>"Tanrı ipleri çekerek olacakları belirleyen bir kukla oynatıcısı değildir. Kukla oynatıcısı kuklaları dışardan yönetir, yani bir 'dışsal neden'dir. Oysa Tanrı dünyayı bu şekilde yönetmez, doğa yasalarıyla yönetir. Bu yüzden de Tanrı —ya da doğa— olan biten her şeyin içsel nedenidir. Bu da doğadaki her şeyin zorunlu olarak gerçekleştiği anlamına gelir. Spinoza doğada yaşananlar hakkında determinist bir görüşe sahipti."</p>

  <p>"Sanırım buna benzer bir şey geçmişti daha önce."</p>

  <p>"Herhalde <i>stoacıları</i> hatırladın. Onlar da her şeyin zorunlu olduğuna işaret etmişti. Bu yüzden de her şeyi 'stoacı bir dinginlik'le karşılamaya önem veriyorlardı, insan duygularına kapılıp gitmemeliydi. Çok kısa olarak özetlersek, Spinoza etiği de bunu söylüyor."</p>

  <p>"Sanırım bunu anladım. Ama kendi kendime egemen olamama düşüncesinden hoşlanmadım."</p>

  <p>"Gel yine otuz bin yıl öncesine, Taş Çağı çocuğuna geri dönelim. Büyüyünce o da mızrağıyla avlanmış, bir kadından hoşlanmış, çocukları olmuştur. Kabilesinin tanrılarına tapındığı da kesin. Ne dersin, bütün bunları kendisi mi belirledi?"</p>

  <p>"Bilmiyorum."</p>

  <p>"Ya da Afrika'da bir aslan düşün. Sence yırtıcı bir hayvan olarak yaşamaya kendi mi karar verdi? Bu yüzden mi bir antilopu kovalıyor? Vejetaryen olarak yaşamayı seçebilir miydi?"</p>

  <p>"Hayır, aslan kendi doğasına göre yaşar."</p>

  <p>"Ya da işte doğa yasalarına göre. Sen de bunu yapıyorsun Sofie, çünkü sen de doğasın. Tabii buna —Descartes'tan da destek alarak— itiraz edebilir, aslanın bir hayvan olduğunu, özgür tinsel kuvvetlere sahip bir insan olmadığını söyleyebilirsin. Ama yeni doğmuş bir çocuğu düşün. Ağlayıp bağırır, yine de süt bulamazsa başlar parmağını emmeye. Bu bebeğin özgür bir iradesi var mı?"</p>

  <p>"Yok."</p>

  <p>"Peki ne zaman özgür irade sahibi olur bu bebek? İki yıl sonra ortalıkta koşuşup gördüğü her şeyin üstüne atılır. Üç yaşında sızlanıp durur, şunu bunu ister. Ve dört yaşında da birden karanlıktan korkmaya başlar. Özgürlük nerede Sofie?"</p>

  <p>"Bilmiyorum."</p>

  <p>"On beş yaşında aynanın karşısına geçip makyaj denemelerine girişir. Kişisel kararlarını uygulayıp kendi istediği şeyleri mi yapıyor dersin?"</p>

  <p>"Ne demek istediğini anlıyorum."</p>

  <p>"Sofie Amundsen'dir o, bu kesin. Ama o da doğa yasalarına göre yaşar. Bunu kendisinin fark etmiyor olması da önemlidir, çünkü yaptığı her şeyin ardında muazzam çok ve muazzam karmaşık nedenler saklıdır."</p>

  <p>"Daha fazla duymak istemiyorum galiba."</p>

  <p>"Yine de son bir soruyu yanıtlaman gerekiyor: Büyük bir bahçede yetişen birbirinin aynı iki ağaç var. Biri çok güneş alan, besleyici toprağın ve suyun bol olduğu bir yerde. Diğeri ise gölgede ve toprağı da kötü. Hangisi daha çok meyve verir?"</p>

  <p>"Tabii ki yetişme koşulları daha iyi olan."</p>

  <p>"Spinoza'ya göre bu ağaç özgürdür işte, içerdiği olanakları geliştirmek için tam bir özgürlüğe sahiptir. Ama eğer bir elma ağacıysa bu, elma yerine armut ya da erik verme olanağına da sahip değildir. Biz insanların da durumu aynen böyle. Örneğin politik koşullar iyi yetişmemizi ve kişi olarak gelişmemizi engelleyebilir. Bir dış zorlama bizi durdurabilir. Bizde yatan olanakları özgürce geliştirebiliyorsak, ancak o zaman özgür insanlar olarak yaşıyoruz demektir. Ama yine de içimizde verili olanlar ve dış koşullar tarafından yönlendirileceğiz —tıpkı Ren Vadisindeki Taş Çağı çocuğu, Afrika'daki aslan ya da bahçedeki elma ağacı gibi."</p>

  <p>"Artık dayanamayacağım galiba."</p>

  <p>"Spinoza sadece bir tek varlığın 'kendi kendinin nedeni' olduğunu ve tam bir özgürlükle hareket edebildiğini vurgular. Yalnızca Tanrı ya da doğa böyle özgür ve 'rastlantısal olmayan' bir gelişme sergileyebilir, insan da dış zorlama olmadan yaşayabileceği bir özgürlük peşindedir belki. Ama hiçbir zaman böyle bir 'özgür irade' elde edemeyecektir. Bedenimizde olup biten her şeyi belirlememiz mümkün değildir, çünkü bedenimiz uzam yükleminin bir kipidir. Düşüncelerimizi de 'seçiyor' değiliz. Yani insanın mekanik bir bedene hapsolmuş özgür bir ruhu yok."</p>

  <p>"İşte bunu anlamak biraz zor."</p>

  <p>"Spinoza'ya göre insanın tutkuları —örneğin hırs ve arzu— onu gerçek mutluluk ve uyuma ulaşmaktan alıkoymaktadır. Ama her şeyin zorunlu olarak gerçekleştiğini bilirsek, doğayı bir bütün halinde kavrayabiliriz. Her şeyin birbirine bağlı olduğu, hattâ tek bir şey olduğu duygusunu kristal berraklığıyla yaşayabiliriz. Amacımız var olan her şeyi toplu bir bakışla kavrayabilmektir. Spinoza buna her şeyi <i>sub specie aetemitatis</i> görmek demişti."</p>

  <p>"Yani?"</p>

  <p>"Yani her şeyi sonsuzluk açısından görmek. Zaten Spinoza'ya bununla başlamıştık ya!"</p>

  <p>"Bununla da bitirelim. Artık eve gitmem şart."</p>

  <p>Alberto kalktı, kitaplıktan büyük bir meyve kâsesi alıp masaya koydu.</p>

  <p>"Gitmeden önce bir şey yemek ister misin?"</p>

  <p>Sofie bir muz aldı. Alberto ise yeşil bir elmayı tercih etmişti.</p>

  <p>Muzun ucunu koparıp kabuklarını soymaya koyuldu Sofie.</p>

  <p>"Burda bir şey yazılı," dedi aniden.</p>

  <p>"Nerede?"</p>

  <p>"İşte, muz kabuğunun içinde. Siyah keçeli kaleme benziyor."</p>

  <p>Sofie Alberto'ya doğru eğilip muzu gösterdi. Alberto okudu yazıyı:</p>

  <p class="i">"İşte yine ben, Hilde. Ben her yerdeyim çocuğum. Doğum günün kutlu olsun."</p>

  <p>"Çok komik" dedi Sofie.</p>

  <p>"Gittikçe daha ince buluşlar yapıyor doğrusu."</p>

  <p>"Ama bu... İmkânsız bir şey. Lübnan'da muz yetişiyor mu, biliyor musun?"</p>

  <p>Alberto başını salladı.</p>

  <p>"Kesinlikle yemem bunu ben."</p>

  <p>"Bırak öyleyse. Soyulmamış bir muz kabuğunun içine kızı için doğum günü tebriği yazan bir adamın ruh sağlığı yerinde olamaz. Ama çok da zeki biri olmalı."</p>

  <p>"Evet, hem deli hem akıllı."</p>

  <p>"Demek ki şimdi ve burada Hilde'nin zeki bir babası olduğunu söyleyebiliriz. Gerçekten, hiç de aptal biri değil."</p>

  <p>"Evet, ben de bunu dedim ya! Geçen sefer seni bana Hilde demek zorunda bırakmış da olabilirdi pekâlâ. Belki de bütün sözleri o söyletiyor bize."</p>

  <p>"Her şey olabilir. Ama her şeyden de şüphe etmek gerekir."</p>

  <p>"Çünkü bütün varoluş bir rüyadır belki de."</p>

  <p>"Ama fazla acelecilik etmeyelim. Bakarsın her şeyin basit bir açıklaması vardır."</p>

  <p>"Her neyse, benim eve gitmem lazım. Annem bekliyor."</p>

  <p>Alberto Sofie'yi kapıya kadar geçirdi.</p>

  <p>"Yine görüşmek üzere, sevgili Hilde!" dedi ve Sofie'nin ardından kapıyı kapadı.</p>
</body>
</html>
