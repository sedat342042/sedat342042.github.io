<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3>BAROK</h3>

  <h4 class="sigil_not_in_toc">...rüyaların yapıldığı maddeden...</h4>

  <p>Birkaç gün Alberto'dan ses seda çıkmadı. Sofie yine de her gün bahçede nöbet tutuyor, Hermes'in yolunu gözlüyordu. Annesine köpeğin kendi kendine evin yolunu bulduğunu anlatmıştı. Köpeğin sahibi yaşlı bir fizik öğretmeniydi güya. Sofie'yi kahve içmeye davet etmiş, Güneş Sistemi'nden, 16. yüzyılda ortaya çıkan yeni bilim anlayışından söz etmişti.</p>

  <p>Jorunn'e biraz daha fazlasını anlattı Sofie. Alberto'yu ziyaret edişini, merdivendeki kartpostalı, eve dönerken bulduğu parayı... Ama Hilde'yi rüyasında gördüğünü ve yatağından çıkan altın kolyeyi söylemedi.</p>

  <p>29 Mayıs Salı günü Sofie mutfakta bulaşıkları kurulamakla meşguldü. Annesi oturma odasında haberleri izliyordu. Sinyal müziği bittikten sonra mutfakta olmasına rağmen ilk haberi duydu Sofie. Norveç'in Lübnan'daki Birleşmiş Milletler taburunda görevli bir binbaşı bir el bombasının patlaması sonucu ölmüştü.</p>

  <p>Kurulama bezi Sofie'nin elinden lavaboya düştü. Ekranın titrek ışığında birkaç saniye boyunca bir Birleşmiş Milletler askeri göründü —ve sonra bir sonraki haber başladı.</p>

  <p>"Olamaz!" diye bağırdı Sofie.</p>

  <p>Annesi ona doğru döndü.</p>

  <p>"Haklısın. Savaş korkunç bir şey..."</p>

  <p>Ve o anda Sofie hıçkırmaya başladı.</p>

  <p>"Ama Sofie, bu kadar üzülmen gerekmez."</p>

  <p>"Adını söylediler mi?"</p>

  <p>"Evet, ama aklımda kalmadı. Grimstad'lıymış."</p>

  <p>"Bu Lillesand'la aynı değil mi?"</p>

  <p>"Değil tabii, o da nerden çıktı?"</p>

  <p>"Ama Grimstad'lı biri Lillesand'da okula gitmiş olabilir."</p>

  <p>Sofie ağlamayı kesmişti. Ama sıra annesindeydi şimdi de. Kalkıp televizyonu kapattı.</p>

  <p>"Nedir bu saçmalık Sofie?"</p>

  <p>"Yok bir şey..."</p>

  <p>"Hayır, var! Bir sevgilin var senin ve sanırım yaşı senden çok daha büyük. Cevap ver bana. Lübnan'da birini tanıyor musun?"</p>

  <p>"Hayır, tam öyle değil..."</p>

  <p>"Lübnan'daki birinin <i>oğlunu</i> mu tanıyorsun peki?"</p>

  <p>"Hayır canım! Bak, kızını bile tanımıyorum onun."</p>

  <p>"Kimden bahsediyorsun?"</p>

  <p>"Seni ilgilendirmez."</p>

  <p>"Ya, öyle mi?"</p>

  <p>"Asıl benim sana sorular sormam gerek. Babam niye hiç evde değil? Cesaret edip bir türlü boşanamadığınız için mi yoksa? Babamın da benim de bilmediğimiz bir sevgilin var mı? Vesaire, vesaire. İkimizin de soruları var demek ki."</p>

  <p>"En azından konuşmamız gerektiği açık."</p>

  <p>"Olabilir. Ama şimdi yorgunum, gidip yatacağım. Üstelik aybaşı oldum."</p>

  <p>Sofie odasına koşarken gözleri hâlâ dolu doluydu. Banyoda işini bitirip tam yorganı üstüne çekmişken, annesi içeri girdi.</p>

  <p>Sofie uyur gibi yaptı ama annesinin bunu yutmayacağını biliyordu. Ayrıca annesinin bunu yutmayacağını Sofie'nin bildiğini annesinin bildiğini de biliyordu Sofie. Ama annesi buna rağmen sanki Sofie gerçekten uyuyormuş gibi yaptı. Yatağın kenarına oturup kızının başını okşadı.</p>

  <p>Sofie ikili bir yaşam sürmenin ne kadar zor olduğunu düşünüyordu o sırada. Felsefe kursu bitse sevinecekti neredeyse. Belki de doğum gününe kadar bitmiş olurdu. Ya da en geç Hilde'nin babası Lübnan'dan dönene kadar —yani 24 Haziran'da, Yazdönümü Günü'nde...</p>

  <p>"Yaşgünümde parti vermek istiyorum," dedi sonunda.</p>

  <p>"Çok güzel. Kimleri çağıracaksın?"</p>

  <p>"Çok kişi... Olur değil mi?"</p>

  <p>"Olur tabii. Bahçemiz kocaman. Hem belki hava da güzel olur."</p>

  <p>"Ama aslında Yazdönümü gecesinde yapmak istiyorum partiyi."</p>

  <p>"Tamam, öyle yaparız."</p>

  <p>"Önemli bir gün bu" dedi Sofie, ama doğum gününü kastetmiyordu aslında.</p>

  <p>"Ya..."</p>

  <p>"Sanırım son zamanlarda çok olgunlaştım."</p>

  <p>"Evet, güzel bir şey değil mi bu?"</p>

  <p>"Bilmiyorum."</p>

  <p>Sofie annesiyle konuşurken başı hep yastığa gömülüydü. Annesi önceki konuya döndü sonunda:</p>

  <p>"Ama Sofie, anlatsan iyi olur, neden son zamanlarda bu kadar huzursuz bir halin var?"</p>

  <p>"Sen on beş yaşındayken böyle değil miydin?"</p>

  <p>"Böyleydim tabii. Ama anlıyorsun işte ne demek istediğimi."</p>

  <p>Sofie annesine döndü.</p>

  <p>"Köpeğin adı Hermes," dedi.</p>

  <p>"Öyle mi?"</p>

  <p>"Alberto diye birinin köpeği."</p>

  <p>"Yaa..."</p>

  <p>"Şehrin eski bölgesinde oturuyor."</p>

  <p>"Köpeğin peşinden oraya kadar koştun demek."</p>

  <p>"Ama tehlikeli bir şey değil ki bu."</p>

  <p>"Köpeğin sık sık buraya geldiğini söylemiştin."</p>

  <p>"Aaa, öyle mi dedim?"</p>

  <p>Sofie'nin durup düşünmesi gerekiyordu şimdi. Elinden geldiğince çok şey anlatmak istiyordu ama her şeyi söylemek de olmazdı.</p>

  <p>"Neredeyse hiç evde yoksun," diye başladı.</p>

  <p>"Öyle, çok işim var."</p>

  <p>"Alberto ve Hermes çok geldi buraya."</p>

  <p>"Ama neden? Eve de girdiler mi?"</p>

  <p>"Hiç olmazsa teker teker soramaz mısın şu soruları? Eve girmediler. Ama sık sık ormanda geziyorlar. Çok mu tuhaf sence?"</p>

  <p>"Hayır, hiç tuhaf değil."</p>

  <p>"Birçokları gibi onlar da gezerken bizim kapının önünden geçiyor. Bir gün okuldan geldiğimde Hermes'i gördüm. Etrafı koklayıp duruyordu. Böylece Alberto'yla da tanışmış oldum."</p>

  <p>"Ya beyaz tavşan filan neyin nesi?"</p>

  <p>"Onu Alberto söylemişti. Gerçek bir filozof. Filozofları anlattı bana."</p>

  <p>"Öyle bahçe çitinin kenarında durup mu anlatıverdi?"</p>

  <p>"Hayır, oturduk tabii. Ama mektuplar da yazdı bana, hem de pek çok. Mektuplar bazen postayla geliyordu. Bazen de gezerlerken posta kutusuna koyuveriyordu."</p>

  <p>"Demek sözünü ettiğimiz 'aşk mektupları' bunlardı."</p>

  <p>"Aşk mektubu filan değillerdi."</p>

  <p>"Sadece filozoflardan mı bahsediyordu mektuplarda?"</p>

  <p>"Evet. Düşün bir, okulda sekiz yılda öğrendiğimden daha fazlasını öğrendim ondan. Mesela 1600 yılında yakılarak ölen Giordano Bruno'yu duymuş muydun? Ya da Newton'ın evrensel kütleçekim yasasını?"</p>

  <p>"Hayır, bilmediğim çok şey var benim..."</p>

  <p>"Eğer seni iyi tanıyorsam, neden Yer'in Güneş'in çevresinde bir yörüngede döndüğünü bilmezsin —üstelik bu senin gezegenin olmasına rağmen."</p>

  <p>"Kaç yaşlarında?"</p>

  <p>"Ne bileyim. Kesin elli vardır."</p>

  <p>"Peki Lübnan'la ne ilgisi var?"</p>

  <p>İşte bu soru zordu. Sofie'nin aklından on değişik şey geçti o anda. Ama içlerinde tek bir tanesi işine yarayabilirdi.</p>

  <p>"Alberto'nun kardeşi Birleşmiş Milletler taburunda binbaşı. Lillesand'lı. Eminim eskiden Binbaşının Kulübesi'nde oturan oydu."</p>

  <p>"Alberto biraz alışılmamış bir isim değil mi?"</p>

  <p>"Olabilir."</p>

  <p>"İtalyancaya benziyor."</p>

  <p>"Biliyorum. Önemli olan ne varsa ya Yunanistan'dan ya da İtalya'dan çıkıyor."</p>

  <p>"Norveççe konuşuyor mu?"</p>

  <p>"Hem de su gibi."</p>

  <p>"Biliyor musun aklıma ne geldi Sofie? Sanırım bu senin Alberto'yu bize davet etsek iyi olacak. Hiç gerçek bir filozofla tanışmadım."</p>

  <p>"Görürüz."</p>

  <p>"Senin partiye çağırabiliriz mesela. Farklı kuşakları bir araya getirmek hoş olur. Belki benim de katılmama izin verirsin. Servis yaparım. İyi fikir değil mi sence?"</p>

  <p>"Tamam. Eğer gelmek isterse. Zaten onunla konuşmak bizim sınıftan oğlanlarla çene çalmaktan çok daha ilginç. Ama... o zaman herkes Alberto'yu senin sevgilin sanacak."</p>

  <p>"Sen de söylersin onlara öyle olmadığını."</p>

  <p>"Görürüz."</p>

  <p>"Evet, görürüz. Bir de Sofie, babanla aramızda her şeyin mükemmel gitmediği doğru. Ama başka biri de olmadı."</p>

  <p>"Artık uyumak istiyorum. Çok fena karnım ağrıyor."</p>

  <p>"Bir paracetamol ister misin?"</p>

  <p>"Olur."</p>

  <p>Annesi bir bardak suyla geri geldiğinde Sofie uyumuştu bile.</p>

  <blockquote class=""></blockquote>

  <p>31 Mayıs Perşembe'ye geliyordu. Sofie sıkıntıdan patlayarak son ders saatlerini geçirmekle meşguldü. Felsefe kursu başladığından beri bazı dersleri daha iyiye gitmişti. Zaten birçok dersi hep "iyi" ile "pekiyi" arasındaydı. Ama son aylarda sosyal bilgilerden ve kompozisyondan "pekiyi" almıştı. Matematikte ise durum pek şahane sayılmazdı.</p>

  <p>Son derste daha önce yazmış oldukları kompozisyonlar geri geldi. Sofie'nin seçtiği konu "İnsan ve Teknik"ti. Döktürmüştü tabii. Rönesans'ı, bilimsel devrimi, yeni doğa görüşünü, "Bilgi güçtür," diyen Francis Bacon'ı ve yeni bilimsel yöntemi anlatmıştı. Empirik yöntemin teknik buluşlardan daha eski olduğunu özenle vurgulamıştı. Sonra da teknolojinin sakıncaları hakkında aklına gelenleri sıraladı. Yazının sonunda insanların yaptığı her şeyin iyiye ya da kötüye kullanılabileceğini belirtti. İyi ile kötünün her zaman birbirine dolanacak olan biri beyaz diğeri siyah birer iplik gibi olduğunu söyledi. Bazen bu iki iplik o kadar iç içe geçiyordu ki, bunları birbirinden ayırmak olanaksızlaşıyordu.</p>

  <p>Öğretmen kompozisyon defterlerini geri verirken Sofie'ye doğru baktı ve iyimser bir ifadeyle gözlerini kırptı.</p>

  <p>"Pekiyi ve artı" almıştı Sofie, ayrıca öğretmeni "Bütün bunları nasıl öğrendin?" diye yazmıştı.</p>

  <p>Sofie bir keçeli kalem alıp kocaman harflerle yazdı deftere. "Felsefe öğreniyorum."</p>

  <p>Defteri tam kapatıyorken orta sayfalardan bir şeyin düştüğünü fark etti. Lübnan'dan gelme bir kartpostaldı bu. Sofie sıranın üstünden eğilip okudu kartı:</p>

  <blockquote class="">
    <p class="i">Sevgili Hilde! Bu kartı okuduğunda, telefonda görüşmüş, buradaki üzücü ölüm olayı hakkında konuşmuş olacağız. Bazen kendime, acaba insanlar biraz daha iyi düşünebilse savaş ve şiddet önlenemez mi diye soruyorum. Belki de savaş ve şiddete karşı en iyi çare küçük bir felsefe kursudur. Şöyle küçük bir "Birleşmiş Milletler Felsefe Kitabı" çıksa ve doğan her çocuk için kendi anadilinde bir kopyası olsa... Genel Sekreter'e sunacağım bu fikri.</p>

    <p class="i">Telefonda eşyalarına artık daha çok dikkat ettiğini söylemiştin. Bu çok iyi, çünkü tanıdığım en dağınık insan sensin. Bir de, son konuşmamızdan bu yana sadece bir onluk kaybettiğini söyledin. Ararken sana yardımcı olmak için elimden geleni yapacağım. Gerçi evden çok uzağım ama bizim oralarda benim için uzanacak bir iki el var yine de. (On Kronu bulursam, doğum günü hediyenin içine koyarım)</p>

    <p class="i">Kendini sanki uzun dönüş yolculuğuna başlamış gibi hisseden babandan selamlar.</p>
  </blockquote>

  <p>Sofie tam kartı okumuşken ders de bitti. Kafasının içi yine vızıldayan soru ve düşüncelerle dolmuştu.</p>

  <p>Okulun bahçesinde her zaman olduğu gibi Jorunn bekliyordu Sofie'yi. Eve dönerlerken Sofie çantasını açıp arkadaşına kartpostalı gösterdi.</p>

  <p>"Ne zaman damgalanmış?" diye sordu Jorunn. "Muhakkak 15 Haziran'dır..."</p>

  <p>"Yo hayır. Bak şurada 30.5.1990 yazıyor."</p>

  <p>"Dünkü tarih. Yani Lübnan'daki talihsiz olaydan bir gün sonra."</p>

  <p>"Bir kartın Lübnan'dan Norveç'e bir günde geleceğini hiç sanmam," dedi Jorunn düşünceli.</p>

  <p>"Hele şu adresle: 'Hilde Møller Knag, Sofie Amundsen eliyle, Furulia Okulu...'"</p>

  <p>"Postayla mı geldi sence? Ve öğretmen de öyle defterin arasına koyuverdi?"</p>

  <p>"Ne bileyim. Sormaya cesaret edip edemeyeceğimi de bilmiyorum ki."</p>

  <p>Kartpostaldan daha fazla bahsetmediler.</p>

  <p>"Yazdönümü gecesinde büyük bir parti vereceğim," dedi Sofie.</p>

  <p>"Oğlanlarla mı?"</p>

  <p>Sofie omuz silkti.</p>

  <p>"Dünyanın en aptal yaratıklarını çağırmamız gerekmez."</p>

  <p>"Ama Jørgen'i davet edersin herhalde."</p>

  <p>"Eğer istersen ederim tabii. Bahçe partisine sincap da yakışır. Belki Alberto Knox'u da çağırırım."</p>

  <p>"Delirmişsin sen."</p>

  <p>"Biliyorum."</p>

  <p>Süpermarketin orada ayrıldılar.</p>

  <blockquote class=""></blockquote>

  <p>Sofie eve gelince her şeyden önce Hermes oralarda mı diye bakındı. Evet, bugün gelmişti işte! Elma ağaçlarının arasında dolanıyordu.</p>

  <p>"Hermes!"</p>

  <p>Köpek bir an durdu öylece. O anda neler olup bittiğini çok iyi biliyordu Sofie. Köpek onu duymuş, sesini tanımış ve gerçekten sesin geldiği tarafta mı diye bakmaya karar vermişti. Şimdi de Sofie'yi fark etmiş, üstüne atılmak üzereydi. Dört bacağı trampet çubukları gibi yeri dövmeye başladı.</p>

  <p>Bir tek saniyede ne çok şey oluyordu böyle.</p>

  <p>Sofie'ye doğru fırladı, kuyruğunu deli gibi sallayarak üstüne sıçradı.</p>

  <p>"Hermes, iyi köpek! Dur, dur... Yo hayır, yalama. Anlıyor musun. Hah, öyle otur... Tamam, otur!"</p>

  <p>Sofie evin kapısını açtı. O sırada Sherekan da çalıların arasından çıkmıştı. Yabancı bir hayvanın varlığı pek tekin görünmüyordu kediye. Ama Sofie ona mamasını verdi, kuşların kabına biraz tahıl tanesi koydu, kaplumbağanın da salata yaprağını ayırıp annesine bir not bıraktı.</p>

  <p>Hermes'i eve götüreceğini ve eğer yediden önce dönemeyecek olursa telefon edeceğini yazmıştı.</p>

  <p>Sonra kentin sokaklarında yürümeye başladılar. Sofie bu kez para almıştı yanına. Hermes'le birlikte otobüse binsem mi diye düşündü, ama sonra Alberto'nun bundan hoşlanıp hoşlanmayacağını bilmediği için vazgeçti.</p>

  <p>Hermes'in peşi sıra yürürken, bir hayvanın ne olduğunu düşünmeye başlamıştı. Bir köpekle bir insan arasında nasıl bir fark vardı? Aristoteles'in buna verdiği cevap aklındaydı. İnsanların ve hayvanların doğal canlılar olduğunu ve birçok ortak yanları bulunduğunu söylemişti Aristoteles. Ama bir hayvanla bir insan arasında önemli bir fark daha vardı: akıl.</p>

  <p>Böyle bir farkın bulunduğundan nasıl emin olabiliyordu peki?</p>

  <p>Demokritos ise öyle büyük bir fark görmemişti arada, çünkü insanlar da, hayvanlar da atomlardan oluşuyordu. Bu canlıların ölümsüz ruhlara sahip olduğuna da inanmıyordu Demokritos. Ruh da küçük atomlardan yapılmıştı ona göre, insan ölünce bu atomlar etrafa saçılıyordu. Yani insanın ruhu ayrılmaz biçimde beynine bağlıydı.</p>

  <p>Ama nasıl olur da ruh atomlardan oluşabilirdi? Ne de olsa vücudun diğer kısımları gibi dokunmak mümkün değildi ruha. "Tinsel" bir şeydi o.</p>

  <p>Pazar meydanını geçmişler, eski kente yaklaşmışlardı. On Kronu bulduğu yere geldiklerinde Sofie'nin gözleri ister istemez o noktaya çevrildi. Ve orada, tam parayı almak için eğilmiş olduğu yerde, yüzü yukarı bakan bir kartpostal duruyordu. Palmiyeler ve portakal ağaçlarıyla dolu bir bahçe vardı resimde.</p>

  <p>Sofie eğilip kartı aldı. Aynı anda Hermes de hırlamaya başlamıştı. Sanki Sofie'nin karta dokunmasından hoşlanmıyor gibiydi.</p>

  <p>Kartta şunlar yazılıydı:</p>

  <blockquote class="">
    <p class="i">Sevgili Hilde! Yaşam uzun bir rastlantılar dizisinden ibaret. Kaybettiğin on Kronun tam da buraya düşmüş olması imkânsız bir şey değil. Belki de Kristiansand'a giden otobüsü bekleyen yaşlı bir hanım, Lülesand'ın pazar yerinde buldu onu. Sonra da torunlarını ziyaret etmek için Kristiansand'dan trene binmiş olabilir. Saatler sonra da burada kaybetmiştir on Kronu. Aynı gün bu onluğun otobüsle eve dönebilmek için on Krona çok ihtiyacı olan bir kız tarafından alınmış olması da mümkün. Bilemeyiz Hilde, ama eğer gerçekten böyleyse, o zaman bütün olan bitenin ardında tanrısal bir öngörü yok mu diye sormamız gerekir.</p>

    <p class="i">Ruhu çoktan Lillesand'ın rıhtımına yanaşmış olan babandan selamlar.</p>

    <p class="i">Not: On Kronu aramana yardım edeceğimi yazmıştım.</p>
  </blockquote>

  <p>Kartta adres olarak şunlar yazılıydı: "Hilde Møller Knag, tesadüf eseri geçmekte olan birinin eliyle..." Damgadaki tarih de 15/6 idi.</p>

  <p>Sofie Hermes'i izleyerek uzun merdiveni çıktı. Alberto kapıyı açınca:</p>

  <p>"Çekil yoldan amca, postacı geldi," dedi.</p>

  <p>Biraz öfkeli olma hakkı buluyordu kendinde.</p>

  <p>Alberto onu içeri aldı. Hermes de geçen seferki gibi elbise askısının altına uzandı.</p>

  <p>"Binbaşı kartını mı bırakmış yine çocuğum?"</p>

  <p>Sofie başını kaldırıp Alberto'ya baktı. Onun yeni bir kostüm giymiş olduğunu ancak o zaman fark etti.</p>

  <p>Gözüne ilk çarpan şey bukleli, uzun bir peruktu. Dantellerle süslü, geniş ve yer yer bollaşan bir giysi vardı Alberto'nun üstünde. Boynuna gösteriş budalalarına has ipek bir atkı dolamış, en üste de kırmızı bir pelerin almıştı. Beyaz çorapların üstüne ince rugandan kurdeleli ayakkabılar giymişti. Sofie'ye XIV. Louis zamanının saray resimlerini hatırlatıyordu bu kılık.</p>

  <p>"Seni palyaço" dedi ve kartı uzattı Alberto'ya.</p>

  <p>"Hmm... Peki gerçekten de bugün kartın olduğu yerde on Kron mu bulmuştun?"</p>

  <p>"Tam aynı yerde."</p>

  <p>"Gemi azıya aldı iyice. Ama belki de böylesi daha iyi."</p>

  <p>"O niye?"</p>

  <p>"Öyle olunca kim olduğunu, ne yaptığını açığa çıkarmak da kolaylaşır. Ama bu son yaptığı gerçekten de fazla iğrenç. Ucuz parfüm gibi kokuşmuş."</p>

  <p>"Parfüm mü?"</p>

  <p>"Sanki çok ince bir işmiş gibi duruyor ama aslında uydurma bütün bunlar. Şuraya bak! Aşağılık gözetleme yöntemlerini tanrısal öngörüyle karşılaştırmaya kalkmış."</p>

  <p>Kartı gösterdi, sonra bir önceki gibi paramparça etti onu da. Alberto'nun keyfini iyice kaçırmamak için Sofie okulda kompozisyon defterinden çıkan karttan hiç söz etmiyordu.</p>

  <p>"Oturma odasına geçelim sevgili öğrencim. Saat kaç?"</p>

  <p>"Dört."</p>

  <p>"Bugün 17. yüzyıldan bahsedeceğiz."</p>

  <blockquote class=""></blockquote>

  <p>Çatı penceresi olan eğik tavanlı odaya geçtiler. Alberto'nun odada bazı şeyleri değiştirmiş olduğunu fark etti Sofie.</p>

  <p>Masanın üstündeki küçük kutu çeşit çeşit gözlük camıyla doluydu. Onun hemen yanında çok eski görünen açık bir kitap vardı.</p>

  <p>Sofie sordu: "Bu ne?"</p>

  <p>"Descartes'ın ünlü 'Yöntem Üzerine' adlı eserinin ilk baskısı. 1637'den kalma. Sahip olduğum şeyler arasında en değerlilerden biri."</p>

  <p>"Ya bu kutu?"</p>

  <p>"Bir mercek koleksiyonu —yani optik camlar. 17. yüzyılın ortalarında Hollandalı filozof Spinoza tarafından yapılmış hepsi de. Çok pahalıydılar doğrusu. Ama bunlar da çok değerli benim için."</p>

  <p>"Eminim eğer Descartes ve Spinoza hakkında bir şeyler öğrensem, kitapla kutunun ne kadar değerli olduğunu daha iyi anlayabileceğim."</p>

  <p>"Elbette. Ama önce biraz bu filozofların yaşadığı zamana gitmeye çalışacağız. Oturalım."</p>

  <p>Geçen seferki gibi oturdular yine. Sofie yumuşak koltuğa, Alberto da kanepeye, ikisinin arasında kitabın ve kutunun durduğu sehpa yer alıyordu. Alberto peruğu çıkarıp yazı masasına koydu.</p>

  <p>"Şimdi 17. yüzyıldan bahsedeceğiz —yani genellikle Barok olarak adlandırılan dönemden."</p>

  <p>"Barok mu? Ne acayip bir ad bu böyle."</p>

  <p>"'Barok' terimi aslında 'biçimsiz inci' anlamındaki bir sözcükten gelme. Barok sanatın tipik özelliği, daha sade ve uyumlu olan Rönesans sanatının tersine, çok zengin ve gösterişli, kontrast dolu biçimlere yer vermesidir. Zaten bütün 17. yüzyıl uzlaşmaz karşıtlıklar arasındaki gerilimlerle örülmüştü. Bir yanda yaşamı olumlayan Rönesans anlayışı vardı; diğer yanda birçok kişi karşı uca yönelmiş, dinsel bir içedönüklük halinde dünyayı reddeden bir yaşam sürüyordu. Sanatta ve gerçek yaşamda ise her şey çok gösterişliydi. Ama aynı dönemde kendini dünyadan çeken manastır hareketleri ortaya çıktı."</p>

  <p>"Muhteşem şatolar ve saklı manastırlar yani."</p>

  <p>"Evet, öyle de diyebilirsin. Barok dönemin tipik bir sloganı vardı: 'carpe diem'. Yani 'gününü gün et!' Yine çok söylenen bir başka Latince söz de şuydu: 'memento mori'. Bunun anlamı da, 'öleceğini unutma!' Hayatın keyfini çıkartmayı tasvir eden bir resmin köşesinde bir de iskelet görebiliyordun. Barok döneme birçok bakımdan <i>gösteriş</i> ve budalalık hâkimdi; ama madalyonun öbür yüzüyle, her şeyin geçici oluşuyla, yani etrafımızdaki güzelliklerin bir gün ölüp çürüyeceğiyle ilgilenenler de çok fazlaydı."</p>

  <p>"Bu doğru. Hiçbir şeyin kalıcı olmaması üzücü bir şey bence."</p>

  <p>"Demek ki sen de 17. yüzyılda yaşamış pek çok insan gibi düşünüyorsun. Barok, politik bakımdan da büyük karşıtlıkların çağıydı. Avrupa savaşlar yüzünden birçok kez büyük yıkıma uğradı. En kötüsü de 1618'den 1648'e kadar süren ve hemen hemen tüm Avrupa'yı kasıp kavuran Otuz Yıl Savaşı'ydı. Aslında pek çok küçük savaştan meydana gelmiş bir olaydı bu ve özellikle Almanya'da büyük acılara neden oldu. Biraz da Otuz Yıl Savaşı'nın etkisiyle, Fransa o dönemde giderek Avrupa'nın en güçlü devleti olmaya başlamıştı."</p>

  <p>"Ne için savaştılar?"</p>

  <p>"Her şeyden önce Protestanlarla Katolikler arasında bir savaştı bu. Ama aynı zamanda bir iktidar mücadelesi."</p>

  <p>"Lübnan'daki gibi bir şey yani."</p>

  <p>"17. yüzyılda sınıf farkları da çok büyümüştü. Fransız soyluları ve Versailles Sarayı'ndan bahsedildiğini duymuşsundur. Ama halkın ne kadar yoksul olduğunu da biliyor muydun? Aslında her türlü debdebenin altında <i>iktidar</i> gösterisi vardır. Barok dönemdeki politik durumun bugünkü sanat ve mimariyle karşılaştırılabileceğini söyleyenler de var. Barok dönemin binaları baştan sona bol kıvrımlı süslemelerle doluydu. Politika ise sinsice işlenen cinayetler, düzenler ve entrikalarla yürütülüyordu.</p>

  <p>"Galiba bir İsveç kralı tiyatroda vurulmuştu değil mi?"</p>

  <p>"III. Gustav'ı kastediyorsun. Doğru, bu söylemeye çalıştığım şeyin tipik bir örneği. Aslında III. Gustav 1792'de öldürüldü, ama Barok döneme çok uygun bir ortamda, büyük bir maskeli balo sırasında."</p>

  <p>"Ben tiyatroda sanıyordum."</p>

  <p>"Maskeli balo opera binasında yapılıyordu. İsveç Baroku da zaten III. Gustav'ın öldürülmesiyle sona erdi sayılır. Bir aydınlanmış mutlakiyet yönetimiydi onunki, yüz yıl önce XIV. Louis dönemine benziyordu. Ayrıca III. Gustav gösterişe çok meraklıydı, Fransız sarayına özgü törenlerden, kibarca pozlardan çok hoşlanırdı. Bir de tiyatroyu seviyordu."</p>

  <p>"Bu da sonunu getirdi."</p>

  <p>"Ama tiyatro Barok dönemde sadece bir sanat dalından ibaret değildi, zamanın başta gelen bir simgesiydi aynı zamanda."</p>

  <p>"Neyi simgeliyordu peki?"</p>

  <p>"Yaşamı, Sofie. 17. yüzyılda kimbilir kaç kez tekrarlanmış bir söz vardı: 'Yaşam bir tiyatrodur.' Ve modern tiyatro da bu dönemde çıktı ortaya —bütün o kulisleri, sahne mekanizmalarıyla. Tiyatroda bir yanılsama konuyordu sahneye, sonra da bu oyunun bir yanılsama olduğu açığa çıkarılıyordu. Böylece tiyatro insan yaşamının resmi haline geldi iyice. Aşırı gururun hep çöküş öncesinde yaşandığını gösterebiliyor, insanın aslında ne kadar zavallı olduğunu acımasızca sergiliyordu."</p>

  <p><i>"Shakespeare</i> de mi Barok dönemde yaşadı?"</p>

  <p>"Büyük eserlerini 1600 yılı civarında yazmıştı. Yani bir ayağı Rönesans'ta, bir ayağı Barok'taydı. Ama onda bile yaşamın bir tiyatro oyunu olduğuna dair sözlere çok rastlanır. Birkaç örnek dinlemek ister misin?"</p>

  <p>"Tabii!"</p>

  <p>"'Nasıl isterseniz' adlı oyununda şöyle der:</p>

  <p>&nbsp;</p>

  <p class="i">Bir tiyatro sahnesidir bütün dünya</p>

  <p class="i">Kadınlar da erkekler de sadece birer oyuncu.</p>

  <p class="i">Sahneye bir girer bir çıkarlar.</p>

  <p class="i">Ve tek bir insan, ömrü boyunca pek çok rol oynar.</p>

  <p>&nbsp;</p>

  <p>Şu da 'Macbeth'ten:</p>

  <p>&nbsp;</p>

  <p class="i">Yaşam gezinen bir gölgeden ibaret;</p>

  <p class="i">Zavallı bir komedyen, bağıra çağıra</p>

  <p class="i">Saatini doldurur sahnede ve bir daha</p>

  <p class="i">Duyulmaz olur sesi; bir ahmağın anlattığı</p>

  <p class="i">Masaldır bu, avazı çıktığınca, hiddetli</p>

  <p class="i">Ve hiçbir anlamı olmayan."</p>

  <p>&nbsp;</p>

  <p>"Bu çok kötümser ama."</p>

  <p>"Yaşamın kısa oluşu Shakespeare'i çok ilgilendirmişti. Bütün Shakespeare alıntılarının en ünlüsünü duymuşsundur herhalde."</p>

  <p>"Olmak veya olmamak —işte mesele bu."</p>

  <p>"Evet, Hamlet söylüyor bunu. Bugün dünyada dolanıp duruyoruz, ertesi gün yokuz."</p>

  <p>"Teşekkürler. Yeterince anladım artık bunu."</p>

  <p>"Barok dönemin şairleri dünyayı ya tiyatroyla karşılaştırırlar ya da bir rüyaya benzetirler. Shakespeare bile söylemişti bunu: 'Rüyaların yapıldığı maddedeniz hepimiz, uykuyla çevrili şu küçük yaşamımız...'"</p>

  <p>"Gerçekten çok şiirsel."</p>

  <p>"1600 yıllarında doğmuş olan İspanyol şair Calderon 'Yaşam Rüyadır' adlı bir oyun yazmıştı. Şöyle diyordu bir yerde: 'Nedir yaşam? Bir delilik! Nedir yaşam? Bir yanılsama! Bir gölge! Bir masal! En önemli şeyin bile önemi yok, çünkü bir rüyadır bütün yaşam...'"</p>

  <p>"Haklı belki de. 'Dağdaki Jeppe' diye bir parça okuduk sınıfta."</p>

  <p>"Evet, <i>Ludwig Holberg</i>'in. Burada, Avrupa'nın kuzeyinde Barok'tan Aydınlanma Çağı'na geçişi temsil eden biriydi."</p>

  <p>"Yol kenarındaki bir hendekte uyuyakalır Jeppe... sonra da Baron'un yatağında uyanır. Ve rüyasında basit bir köylü olduğunu görmüş olduğunu düşünür. Sonra uyurken yine hendeğe taşırlar Jeppe'yi. Yine uyanır ve bu kez de rüyasında kendini Baron'un yatağında yatarken gördüğünü sanır."</p>

  <p>"Holberg bu konuyu Calderon'dan almıştı, Calderon da '1001 Gece Masalları'ndan. Ama zaten hayatı rüyayla karşılaştırmak çok daha eskilere giden bir düşünce. Örneğin Hindistan ya da Çin'de de görülüyor. İ.Ö. 350 yıllarında yaşamış olan Çinli bilge <i>Chuang-Tzu</i> kendini kelebek olarak görmüş rüyasında ve uyanınca sormuş kendi kendine: 'Acaba ben rüyasında kelebek olan bir insan mıyım, yoksa şimdi rüya görüp kendini insan sanan bir kelebek mi?'"</p>

  <p>"Hangisi olursa olsun, neyin doğru olduğunu kanıtlamak mümkün değil."</p>

  <p>"Norveç'te de su katılmamış bir Barok şairimiz vardı. <i>Petter Dass'</i>tı adı, 1647 ile 1707 arasında yaşadı. Hem bu dünyada şu andaki hayatı betimlemek istiyor, hem de yalnızca Tanrı'nın ebedî ve kalıcı olduğunu vurguluyordu."</p>

  <p>"Her yer yıkılsa yine Tanrı Tanrı'dır, herkes ölse yine Tanrı Tanrı'dır..."</p>

  <p>"Ama aynı ilahide Kuzey Norveç kültürünü de yansıtır, çeşit çeşit balıklardan bahseder. Barok dönemin tipik bir özelliği bu. aynı metinde hem bu dünyaya ait şeyler vardır hem de göklere, öbür dünyaya ait şeyler. Bütün bunlar Platon'un duyular dünyasıyla değişmez idealar dünyası arasında yaptığı ayrımı hatırlatıyor."</p>

  <p>"Ya felsefede durum nasıldı?"</p>

  <p>"Felsefeye de karşıt düşünce biçimleri arasındaki sert çatışmalar hâkimdi. Bazı filozofların varoluşu ruhsal ya da tinsel nitelikte gördüğünü söylemiştik. Bu yaklaşıma <i>İdealizm</i> diyoruz. Karşıt görüşün adı da <i>Materyalizm.</i> Varoluşa ait bütün olguları somut maddî büyüklüklere indirgemek isteyen bir felsefe bu. 17. yüzyılda Materyalizmin de taraftan çoktu. İçlerinde en etkili olanı da herhalde İngiliz filozof <i>Thomas Hobbes</i>'tu. İnsanlar ve hayvanlar da dahil olmak üzere istisnasız bütün olgular madde parçacıklarından oluşur Hobbes'a göre. Hattâ insanın bilinci —ya da insan ruhu— bile beyindeki çok küçük parçacıkların hareketiyle ortaya çıkmaktadır."</p>

  <p>"Öyleyse iki bin yıl önce Demokritos'un söyledikleriyle aynı fikirdeymiş."</p>

  <p>"İdealizm ve Materyalizm felsefe tarihi boyunca uzanan yol gösterici çizgiler gibidir. Ama her iki yaklaşımın da Barok dönemdeki kadar belirgin bir şekilde aynı anda öne çıktığı pek sık görülmez. Doğabilimi Materyalizmin sürekli güçlenmesini sağlamıştır. Newton aynı yasaların bütün evrende geçerli olduğuna işaret etmişti. Doğadaki her türlü değişikliğin kaynağı çekim yasası ve cisimlerin hareketiyle ilgili diğer yasalardı; hem yeryüzünde hem de uzayda böyleydi bu. Yani her şey aynı değişmez yasal düzenlilik ya da aynı <i>mekanik</i> tarafından yönlendiriliyordu. Bu durumda, doğadaki her değişikliği aslında matematiksel kesinlikle hesaplayabiliriz demektir. Böylece Newton <i>mekanik dünya görüşünün</i> son yapıtaşlarını da yerleştirmiş oldu."</p>

  <p>"Dünyayı koskoca bir makine gibi mi görüyordu yani?"</p>

  <p>"Aynen öyle. 'Mekanik' sözcüğü Yunanca 'mechane' sözcüğünden gelmedir ve bunun da anlamı makinedir. Ancak şuna dikkat: Ne Hobbes ne de Newton mekanik bir dünya görüşü ile Tanrı inancı arasında bir çelişki görmüştü. Oysa 18. ve 19. yüzyılın bazı materyalistlerinde durum farklıydı. Fransız hekim ve filozof <i>La Mettrie</i> 18. yüzyılın ortalarında 'L'homme machine' adlı bir kitap yazdı. Yani: 'İnsan — Bir Makine'. Bacaklarda nasıl yürümeyi sağlayan kaslar varsa, beyinde de düşünmeye yarayan 'kasların' olduğunu yazmıştı. Daha sonra Fransız matematikçi <i>Laplace</i> son derece mekanikçi bir yaklaşımı dile getirdi. Eğer herhangi bir zekâ bütün madde parçacıklarının belli bir andaki konumunu bilirse, hiçbir şey belirsiz kalmaz, hem gelecek hem de geçmişi açıkça görebilirdi. Buradaki ana düşünce, gelecekte olacak her şeyin daha önceden belirlenmiş olduğudur. Neler olacağını 'iskambil kartları' gösterirdi o zaman. Bu dünya görüşüne de <i>Determinizm</i> deniyor."</p>

  <p>"Ama o zaman insanın özgür bir iradesi de olamaz."</p>

  <p>"Hayır, olamaz. O zaman her şey mekanik süreçlerin ürünü demektir. Düşüncelerimiz ve rüyalarımız da. 19. yüzyılda Alman materyalistler düşüncelerin beyinle ilişkisini idrarın böbreklerle ve safranın karaciğerle ilişkisine benzetmişti."</p>

  <p>"Ama idrar da, safra da maddî şeyler. Düşünceler öyle değil."</p>

  <p>"Bu söylediğin önemli. Aynı şeyi dile getiren bir öykü anlatayım şimdi sana. Bir Rus kozmonotla bir Rus beyin cerrahı din hakkında tartışıyormuş. Beyin cerrahı Hıristiyanmış, kozmonot ise dinsiz. 'Ben uzaya çok çıktım,' demiş kozmonot kibirlice, 'ama ne Tanrı'ya rastladım ne de meleklere.' Beyin cerrahı yanıtlamış: 'Ben de pek çok zeki insanın beynini ameliyat ettim, ama hiçbir yerde tek bir düşünceye rastlamadım.'"</p>

  <p>"Tabii düşüncelerin olmadığını göstermez bu."</p>

  <p>"Göstermez. Düşüncelerin kesip çıkarılan ya da küçük parçalara bölünebilen şeylerden çok farklı olduğunu gösterir yalnızca. Örneğin delice fikirler ameliyatla çıkarılıp alınamaz. Bir anlamda fazla derindedir çünkü bunlar. 17. yüzyılın önemli filozoflarından biri olan <i>Leibniz'</i>e göre maddeden oluşan şeylerle <i>tinsel</i> şeyler arasındaki en büyük fark, maddî şeylerin daima daha küçük parçalara ayrılabilmesine karşılık ruhun hiç bölünemez olmasıydı."</p>

  <p>"Tabii. Hangi bıçakla keseceksin ki ruhu."</p>

  <p>Alberto başını salladı sadece. Sonra aralarındaki masaya işaret ederek konuştu:</p>

  <p>"17. yüzyılın en önemli iki filozofu Descartes ve Spinoza'ydı. Onlar da ruhla beden arasındaki ilişkiyle meşgul olmuştu. Bu iki filozofu biraz daha ayrıntılı olarak ele alacağız."</p>

  <p>"Devam öyleyse. Ama eğer yediye kadar bitiremezsek, anneme telefon etmem lazım."</p>
</body>
</html>
