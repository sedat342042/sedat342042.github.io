<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3>MARX</h3>

  <h4 class="sigil_not_in_toc">..Avrupa'da bir hayalet dolaşıyor...</h4>

  <p>Hilde yataktan kalkıp koya açılan pencereye gitti Cumartesiye Sofie'nin on beşinci yaşgününü anlatan bölümü okuyarak başlamıştı. Bir gün önce de kendi doğum günüydü. Eğer babası aynı gün kitapta Sofie'nin doğum gününe kadar gelebileceğini hesapladıysa, biraz abartmış demekti. Üstelik dün yalnızca okumuştu. Bir doğum günü tebriği daha almış, Alberto ile Sofie "Happy birthday" şarkısını söylemişlerdi. Bu da daha çok utanmasına yol açmıştı Hilde'nin.</p>

  <p>Hilde'nin babası Lübnan'dan döndüğü gün Sofie de felsefî bir bahçe partisi veriyordu. O gün ne kendisinin ne de babasının tam olarak bilemediği bir şeyler olacağı belliydi.</p>

  <p>Kesin olan şey, babasının Bjerkely'ye varmadan önce bir ders alması gerektiğiydi. Sofie ve Alberto için en azından bunu yapmalıydı Hilde. Ne de olsa yardım istemişlerdi ondan...</p>

  <p>Annesi hâlâ kayıkhanedeydi. Hilde alt kata inip telefon masasına gitti. Kopenhag'daki Anne ile Ole'nin numarasını bulup çevirdi.</p>

  <p>"Anne Kvamsdal"</p>

  <p>"Merhaba, ben Hilde."</p>

  <p>"Aa ne güzel! Lillesand'da nasıl gidiyor hayat?"</p>

  <p>"Çok iyi. Yaz tatili de başladı. Babamın Lübnan'dan gelmesine de bir hafta kaldı sadece."</p>

  <p>"Çok seviniyorsun herhalde, değil mi Hilde?"</p>

  <p>"Tabii. Hem biliyor musun, bu yüzden aradım zaten sizi."</p>

  <p>"Öyle mi?"</p>

  <p>"Sanırım ayın 23'ünde öğleden sonra Kopenhag'a inecek. Evde misin o gün?"</p>

  <p>"Sanırım evdeyiz."</p>

  <p>"Bana küçük bir iyilik yapar mısınız peki?"</p>

  <p>"Elbette."</p>

  <p>"Ama bu pek alışılmadık bir şey. Bilmem olur mu."</p>

  <p>"Meraklandırıyorsun beni."</p>

  <p>Ve Hilde anlattı. Klasörü, Sofie ve Alberto'yu ve daha ne varsa onları anlattı. Hem kendisi hem de teyzesi sık sık kahkahaya boğulduğundan hep ara vermek zorunda kalıyordu. Ama telefonu kapattıklarında Hilde'nin planını kesinleştirmişlerdi.</p>

  <p>Evde de bazı hazırlıklar yapması gerekiyordu, ama bunun o kadar acelesi yoktu.</p>

  <p>Günün geri kalanını annesiyle geçirdi Hilde. Sonra da Kristiansand'da sinemaya gittiler. Bir önceki gün doğru dürüst kutlama yapmadıklarından, bir tür yaşgünü eğlencesiydi bu. Kjevik Havalimanına giden kavşağın yanından geçerlerken, Hilde'nin sabahtan beri kesintisiz düşünüp durduğu bulmacanın birkaç parçası daha yerini buluverdi.</p>

  <p>Gece yatmadan önce, dosyasından birkaç sayfa daha okudu.</p>

  <div class="ind c"><img alt="" height="60px" src="../Images/div4.png" width="50%" /></div>

  <p>Sofie mağaradan çıktığında saat neredeyse sekizdi. Annesi kapının önündeki çiçek tarhlarıyla meşguldü Sofie geldiğinde.</p>

  <p>"Nereden geliyorsun böyle?"</p>

  <p>"Çitten."</p>

  <p>"Çitten mi?"</p>

  <p>"Çitin öbür tarafında bir yol olduğunu bilmiyor musun?"</p>

  <p>"Nerelerdeydin Sofie? Haber vermeden yemeğe gelmedin yine."</p>

  <p>"Özür dilerim. Hava o kadar güzeldi ki, uzun bir yürüyüş yaptım."</p>

  <p>O zaman annesi doğrulup Sofie'ye baktı.</p>

  <p>"Yine şu filozofla mı buluştun yoksa?"</p>

  <p>"Evet buluştum. Söylemiştim ya gezinti yapmaktan hoşlanıyor diye."</p>

  <p>"Ama partiye gelecek değil mi?"</p>

  <p>"Evet, çok memnun oldu."</p>

  <p>"Ben de çok seviniyorum Sofie. Günleri sayar oldum."</p>

  <p>Biraz iğneli sözler miydi bunlar? Her ihtimale karşı diye düşünüp konuştu Sofie:</p>

  <p>"Neyse ki Jorunn'ün annesiyle babasını da davet ettim. Yoksa biraz tuhaf kaçacaktı."</p>

  <p>"Her neyse... Ne olursa olsun şu Alberto'yla iki yetişkin olarak başbaşa bir konuşacağım."</p>

  <p>"Benim odama gidebilirsiniz. Eminim beğeneceksin onu."</p>

  <p>"Ama dahası da var. Bir de mektup geldi sana."</p>

  <p>"Yaa..."</p>

  <p>"Damgada 'BM-Taburu' diye yazıyor."</p>

  <p>"Öyleyse Alberto'nun kardeşinden olmalı."</p>

  <p>"Bu kadarı da çok fazla ama Sofie."</p>

  <p>Sofie var gücüyle düşündü ve birkaç saniye sonra uygun bir cevap buldu. Herhalde iyi yürekli bir ilham perisi yardımına koşmuş olmalıydı.</p>

  <p>"Alberto'ya az bulunan damgalı pul biriktirdiğimi söylemiştim. Bak, kardeşler ne işe yarıyor."</p>

  <p>Belli ki bu cevap annesini sakinleştirmeye yetmişti.</p>

  <p>"Yemek buzdolabında," dedi biraz daha yumuşak bir sesle.</p>

  <p>"Mektup nerede?"</p>

  <p>"O da buzdolabının üstünde."</p>

  <p>Sofie mutfağa koştu. Damgadaki tarih 15.6.1990'dı. Zarfı açtı, küçük bir kâğıt parçası çıktı içinden:</p>

  <p>&nbsp;</p>

  <p class="i">Niye ki bu bitmek bilmez yaratış,</p>

  <p class="i">Yok olacaksa bir gün her yaratılmış!</p>

  <blockquote class=""></blockquote>

  <p>Hayır, bu soruya verebilecek bir cevabı yoktu Sofie'nin. Yemeğe oturmadan önce bu kâğıdı da dolabına, son haftalarda elinde birikmiş diğer acayip şeylerin arasına koydu. Nasıl olsa bu sorunun neden kendisine sorulduğunu yakında öğrenecekti.</p>

  <p>Ertesi sabah Jorunn geldi. Önce biraz badminton oynadılar, sonra yine bahçe partisini planlamaya koyuldular. Parti istedikleri havaya bürünmezse neler yapabileceklerini düşündüler.</p>

  <p>Sofie'nin annesi işten geldiğinde hâlâ partiden bahsediyorlardı. Kadıncağız durmadan aynı lafı tekrarladı o gün: "Yo hayır, hiçbir masraftan kaçınmayalım." Samimiydi bu söylediğinde.</p>

  <p>Anlaşılan Sofie'nin haftalardır süren yoğun felsefe kursundan sonra ayaklarını tekrar yere basması için tam da böyle felsefî bir bahçe partisine ihtiyaç olduğunu düşünüyordu.</p>

  <p>Sonunda nasıl bir pasta yapılacağından ağaçlara asılacak Japon fenerlerine ve kazanan gençler için yazılmış bir felsefe kitabının armağan edileceği felsefe yarışmasına kadar her şey karara bağlandı. Tabii böyle bir kitap varsa. Sofie pek emin değildi olduğundan.</p>

  <p>21 Haziran Perşembe günü, yani Yazdönümü gecesinden sadece iki gün önce Alberto telefon etti.</p>

  <p>"Sofie."</p>

  <p>"Ben de Alberto."</p>

  <p>"Nasılsın?"</p>

  <p>"Harika. Sanırım bir çıkış yolu buldum."</p>

  <p>"Nereden çıkış?"</p>

  <p>"Biliyorsun işte. Epeydir içinde bulunduğumuz ruhsal tutsaklıktan."</p>

  <p>"Ha evet..."</p>

  <p>"Ama planı ancak her şey başladıktan sonra anlatabilirim."</p>

  <p>"Çok geç olmaz mı bu? Nasıl bir işe kalkıştığımı bilmeliyim ben."</p>

  <p>"Saflık etme. Biliyorsun her yerde ve her zaman izleniyoruz. Onun için en iyisi susmak."</p>

  <p>"Bu kadar kötü mü durum sahiden?"</p>

  <p>"Kötü tabii. İşin en önemli yanı biz birbirimizle konuşmuyorken gerçekleşmek zorunda."</p>

  <p>"Yaa..."</p>

  <p>"Biz yapay bir gerçeklikte yaşıyoruz. Uzun bir öykünün sözcükleri arasında. Öykünün her harfini ucuz bir daktiloyla binbaşı yazıyor. Onun için, yazılan hiçbir şey gözünden kaçmaz."</p>

  <p>"Tamam bunu anlıyorum. Ama nasıl saklanacağız ki ondan?"</p>

  <p>"Hşşt!"</p>

  <p>"Ne?"</p>

  <p>"Satırların arasında da bir şeyler olur. Ben de tam oradan yakalamaya çalışıyorum zaten. Bütün kurnazlığımla ikili bir oyun sürdürüyorum."</p>

  <p>"Anlıyorum."</p>

  <p>"Ama hem bugün hem de yarın buluşmalıyız. Cumartesi ok yaydan çıkacak."</p>

  <p>"Geliyorum öyleyse."</p>

  <blockquote class=""></blockquote>

  <p>Sofie kuşlara ve balıklara yem, Govinda'ya bir salata yaprağı verdi, Sherekan'a da bir kutu kedi maması açtı. Evden çıkmadan önce kedinin mama kabını merdivene koydu. Sonra da çitin altından sürünüp öbür taraftaki yola çıktı. Biraz gittikten sonra süpürge otu çalılarının arasında koca bir yazı masası durduğunu fark etti. Masanın başında yaşlı bir adam oturuyordu. Bir şey hesaplar gibi bir hali vardı adamın. Sofie yaklaşıp adını sordu. Adam lütfen başını kaldırdı,</p>

  <p>"Scrooge," dedi ve tekrar önündeki kâğıtlara eğildi.</p>

  <p>"Ben de Sofie. İşadamısın galiba."</p>

  <p>Adam başını salladı.</p>

  <p>"Hem de çok zenginim. Bir kuruş bile kaybetmek olmaz. Onun için hesapları çok dikkatli yapmalıyım."</p>

  <p>"Çok sıkıcı bir iş!"</p>

  <p>Sofie el sallayıp yoluna devam etti. Ama çok geçmeden bu kez de yüksek bir ağacın altında tek başına oturan küçük bir kız gördü. Giysileri eski püsküydü kızın, soluk ve hasta bir görünüşü vardı. Sofie'nin yaklaştığını görünce küçük bir torbadan kibrit kutusu çıkardı.</p>

  <p>"Kibrit almak ister misin?" diye sordu.</p>

  <p>Sofie cebini karıştırıp para aradı. İşte! Hiç olmazsa bir Kron vardı yanında.</p>

  <p>"Kaça?"</p>

  <p>"Bir Kron."</p>

  <p>Sofie parayı verip kibriti aldı.</p>

  <p>"Yüz yıldan uzun zamandır benden bir şey alan ilk kişi sensin. Bazen açlıktan ölüyorum, bazen de donarak."</p>

  <p>Sofie küçük kızın ormanın ortasında kibrit satamıyor olmasının pek şaşılacak bir şey olmadığını düşündü. Ama sonra önceki zengin işadamını hatırladı. Adam o kadar zenginken kibritçi kızın açlık çekmesi gerekmezdi.</p>

  <p>"Gel benimle," dedi Sofie.</p>

  <p>Küçük kızı elinden tutup zengin adamın yanına götürdü.</p>

  <p>"Bu çocuğun daha iyi yaşaması için bir şeyler yapmalısın" dedi.</p>

  <p>Adam başını kâğıtlardan kaldırıp yanıtladı:</p>

  <p>"Bu masraf çıkarır. Söyledim ya, bir kuruşun bile boşa gitmemesi lazım."</p>

  <p>"Ama senin böyle zengin, bu çocuğun da böyle yoksul olması haksızlık," diye ısrar etti Sofie.</p>

  <p>"Haydi canım sen de! Adalet birbirinin eşiti olan insanlar arasında geçerlidir."</p>

  <p>"Ne demek istiyorsun?"</p>

  <p>"Ben çok çalışıp yükseldim. Çalışmanın karşılığı olmalı. İlerleme böyle olur."</p>

  <p>"Öyle şey mi olurmuş!"</p>

  <p>"Bana yardım etmezsen öleceğim," dedi kızcağız.</p>

  <p>İşadamı yine kâğıtların arasında yukarı doğru baktı. Sonra kalemini masaya fırlattı.</p>

  <p>"Hesap defterlerimde sana ayrılmış bir hane yok. Git fakirhaneye sığın!"</p>

  <p>"Eğer yardım etmezsen ben de ormanı yakarım," dedi küçük kız.</p>

  <p>İşte o zaman masanın başından kalktı adam. Ama küçük kız bir kibrit yakmıştı bile. Kuru otlar hemen tutuşuverdi.</p>

  <p>Zengin adam kollarını sallaya sallaya bağırdı:</p>

  <p>"İmdat! Yardım edin! Kızıl horoz uyandı, saldırıyor."</p>

  <p>Küçük kız sinsi bir gülümsemeyle bakıyordu adama.</p>

  <p>"Komünist olacağım hiç aklına gelmemişti, değil mi?"</p>

  <p>Bu sözle birlikte kız, adam ve yazı masası kayboluverdi. Sofie giderek büyüyen ateşle başbaşaydı şimdi. Alevleri ayaklarıyla söndürmeye uğraştı ve sonunda başardı.</p>

  <p>Çok şükür! Kararmış otlara baktı Sofie. Elinde bir kibrit kutusu tutuyordu hâlâ.</p>

  <p>Yoksa yangını çıkaran kendisi miydi?</p>

  <blockquote class=""></blockquote>

  <p>Kulübenin önünde bekleyen Alberto'ya başından geçenleri anlattı.</p>

  <p>"Scrooge, <i>Charles Dickens</i>'ın 'Bir Noel Öyküsü' adlı eserinde geçen pinti bir kapitalisttir. Kibritçi Kız'ı Hans Christian Andersen'in masalından tanıyorsun zaten."</p>

  <p>"Ama onlara bu ormanda rastlamam garip değil mi?"</p>

  <p>"Hayır, hiç garip değil. Bu normal bir orman değil bir kere. Hem zaten <i>Karl Marx</i>'tan söz edeceğimize göre, 19. yüzyıl ortalarındaki korkunç sınıf farklarına ait bir örnekle karşılaşman gayet uygun. Ama gel içeri girelim. Ne de olsa orada biraz daha korunuruz binbaşıdan."</p>

  <p>Yine pencerenin yanındaki masanın başına geçip oturdular. Sofie mavi sıvıyı içtikten sonra gölün ona nasıl göründüğünü çok iyi hatırlıyordu. Şişeler şöminenin üstündeydi şimdi. Masada da bir Yunan tapınağının kopyası vardı.</p>

  <p>"Bu da ne?" diye sordu Sofie.</p>

  <p>"Sabırlı ol çocuğum, her şeyin bir sırası var."</p>

  <p>Sonra Marx'ı anlatmaya başladı Alberto.</p>

  <p>"1841'de Berlin'e geldikten sonra, Schelling'in derslerinde Kierkegaard Marx'la yanyana oturmuştu belki de. Kierkegaard'ın Sokrates üzerine master tezini yazdığı sıralarda Marx da Demokritos ve Epikuros hakkındaki doktora tezini tamamlamıştı. Yani Marx'ın çalışması Antik Çağ Materyalizmi üzerineydi. Böylece ikisi de gelecekteki felsefelerinin yönünü çizmiş oldu."</p>

  <p>"Yani Kierkegaard varoluşçu, Marx da materyalist oldu, öyle mi?"</p>

  <p>"Marx'a <i>tarihsel materyalist</i> diyoruz. Ama buna daha sonra geleceğiz."</p>

  <p>"Devam et öyleyse."</p>

  <p>"Hem Kierkegaard, hem de Marx, Hegel felsefesini çıkış noktası yapmıştı. İkisi de Hegel'den etkilenmiş, ama aynı zamanda onun 'dünya tini' fikrinden ya da Hegel idealizmi dediğimiz anlayıştan uzaklaşmışlardı."</p>

  <p>"Fazla uçuk geliyordu herhalde bu onlara."</p>

  <p>"Evet. Çok genel olarak konuşursak, büyük felsefî sistemlerin Hegel'le sona erdiğini söyleyebiliriz. Hegel'den sonra felsefe bambaşka bir yön edindi. Büyük spekülatif sistemlerin yerini 'varoluşçu' ya da 'eylemci' felsefeler aldı. Marx da o zamana dek filozofların dünyayı değiştirmek yerine yorumladığını söylerken bunu kastediyordu. Bu sözler felsefe tarihinde önemli bir dönüm noktasının simgesidir."</p>

  <p>"Scrooge ve Kibritçi Kız'la karşılaştım ya, çok iyi anlıyorum Marx'ın sözlerini."</p>

  <p>"Yani Marx'ın düşünüş biçimi pratik —ve politik— bir amaca sahipti. Ayrıca onun sadece filozof olmadığına da dikkat etmek gerekir. Tarihçi, sosyolog ve iktisatçıydı aynı zamanda."</p>

  <p>"Ve bütün bu alanlarda yeni bir çığır mı açtı?"</p>

  <p>"En azından pratik politika alanında onun kadar önemli başka bir filozof yoktur. Ama daha sonra 'Marksist' olarak anılan her şeyi Marx'ın düşüncesiyle bir tutmaktan kaçınmalıyız. 1840'lardan itibaren Marksist fikirlere sahip olmakla söylemekle birlikte, bu terimden hoşlanmıyordu anlaşılan."</p>

  <p>"İsa Hıristiyan mıydı?"</p>

  <p>"Bu da tartışmalı bir konu."</p>

  <p>"Devam et."</p>

  <p>"Sonradan Marksizm adını alan düşüncenin geliştirilmesine Marx'ın dostu ve meslektaşı <i>Friedrich Engels</i> de baştan itibaren katılmıştı. 20. yüzyılda Lenin, Stalin, Mao ve daha birçokları Marksizmi daha da geliştirdiğini iddia etti. Marksizm-Leninizmden söz edilir oldu."</p>

  <p>"Bence biz Marx'ın kendi dedikleri üzerinde duralım. Onun 'tarihsel materyalist' olduğunu söylemiştin."</p>

  <p>"Marx'ınki Antik Çağ'ın atomcuları ya da 17. ve 18. yüzyılın mekanik materyalistlerinde görülen felsefî bir Materyalizm değildi. Düşüncelerimizi ve bilincimizi toplumdaki maddî yaşam koşullarının belirlediği görüşündeydi Marx. Tarihsel gelişme de bu maddî ilişkilere göre gerçekleşiyordu."</p>

  <p>"Gerçekten de Hegel'in dünya tininden farklı bu."</p>

  <p>"Hegel'e göre tarihsel gelişme karşıtlar arasındaki gerilimden kaynaklanır, bu karşıtlıklar ve tabii onlarla birlikte gerilim de ani bir değişiklikle ortadan kalkar. Marx da bu düşünceyi doğru buluyordu. Ama Hegel her şeyi ters çevirip kafa üstü koymuştu Marx'ın gözünde."</p>

  <p>"Vah vah, ömrünü amuda kalkarak mı geçirmiş adamcağız?"</p>

  <p>"Hegel tarihi ileri doğru iten kuvvete 'dünya tini' ya da 'dünya aklı' demişti. Marx'a göre bu bakış gerçeği ters çevirmek oluyordu. Çünkü tarihi asıl belirleyen maddî yaşam koşullarındaki değişikliklerdi. Maddî değişimler tinsel temellere dayanmıyordu, tersine tinsel değişmeyi belirleyen maddî koşullardı. Özellikle toplumdaki ekonomik güçler; bunlar diğer bütün alanlarda da değişmelere yol açarak tarihi ilerletiyordu."</p>

  <p>"Bir örnek veremez misin?"</p>

  <p>"Antik Çağ'da felsefe ve bilim neredeyse tümüyle kendi başına bir amaç olarak görülüyordu. Eski filozoflar kuramsal bilgilerinin herhangi bir uygulamaya, bir şeyleri düzeltmeye yarayıp yaramadığıyla pek ilgilenmezdi."</p>

  <p>"Demek öyle."</p>

  <p>"Bu da içinde gündelik ekonomik hayatın ne şekilde örgütlenmiş olduğuyla bağlantılı bir şeydi. Yaşamın sürdürülmesi ve tüketim maddelerinin üretilmesi Antik Çağ'da köle emeğine dayanarak gerçekleşiyordu. Dolayısıyla kibar kentlilerin üretimi yeni buluşlarla geliştirmesi hiç de gerekli değildi. İşte sana bir toplumda maddî ilişkilerin düşünme biçimini nasıl belirlediğine dair bir örnek."</p>

  <p>"Anlıyorum."</p>

  <p>"Marx bir toplumdaki maddî, ekonomik ve toplumsal ilişkileri <i>altyapı</i> olarak adlandırmıştı. Toplumdaki düşünüş tarzı, politik kurumlar, yasalar, din, ahlak, sanat, felsefe ve bilime ise <i>üstyapı</i> diyordu."</p>

  <p>"Demek altyapı ve üstyapı."</p>

  <p>"Şimdi şu Yunan tapınağını uzatır mısın lütfen."</p>

  <p>"Buyrun efendim."</p>

  <p>"Bu Akropolis'teki Parthenon'un küçük bir kopyası. Sen onun gerçek halini de gördün."</p>

  <p>"Videoda demek istiyorsun."</p>

  <p>"Görüyorsun, tapınağın çatısı çok zarif ve süslü. Önce bu çatı ve alınlık dikkatimizi çekiyor herhalde. İşte buna üstyapı diyebiliriz. Ama tabii çatı havada asılı duramaz."</p>

  <p>"Sütunların üzerinde duruyor zaten."</p>

  <p>"Bütün bu binaya her şeyi taşıyan sağlam bir temel, bir altyapı gerekli. Marx'a göre maddî koşullar toplumdaki her türlü düşünce ve fikri 'taşımaktadır'. Yani bir toplumun üstyapısı onun maddî altyapısını yansıtır."</p>

  <p>"Yani Platon'un fikirleri o zamanlar Atina'da yaygın olan çömlekçilik ve şarapçılığın bir yansıması mıydı?"</p>

  <p>"Hayır, o kadar da basit değil. Zaten bu Marx'ın da dikkat çektiği bir konu. Elbette bir toplumda altyapı ile üstyapı birbirini karşılıklı etkiler. Marx bunu reddetseydi, bir 'mekanik materyalist' olurdu. Ama altyapı ile üstyapı arasında karşılıklı bir ilişki, bir gerilim olduğunu fark ettiği için, onun <i>diyalektik materyalist</i> olduğunu söylüyoruz. Hem ayrıca şunu da bil ki, Platon ne çömlekçilik yaptı ne de şarapçılık."</p>

  <p>"Anladım. Tapınak hakkında bir şeyler daha söyleyecek misin?"</p>

  <p>"Evet, biraz. Temeline dikkatle bak. Ne gördüğünü anlatır mısın?"</p>

  <p>"Sütunlar üç düzlemli ya da üç basamaklı bir temel üzerinde duruyor."</p>

  <p>"Bunun gibi, toplumun altyapısında da üç düzey ayırt edebiliriz. En altta Marx'ın doğal üretim koşulları dediği şey var. Bununla kastettiği, toplumun bir bakıma hazır bulduğu doğadan kaynaklanan koşullar veya doğal kaynaklardır, yani iklim koşulları ve hammaddeler. Bir toplumun asıl temel duvarları bunlardır ve o toplumda nasıl şeyler üretileceğini kesin olarak belirlerler. Böylece hangi bölgede nasıl bir toplumun ve kültürün var olabileceğini de belirlemiş olurlar."</p>

  <p>"Örneğin Büyük Sahra'da balıkçılık yapılamaz, Norveç'in kuzeyinde de hurmacılık."</p>

  <p>"Tamam meseleyi anladın. Ayrıca göçebe halinde yaşayan insanların düşünme biçimi Kuzey Norveç'teki bir balıkçı köyünde yaşayanlardan oldukça farklıdır. Bir sonraki aşamayı toplumdaki üretici güçler oluşturur. Marx bu terimle hem insanların kendi işgücünü hem de sahip oldukları araç-gereç, âletler ve makineleri kastetmektedir, yani üretim araçlarını."</p>

  <p>"Eskiden balıkçı tekneleriyle balığa çıkılırdı, günümüzde ise bu iş için koca ağlarıyla büyük gemiler kullanılıyor."</p>

  <p>"İşte böylelikle üçüncü aşamaya temas etmiş oluyorsun ki bu da üretim araçlarını kimin elinde bulundurduğudur. İşin düzenlenişini, yani toplumdaki iş bölümü ve sahiplik ilişkilerini de Marx üretim ilişkisi diye adlandırıyordu."</p>

  <p>"Anlıyorum."</p>

  <p>"Buraya kadarını şöyle toparlayabiliriz: Marx'a göre bir toplumdaki <i>üretim biçimi</i> orada ne gibi politik ve ideolojik ilişkiler görüleceğini belirler. Eski bir feodal toplumda yaşamış insanlara göre bugün farklı düşünüyor olmamız —ve ahlak anlayışımızın da biraz farklı olması— rastlantı değildir."</p>

  <p>"Öyleyse Marx bütün dönemlerde geçerli olan bir doğal hukuka inanmıyordu."</p>

  <p>"Aynen. Ahlak açısından neyin doğru olduğu Marx'a göre toplumsal altyapının bir ürünüydü. Eskiden köylü toplumlarda çocukların kiminle evleneceğine anne babanın karar vermesi de rastlantı değildi. Ne de olsa arazinin kime kalacağı meselesiydi bu. Modern kentlerde toplumsal ilişkiler çok farklıdır ve insanlar eşlerini başka yollardan bulur. Bir partide ya da diskotekte tanışabiliriz eşimizle. Ve ancak yeterince âşık olmuşsak birlikte oluruz, hattâ belki hemen evlenmek yerine önce birlikte oturmaya başlarız."</p>

  <p>"Evleneceğim kişiyi annemle babamın seçmesine razı olmam ben."</p>

  <p>"Elbette, çünkü sen de yaşadığın çağın bir çocuğusun. Marx ayrıca bir toplumda neyin doğru neyin yanlış olduğunu egemen sınıfın belirlediğini de vurgulamıştır. Çünkü tüm tarih Marx'a göre sınıf savaşlarının tarihidir. Yani üretim araçlarının kime ait olacağına ilişkin çatışmaların tarihi."</p>

  <p>"İnsanların düşünceleri ve fikirleri tarihte bir değişiklik yapmıyor mu hiç?"</p>

  <p>"Hem evet hem hayır. Marx bir toplumdaki üstyapı ilişkilerinin altyapıyı etkilediğini düşünüyordu, ama üstyapının kendi bağımsız tarihine sahip olmadığı görüşündeydi. Antik Çağ'ın köleci toplumundan sanayi toplumuna kadar bütün tarihi ilerleten şey öncelikle altyapıdaki değişmelerdi."</p>

  <p>"Evet, bunu söylemiştin."</p>

  <p>"Marx'a göre tarihin her evresinde toplumun iki güçlü sınıfı arasında bir çelişki bulunur. Antik Çağ'daki <i>köleci toplumda</i> özgür yurttaşlar ile köleler, Ortaçağ'daki <i>feodal toplumda</i> feodal beylerle serfler ve daha sonra da soylular ile yurttaşlar arasında görüldü bu çelişki. Marx kendi zamanının burjuva ya da <i>kapitalist</i> olarak adlandırdığı toplumunda ise bu çelişkiyi kapitalistlerle işçiler ya da proletarya arasında görmüştü —yani üretim araçlarına sahip olanlar ile olmayanlar arasında. Ve üstün durumdaki sınıf egemenliğini asla gönüllü olarak terketmeyeceği için, değişim ancak bir devrim yoluyla gerçekleşebilir Marx'a göre."</p>

  <p>"Ya komünist toplumda durum nasıl?"</p>

  <p>"Marx özellikle kapitalist toplumdan komünist topluma geçişin nasıl olacağı üzerinde durmuştu. Bunun için de kapitalist üretim biçiminin ayrıntılı bir analizini yaptı. Ama buna geçmeden Marx'ın <i>insan emeği</i> ile ilgili görüşlerinden bahsetmemiz lazım."</p>

  <p>"Haydi anlat."</p>

  <p>"Komünist olmadan önce genç Marx, çalışan insanlara ne olduğuyla ilgilenmişti. Hegel de bu konuyu ele almış, insan ile doğa arasında karşılıklı ve değişken, diyalektik bir ilişki görmüştü. Genç Marx da böyle düşünüyordu. İnsan doğa üzerinde çalıştığında, insanın kendisi üzerinde de çalışılmış olur. Ya da başka türlü söylersek, çalışan insan doğaya müdahale edip onu değiştirir; ama bu çalışma sürecinde doğa da insana müdahale edip onun bilincini etkiler."</p>

  <p>"Bana ne iş yaptığını söyle, sana kim olduğunu söyleyeyim."</p>

  <p>"Aynen öyle. Marx şu görüşteydi: Nasıl çalıştığımız bilincimizi etkiler, ama bilincimiz de çalışma tarzımızı etkiler. 'Kafa' ile 'el' arasında karşılıklı etkileşim var, diye de söyleyebiliriz bunu. Böylece insanın bilgisi de çalışmasıyla yakından bağlantılı olmaktadır."</p>

  <p>"Öyleyse işsiz kalmak çok kötü olmalı."</p>

  <p>"Evet, işi olmayan biri boşlukta kalmış gibidir. Hegel de vurgulamıştı bunu. Hem Hegel hem de Marx için çalışma olumlu bir şeydi, insan olmanın bir parçasıydı."</p>

  <p>"Demek ki işçi olmak da iyi bir şey."</p>

  <p>"Esas olarak öyle. Ama işte tam bu noktada Marx kapitalist üretim biçimine çok ağır bir eleştiri getirir."</p>

  <p>"Anlat!"</p>

  <p>"Kapitalist sistemde işçi bir başkası için çalışmaktadır. Bu yüzden de çalışma onun kendi dışında bir şey haline gelir — ya da ona ait olmayan bir şey. İşçi kendi emeğine ve dolayısıyla kendi kendisine yabancılaşır. İnsan olarak değerini yitirir. Marx bu durumu Hegelci bir terim olan <i>yabancılaşma</i> sözcüğüyle ifade etmiştir."</p>

  <p>"Benim bir teyzem var, yirmi yıldan fazladır şekerleme fabrikasında çalışıyor. Onun için ne demek istediğini hemen anladım. Her sabah işe gitmekten nefret ettiğini söyler teyzem hep."</p>

  <p>"Ve eğer işinden nefret ediyorsa Sofie, bir şekilde kendinden de nefret ediyor olmalı."</p>

  <p>"En azından şekerlemeden nefret ettiği kesin."</p>

  <p>"Kapitalist toplumda çalışma hayatının düzeni böyledir. İşçi aslında bir başka toplumsal sınıf için köle gibi çalışır. Bu yüzden de hem kendi işgücünü hem de bizzat insanî varlığını "elden çıkarmış" olur."</p>

  <p>"Gerçekten bu kadar kötü mü durum?"</p>

  <p>"Marx'ın durumu nasıl gördüğünden bahsediyoruz. Onun için 1850 dolayında Avrupa toplumlarındaki koşullara bakmamız lazım. O zaman da bu sorunun cevabı apaçık ve kocaman bir 'evet' olur. İşçiler çoğu zaman günde on iki saat buz gibi soğuk bir fabrikada çalışıyordu. Ücretler o kadar kötüydü ki, çocuklar ve lohusa kadınlar bile çalışmak zorundaydı. Anlatılamaz bir toplumsal ortamdı bu. Bazen ücretin bir kısmı ucuz içki olarak veriliyor, kadınlar fahişe olarak çalışmak zorunda kalıyordu. Müşterileri de tabii kentin hali vakti yerinde kibar beyleriydi. Kısacası: Aslında insanın en soylu yanı olması gereken emek, işçileri hayvandan farksız hale getirmişti."</p>

  <p>"Dayanılır gibi değil."</p>

  <p>"Marx da aynı şeyi hissetmişti. Diğer tarafta burjuva sınıfının çocukları güzel bir banyodan sonra evin geniş, sıcak salonlarında keman çalıyordu örneğin. Ya da eti, salatası, tatlısıyla mükellef bir akşam yemeği öncesinde piyanonun başına geçiyorlardı. Tabii akşamları, uzun bir at gezintisinden sonra da keman ve piyano çalabilirlerdi."</p>

  <p>"Öff, ne büyük haksızlık!"</p>

  <p>"Marx da böyle düşünüyordu. 1848'de Friedrich Engels'le birlikte ünlü Komünist Manifesto'yu yayımladı. İlk cümle şöyleydi: 'Avrupa'da bir hayalet dolaşıyor —Komünizm hayaleti.'"</p>

  <p>"Korkmaya başladım artık."</p>

  <p>"Burjuvalar da korkmuştu. Çünkü artık proleterler başkaldırıyordu. Manifesto'nun sonunu da dinlemek ister misin?"</p>

  <p>"Tabii."</p>

  <p>"Komünistler, görüşlerini ve amaçlarını gizlemeyi küçüklük sayarlar. Onlar, hedeflerine ancak, şimdiye kadar geçerli olmuş toplum düzenini zorla devirerek ulaşmanın mümkün olduğunu beyan ederler. Egemen sınıflar komünist bir devrim korkusuyla titrerlerse titresinler. Proleterlerin zincirlerinden başka kaybedecekleri bir şeyleri yoktur. Kazanacakları bir dünya vardır. <i>Bütün ülkelerin işçileri birieşiniz!</i>"</p>

  <p>"Eğer koşullar anlattığın kadar kötüyse, ben de olsam altına imzamı atardım bunun. Ama bugün durum farklı, öyle değil mi?"</p>

  <p>"Norveç'te farklı mesela, ama her yerde değil. Hâlâ insanlık dışı koşullarda yaşayan pek çok insan var. Bir yandan da kapitalistlerin giderek zenginleşmesini sağlayan mallar üretiyor bu insanlar. Marx <i>sömürü</i> derken işte bunu kastediyordu."</p>

  <p>"Bu sözcüğü biraz daha açıklar mısın lütfen?"</p>

  <p>"İşçinin ürettiği malın belli bir satış değeri vardır."</p>

  <p>"Evet."</p>

  <p>"İşçinin ücretini ve diğer üretim masraflarını bu satış değerinden çıkarınca, geriye yine de bir şey kalır. Kalan bu miktara Marx <i>artı değer</i> ya da kâr diyordu. Yani kapitalist aslında işçinin yarattığı bir değere el koymaktadır. İşte Marx'ın sömürü dediği budur."</p>

  <p>"Anlıyorum."</p>

  <p>"Kapitalist kârın bir kısmını yeniden sermaye olarak yatırır, örneğin üretim tesislerini yeniler. Bunu yapar, çünkü böylece malları daha da ucuza üretmeyi ummaktadır. Ve tabii böylece kârını artıracağını da umar."</p>

  <p>"Mantıklı."</p>

  <p>"Evet mantıklı görünüyor. Ama ne bu konuda ne de başka bakımlardan uzun vadede gelişmeler kapitalistin sandığı gibi olmayacaktır, diyordu Marx."</p>

  <p>"Ne demek istemişti bununla?"</p>

  <p>"Marx'a göre kapitalist üretim biçimi kendi içinde çelişkiliydi. Kendi kendini yıkan bir ekonomik sistemdi Kapitalizm. Çünkü her şeyden önce akla dayanan bir yönlendirmeden yoksundu."</p>

  <p>"Yıkılması ezilenler için daha iyi olurdu belki de."</p>

  <p>"Evet, kendi kendini yıkan bir sistemdir Kapitalizm. Kapitalizmi 'ilerici', yani geleceğe dönük sayıyordu aslında, ama bunun başlıca nedeni onu Komünizm yolunda zorunlu bir aşama olarak görmesiydi."</p>

  <p>"Kapitalizmin neden kendi kendini yıktığına dair bir örnek verebilir misin?"</p>

  <p>"Evet. Demin elinde çok para bulunan bir kapitalistten bahsettik. Bunun bir kısmıyla işletmesini yenilemişti. Tabii ayrıca çocuğunun keman dersi için para ayırması lazım. Karısının da bazı pahalı alışkanlıkları var haliyle."</p>

  <p>"Eee?"</p>

  <p>"Ama bunlar o kadar önemli değil. İşletmeyi modernleştirdi, yani yeni makineler aldı ve bu yüzden de artık eskisi kadar çok insan çalıştırması gerekmiyor. Bütün bunları rekabet gücünü artırmak için yaptı."</p>

  <p>"Anladım."</p>

  <p>"Ama bu şekilde düşünen yalnız o değil. Bir daldaki bütün üretim durmadan daha akla uygun, daha verimli hale gelmekte. Fabrikalar büyüdükçe büyüyor, sahipleri de giderek azalıyor. O zaman ne olur Sofie?"</p>

  <p>"Hmm... Ne olur?"</p>

  <p>"Giderek daha az işgücüne ihtiyaç duyulur. İşini kaybedenlerin sayısı durmadan artar. Böyle olunca toplumsal sorunlar da durmadan büyür. Marx'a göre bu tür <i>krizler</i> Kapitalizmin sonunun yaklaştığını göstermektedir. Ama Kapitalizmin kendi kendini yıkan özellikleri bu kadarla kalmaz. Malların fiyatlarını rekabete dayanacak düzeyde tutmak için kârın giderek daha büyük bir kısmı üretim araçlarını modernleştirmeye ayrılır, ama yeterli artı değer de üretilemez..."</p>

  <p>"Evet?"</p>

  <p>"Ne yapar o zaman kapitalist, Sofie? Söyleyebilir misin bunu bana?"</p>

  <p>"Doğrusu söyleyemeyeceğim."</p>

  <p>"Bir düşün hele. Bir fabrikan var ama hesapları bir türlü tutturamıyorsun. İflas edeceksin neredeyse. Şimdi soruyorum. Para tasarruf etmek için ne yaparsın?"</p>

  <p>"Ücretleri düşürebilirim belki."</p>

  <p>"Bravo! Gerçekten de yapabileceğin en uyanıkça iş bu. Ama eğer bütün kapitalistler senin kadar uyanıksa —ki öyleler— o zaman işçiler öyle fakirleşir ki hiçbir şey alamaz olurlar. Bu duruma bir toplumda alım gücünün düşmesi deniyor. Şimdi artık tam bir kısırdöngüye girdik. Bu durumda Marx'a göre kapitalist özel mülkiyetin ölümçanı çalacaktır, çünkü artık bir devrim durumu oluşmuştur."</p>

  <p>"Anlıyorum."</p>

  <p>"Kısacası, Marx sonunda proleterlerin başkaldıracağına ve üretim araçlarını ele geçireceğine inanıyordu."</p>

  <p>"Ya sonra?"</p>

  <p>"Sonra bir süre boyunca proleterlerin burjuvaları zor kullanarak baskı ve denetim altında tuttuğu yeni bir sınıflı toplum oluşur. Bu geçiş dönemine Marx <i>proletarya diktatörlüğü</i> demiştir. Daha sonra da proletarya diktatörlüğünün yerini sınıfsız bir toplum olan <i>Komünizm</i> alacaktır. Üretim araçlarının 'herkese', yani halka ait olduğu bir toplumdur bu. Böyle bir toplumda herkes yeteneklerine göre çalışacak ve 'ihtiyacı kadar' alacaktır. Emek halkın kendisine aittir, dolayısıyla artık yabancılaşma söz konusu değildir."</p>

  <p>"Çok hoş bütün bunlar. Ama gerçekte ne oldu peki? Devrim yapıldı mı?"</p>

  <p>"Hem evet, hem hayır. Bugünün iktisatçıları Marx'ın birçok noktada yanılmış olduğunu söylüyor. Bunlardan biri de Kapitalizmin krizleri konusundaki analizi. Ayrıca Marx tehlikelerini giderek daha çok fark ettiğimiz bir olguyu, doğanın sömürülmesini yeterince dikkate almamıştır. Ama, evet, büyük bir 'ama' var bu konuda..."</p>

  <p>"Evet?"</p>

  <p>"Marksizm her şeye rağmen büyük değişimlere yol açtı. Kuşkusuz, Sosyalizm daha insanca bir toplum oluşturmayı başarmıştır. En azından Avrupa'da Marx'ın zamanına kıyasla daha adil ve daha dayanışmacı bir toplumda yaşıyoruz artık. Bunu da önemli ölçüde Marx'ın kendisine ve sosyalist harekete borçluyuz."</p>

  <p>"Ne oldu peki?"</p>

  <p>"Marx'tan sonra bu hareket iki ana kola ayrılmıştı: <i>Sosyal Demokrasi</i> ve <i>Leninizm.</i> Daha insanca ve daha adil bir topluma adım adım ve barışçı bir yoldan varmak isteyen Sosyal Demokrasi Batı Avrupa'da ağırlık kazandı. Bu yolu bir tür yavaşlatılmış devrim olarak görebiliriz. Eski sınıflı toplumun ancak devrimle ortadan kaldırılabileceğini savunmaya devam eden Leninizm ise Doğu Avrupa'da, Asya ve Afrika'da öne çıktı. Her ikisi de değişik şekillerde yoksulluk ve baskıya karşı mücadele ettiler."</p>

  <p>"Ama sonunda baskının yeni bir biçimi çıkmadı mı ortaya? Örneğin Sovyetler Birliği'nde ve Doğu Avrupa'da?"</p>

  <p>"Şüphesiz. Burada da yine insanların el attığı her şeyin hem iyi hem de kötü yanları bulunan bir karışım olduğunu görüyoruz. Öte yandan, sosyalist olarak adlandırılan ülkelerde ölümünden elli ya da yüz yıl sonra ortaya çıkmış olumsuzluklardan Marx'ı sorumlu tutmak da yanlış olur. Şu kadarı söylenebilir: Komünizm gerçekten var olsa bile, onun da ancak insanlar tarafından gerçekleştirileceğini ve insanların da hep hatalar yaptığını yeterince dikkate almadı Marx. Mutluluk ülkesinin yeryüzünde kurulması pek olabilir gibi görünmüyor bana. İnsanlar hep yeni sorunlar çıkaracak kendilerine."</p>

  <p>"Evet, bu kaçınılmaz."</p>

  <p>"Bu noktada Marx'ı da bitiriyoruz Sofie."</p>

  <p>"Bir dakika! 'Adalet birbirinin eşiti olan insanlar arasında geçerlidir.' dememiş miydin?"</p>

  <p>"Hayır, bunu Scrooge söyledi."</p>

  <p>"Nereden biliyorsun onun söylediğini?"</p>

  <p>"Eee, ne de olsa ikimizin de yazarı aynı. Bu yüzden, ilk bakışta göründüğünden çok daha yakın bir bağlantı içindeyiz seninle."</p>

  <p>"İronici seni!"</p>

  <p>"Çifte ironi Sofie, çifte ironiydi bu."</p>

  <p>"Yine de şu adalet konusuna dönelim biz. Marx'ın Kapitalizmi adil olmayan bir toplum saydığını söyledin. Sence adil bir toplum nasıl olmalı?"</p>

  <p>"Marksizmden etkilenmiş bir ahlak filozofu olan <i>John Rawls</i> bu konuda ilginç bir deney önerir: Diyelim ki sen gelecekteki toplumun bütün yasalarını çıkaracak olan bir meclisin üyesisin."</p>

  <p>"Bak bu iyi olurdu."</p>

  <p>"Her şeyi inceden inceye düşünmeleri gerekiyor bu meclis üyelerinin, çünkü görüş birliğine varıp yasaları kaleme aldıktan hemen sonra düşüp ölecekler."</p>

  <p>"Yapma!"</p>

  <p>"Ve bunun ardından insanlar hemen dirilecek ve yasalarını hazırladıkları toplumun içinde yaşayan kişiler olarak geri gelecekler. İşin ince yanı şu: Bu toplumun neresinde <i>yer alacakları,</i> yani nasıl bir konumda olacakları belli değil. İşte böyle bir toplum adil olurdu. Çünkü herkes nereye giderse gitsin kendisiyle eşit insanlar arasında bulunurdu."</p>

  <p>"Kadınlar da eşit olurdu o zaman."</p>

  <p>"Elbette. Çünkü Rawls'un bu düşünsel deneyinde erkek olsun kadın olsun, meclis üyelerinin daha sonra hangi cinse dahil olacağı da bilinmiyor. Her iki ihtimal de yüzde elli olduğundan, belli ki toplum kadınlar ve erkekler için aynı derecede elverişli koşullar barındıracak."</p>

  <p>"Çok iyi görünüyor bu düşünce."</p>

  <p>"Şimdi söyle bana, Marx'ın zamanında Avrupa böyle bir toplum muydu?"</p>

  <p>"Hayır!"</p>

  <p>"Ama belki bugünkü toplumlardan birinin böyle olduğunu söyleyebilirsin."</p>

  <p>"Şey... Bilmem ki..."</p>

  <p>"Bunu bir düşün. Şimdilik Marx'la ilgili başka bir şey gelmiyor."</p>

  <p>"Ne dedin?"</p>

  <p>"Bölüm sonu!"</p>
</body>
</html>
