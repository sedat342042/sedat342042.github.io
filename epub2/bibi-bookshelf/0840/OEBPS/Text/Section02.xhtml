<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="girintisiz">Moriarmé’nin son evleri geçilir geçilmez asfalt bitiyor, aynı zamanda dağın yamacına ulaşan yolun ilk kıvrımları başlıyordu. Yolun taşlık yüzeyi sanki boylu boyunca sabanla sürülmüştü. Sahra’dakilere benzer bir taş çölü, iki orman duvarı arasından yataksız banketsiz akan bir taş ırmağıydı âdeta. Grange arabanın sarsıntıları arasında haritasına baktı; bir ormancı yoluna giriyorlardı. U şeklindeki her keskin dönemecin ardından yol biraz yükseldikçe vadi derinleşiyor, dibindeki nehir boyunca kalın bir sis ırmağı da, boşalan bir banyo küvetinin suyu gibi, çalkantılar içinde gittikçe hızlanarak aşağı doğru kayıyor, yavaş yavaş kuruyordu. Kuşluk vakti şen, duru ve taze bir güneşle pırıl pırıldı ama Grange’ı asıl etkileyen, bu kuşsuz ormanlarda hüküm süren sessizlikti. Kamyonetin brandasına asılıp yüzbaşıya hafiften sırtını dönüyor, ara sıra dönemeçlerde yerinden kalkıp bakışlarını vadinin derinliklerine daldırıyordu. Nerede olursa olsun, bulunduğu her bakış noktası onu arabaların kapılarına asılan çocuklar gibi, nezaket kurallarını unutturacak kadar manyetize ediyordu. Kamyonetin dibinde iki çuval peksimet, jütten bir çuval bezine sarılmış çeyrek gövde et, bir mitralyöz sehpasıyla birkaç makara dikenli tel vardı. “Bu sizin ilk çıkışınız olduğuna göre, Éclaterie’de biraz duralım” dedi Yüzbaşı Vignaud gülümseyerek. “Manzara görülmeye değer...”</p>

  <p>Yamacın hemen hemen başında, yolun kenarında, yokuşu düzleyip küçük bir alan haline getirmiş, iki de sıra koymuşlardı. Oradan, bakışlar biraz daha alçak olan karşı yamacın üstünü yalayarak ötelere uzanıyor; kurt postu gibi sert ve tarazlı, fırtınalı gökler kadar uçsuz bucaksız ormanların ufka dek yayıldığı görülüyordu. Ayaklarının dibinde dar ve gevşek akışlı Meuse uzaklık nedeniyle dibine yapışmış gibi, Moriarmé de ormandan oluşan dev kabuğunun içine sinmiş, yuvasının dibinde avını bekleyen “karınca aslanı” gibi görünüyordu. Kasaba, Meuse’e yukarıdan bakan, yükselti eğrileri gibi üç kat halinde nehrin kıvrımına paralel uzanan üç dışbükey sokaktan oluşuyordu. En aşağıdaki sokakla nehir arasında bir küme ev dörtköşe bir boş alan bırakarak yok olmuştu. Eğimli gelen güneşin altında buraya bir güneş saatinin sivri çubuğunun ince gölgesi vuruyordu. Kilise alanıydı burası. Manzara, geniş koyu kütleleri ve aralara yayılmış çıplak çayırlık alanlarıyla, haritalar gibi okunabilen sert ve askerî bir açık seçikliğe, hemen hemen jeodezik bir güzelliğe sahipti. “Bu doğu bölgeleri savaş için yaratılmış” diye düşündü Grange. Kendisi yalnızca batıda, ağaçların bile ne büsbütün topağaç ne de büsbütün sivriağaç olduğu o karışık ve bulanık yörelerde manevra yapmıştı şimdiye dek... “Siper hattı olarak hiç de fena sayılmaz buralar” dedi kibarlık olsun diye. Yüzbaşının kurmaylık belgesi vardı.</p>

  <p>Yüzbaşı bıkkın bir tavırla piposunu silkti:</p>

  <p>“Otuz kilometre cephe ama altmış kilometre nehir...”dedi ani bir terslikle. “Ben bunu savurgan bir savunma hattı sayarım...”</p>

  <p>Grange baltayı taşa vurduğunu hissetti. Kurmay karavanalarında geçerli olan bir tabuya çatmıştı herhalde. Sessizce kalkıp kamyonete bindiler.</p>

  <p>Kamyonet delik deşik patikada gayet yavaş, tangır tungur gidiyordu. Kıvrımlar bitip de araç tepenin üstündeki düzlüğe çıkar çıkmaz, yol sık ağaçlıklar arasında göz alabildiğine uzanan bir doğru çizgi izlemeye başladı. Orman oldukça kısa boyluydu; daha çok huş, bodur kayın, dişbudak, özellikle de armut ağaçları gibi eciş bücüş ve sık dallı bodur meşelerden oluşuyordu. Ama inanılmaz diri, gür ve köklü görünüyordu; ne bir seyrelme ne de açık yer vardı. Meuse’ün kasığının her iki yakasında da bu toprağın oldum olası böyle sık ve gür saçlı olduğu, her kesilişte daha aç olarak yeniden fışkıran ağaç örtüsüyle çok oduncu baltasını, çok açmacı satırını yorup bezdirdiği hissediliyordu. Zaman zaman ağaçların arasından daracık bir patikanın yaban hayvanlarının geçiş yolu gibi süzüldüğü görülüyordu. Sessizlik tamdı ama yine de birileriyle, bir şeyle karşılaşmanın mümkün olduğu düşüncesi insanın aklından tamamen çıkmıyordu. Bazen uzaktan, yolun kenarında uzun pelerinine bürünmüş bir adamın ayakta durduğunu sanıyordu insan. Ama yakına gelince bunun, açık renkli yaprakların önünde netlikle beliren, kopkoyu ve dörtköşe omuzlu küçük bir karaçam olduğu görülüyordu. Ormancı yolu aşağı yukarı yüksek düzlüğün sırt çizgisini izliyor olmalıydı, çünkü hiçbir yerden akarsu şırıltısı gelmiyordu. Fakat Grange üç dört kez yolun kenarında, ağaçların bıraktığı küçük bir açıklığa yerleştirilmiş, içinden incecik bir arı su akışının süzüldüğü taştan bir yalak gördü. Bu sızıntı, bu peri masalı ormanının sessizliğini daha da yeğinleştiriyordu. “Beni nereye götürüyor bunlar?” diye düşündü Grange. Meuse’den beri rahat on iki kilometre yapmış olduklarını hesapladı. Buna göre Belçika pek uzakta olmasa gerekti. Fakat zihni hoş bir boşluk, bir bulanıklık içinde yüzüyordu; tek isteği de bu dingin sabahın içinde, yaban domuzu ini ve taze mantar kokan bu ıslak sık ağaçların arasında durmadan böyle gitmekti. Kamyonet bir dönemece girmek üzereyken yavaşladı, sonra tüm yaylarını gacırdatarak sola, dalların altındaki otlu bir açıklığa doğru direksiyon kırdı. Grange ağaçların arasında bir yapı olduğunu görmese de tahmin etti. Silueti biraz garipti; bu ıssız ağaçlıkların ortasına göktaşı gibi düşmüş ve dala yaprağa karışmış bir tür Savoie dağ evine benziyordu.</p>

  <p>“İşte evinize geldiniz” dedi Yüzbaşı Vignaud.</p>
</body>
</html>
