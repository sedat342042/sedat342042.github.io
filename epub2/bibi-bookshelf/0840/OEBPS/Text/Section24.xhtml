<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="girintisiz">Grange yatağına uzandı. Ne yapacağını bilemiyordu. Telefondaki tanımadığı sesten soyunmamasını öğütleyen bir şeyler sezmişti. “Neler oluyor acaba?” diyordu içinden. “Moriarmé’nin uykusunu kaçıran nedir?” Bir yandan da kafasının içinde bir söz dönüp duruyordu. O ağızda zehir tadı bırakan, kurşun gibi, yakıcı bir söz: “Süvarilerin yaralıları”. Ne uçaklar Grange’ın hayal gücünü sarsabilmişti ne de bombalar. Çevresi aniden dumanlarla çiçeklenen Çatı’da bile doğal bir manzaranın bazı özelliklerini görebilmişti. Fakat bu “süvarilerin yaralıları” sözü ile artık her şey <i>elle tutulur</i> hale geliyordu. Kelimeler tetiğe basıyor, yeni bir toprağa açılan kapıyı itiveriyordu. “Acaba <i>o şey</i> şuradan mı gelecek?” diye düşündü hem sersemlemiş hem de kızmış olarak... Ormana doğru bir bakış attıktan sonra omuz silkti. “Ardenne’den mi?” diye tekrarlıyordu inanamayarak. Sanki bu ad güven veriyor, tehlikeyi savıyormuş gibi... “Ardenne ha!” Bunun için deli olmak gerekti.</p>

  <p>Sabahın ikisine doğru uyandı. Bir serinlik vücudunu ürpertiyordu. Pencereyi kapatmak için kalktı. Gece dingin mi dingindi ama tamamen uyumuyordu da; ufukta ormanın sınırını çizen gökyüzünden azıcık daha koyu çizgiye dikkatle bakılınca, üzerindeki göğün uzun aralıklarla, hızlı ve belli belirsiz bir parlamayla uyandığı görülüyordu. Sıcaklık şimşeklerinin yumuşak yanıp sönmesiyle ilgisi olmayan, kısa kısa ve tek tek göz kırpmalarıydı bunlar. Daha çok, ufkun altında ağır bir çekicin düzenli aralıklarla dev bir örste kızgın demiri dövmesini düşündürüyorlardı insana. Grange birkaç dakika gecenin gürültülerine kulak kabarttı. Tembel bir rüzgâr ağaçların yalnızca yüksek dallarını kıpırdatıyor, Meuse taraflarından yürüyüş halindeki bir askeri birliğin hafif gürültüsü geliyordu. Derken, adamakıllı sağa kaymış bir başka göz kırpma bir öncekinin yerini aldı. Grange, yüreğinin bulanık ve korkulu bir beklentiyle çarpmasına engel olamadan gözlerini artık pembeleşmeye başlayan ve ışıklarını sakin sakin ormanın üstünde kırpıştıran garip gece istasyonu göğüne dikmişti. El fenerini yakarak kaba saba tahta merdivenden küçük evin tavanarasına çıktı. Küçük pencereden bakıldığında göz, ağaçların yüksek dallarının üzerinden kayıp gidiyor, ufuktaki ışıkların kaynağı birden algılanabilir oluyordu. Görünen alanın en ucunda, tembel bir ritimle yanıp sönen minicik ama son derece parlak bir ateş noktasıydı bu. Ritimdeki gevşeklik, havadaki durgunluk ve sessizlik, karanlık kubbeden aralıklarla hep aynı yere düşen bir damlayı -bir dikitin ucuna isabet edip dağılan ve dikiti yaralayan bir damlayı- akla getiriyordu. Dikkatle bakılınca, parlak sivri ucun çevresinde bir an için pembemsi hafif bir köpük de seçiliyordu. Gecenin dinginliği ağır ve yumuşaktı. Grange açık pencerenin kenarına dayanmış, artık soğuğu hissetmeden elleri çenesinde büyülenmiş gibi, gizemli bir biçimde toprağa çarpan ateş sızıntısını seyrediyordu, “Çok uzakta” diyordu içinden, “Bouillon taraflarında... Belki de Florenville... Ama nedir bu?” Zaman zaman battaniyenin bir ucunu omuzlarına çekiyordu. İki buçuğa doğru ateş noktaları seyreldi, sonra garip meteor olayı tamamen durdu. Gece aniden üzgün ve mahpus, burnuna dek bitki kokularının içine sinmiş gibi göründü. Grange da birdenbire soğuğu hissetti; beyni uyuşmuş olarak inip yatmaya gitti. Koğuşun aralık kapısının önünden geçerken bir an adamlarının soluk alışlarını dinledi. Bu solunum ona, içinde uğursuz ışıkların dolaştığı bu fazla sakin geceyi biraz daha katlanılır kılıyormuş gibi geliyordu. Böyle rahat rahat uyudukları düşüncesi kendisini de mutlu ediyordu.</p>
</body>
</html>
