<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="girintisiz">Grange, kış sonuna doğru izine çıktı. Paris, yeni ağaran ıslak tan yeriyle, kirli boz, pis ve itici görünüyordu, indiği otelde maviye boyanmış lambalar yatağın üzerine, dokunma duyusunu yanıltan, el yordamına dönüştüren soğuk ve çöllük bir hastane aydınlığı serpiyordu. Sıcaklık yalnızca vücutların birbirini kucakladığı yerlerde, barların ve tiyatroların aydınlık mağaralarında geri geliyordu; sanki yaşam bölgesi buzul çağlarında olduğu gibi, yeraltına sığınmıştı. Grange o kahveden bu kahveye dolaşarak birkaç eski dostluğu canlandırdı ama artık candan yürekten istemiyordu böyle şeyleri. Aslında eksik olan, kentin kalbiydi; Paris artık bir gardan, iki tren arasında açılıp kapanan kapılardan başka bir şey değildi. Geceleri taş kömürü renginde ev sıralarının arasındaki hendeklerde lambaların küçük isli sinyalleri yanıp sönüyordu. Baharın ilk günlerinin hâlâ süren soğuğuna karşın, gezintiye çıkanlar yine de parklarda oturuyor, ellerini kavuşturup taşınma öncesinde hem aylak hem kaygılı bakışlarını evlerinin üzerinde son kez gezdiren insanlar gibi kente bakıyorlardı. Üzerine düşen ışıklar azalınca, kent yumuşak tüyden kılıfını yitirmiş, artık içindeki sert çekirdeğe dokunulur olmuştu. Öteden beri taşıdığı, yolların düğüm olduğu yer niteliği meydana çıkmıştı. Şimdi, Roma İmparatorluğu’nun geç dönemindeki kentler gibi, ordu ile kırsal kesimin “villaları” arasında zayıflıyor, küçülüyordu. Kalbi yalnızca devletçe <i>el konmuş</i> kadro dışı yedek personelin yoksullaşmış kanıyla çarpıyor, zaman zaman boş sokaklarının dibinden, sınırlardan doğru yükselen belli belirsiz fırtınanın gümbürtüsünü dinliyordu.</p>

  <p>Grange’ın canı sıkılıyordu, yeniden trene binip taşraya gitti. Birden çözülen buzlar, eriyen karlar yüzünden Vienne Nehri taşmış; acı, bulanık, salya gibi suları yeşermeye başlayan alçak çayırları basmıştı. Ama Chinonnais bölgesinin vadilerinde, Touraine’in hafif mavisi her yerde tepelerin üzerine oturmuştu bile. Gözenekli kalker yamaçları kaplayan soyunmuş baltalık korularda, kışın bıraktığı kuru çalı çırpı arasından yer yer sarı alevcikler gibi taze bitki filizleri uç veriyordu. Grange sabah erkenden otelinden çıkıyor, henüz çıplak kavakların arasından görünen, sisten uzun eşarplara sarınmış Vienne’i sağına alarak yürüyordu. Vadinin bir dönemecinde birdenbire, beyaz tozdan unlara bulanmış değirmenci yollarının ortasında, güneşle birlikte kalkmış, sık mavi pullarla örtülü damlarıyla sabah sisinin içinden bir lüfer sürüsünü aratmayacak sedef parıltılarıyla çıkan, dua kitaplarındaki minyatürleri andıran tertemiz şirin bir kasaba, küçük köprüsünün ucunda mütevazı tepeciğine yaslanmış duruyor; evlerinin üzerinde, çok yukarılarda, şatonun geniş ve yüksek duvarı iki elle tutulup boylu boyunca açılmış bir kırallık baş bağı gibi yayılıyordu. Pazara gelen ilk köylü arabalarıyla birlikte köprüyü geçen Grange taflan saksılarının arkasına sığınmış minicik kahvede, dar ve yokuşlu sokaklarda demir çemberli arabaların ve arnavut kaldırımlarında yuvarlanan fıçıların gürültüsünü dinleyerek erkenden, hatta bazen aç karnına, Vienne tepelerinin o hafif pembe şarabından içiyordu.</p>

  <p>Kasaba ona boğucu gelmiyordu. Tersine, zamandan koparılmış, efsanevi bir Epinal resminde tazelenmiş gibi görünüyordu. O zamana dek görülmedik garip bir ışık, XV. yüzyılın bir köşesinde bir an kuşkuyla geziniyordu. Chinon Şatosu’nun demir parmaklıklı kapısı kalkıyor; kemerlerin altından, “şatosu elinden alınmış Akitanya Prensi<a id="b13dn1b"></a><sup><a href="../Text/Section13.xhtml#b13dn1">*</a></sup>”nin, bir yanında Orleans’lı Bakire<a id="b13dn2b"></a><sup><a href="../Text/Section13.xhtml#b13dn2">**</a></sup> öbür yanında Mavi Sakal olduğu halde, boru sesleri arasında törenle çıktığı görülüyordu. Dünya başlıca eklemlerinden birkaçını gevşetmiş; birden yürek şaha kalkıyor, <i>olabilirlik</i> patlama yapıyor, büyük yollar bir an için “büyük kovulmuşlara” açılıyordu...</p>

  <p>Yörede hoşuna giden başka bir şey de buraların taşıydı. Güneşte kuru ve kırılgan kalan, içinden yer yer kamışlıkların fışkırdığı sudan aynaların nemliliğinde yumuşayan ve pul pul, yaprak yaprak dökülen, incecik duman rengi çizgilerle damarlanan ve yer yer kurutma kâğıdı gibi topaklı/taneli bir yapı gösteren, girinti ve çıkıntılarında Roquefort peynirininkilere benzeyen ince ve sertleşmiş küfler tarafından kemirilen, tebeşir gibi beyaz ve gözenekli volkanik bir kalkerdi bu. Havadan aldığı ince duyum ve izlenimleri hav gibi üstünde taşıyan derin ve duygun bir deriye sahip, özsuyu bol, kadınsı bir yapı malzemesiydi. “Rillettes”<a id="b13dn3b"></a><sup><a href="../Text/Section13.xhtml#b13dn3">***</a></sup> ve şarapla yaptığı başa döndüren kahvaltılarla keyfi iyice yerine gelmiş olan Grange, Vienne’in evlerin bulunduğu yakasında oyalanarak Chinon’a dönerken, kapalı demir parmaklıklarının ve yer yer gülhatmilerin çiçeksiz gövdelerinin göründüğü eski tarz çiçek tarhlarının arkasında rahatlarına bakan gizli taşra evlerini seyrediyordu. Şu sıralar, ötekilerden daha çok kaynaşmış evlerdi bunlar; tatlı köpüklü ışıkta, bahçede kadınlar gibi sessizce yayılıyorlardı...</p>

  <p class="araver">----------</p>

  <p><a id="b13dn1"></a><a href="../Text/Section13.xhtml#b13dn1b">*</a></p>

  <p>"Le Prince d’Aquitaine à la tour abolie": Gérard de Nerval’in ünlü <i>El Desdischado</i> adlı şiirinden, (ç.n.)</p>

  <p><a id="b13dn2"></a><a href="../Text/Section13.xhtml#b13dn2b">**</a></p>

  <p>Jeanne d’Arc. (ç.n.)</p>

  <p><a id="b13dn3"></a><a href="../Text/Section13.xhtml#b13dn3b">***</a></p>

  <p>Söz konusu bölgenin ünlü yerel yemeği olan, kıyılıp yağda pişirilen domuz veya kaz eti. (ç.n.)</p>
</body>
</html>
