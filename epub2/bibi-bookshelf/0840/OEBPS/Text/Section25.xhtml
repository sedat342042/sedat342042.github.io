<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="girintisiz">Öyle saatler vardır ki ağır ve gece dolu bir el, çekici indirmeden önce hayvanın alınlığını<a id="b25dn1b"></a><sup><a href="../Text/Section25.xhtml#b25dn1">*</a></sup> yoklayan kasabın yumuşak ve iğrenç eli gibi bir anda toprağın üzerine çöker, bu dokunmayla toprak bile olacakları anlayıp irkilir ve tiksinir. Sanki ışığı bile bayatlar. Sabah onun üzerine iğrenç bir hayvanın burun deliklerinden üfleniyormuş gibi yoğun ve sıcak eser. Çözülebilecek hiçbir şifre, hiçbir işaret gelmemiştir ama kaygılı bunaltı orada, aniden yoğunlaşan hasta odası havasındadır. Birdenbire insan ne açlık hisseder olur ne de susuzluk; yalnızca cesaretinin karnından boşaldığını duyar ve sanki dünya yüreğinin üstünde dönüyormuş gibi burnundan soluduğu işitilir.</p>

  <p>“Bugün pazar” diye düşündü Grange keyifsiz keyifsiz esnerken camlarında yavan bir şafağın attığını görerek. Rahat uyuyamamıştı. Kalede boğucu bir ölüm sessizliği, bir manastır ve bataklık suyu sessizliği hüküm sürüyordu. Issız yola dalgın dalgın baktı. İçinde bir tedirginlik vardı. Bu boşluk, çarpışma hattının gerisindeki tutulmamış yolların böyle uyuması garip, olanaksız, hatta biraz da sihirli bir şeydi. Uyuyan Güzel’in şatosuna giden ağaçlıklı yol gibi... Metal merdivenden inerken sigara yaktı. Sabahın tadı sulu ve gevşekti ama ot kaplı yol kenarlarına soğuk soğuk çiy düşmeye başlamıştı bile. Olivon’un sıcak kahvesi aklına gelince içinden bir an dönmek geçtiyse de kahvaltıdan önce orman yolunun <i>uçurulması</i> için istihkâmcıların koruganın biraz ilerisinde hazırlamış oldukları mayın yuvasına kadar uzanmayı kafasına koymuştu bir kere. Orada mayıncılardan bir nöbetçi postası bulacağını tahmin ediyordu, belki de haber de alabilirdi.</p>

  <p>Fakat kimsecikler yoktu. Yuvanın üstünde toprak biraz göçmüştü. Çukuru doldurdukları toprak fazla yumuşaktı. Tırtıllı araçların paletlerinin kazdığı izlerde yeşil ormanın kararttığı küçük su birikintileri oluşmuştu. Patlatıcıya giden telin topraktan çıkan iki çıplak ucu biraz ötede, bir çakıl kümesinin üzerinde duruyordu.</p>

  <p>“Tuhaf...” diye düşündü şaşkın şaşkın. Keyifsizce taş yığınının üstüne oturdu. Çevrede, bir fersahlık mesafede ormandan çıt çıkmadığına yemin edilebilirdi. İnsanların böyle kuşkulu biçimde ortadan kaybolmasından, genel grev düşü gören bu şantiyeden belli belirsiz tedirgin, kuşsuz korulara kulak kabartıyordu. Sigarasını yeniden yakarken birdenbire başının üstünde, çok yükseklerde, havada garip bir yırtılma oldu. Raylarına sürtünen ve makaslarda takırdayan bir gök ekspresinin uzun ve görkemli gürültüsü gibiydi. Meuse cephesindeki ağır topçu birlikleri Belçika’ya doğru ateş açıyordu.</p>

  <p>Sonra her şey çok çabuk oluyormuş gibi geldi. Kale yolunu ancak yarılamıştı ki kuvvetli bir motor uğultusu, av kovalayan bir grup avcının kabalığı ve umursamazlığıyla ormanı dört bir yanından eşmeye, delik deşik etmeye başladı. Çatı, büyük bir bomba ve mitralyöz gürültüsü içinde transa geçti. Grange şaşkın, bir an öylece kalakaldı. Orman, havalı beton delicinin takırtısıyla sarsılan sokak gibi titriyordu. Hem tabanlarından hem de kulaklarından içine giren şiddetli ve anlaşılmaz titreşimlerin kendisini tokatladığını, itip kaktığını hissediyordu. Kendini yana, yapraklı dallardan oluşmuş kemerlerin yukarıda ancak daracık bir beyaz gökyüzü parçası gösterdikleri bir patikaya attı. İnsan kendini gözlerden saklar saklamaz gürültü de artık o kadar kuvvetli gelmemeye başlıyor, patlamalardan çok motor gürültüsünden oluşmuş olduğunun farkına varılıyordu. Arada uzun sessizlik anları oluyordu. Güveni yerine gelen Grange, gürültü kubbesinin altında bir an küçük kaleye gitmek üzere tekrar yola bile koyulduysa da on metre kadar ilerisinde, yolun bu tarafını kaplayan yıpranmış asfaltın garip biçimde âdeta yağda kızarmakta olduğunu gördü; mitralyözle tarandığını anlaması bir iki saniye aldı. Koşar adım patikasının girişine seyirtti. Çok daha rahatlamış, tekrar sigara içmeye başlamıştı. Gürültü rahatlatıyordu. Yankılanan motor gürültüleri arasında patikanın üstündeki gökyüzünden zaman zaman, büyük bir siyah yelkenin hızla geçtiği de oluyor, başka da bir şey seçilemiyordu. Grange bir şeyler görmek için yola kadar gitmeyi göze aldığında, yolun daha açık olan göğüne oldukça seyrek, yüksek ve şaşılacak kadar yavaş -akıntıya kapılmış yüzmek gibi âdeta hareketsiz- uçakların yapışmış olduğunu görüyordu. Grange’ı etkileyen, bunların son derece rahat davranmaları; yükseklerde, karşılaşınca birbirlerini görmezden gelip kendi yollarına giden balık sürüleri gibi rahatça dağılmaları ve biribirlerine aldırış etmemeleriydi. İçinde yaşadıkları ortama telaşsız ve aldırışsızca egemen olduklarını düşünüyordu insan. Yalnızca ara sıra bulutlar ekspresinin ani ve şiddetli gümbürtüsü başucu noktasına doğru kuvvetle atılıyor, bu yumuşak takımyıldızların yüzdüğü hava tabakalarını bir ipekli kumaş cızırtısıyla yırtıyordu.</p>

  <p>Uçaklar geldikleri gibi, ani bir rüzgâr alıp götürmüşçesine ortadan kayboldu. Ormanın üstünde yavan bir toz kokusu dalgalanıyordu. Grange, kırbaç teli gibi incecik bir izin kazılmış olduğu yolda beyaz ve parlak bir madenden parçalanmamış bir mermi buldu. Ateş altında kalmış olduğu fikri ona rahatsız edici, biraz da tuhaf geliyordu. Berkitilmiş ev saldırıya uğramamıştı. Adamlarını koruganın içinde buldu. Biraz solgun, ellerinde bardaklarla sandıkların üzerinde oturuyorlardı. “İşe bak!” diyordu Gourcuff başını sallayarak. Olivon bir şey söylemeden Grange’ın bardağını doldurdu, mitralyöz kurşunu elden ele dolaştı. Parlak merminin ağırlığı avuçta hissediliyordu. Grange telefonun ahizesini kaldırdı. Moriarmé cevap vermiyordu. İnanamıyormuş gibi, ses vermeyen aleti bir an kulağının dibinde salladı. Sonra hemen yerine astı, çünkü adamları tuhaf tuhaf bakmaya başlamışlardı. Hat kesikti.</p>

  <p>“Hadi bakalım, temizliğe!” dedi sert bir sesle. “Aşağı taşınıyoruz...”</p>

  <p>Yangına karşı dayanıklı olmak üzere inşa edilen küçük evde yakacak olarak pek bir şey yoktu. Korugana iki saman döşekle birkaç yatak takımı taşıdılar, sonra derme çatma mobilyalarını metal merdivenden indirmeye başladılar. Ama bu işten çabuk bıktılar. Masalar, sandalyeler, hatta çam tahtasından küçük bir dolap bile pencerelerden, tel örgünün üstünden, dışarı savruldu. Kırılan tahtaların çatırtılarını duydukça işe daha sıkı sarılıyorlardı.</p>

  <p>“Tertemiz oldu işte” diye yorumunu yaptı Olivon, işten anlayan biri gibi. “Zaten, bir bakıma, kamuflaj açısından da bu daha doğal. Sanki koruganı tahliye etmişiz gibi görünüyor.”</p>

  <p>Korugana yerleşince konserve kutularını açıp iştahsızca biraz bir şeyler yediler. Ara sıra başlarını kaldırıp yabancı bir yerdelermiş gibi mahzenin yavan nemliliğini, kaldırılan tünel kapağından yükselen derin toprak ve kök kokularını kokluyorlardı. Grange’ın Falizes’den getirdiği kara kedi iğrenir gibi yalnız patilerinin uçlarını yere basıyor, sonra birden sıçrayıp bir sandığın üstüne sığınıyordu. Çok geçmeden zırhlı kapıyı açıp temiz havaya çıktılar. Yolun kenarına yerleşirlerken, Belçika tarafından sepetli bir motosiklet çıkageldi; ardından da yolu tam gaz bir araç kasırgası süpürdü: Piyade kamyonları, çekili toplar, tırtıllı araçlar, otomatik mitralyözler... Kazınmış boyaların üzerinde kurşun izleri seçiliyordu. Tüm araçların çamurluklarına pensli paçalarıyla tozun üzerinde ayakta deli gibi pedal çevirir görünen bir bisikletli alayı asılmış, tüm basamaklara da salkım salkım sığınmacılar yüklenmişti. Çılgın konvoy araya bir et arabası sıkıştırmanın yolunu da bulmuş, iğrenç bir gri hardalla sıvanmış bir sergi dolusu iri et parçası da tangır tungur gidiyordu. Bütün kafile tozdan tünelinin içinde tek parçaymış gibi kayarak, sonra da orman yangınının sıkıştırdığı, deli gibi ırmak geçidine doğru koşan manda sürülerinin toprakla karışık gümbürtülü akışına kapılmış gibi Meuse’e doğru seğirtiyordu. “Hayrola süvariler, sıvışıyoruz galiba?” diye bağırdı Hervouët boğuk sesle. Araçlarda adamların hiçbir şey söylemeden, başlarını bile çevirmeden, iplere dayanmış boksörler gibi yavaş ve yaşlı, ağızlarının bir kenarını çarpıttıkları görülüyordu.</p>

  <p>Sel bir anda kurudu. Sonra, daha toz yatışmadan, tek başına, daha yavaş, namlusu geriye çevrili bir otomatik makineli tüfek sarsıla sarsıla berkitilmiş evin önünden geçti. Tam koruganın hizasına gelince ani bir frenle durdu. Taretten deri kenarlı bir miğfer uzanıp ellerini boru gibi ağzına koyarak küçük eve doğru şaşkın şaşkın bağırdı:</p>

  <p>“Oradakiler! Soytarılığı bırakın! <b>Alamanlar</b> on dakika mesafede...”</p>

  <p>Araç hareket etti. Grange adamlarına döndü. Yanakları kül rengine kesmiş gibiydi. Birden arkadan ensesine ağır bir şaplak indirildiğini hissetti. Adamın sesine karşılık mekanik bir hareketle bileğini kaldırarak alık alık sordu: “Saat kaç? On bir mi?” Ve o gün ilk kez kol saatine baktı.</p>

  <p>Saat öğleden sonra dörttü. Ormanın arkasında, sigortalar atıyormuş gibi sert şakırtılarla, Meuse köprüleri arka arkaya havaya uçmaya başlamıştı.</p>

  <p class="araver">----------</p>

  <p><a href="../Text/Section25.xhtml#b25dn1b" id="b25dn1">*</a></p>

  <p>Hayvanlar boğazlanmıyor, -kanları ziyan olmasın diye- başlarına ortasında yaylı bir çivi bulunan bir “alınlık” geçirilip çiviye bir çekiçle vurularak kafatası delinip beyni zedelenmek suretiyle öldürülüyor.</p>
</body>
</html>
