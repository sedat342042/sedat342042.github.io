<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="girintisiz">Grange, Gourcuff’ü tünelin girişine doğru itti. Kendisi de basamakları yarı beline kadar inmişken geri dönüp koruganın içine son bir göz attı. Obüs odanın içinde patlayalı beri hiç ivecenlik göstermemişti. Kendisini, açıklanamaz biçimde korunmuş, esirgenmiş hissediyordu. Olivon’la Hervouët’nin cesetleri saman döşeğin üzerine yan yana uzatılmıştı. Üstlerine atılan kaput kısa gelmişti; yüzleri örtüp ayakları açıkta bırakmaktansa -Grange’da nedense acıklı bir saygısızlık etkisi uyandırıyordu- kaputu aşağı çekip yüzleri açmışlar, ancak görmemek için de cesetleri yan üstü yatırıp yüzleri betona çevirmişlerdi. Grange cebinde, bileklerinden çıkarmış olduğu iki künyeyi yokladı; ağırca bir metal nesneye çarparak tıngırdadıklarını duydu; Mona’nın evinin anahtarı. Blokun içi, insanın ayaklarının eğri büğrü demirlere takıldığı, alçılı, moloz dolu bir yıkıntı yeriydi. Yatışmakta olan toz ağır ağır üzerine çöktüğü kaputu küllendirmeye, kumaşın katlarına iğrenç bir kardan kenar suyu çekmeye başlamıştı bile. Bu toz Grange’ın sinirine dokunuyordu. Çukurun içinden yükselerek kaputu öfkeyle silkeledikten sonra yeniden yüzlere doğru çekti. Sonra arkasına bakmadan tünele girerek kapağı başının üstüne çekti.</p>

  <p>Tünelden çıktıklarında ağaç altları henüz aydınlık görünüyordu. Grange’ın pusulasıyla yönlerini belirlediler ve batıya doğru ormana daldılar. Yolda motor gürültüleri tekrar başlamıştı; arkalarında, berkitilmiş ev yönünde insanlar, sürek avı bitiminde birbirini çağıran avcılar gibi, ağaçların arasından yüksek sesle birbirlerine sesleniyorlardı. Grange’la Gourcuff sık ve esnek mayıs fışkınlarından oluşan ormanda iki büklüm ilerliyor, arkalarında da kırılan çalı çırpıdan oldukça gürültülü bir iz bırakıyorlardı. Fakat pek aldırış etmiyorlardı; arkalarındaki sesler yavaş yavaş sönüyor, yaralılara ve tutsaklara gelen o garip bağışıklık duygusu, neredeyse sarhoş edici niteliğiyle hâlâ devam ediyordu. Ara sıra durarak ayakta, Gourcuff’ün matarasından soluk soluğa birer yudum alıyorlardı. Bütün düşünceler bir anda kendiliğinden başka bir çığırda akmaya başlamıştı. Savaş sürüyordu gerçi ama bir dolu sağanağının camlardan kurulanan son damlaları gibi çok uzaklardan geçip gidiyordu artık.</p>

  <p>“Savaştan sonra ne yapacaksın?” diye sordu Grange birdenbire, âdeta dalgınlıkla.</p>

  <p>Sanki tren garının peronundaymışlar, lokomotif takılmış, aktarma treni az sonra kalkarak gönülsüz vedalaşmayı kısa kesecekmiş gibi, kafalar başka yerde konuşuyorlardı.</p>

  <p>Önlerindeki arazi hafifçe inişe geçmeye başladı. Yaylayı tırmalayan pençe izleri berkitilmiş evin biraz arkasında sona eren Braye koyaklarına gelmişlerdi. Bu tarafta orman, genç ve gürbüz kestane ağaçlarından oluşuyor; elleriyle kenara itmek zorunda kaldıkları sert ve diri dallar yüzünden yürüyüş çok yorucu oluyordu. Gourcuff’ün tüfeği ikide bir birbirine girmiş dallara takılıyor, oğlan küfürler savuruyor, bu defa da kaputunun uçuşan etekleri çalılara takılıyordu. Süngüsünün kını ile mataralar ağaçlığın içinde, yayladan inen bir sürünün çatlak sesli çıngırakları gibi çınlıyordu.</p>

  <p>“Varamayacağız” diye düşündü Grange, hemen hemen umursamazca. “Hem zaten...”</p>

  <p>Bacağı şişmeye ve ağırlaşmaya başlamıştı. Pansumanı yenilemek için durdu; eski kirli tamponu ağaçların arasına fırlattı. Topuğunu yere basınca şiddetli, dayanılmaz bir ağrı ok gibi ta beline kadar vuruyordu. Gözleri kapalı, şakakları soğuk, eliyle alnındaki fena teri silerek durup uzun uzun soluklanıyordu. Orman kararmaya başlamıştı; solgunlaşan gökte, iki üç akışkan yıldız şimdiden dalların ucunda parlıyordu. İnsan sesleri ve motor gürültüleri kesilmişti. Grange kaybettiği kan yüzünden başında bir tür hafiflikle, ilerleyen sakin gecenin içinde âdeta yüzüyordu. Meuse’e doğru gidiyorlardı ama Meuse’e varmak artık o kadar önemli değildi. Hiçbir yere varmak artık o kadar önemli değildi. Derisini tahriş eden kaba kumaşa dokunan bileğinde, yüksek ateşin henüz nerdeyse kösnül, kadife gibi, hafif ürpertisini duyuyordu.</p>

  <p>“Dur” diye fısıldadı Gourcuff’e, tıngırtısı tüylerini ürperten süngüsünün kınından tutup çekerek. “Susadım.”</p>

  <p>Mataralarında yalnızca kırmızı şarap vardı; bu kez buruk sıvıyı daha tadar tatmaz, testere tozu yutmuş gibi, karnı ani bir bulantıyla altüst oldu. Ayağa kalkmaya çalıştı ama bacağı, binlerce iğne batıyormuşçasına ağırlığının altında büküldü. Paçasını dizinin üstüne kadar kıvırdı; dizi sert ve şişti, hafif morluklarla damarlanmıştı. “Herhalde yassı bir parça gelmiş, o zaman fark etmemişim” diye düşündü. Bir kestane sürgününe sırtını dayayıp bacağını önüne, yosunların üzerine uzattı. Soğuk ter dalgası yeniden vücudunu yaladı, şakaklarından karnına dek indi. Palaskasını gevşetmek için arkadan elini altına sokup çıkarınca kandan yapış yapış olduğunu gördü; böğründen de yara almıştı.</p>

  <p>“Olmayacak” dedi kısaca, hafif bir sesle. “Beni burada bırak.”</p>

  <p>Önüne dikilmiş, bacakları açık, dudakları aralık durumda matarasını kapatan Gourcuff’e bakıyordu. Ne yapacağını bilmez haliyle o kadar komikti ki Grange üzerinden, uzaktan geçer gibi, yüzü kımıldatmadan üstünden kayan bir gülüş hayaletinin geçtiğini hissetti. Erkeğin yara karşısındaki acemiliği, beceriksizliği birden Grange’a çok çarpıcı geldi. Ama yine de şu anda yanında bir kadın bulunmasını istemezdi.</p>

  <p>“Hadi git!” diye üsteledi sinirli sinirli. “Bak, gece bastırıyor”</p>

  <p>Pusulasını uzattı. Gourcuff, başı eğik, önünde dikilip duruyor; kararsız bir tavırla, postalının ucuyla yerde, yosunun üstündeki çöpleri eşeliyordu. Karanlık hızla çöküyor, yüz çizgilerini silmeye başlıyordu.</p>

  <p>“Kalsam daha iyi olur herhalde” dedi nihayet, yüzünü ağlayacakmış gibi buruşturarak. Pusulayı kahve fincanının altındaki tabak gibi, beceriksizce elinin ucuyla tutuyordu.</p>

  <p>Hafifçe parodiye çaldığını hissetmekten kendini alamadığı bir tonla “Aptallık etme. Kaç. Burada boş yere kendini enseleteceksin” dedi. “<i>Bu bir emirdir!</i>” diye de ekledi. Bir kez daha, bu savaşın ayrıntılara dek bir şeyi, ne olduğu tam bilinemeyen bir şeyi taklit ettiği hissi doğdu içinde.</p>

  <p>Gourcuff birkaç saniye tereddütten sonra başını salladı, mataranın birine çeyrek litre şarap doldurup Grange’ın yanına, yosunların üzerine koydu, bir gazete parçasına çantasından bir avuç peksimet döktü. Sonra Grange’ı kestanenin gövdesine rahat edecek biçimde yaslayarak battaniyesini bacaklarına örttü. Grange, bile bile oyalandığını anlıyordu. Yapacak iş kalmayınca ağacın yanına bağdaş kurup oturdu. Gourcuff’ün kavlı çakmağıyla birer sigara yaktılar. Karanlık iyice bastırmıştı; önlem olarak, karanlıkta kor gibi belli olmaya başlayan küçük kırmızı noktaları miğferleriyle kapatıyorlardı.</p>

  <p>“Demek öyle teğmenim? Madem siz öyle istiyorsunuz...” dedi Gourcuff, birbirlerine şans diledikten sonra. “Orada hâlâ birilerini bulursam sizi aramaya geleceğiz mutlaka” diye de ekledi saygılı bir tavırla.</p>

  <p>Ağaçların arasından, âdeta ayak sürür gibi uzaklaşmaya başladı. Gövdeler ve dallarla boğuşarak yavaş yavaş genç sürgün ormanının içine dalan hantal bir kütleydi... Zaman zaman durup geriye dönüyordu; Grange onun kendisine, evinden kaçan ama geri dönmeye çalışan ve çağrılmadığını fark edince birden korkuya kapılan köpeğin paniklemiş bakışlarını attığını tahmin edebiliyordu.</p>

  <p>Uzun süre, ağaçların arasında gittikçe uzaklaşan, zayıflayan, suya batan taş gibi ormana gömülen çatırtıları dinledi. Tamamen hareketsiz durunca bacağının acısını pek az duyuyordu. Geceyle birlikte bastıran serinlik henüz rahatsız etmiyordu. Mekanik bir hareketle bir parça peksimet kemirdi, sonra da tükürdü. Alçı tadındaki un diline yapışıyordu. Yine susamıştı. Üstünde, dalların arasında, hâlâ yeşilimsi bir aydınlık kalıntısı sürünüyor; ormanın üzerine, gece yaratıklarının geçişleri başlamadan önce, gecenin ilk anlarının uyuşturucu dinginliği çöküyordu. Bu saatlerde hayvanlar değil, yalnızca orman yaşıyordu. Korulukta ara sıra gündüzün sıcağında gerilmiş bir dal gevşeyip boşanıyor, ardı sıra -yağmur sonrasında bahçelerdeki gibi- baygın ve tüylü bir hurma dalı sürtünüşü de getiriyordu.</p>

  <p>“Nasıl bir yokluk!” diye düşündü Grange. Kafasında anılar dönüp duruyordu. İnsansız bir dünyanın anılarıydı bunlar; kışın örtüsü altındaki ormanda yapılmış uzun gezintilerin ve penceresinden yalnızca sisli güneşin altında eriyen kardan süzülen ılık damlaların birer birer dalların uçlarını tombullaştırdığı görülen berkitilmiş evde geçirilmiş öğle sonralarının anıları... Savaş bütün bunların üzerinden, yabancı, uygunsuz, akıp gidiyordu. Gürültüsü gittikçe şiddetlenen, bir süre ufukta kayan, sonra da kırlarda sönüp giden gece ekspresi gibi... Soğuk, hemen hemen boylu boyunca yere uzanmış olan Grange’ı pençesine almaya başlıyor ama dile gelmez bir dinginlik de bütün benliğini kuşatıyordu.</p>

  <p>“Burada iyiyim...” dedi kendi kendine. Birden savaşın kaybedilmiş olduğunu düşündü. Ama sakin sakin, dalgın dalgın dalgın... Bir de “terhis oldum” diye düşündü. Birdenbire aklına Falizes köyünün çok yakında olduğu geldi. Kapalı, korunaklı yer, in, yuva düşüncesi tekrar saplantı haline geliyordu. Bütün yaralıların evlere doğru sürünmeye çalıştıklarını anımsıyordu. Mona’nın evinin hemen dibinde derin, soğuk su dolu bir kuyu vardı. Bu kara suyun tadı boğazını kurutuyor, soğuk ve lezzetli dokunuşunu ağzında hissediyordu.</p>

  <p>“Birazdan denerim” dedi kendi kendine. “Ama hemen değil. Biraz güç toplamam gerek.”</p>

  <p>Bu kadar iyi us yürütmüş olmaktan memnun, karanlıkta bir iki kez başını salladı. Falizes’e giden patika hemen yakından, doğuda bir yerden geçiyor olmalıydı. Peki, doğu ne taraftı? Birden pusulasını Gourcuff’e verdiğini hatırlayarak kısa, çılgın, inatçı bir öfkeyle gövdesini birkaç kez yaslandığı ağaca vurdu. Birkaç damla kızgınlık gözyaşı yanaklarına aktı. Fakat düşünceleri elinde olmadan yolundan sapıyor, demir tarıyordu. Olivon’la Hervouët’nin belki de madalya alacaklarını düşündü. Kimse -hiç kimse- koruganı savunmadıklarını söyleyemezdi.</p>

  <p>“<i>Öldükten sonra</i>” diye düşündü. Bu nokta kafasında mekanik olarak dönüp duruyor, ona biraz karmaşık ama önemli ve etkileyici geliyordu. Eski parşömenlerde rastlanan, kenarından kurdele parçası sarkan mumdan mühürler gibi... Ateşi yeniden yükselmişti; gecikirse bir daha ayağa kalkamayacağını anladı. Gourcuff’ün bıraktığı mataradan bir yudum şarap içip peksimetleri cebine tıktıktan sonra çakısıyla başının üstünden bir dal kesip kendine değnek yonttu. Birkaç dakikalık çabadan sonra ayağa kalkmayı başardı. Dizini kırmamak şartıyla, yaralı bacağından hemen hemen bir tahta bacak gibi yararlanabiliyordu. Oldukça aydınlık gecede, sağdan aralıklarla köpek havlaması duyuluyordu. Ağaçların altından o yöne doğru yürüdü ve yüz adım sonra Falizes patikasına çıktı. Onu artık çocukça bir heyecan, bir ivecenlik ileri doğru çekiyor, yaralı bacağını adım adım siyah patikanın çukurlarından çekip çıkarmasına yardım ediyordu. Eve doğru sanki orada bir bekleyen varmış gibi gidiyordu. Kan ter içinde, yüksek ateşten şakakları zonklayarak durduğunda, yeniden ormanın sessizliğine kulak veriyor, adamı bir kum yığınının suyu kaçırması gibi elinden kaçıran bu dünyaya şaşıyordu. Halsizlik ensesinden yakalamıştı. Miğferini attı, boynunun çevresindeki serin hava iyi geldi. “Kimse yok!” diye tekrarlıyordu. “Hiç kimse!” Yeniden kendine ağlamak geldi içinden. Yüreğinde bir şey düğümleniyordu. “Belki de öleceğim burada” diye düşündü tekrar. Zihni elinde olmaksızın bu düşüncelerden zevk almaya başlıyordu. İltihaplanan yaraların neden olduğu kangreni düşünüyordu artık. Birdenbire bacağının gittikçe kararmakta olduğu düşüncesi saplantı, sayıklama gibi zihnine yerleşti. Durdu, yere uzanarak pantolonunun paçasını kıvırmaya koyuldu. Elektrik fenerimi unutmuşum” diye düşündü. Tekrar çılgın ve çaresiz bir öfkeyle, hıçkırıklarla sarsıldı. Koyu karanlıkta öküz inadıyla, ağrıyan böğürlerini zorlayarak, gözünü bacağına yaklaştırmaya çalışıyordu. Bayılmak üzere olduğunu hissetti; soğuk ter akıntısı alnından beline kadar süzülüyordu. Yan yatarak içtiği kırmızı şarabı ve yediği birkaç parça peksimeti yudum yudum çimene kustu. Uzanıp hareketsiz durunca ağrısı yine azalıyor, kuvveti yerine geliyordu. Bir dinginlik, budalaca bir mutluluk duygusu, topraktan çıkıyormuş gibi, benliğini istila ediyordu. “Nekahet devresinde gibiyim” diye düşündü. “Ama hangi hastalıktan?” Böylece bir saat kadar yere uzanmış kaldı. Artık yola koyulmakta acele etmiyordu. Başının üstünde daha aydınlık göğe karşı yolu yarı yarıya kubbeleyen ağaç dallarını seyrediyordu. Önünde gece, bu dipsiz ve dingin kubbeyle birlikte uzanıyormuş gibi geliyordu. Kendini kaybolmuş ama gerçekten kaybolmuş, bütün çamur çukurlarından çıkmış hissediyordu. Onu artık kimse beklemiyordu. Hiçbir yerde... Bu anı çok keyifli buluyordu. Soğuk dayanılmaz olmaya başlayınca neredeyse kolayca ayağa kalktı. Patika da ayaklarının altında hemen sertleşti. Adımları karanlıkta, boş bir odadaymış gibi boğuk yankılar uyandırıyordu. Farkına bile varmadan kendini köyde buldu. Bu tarafta, ambarların uzun kör duvarları ormana sıkıca yapışıyordu. Mona’nın evinin baktığı sokağın girişinde son bir kez durup etrafı dinledi. Burada, duvarların ve evlerin katı beşik damları, kesip biçtikleri geceyi sanki daha duru, daha içi boş kılıyordu. Sessizlik mutlaktı ama artık ormanın sessizliği gibi değildi. Sokağa taşan taş duvarların geceye verdiği kederli ve içe dönük nüansla dopdolu, dul bir sessizlikti. Yalnız sağa doğru, köyle orman arasına küçük bir açıklığın sokulduğu yerde, mayıs köpüğünün itip kaktığı bahçeler kara evlere doğru, geceyi yerden kaldıran ve yıldızlı göğün altında kımıldamadan şişer görünen yumuşak ve soluk alan bir gelgit dalgası gönderiyordu. Köyün öbür ucunda, köpek aralıklarla tekrar havlamaya koyuluyordu. Yolda içine yayılan tatlı, sihirli dinginlik duygusu Grange’ı yeniden kavramaya başladı. Dar sokakta birden gücünün kesildiğini hissetti. Değneğini atmış, bir eliyle avlu kazıklarına tutunurken diğeriyle mendiline sarılı anahtarı kavramıştı bile. Bahçelerden yükselen koku başına vuruyordu. “Geliyorum!” diye düşünüyordu. “Eve dönüyorum!” Yüksek ateşten çok çılgınca bir ivecenlikten dişleri takırdıyor, anahtar elinde titriyordu. Zaman zaman sağ bileğini sol eliyle kavrayıp bu delice sarsıntıları yatıştırmaya çalışıyordu. Ağırlaşmış başını eliyle desteklemeye çalışarak “Kapıyı açamayacağım” diyordu içinden. “Beceremeyeceğim.” Oysa içeri girdikten sonra arkasından kapıyı iki kez kilitlemeyi bile başardı. Koyu karanlıkta, ellerini önüne uzatarak odanın dibine doğru yürüdü, dizini karyolanın kenarına çarptı ve bacakları açık durumda, yatağa sırtüstü devrildi.</p>

  <p>Uzun süre bu durumda kıpırdamadan yattı. Soluğu yavaş yavaş düzeliyor, yüreğinin çırpınışı yatışıyordu. Kapının üstündeki küçük pencerenin dörtgenini ve panjurlardaki deliklerin yürek biçimlerini belirginleştiren çok hafif ve gri bir aydınlık odada erimeye başlamıştı. Gövdesi yumuşak yatak örtüsüne gömülen Grange, kendini orada ana karnındaymış gibi rahat ve güvende hissediyordu. Hafif bir mum kokusuyla cilalanmış, lavantanın keskin ve sağlıklı parfümüyle arıtılmış olan sessizlik harika bir şey gibi görünüyordu. Vücudu bu karanlık sessizlikte yavaş yavaş kendini topluyor, gücü kuvveti yerine geliyordu. “Ne serüven ama!” diye düşündü. Kendini hâlâ hafifçe sersemlemiş hissediyor ama kafasını toparlamaya çalışıyordu. Üstüne çarpılan kapının her şeye bir çizgi çektiğini, bir son deyiş üzerine kapandığını anlıyordu. Kısa savaş serüveni sona ermişti. Ona ilginç gelen, çevresinde oluşan boşluktu. Kocaman, hayalet gibi, tatsız, kendisini içine çeken bir boşluk... Mona’yı geri göndermişti. Olivon’la Hervouët ölmüşlerdi. Gourcuff gitmişti. Yeniden çıkıp gelen ve dört bir yana sinen bu ağır, toprak rengi gölgeler tarafından kemirilen savaş da artık tüm önemini yitirmiş olarak, çok uzaklara doğru kayıyordu. Grange, yarasının şokundan hâlâ kafası dağınık bir halde etrafına bakıyor; ay ışığında ayakta uyuyan, kırların sessizliği altında ezilen, dört bir yanı kapalı odadaki ağır suyun dalgalanışını seyrediyordu. “Ne taşınma ama!” diye düşündü. Alnını buruşturarak, bütün kış bu ateşle, bu marazı merakla penceresinden yolun uzak ucunda neyi gözlediğini hatırlamaya çalışıyordu. “Hem korkuyor hem de istiyordum” dedi kendi kendine. “Bir şeyin olmasını bekliyordum. Bir şeye yer açmıştım yanımda.” Bir şeylerin olduğunu biliyordu ama ona gerçek değilmiş gibi geliyordu. Savaş hâlâ kendi hayaletlerinin ardına saklanmaya, çevresindeki dünya da sessizce boşalmaya devam ediyorlardı. Ormanda, dilsiz sınır boylarında gezdikleri gece devriyelerinin anısı canlanıyordu şimdi de. Oralardan kaç kez bu yatağa, Mona’ya koşmuştu... Hiçbir şey somutlaşmamış, vücut bulmamıştı. Dünya hâlâ kaçak güreşiyor, ele gelmiyor, kasvetli mavi ışığın altındaki otel odalarının pamuksu yumuşak dokunuşunu koruyordu. Boş evin göbeğinde, karanlıkta yatağa uzanmış yatan Grange, bütün kış olduğu kör avare insana tekrar kavuşuyordu. Gece plaj kıyısında yürür gibi, alacakaranlık, belirsiz bir kıyıda kaymayı sürdürüyordu. “Ama artık dibe vurdum” dedi bir tür güvenle. “Beklenecek başka şey yok. Başka hiçbir şey yok. Geri döndüm.”</p>

  <p>“Işığı açmamam gerek” diye düşündü. Kalktı, el yordamıyla tuvalet masasını aradı, küvetin ortasına bırakılmış ibriği buldu ve kana kana içti. Arada bir dilinin üzerinden ince ve tatsız bir toz zarının kaydığını hissediyordu. Mona’dan ayrılalı daha sekiz gün bile olmadığını düşündü. Sonra yere, halının üzerine uzanıp yarasını temizledi. Su sessizce yere akıyor, aktıkça kalın halı tarafından emiliyordu. Soğuk sıvı etini yakıyordu ama yara temizlenince ağrı da biraz yatışmış gibi geldi. Ayağa kalkıp tekrar biraz su içti. Odanın dip tarafından hafif gri bir gölge kendisine doğru geliyor, eliyle işaret ediyor gibiydi. Elini kaldırdı, aynadaki gölge de, kalın su katmanları arasında yüzüyormuş gibi bitkin bir yavaşlıkla aynı hareketi tekrarladı. Neredeyse burnunu aynaya yapıştıracak kadar öne eğildi ama her yanından karanlığın kemirdiği görüntü bir türlü netleşmiyordu. Yaşam kendi kendisine kavuşmuyordu. Yüzüne bile bakamadığı perdelenmiş bir gölgeyle biraz daha yakın bir baş başalıktan başka hiçbir şey yoktu. Ama bir yandan da birden çok uzakmış gibi gelen birtakım düşünceler zaman zaman kafasında dalgalanıp duruyordu. “Acaba Gourcuff, Meuse’e varmış mıdır?” diye sordu kendi kendine. "Mazgal kapakları konusunda Varin haklıydı” dedi tarafsızlıkla. Fakat bütün bunların artık onun için önemi kalmamıştı. Hiçbir şey olmuyordu. Hiç kimse yoktu. Yalnızca belirsiz dünyasından ona doğru yüzen ama ulaşamayan o inatçı, bulanık, ürkütücü gölge vardı. O insanın beynini uyuşturan sessizlik...</p>

  <p>Artık bir tür yorgunluk başını âdeta kurşunla doldurmaya, uyuşturmaya başlamıştı. Ağır bir uyku isteğinin bütün benliğini sardığını duyuyordu. Yeniden, soyunmadan, bir bacağı çıplak, yumuşak pamuklu yatak örtüsünün üzerine boylu boyunca uzandı. Sessizlik durgun bir su gibi üstüne kapandı. Eskiden bazen, uyuyan Mona’nın yanında yatarken bu sessizliği dinlediğini hatırladı. Bir an için tekrar kızı düşündü. Mona’yı, yağmurun altında ona rastladığı, “Dulum” dediğinde birlikte o kadar güldükleri zamanki haliyle gözünde canlandırdı. Ama bu düşünce bile zihninde tutunamıyor, sanki daha hafif sulara doğru çıkmaya, kaçmaya çalışıyordu. “Daha aşağı” diyordu içinden, “çok daha aşağı...” Köpeğin havladığını birkaç kez daha duydu, sonra da çok yakındaki orman kenarından baykuşun öttüğünü. Arkasından artık hiçbir şey duyulmaz oldu. Çevresinde toprak karla kaplı bir ova gibi ölüydü artık. Bu tatlımsı sessizliğe, kanın kulaktaki -asla erişilemeyen denizin, sedef kabuğun dibindeki çağıltısını andıran- hafif hışırtısıyla dolu bu çiriş otu çayırı sessizliğine yeniden yaşam yağıyordu. Yatakta ağır ağır dönerken, ezilen cebinde künyelerin birbirine sürtünüp gıcırdadığını duydu. Olivon’la Hervouët’nin bu uğursuz parayla ne ödemiş olduklarını sordu kendi kendine. “Herhalde hiçbir şey...” diye düşündü. Bir süre daha karanlıkta, gözleri açık ve tavana dikili, hareketsiz kalarak duvarlara ve camlara çarpan mavi sineğin vızıltısını dinledi. Sonra battaniyeyi başına çekip uykuya daldı.</p>
</body>
</html>
