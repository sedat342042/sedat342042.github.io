<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="girintisiz">Dokuz mayısı on mayısa bağlayan gece asteğmen Grange huzursuz uyudu. Başında bir ağırlıkla, orman gecesinin bile bastıramadığı erken sıcaklara karşı bütün pencerelerini açarak yatmıştı. Sabah erkenden uyanınca, önce rüya görmüş olduğunu sandı. Kafası anormal, inatçı bir uğuldamayla doluydu. Yanı başındaki pencereden serin ve ıslak taze bir hava akımının üzerine geldiğinin farkındaydı ama bu akım, böceklerin kınkanatlarının çıtırtısından örülmüş gibi, yüzünü çok özel, müzikli ve titreşimli bir dokunuşla yalayıp geçiyordu. Karışık rüyasında bir an, saatlerin birbirine girdiği ve ormanda şafağın ağustosböcekleriyle elektriklenen yakıcı bir öğleye karıştığı duygusuna kapıldı. Çok hoş bir duyguydu. Sonra bu izlenimin kaynağı belirginleşti ve Grange penceresindeki macunu dökülmüş bir camın, yanağının dibinde, çerçevesinin içinde titreşip hopladığını anladı. “Penceremin camıymış” dedi, başını tekrar yastığına gömerek. “Bir ara Olivon’a haber vereyim de...” Fakat bölük pörçük uykusunun arasında camın hoplamasıyla bağlantı kurmaksızın aynı zamanda sabah havasında, saniyeden saniyeye kabarıp genleşen, tiz ve panikli bir acil durum notası, günün yıldırım gibi gelişen gebeliği türünden bir şey de hissediyordu. Ayrıca garip bir biçimde, üstündeki uçup gidiyormuş gibi görünen damın gülünç inceliğinin de bilincine varıyordu. Gökten akan ve gittikçe genişleyen gümbürtünün göbeğinde, rahatsız, çıplak ve korunmasız, yatağında kıvrılıp büzülüyordu. Kapısına iki kez vurulunca iyice uyandı.</p>

  <p>“Geçiyorlar teğmenim” dedi Olivon kapının arkasından.</p>

  <p>Genizden gelen garip bir sesi vardı; biraz boğulur gibi, inanamamakla panik arasında bir yere rastlayan.</p>

  <p>Adamlar yalınayak, saç baş dağınık, pantolonlarının kemerlerini bağlamaya çalışarak pencerelere üşüşmüşlerdi bile. Güneş henüz doğmamıştı ama doğuda gece yavaş yavaş soluyor, Belçika ormanlarının geniş deniz ufuklarına kül rengi bir kenar suyu işliyordu. Islak şafak çok soğuktu, çıplak betonun üzerinde insanın tabanları donuyordu. Yavaş yavaş başucu noktasına yaklaşan dev bir uğultu açık pencerelerden içeri doluyordu. Bu gürültü yerdenmiş gibi gelmiyor, göğün her yeriyle aynı derecede ilgiliymiş gibi görünüyordu. Sanki koca kubbe bir anda katı bir kapak, gerçek bir <i>gökkubbe</i> haline gelip sacdan yapılmış gibi titremeye başlamıştı. İnsanın aklına önce garip bir atmosfer olayı, anlaşılmaz biçimde aydınlığın yerini sesin aldığı yeni bir tür “kuzey ışığı” geliyordu. Bu izlenimi güçlendiren bir etmen de hâlâ geceyle örtülü olan yerden gelen karşılıktı. Toprak, henüz üzerinde insanla ilgili hiçbir kıpırtı görülmemesine karşın kaygılanarak hayvanlarının sesleriyle yarım yamalak da olsa öteden beriden bilgi toplamaya çalışıyordu. Seslerin çok uzağa erişebildiği soğuk gecede, Buttes taraflarında köpekler dolunay varmış gibi durmadan uluyor, bazen de monoton uğultunun pes fonu üzerine, yakınlardaki ağaç altlarından boğukça ve sinsi bir gıdaklama yükseliyordu. Derken ufuktan yeni bir uğultu dalgası sızmaya, görkemle gökte kaymaya ve telaşsızca başucu noktasına doğru yükselmeye başladı. Köpekler bu kez birden sustu. Artık yalnızca bu dalga vardı etrafta. Sonra gümbürtü yavaş yavaş hafifledi, o güçlü ve pürüzsüz dalga tekdüzeliğini yitirdi ve ardında aksırıklar, tıksırıklar, kesik kesik homurtular bırakarak uzaklaştı. Fırtına sonrası gibi ıssız ve afallamış toprağın üzerinde, boş ormanın içlerinde, horozlar ötmeye başladı. Güneş doğuyordu...</p>

  <p>Birdenbire buz kesmiş olduklarını hissettiler. Ama pencereleri kapamak akıllarına bile gelmiyor; kulak kabartarak rüzgârın orman üzerinde gezdirmeye başladığı hafif gürültüleri yakalamaya çalışıyorlardı. Olivon kahve yapınca hararetli bir tartışma açıldı. Yalnızca Olivon geçenlerin Almanya’dan dönen İngiliz uçakları olduğunu savunuyordu.</p>

  <p>“Hitler’in filosunun peşindeler teğmenim. İngilizler için yalnız bu önemlidir, gerisine boş verirler...”</p>

  <p>İngiliz politikası söz konusu olduğunda askerlerin birbirlerine kurnazca göz kırpmaları Grange’ın dikkatini çekiyordu. Onlara göre bu, <i>kalleşçe vuruşun</i> en yetkin biçimi, sinsi bir üçkâğıtçılığın en tipik ve en gizemli örneğiydi.</p>

  <p>“Gazetelerde görürüz” diye konuyu kapadı Goucuff. Ne yapacağını bilemediğinden erkenden bir şişe kırmızı şarap açmıştı.</p>

  <p>Fakat günün hemen yeniden şirazesine girmeyeceği açıkça belli oldu. Ufuktan yeni, ama bu kez daha zayıf ve oldukça kuzeye doğru kaymış bir uğultu daha yükseldi. Daha yeni aydınlanmış olan gökyüzünde, birden ormanı âdeta yalayarak kaymakta olan bir dizi siyah nokta hoplayıp zıplamaya başladı. İki, üç, dört şiddetli patlama sabahı derinden sarsarken uzaklardaki süvari birliklerinin mevzilerinden doğru, silkelenen toprağın böğründen makinelilerin öfkeli hıçkırıkları işitildi. Bu kez koğuşta bir sessizlik oldu. Bu kadar gürültüden sonra âdeta düş kırıklığı yaratan ince, gri bir duman sütunu çok uzaklarda ormanın üstünde kıvrılıp bükülüyor, yavaş yavaş çözülüp dağılıyordu. Uzun süre hiçbir şey söylemeden baktılar. Nihayet Gourcuff ağır ağır “Giyinmek lazım” diyerek son sözü söyledi.</p>

  <p>Telefon çaldı.</p>

  <p>“Sen misin Grange?”</p>

  <p>Ses kalındı, biraz da perdelenmiş gibi geliyordu, Grange’ın beklediği kadar alaycı da değildi. Arka planda alışılmadık birtakım gürültüler duyuluyordu. Bu sabah yüzbaşının bürosunda bayağı koşuşturma vardı anlaşılan...</p>

  <p>“Size <i>bir numaralı</i> alarm emrini aktarıyorum...”</p>

  <p>Varin’in sesi numarayı oburca bir mizah duygusuyla vurguluyordu.</p>

  <p>“... Yazılı olarak da teyit edilecek.”</p>

  <p>Ses daha senli benli, daha alaycı bir nitelik kazandı. Yüzbaşı herhalde resmî bir ziyaretçiyi başından savmıştı.</p>

  <p>“<i>Birinci</i> diyorum, dikkat edin, <i>ikinci</i> değil; zira biz düzen adamlarıyız. Her zaman da geç kalırız. Ama tabii bu daha ilk taksitti. Radyonuz var mı?”</p>

  <p>“Hayır, bozuk.”</p>

  <p>“Yazık azizim, çok yazık. Zira bu sabah çok ilginç şeyler oldu. Hollanda, Belçika ve Lüksemburg’a girdiler...”</p>

  <p>Yüzbaşı öğüt verir gibi bir tonla devam etti:</p>

  <p>“ ... İki adamınızı sınıra kadar gönderin.. Alet edavat da alsınlar. Belçikalılar bu sabahtan itibaren barikatlarını kaldırıyorlar. Belki yardıma ihtiyaçları olur.”</p>

  <p>“Hemen gönderiyorum.”</p>

  <p>Yüzbaşı telefonu kapatmıyordu.</p>

  <p>“Eee, işler nasıl? İyi yürüyor mu?” diye devam etti, biraz çekingenlik sezilen yeni bir sesle.</p>

  <p>“Neden yürümesin?”</p>

  <p>“Demek istediğim...” Yüzbaşı birden sıkıntılı, ne diyeceğini bilemez görünmeye başlamıştı. “Her neyse, sizin için ilginç olmalı ne de olsa...”</p>
</body>
</html>
