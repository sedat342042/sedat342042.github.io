<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p style="margin-left:20%">He! ho! Waldhüter ihr</p>

  <p style="margin-left:20%">Schlafhüter mitsammen</p>

  <p style="margin-left:20%">So wacht doch mindest am Morgen.</p>

  <p class="araver" style="margin-left:25%"><i>Hey! Ormanın koruyucuları!</i></p>

  <p style="margin-left:25%"><i>Ormanın değil uykunun</i></p>

  <p style="margin-left:25%"><i>Şafağı gözleyin bari.</i></p>

  <p class="araver" style="margin-left:40%">WAGNER - <i>Parsifal</i></p>

  <p class="araver" style="text-indent:0em;">Treni, Charleville’in kenar mahalleleriyle dumanlarını geride bıraktığından beri, Asteğmen Grange’a sanki dünyanın çirkinliği dağılıyormuş gibi geliyordu; birden görünürlerde tek bir evin bile kalmadığının farkına vardı. Ağır ağır akan ırmağı izleyen tren eğrelti otları ve bodur çalılarla kaplı alçak tepelerin arasına dalmış, sonra da ırmağın her kıvrımında vadi biraz daha derinleşmişti. Trenin ağır madenî gürültüsü ıssızlığın içinde dik yarların birinden öbürüne yankılanırken, kapıdan başını çıkardığında, daha bu sonbahar akşamında ısırmaya başlamış çiğ bir rüzgâr yüzünü yalıyordu. Demiryolu keyfine göre, demir kirişlerden yapılmış tek göz köprüler üzerinden Meuse’ü aşarak, bir kıyıdan ötekine atlıyor, bazen bir kıvrımın boynunu kestirmeden geçmek üzere kısa bir tünele dalıyordu. Vadi altın sarısı aydınlığın içinde telli kavaklarıyla pırıl pırıl tekrar ortaya çıktığında, dar boğaz her defasında iki yakadaki orman duvarının arasında biraz daha derinleşmiş oluyor, Meuse de sanki çürümüş yapraklardan bir yatakta akıyormuş gibi, daha bir ağırlaşıyor, daha bir kararıyordu. Tren hemen hemen boştu; sanki bu ıssız yerlerde, yalnızca akşam serinliğinde, ekim ikindisinin duru mavi göğünü gittikçe daha yukarı doğru kemiren sarı ormanlarla kaplı yamaçların arasında, serbestçe koşmanın keyfi uğruna gidip geliyordu. Ağaçlar nehrin kıyısında ancak daracık, İngiliz çimi gibi temiz ve düzgün bir çayır şeridi bırakıyordu.“<i>Arnhem Malikânesi</i>’ne giden bir tren bu” diye düşünen Edgar Poe tutkunu asteğmen, sigara yakarak arkaya yaslanıp başını serj kaplı kapitone yastığa dayadı; yükseklerde, alçalan güneşe karşı tüm ihtişamıyla dikilmiş bir siluet çizen ağaçlık yamaçların üst çizgisini gözleriyle izlemeye koyuldu. Yan kolların Meuse’e döküldüğü yerlerde, görüş alanı bu boğazlara doğru genişledikçe, uzaklardaki yayvan yapraklı ağaçlar sigara dumanının gümüşi mavisi ardında kayboluyordu; burada, bu gür ve düğüm düğüm ormanın altındaki toprağın, taşıdığı bu sık ve kıvırcık örtüyü bir Arap başının doğallığıyla ürettiği hissediliyordu. Ne var ki, çirkinlik de kendini bütün bütün unutturmuyordu. Tren zaman zaman nehirle yamaç arasında toprak dolgu sahanlıklara oturtulmuş, demir cevheri renginde, yıkık dökük küçük istasyonlarda duruyordu; savaşın maviye boyattığı ama çoktan rengini atmaya başlamış camların arkasında, haki giysili askerler posta paketlerini taşımaya yarayan el arabalarının üzerine ata biner gibi oturmuş, uyukluyordu. Sonra yeşil vadi de bir an için kelleşiyor, tren, alçı ocaklarının tozunu tüm çevredeki yeşilliğin üstüne silkeler gibi görünen, sarı topraktan yontulmuş kasvetli evlerin önünden geçiyordu. Düş kırıklığına uğrayan göz yeniden Meuse’e döndüğünde, bu kez yer yer, kötü bir işçilikle tuğla ve betondan taze inşa edilmiş küçük kazamatlara, kıyı boyunca, taşkın sırasında çürümüş sebze artıklarının asılıp kalmış olduğu dikenli tel ağına takılıyordu. Daha savaşın ilk topu bile atılmamıştı ama paslanma, savaşın ürettiği çalılar, içinden fışkıran derisi yüzülmüş toprak kokusu ve içinde bırakıldığı mezbelelik durum, “gür saçlı Galya”nın henüz el değmemiş bu yöresinin onurunu çiğnemeye başlamıştı bile.</p>

  <p>Asteğmen Moriarmé istasyonunda indiği zaman, ulu yarın gölgesi küçük kasabayı karartmaya başlamıştı. Hava birden soğumuştu. Bir canavar düdüğü kulağının dibinde o korkunç fil çığlığını salıverince Grange bir an için omuzlarının arasına ıslak bir paçavra darbesi yemiş gibi oldu. Ama yalnızca fabrika sireniydi; kasabanın küçücük meydanına kederli bir Kuzey Afrikalı grubu salıverdi, o kadar. Tatil geceleri bazen belediye itfaiyesinin sirenine kulak verdiğini anımsadı asteğmen. Bir kez çalarsa baca tutuşması demekti, iki siren köyde yangın, üç siren ise uzak bir çiftlikte yangın anlamına gelirdi. Üçüncü çalışın ardından, sokak boyunca kaygılı pencere kanatlarının arkasında rahatlama belirten derin nefesler, iç geçirmeler işitilirdi. “Burada tam tersi olacak herhalde” diye düşündü. “Bir siren barış için, üç siren ise bombalar için. Farkı fark etmek gerek...” Bu savaşta her şey birbiriyle oldukça garip biçimde uyuşuyordu. İstasyonda görevli subaydan alay karargâhının yerini öğrendi. Meuse’e doğru inen yoksul ve kasvetli bir sokaktaydı şimdi. Çabucak bastıran ekim alacakaranlığı sokağın sivil halkını birden boşaltıverdiyse de her yerden, evlerin sarı cephelerinden, asker gürültüleri sızıyordu; miğfer ve matara tıngırtıları, kabaralı postal tabanlarının yer karolarına vuruşu... “Birkaç saniye gözler kapansa” diye düşündü Grange, “yalnız işitme duyusuna dayanarak, çağdaş orduların da Yüz Yıl Savaşlarındaki orduların tüm zırhlarına taş çıkartacak kadar tangırdadıkları söylenebilirdi!”</p>

  <p>Alay karargâhı Meuse’ün kıyısında, iskeleden demir parmaklıklar ve cılız bir çiçek tarhıyla ayrılmış, değirmen taşı denen taştan, banliyö işi iç karartıcı bir yapıydı. Tarhın leylak ağaçlarının çıplak gövdelerine motosikletlerin dayanmış olduğu bölümü askerlerin gidiş gelişleriyle şimdiden âdeta loğlanmıştı. İki aylık garnizon yaşamı binanın tabanını, süpürgeliklerini ve -bir adam boyu yüksekliğe kadar- koridorların duvarlarını, kovanların daracık giriş delikleri gibi, sürtüne sürtüne iyice aşındırmış, âdeta iskeletini çıkarmıştı. Grange, yarı inik panjurların loşluğunda bir yazı makinesinin tıkırdadığı tozlu bir odada bir hayli bekledi. Levazım çavuşu ara sıra başını kaldırmadan izmaritini çalıştığı çizim masasının köşesinde eziyordu. Binada daha önce, dökümhanelerde çalışan bir mühendis oturmuş olmalıydı. Panjurların aralıklarından, cüruf kaplı kıyıları boyunca artık iyice kararmış olan Meuse’ün üstünde, ağaçlardan oluşan duvar tavana dek pencerelere yapışmış gibi görünüyordu. Zaman zaman sokaktan, savaşın ağır havasının boğduğu, tavşan çığlıkları gibi anlamsız çocuk bağırışları yükseliyordu. Albayın hâlâ oldukça aydınlık olan bürosuna girip topuk vurduğunda, deniz grisi gözlerdeki bakışlar ve sert fırça bıyıkların altındaki dudaksız ağız karşısında şaşırdı. Albay, Moltke’ye benziyordu. Aniden parlayan delici bir ışık, bir canlılık atılımı vardı bu bakışlarda; ama sonra yine birdenbire gözler sanki perdeleniyor, ağır göz kapaklarının altına çekiliyor ve yüzün ifadesi yorgunluğa dönüşüyordu. Fakat aslında bu yalnızca tutumluluktan ibaret kurnaz bir yorgunluktu; bu örtülü şahin hareketsizliğinin altında pençenin hazır olduğu hissediliyordu.</p>

  <p>Grange kendisini sevk eden şubeden aldığı görev emrini verdi, albay da yolculuğun süresine, çıkış ve varış saatlerine baktı. Önünde, parmağıyla dalgın dalgın karıştırdığı birkaç kâğıt vardı. Grange bu kâğıtların kendisiyle ilgili olduklarını sezdi. Askerî güvenlikte dosyası vardı herhalde.</p>

  <p>Albay birkaç dakika oyalandıktan sonra, göreve özgü tekdüze ses tonuyla “Sizi Yukarı Falizes’deki berkitilmiş eve veriyorum” dedi. Fakat bu cümle aynı zamanda gizli bir niyet de taşıyor olmalıydı, zira gözler bir an için sertçe bir ifadeyle kısılmıştı. “Yarın sabah Yüzbaşı Vignaud’yla birlikte çıkarsınız. Bugünlük iaşe ve ibateniz ordu donatım bölüğüne ait olacak.” Makinelerin arasında akşam yemeği Grange’a hiç cazip gelmiyordu. Fazla patırtı etmeden, âdeta ölü noktada yürüyen bu savaşa ister istemez dahil olmuştu bir kere, bu yüzden verilebilecek görevler konusunda mızmızlanmayı düşünmüyordu ama içinden katılamıyordu işte! İçgüdüsel olarak elinden geldiğince kendi görüşünü saklı tutuyor, araya mesafe koymaya çalışıyordu. Bavulunu kendisini Falizes’e çıkaracak olan kamyonete koyduktan sonra, artık panjurlarını kapamaya başlamış olan Aşağı Sokak’ta yoksul bir işçi lokantasında jambonlu yumurta yedi, arkasından da devriyelerin ayak seslerinin çınladığı, erkenden boşalmış sokaklardan geçerek odasına çıktı.</p>

  <p>Odası, pencereleri Meuse’e bakan oldukça dar bir tavanarasıydı. Demir karyolanın karşısındaki köşede, topal bir komodinin üzerine yayılmış eski gazetelerin üstüne kurutulmak üzere meyveler serilmişti. Mayhoş elmaların başa vuran tatlımsı kokusu o denli keskindi ki Grange’ın midesi kalktı. Pencereleri ardına kadar açarak sandığın üzerine oturdu. Artık iyice ayılmıştı. Çarşaflarla battaniyeler eski meyve sıkacakları gibi çürük elma kokuyordu. Karyolayı açık pencerenin tam altına çekti. Mumun alevi nehirden gelen hafif hava akımıyla sendeledi. Merteklerin arasından, çatıyı örten, Meuse şistinden kesilmiş, garip bir şarap tortusu renginde, ağır plakalar görünüyordu. Soyundu. İçi sıkılıyordu; bu küçük dökümhane kasabası, bu taş kömürü renkli sokaklar, albay, elmalar, kısacası hiçbir şey, garnizon yaşamıyla bu temas hiç mi hiç hoşuna gitmiyordu. “<i>Berkitilmiş ev</i> dedikleri ne acaba?” diyordu kendi kendine. Kırsal alan istihkâmlarının kullanımı hakkında yönetmelikten belleğinde kalan, artık iyice uzaklaşmış anılarını karıştırdı ama hayır, orada da hiçbir şey yoktu. Daha ziyade askerî ceza yasasına ilişkin bir şeydi herhalde. Bu sözcükte pek güven vermeyen, cezaevini ya da Force Hapishanesi’ni hatırlatan bir şeyler vardı. Mumu üflediği zaman her şey değişti. Bir yanına yatmış durumdayken bakışları yukarıdan Meuse’e dalıyordu. Yarın üstünde ay doğmuştu ve dolmuş bir barajın üstünden taşıp akan suyun sakin şırıltısıyla, hemen yakında, karşı kıyıdaki ağaçlara tünemiş gece kuşlarının çığlıklarından başka ses duyulmuyordu. Kasaba, dumanlarıyla birlikte erimişti sanki. Ulu ormanların kokusu, nemli sisle birlikte iniyor, kasabayı fabrika aralarındaki dar sokaklarına varıncaya dek sarıp boğuyordu; artık yalnızca yıldızlı geceyle dört yana doğru fersah fersah uzanan geniş ormanlar vardı. İkindinin büyüsü geri geliyordu. Grange yaşamının yarısının kendisine geri verileceğini düşündü. “Savaşta geceleri insanlar yıldızların altında yaşar...” diye düşündü. Aklından, belli belirsiz, ay ışığı altında tostoparlak elma ağaçlarının oluşturduğu kara gölgelerin arasından süzülen dar beyaz yollar, hayvanlar ve sürprizlerle dolu ormanlarda kurulan kamplar geçiyordu. Eli bir kayığın kenarından suya sarkar gibi karyolasından Meuse’ün üstüne sarkmış durumda uykuya daldı. Yarın çok uzaklara çekilmişti bile...</p>
</body>
</html>
