<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="girintisiz">Yemekten sonra, akşam çökerken, küçük kalenin ekibi sigara tüttürüp laflamak üzere yolun kenarındaki çimenliğe yerleşti. Kapalı odalarda artık kendilerini kıyıya atılmış balık gibi hissediyorlardı. Grange 2 Ağustos 1914’te, kendisi daha çocukken, tüm kasaba halkının kucaklarında tabaklarıyla istasyona toplanıp dev bir piknik yaptıklarını hatırlıyordu. Bütün evler sandalyelerini pencerelerden dışarı kusuyordu. <i>Belirtilere</i> daha yakın olabilmek içindi bu. Kimileri ayda bayrak görüyor, kimileri nehirden yukarı gelen dev bir dalgadan söz ediyordu. Esrarengiz bir patlayıcı olan <i>Turpin barutu</i> deneniyordu. Yaşamı boyunca bu olaydan büyüleyici bir anı saklamıştı Grange. O akşam insanlar yatmayı unutmuştu; dünya yeniden çocuk beyni gibi oluyordu.</p>

  <p>Konuşmalar o günkü bombardımanlarla ilgiliydi. Hervouët öğleden sonra Meuse tarafından dönen Buttes’li bir adama rastlamıştı. Hasar sanıldığından daha büyüktü. Nehir kıyısındaki koruganlar da saldırıya uğramıştı. Buttes’li adam uçakların bombalarını bırakmak için hedeflerine pike yaptıklarını, o arada da canavar düdüğü sesi çıkardıklarını söylüyordu. Özellikle bu siren sesi adamları gözle görülür biçimde etkiliyor, hatta öfkelendiriyordu. Bu enayi tuzağı, tam her şeyi toz edeceği anda korkuyu bile aldatıp oyalayan bu pis oyun, içlerindeki onur duygusunu yaralıyordu. Bu yapılan, insanlıktan çıkmış bir dehanın simgesi, kalleşçe vuruşun, kural dışı yasak hareketlerin daniskasıydı onlara göre.</p>

  <p>“Kötülük bunların içine işlemiş” dedi Gourcuff başını sallayarak.</p>

  <p>Gece bastırırken uçaklar Meuse’ün üzerine tekrar geldi; bu kez bomba atmıyor, acele etmeden dolaşarak herhalde öğleden sonra başlayan yangınların resimlerini çekiyorlardı. Adamlar kararmış, şimdiden nemlenmiş otların üzerine uzanıp dirseklerine dayanarak birer sigara yaktı ve bir süre sessizce çarpışmayı seyretti. Panayır şenliklerinin ufukta, soğuk yıldızların altında sönen son fenerleri gibiydi manzara. Vadiden, dev bir değirmen çarkından fırlayan işaret fişekleri gibi arka arkaya yükseldikleri, acele etmeden birbirlerini izleyerek ağır ağır akan gece tarafından yutuldukları görülüyordu. Sonra da makinelilerin çarkıfelek tıkırtıları gibi kısa kısa tarayışları duyuluyordu.</p>
</body>
</html>
