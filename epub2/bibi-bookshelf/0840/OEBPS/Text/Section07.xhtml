<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="girintisiz">Kapüşonunun altında küçük başını sallayarak “Burası güvenli!” diyordu inançla.</p>

  <p>Grange dinliyordu ama bütün bu ayrıntılar garip bir biçimde havada kalıyordu. “Baba”, “koca” kelimeleri kıza uymuyordu; denenen giysiler gibi bir anlığına üstüne konuyor, ama onu gerçekten ilgilendirmiyorlardı. Kızın, bulunduğu yerde her şey olduğu hissediliyordu. “Şu an onun gölgesinde nasıl da yoğunluk kazanıyor!” diyordu Grange, “Hem de nasıl bir ikna gücü, nasıl bir enerjiyle <i>’var’ olabiliyor!</i>” Bir su birikintisini geçmek için Grange’ın koluna girmiş, sonra kolunu bir daha bırakmamıştı. Kaputunun üstünden hafif parmaklarının kavrayışını hissediyordu; sağanakla cilalanmış pürüzsüz görünüşü ve kararlı yürüyüşüyle, buhar olup uçacakmış izlenimi vermekten son derece uzaktı. Birden, dolgun ve yuvarlacık küçük bir çakıl taşı gibi Grange’a sokuluverdi.</p>

  <p>“Beni eve götürmelisiniz” dedi yola vardıklarında. “<i>Beyefendice</i> olur. Julia bize çay yapar (“Al sana bir bilmece daha” diyordu sahneye yeni giren bu şahsı merak eden Grange içinden.) Büyük meşelikte hep çok korkarım!”</p>

  <p>Falizes’e giden dar yolu tuttukları zaman, ağaçların gölgesiyle birlikte gece de sanki aniden bastırıvermişti. Yağmur bir an durmuş, yolun açtığı perspektifte, göğün açılmaya başladığı Meuse taraflarına dönüp bakınca ufukta, karlı akşamlardaki gibi soluk kızıl bir şeridin sönmekte olduğu görülüyordu. Yol burada düz gövdeli yüksek ağaçların arasından geçiyor, gecenin soğuğu, ıslak dallardan oluşan kubbenin omuzlarına çöküyordu. Grange kızın titremekte olduğunu ve hiç konuşmadan koluna yaslandığını fark edince neşesi söndü, yerine daha ciddi, daha sevecen bir acıma hissetti. Artık gece olmuştu, yanında savaşın ormanlarında kaybolmuş, korunmasız bir küçük kız vardı. Kıza adıyla hitap etme isteği duydu.</p>

  <p>Biraz değişmiş bir sesle “Adım Mona” dedi kız. Grange, başını eğdiğini gördü ve birden dudaklarını elinin üzerine değdirdiğini hissetti... “Sizi bayağı sevdim” diye ekledi aniden, biraz muğlak bir nezaketle. Bir kez daha sarsılan Grange ne diyeceğini bilemedi. Kız içinden geldiği gibi davranıyordu ama saydam değildi; toprak ve yaprak dolu bahar selleri gibiydi... Sözleri çocuk sözleri olsa da cüretkârlığı çocukça, saf değildi. Birdenbire elinin üzerinde hissettiği şey de, hakkını aramayı uzun zamandır bilen, ağır dudaklı dolgun bir ağızdı.</p>

  <p>Ormandan çıktıklarında köy, açıklığında gecelemeye yatmıştı. Yalnız <i>Çınarlı</i>’nın açık kapısından öndeki küçük terasa bir ışık dörtgeni vuruyor; önce kestane ağacının alt dallarını, ardından da -daha zayıf olarak- damları bahçelerin çevresindeki çalıdan çitleri ancak aşan çimene uzanmış alçak ev sürüsünü karanlıktan çıkarıyordu. Grange, Falizes’e hiç gece gelmemişti; birdenbire çok uzaklara gelmiş gibi oluyordu insan. İnsanı büyüleyen kaybolup gitmiş bir yaşam boylu boyunca uzanıp yere yapışmış, ormanın açıklığında uykusuna yatıyor, genizleri bitki ve ıslak toprak kokusuyla dopdolu, sakin sakin geceyi soluyordu. Grange’ın kolunu bırakan Mona iki elini ağzına megafon yapıp siyah evlerden birine doğru bağıra bağıra koşmaya başladı:</p>

  <p>“Julia! Çay yap! Konuğumuz var can eriğim, küçük maymunum! Asker... <i>Yakışıklı</i> bir asker!” Birkaç saniye sonra çitin ardından çılgınca çalan bir çıngırağın sesi gelirken hızla çarpılan kapılar kovboy filimlerindeki posta arabası soygunlarının gürültüsü içinde, ormanın açıklığında yankılar uyandırıyordu.</p>

  <p>Grange’ın girdiği oldukça geniş oda, Meuse hattındaki çamurlu kışlalardan sonra, bu ücra mezrada insanı şaşırtan bir konfor sıcaklığı hatta neredeyse lüks izlenimi uyandırıyordu. Kaba yontulmuş tavan kirişlerine, ocağı arduvaz plakalarla kaplı yan dikmesiz koca şömineye, üst üste gelen iki kanattan oluşmuş, demir kilit ve mandallar takılı köylü işi kapıya bakılacak olursa, burası mevsimi ormanda geçirmeye gelen yazlıkçılar veya domuz avcılarına göre yeniden düzenlenmiş eski bir çiftlik eviydi. Zemin kalın bir yer halısıyla kaplanmıştı. Rafyadan başlıklı ayaklı abajurun ışığı ile şöminede çıtırdayan çalı çırpı ateşi, pırıl pırıl cilalı yuvarlak hatlı köylü mobilyalarını karanlıktan çıkarıyordu. Bir köşede divan, bütün çekmece ve dolapların üstünde kitaplar, odanın ortasında da üstünde dövme bakır büyük bir tepsi duran Fas sehpası vardı. Bu şekilde döşenmesine neden olan beğeninin kendine göre ödün vermez, hatta kuru ve ciddi bir yanının olduğu hissediliyordu. Fakat bu masif mobilyaların, bu gösterişsiz ve ağır düzenin üzerine bebek odalarının sevimli düzensizliği saçılmıştı. Halının üzerine zarfları buruşmuş plaklarla kitaplar saçılmış, koltukların diplerine sırça bilyeler yuvarlanmış, duvarlara çapkınlık temalı kartpostallar, aktör resimleri, gazeteden kesilmiş yazılar iliştirilmişti. Pencerenin tutamağından dolabın anahtarına gerilmiş ipte küçük kadın çamaşırlarının suyu süzülüyor, yatağın üstünde, iplerden ve çamaşır mandallarından karmaşık bir düzenek koca bir gemici fenerini asılı tutuyordu. Yatağın karşısındaki köşede, duvarlara çakılı iki demir çengele hamak asılmıştı; içinde birtakım moda dergileri, ağız mızıkası, bir çift kırmızı deri terlik, tırnak makası, yelpaze ve boynuzdan mücevher kutusu gibi işlenmiş büyük bir İspanyol tarağı darmadağın duruyordu. Bu yerli kampı kargaşasının üstünde ise insanı baştan çıkaran, hafif, sabah yüklü bir rayiha süzülüyordu. İnsan burada ormanı yoldakinden daha belirgin biçimde çevresinde hissediyordu. Mona, içeri girer girmez bir omuz hareketiyle pelerininden kurtuldu, pelerin uçup çamaşır ipinin üzerine kondu ve çavdar rengi bir saç örtüsü beline kadar iniverdi. Pelerinin altına etekle mürekkep lekeli mavi bir bluz giymişti. Saçları çözülünce, ağırlaşan başın altında boynun bükülüşü daha melankolik bir hal alıyor, omuzlarını bu ağır saç seliyle okşamak üzere biraz oynattığında ise tekrar -dağınık bir yatak gibi ılık- tam bir kadın oluveriyordu.</p>

  <p>Grange’ı oğlan çocuğu hoyratlığıyla elinden tutup ocakta alevlenen çalı ateşine doğru çekerek “Gel, biraz ısın” dedi. Ama bu senli benlilik Grange’ı şaşırtmadı bile; kızın dilinde “siz” kelimesinin, kralların <i>ululuk çoğulu</i> “biz”den daha garip ve yorucu bir kullanımı olduğu açıktı... “Julia’yla tanışın. Hizmetçim...”</p>

  <p>Grange dönünce, önce kendisini süzen iki meraklı ve tedbirli göz gördü, sonra da çay tepsisinin ardında, en az Mona kadar çocuk görünüşlü bir hizmetçi kız... Mona’nın giyimine öykündüğü belliydi, yalnız Julia’nın saçları kısa ve bukleliydi. Bir de ruj sürmüştü. Elbisesinin üstüne bağladığı önlük o kadar küçüktü ki tamamen sembolik olduğu belliydi. Fakat yalnız şeytanın güzelliğine sahip olan Julia’da Mona’nın insanın kafasını karıştıran yanı, çift anlamlı bir büyüleyicilik noktasına dek kayıyordu. Masum bakışlarına karşın, rimelli kirpikleri ve rujuyla, küçük ama atılgan göğüsleri ve belindeki önlük müsveddesiyle, Julia, erotik dergilere hizmetçi kılığında poz veren kızları andırıyordu.</p>

  <p>Mona, fincanını Grange’ın eline tutuşturarak “Gel de saçını düzelteyim can eriğim” dedi ve kolunu Julia’nın omuzuna atıp kızı aynanın önüne götürdü; ağzı tokalarla dolu, ellerini saçlarına daldırıp çıkarmaya koyuldu. Julia parmaklarından gıdıklanarak gülüyor, belini biraz kırarak omuzunun üstünden Grange’a bakıyordu. Tiz gülüşlerin arasında şöminedeki yüksek kızıl alevler iki kızı fondan keserek cadı adayının evindeki dağınıklığının içine salıverilmiş, pek de güven vermeyen iki ifrit gibi gösteriyordu.</p>

  <p>Julia çay tepsisiyle ortadan kaybolunca bir an sessizlik oldu. Aralık pencerenin kalp şeklinde oyulmuş kapalı panjurlarının arkasında ormanın, üstündeki suları süzüp durulandığı, ara sıra da çok yakında, sağanaktan sonra gerinen dalların çatırdadığı duyuluyordu. Mona, yorgunluk ifade eden hafif bir iç çekmeyle yatağın kenarına oturdu. Sonra, yine o kendine özgü çene jestiyle saçlarını arkaya atarak gözlerini ve ağzını -güneş alan bitkinin uzaması gibi- Grange’a doğru kaldırdı. Hafif , biraz da boğuk bir sesle “Çizmelerimi çıkarsana” dedi. “Ayaklarım öyle üşüdü ki... İkisi de su içinde...”</p>

  <p>İçlerinde iki küçük su birikintisinin şapırdadığı kauçuk çizmelerinin içine giydiği kalın yün erkek çorapları sırılsıklamdı. Grange çorapları ayaklardan kaydırarak çıkardı. Gözleri yanıyor, bir tür sevecen bunaltı boğazına düğümleniyordu; dişlerinin takırdamaması için çenesini kenetlediğini hissediyordu. Parmaklarının ucuyla soğuktan kıvrılmış küçük ve ıslak parmaklara, arkasından da yumuşak tabana dokundu. Hafifçe morarmış tırnakların kenarlarına yün parçacıkları takılmıştı. Birden içinin yeniden sevecen ve karmaşık bir acıma hissiyle dolduğunu hissetti. Ağzını bu ayaklara yapıştırdı; parmakların kımıldadığını, yün liflerinin dişlerine sürtünüp gıcırdadığını duydu. Mona, aniden tuzağa yakalanmış bir av hayvanının çılgın silkinişiyle vücudunu gevşetti. Divana sırtüstü devrilerek iki eliyle Grange’ı kendine çekti. Grange ağzının üzerinde bir ağız ve vücuduna yapışmış ağır ve dolgun, sürülmüş toprak gibi açık bir kadın vücudu hissetti. Mona birkaç saniyede çırılçıplak kalıverdi; şiddetli bir rüzgârla koparılmış gibi üstünden uçan giysileri, çalılara serilmiş çamaşırlar gibi mobilyaların üzerine dağılıverdi. Ama bu fırtınanın ortasında, safça ve oburca Grange’ın ağzına asılmış olan ağız hiç yerinden ayrılmamıştı. Grange farkına bile varmadan kendini içeri girmiş buldu. “Cennet gibisin!” dedi dingin bir afallayış içinde. Kendi dediğine kendisi de şaşırmıştı. Mona parmaklarının ucuyla lambayı arayıp bulunca, oda bir durgun göle dalıyormuş gibi oldu; yalnızca kapının üstündeki küçük pencereyle panjurlardaki kalp biçimli delikler karanlığın içinde daha açık tonlu lekeler oluşturuyordu. Ormanın süzülmesi durmuştu. Üzerlerine ay doğmuş olmalıydı. Grange yumuşak hareketlerle kıza tekrar sarıldı; Mona tepeden tırnağa titriyordu ama ateşli değil, bütün yapraklarıyla rüzgâra yanıt veren genç bir fidan gibi tutkulu, neredeyse görkemliydi... Grange kendini ne gergin ne de tedirgin hissediyordu; öğle vakti ağaçların gölgesinde akan ırmaktı bu... “Kendimi çok rahat hissediyorum. Aradığımı bulmuş gibiyim. Burada kendimi sonsuza kadar iyi hissederim...” Zaman zaman, göğsün iki yanına doğru biraz kayan memelerin uçlarını dudaklarıyla birer birer kavrıyor, o zaman onları ağzına bastıran, çok uzaklardan gelme diri, karanlık, uzun bir itişin varlığını duyuyordu. Mona ara sıra Grange’ın yeni çözmeye başladığı ve “iyi” kelimesinin “elde edilmeye değer” den başka hiçbir anlamını hatırlamaz olduğu o yalansız dille “Ah, ne kadar iyisin!” diyordu. Bazen Grange’ın başını elleriyle tutup iki gözüyle seyretmek ister gibi kendi yüzünden biraz uzaklaştırıyor, istediğini elde etmiş bir tonla “Seni <i>baştan çıkardım</i> işte!” diye ekliyordu. Sonra yine inatçı ağzını onunkine bastırarak çayırına dönüyordu. Grange berkitilmiş eve bulutların üstünde döndü. Sabah uyandığında güneş çoktan odada gezmeye başlamıştı. Daha uykusunda, bahçede erkenden duyulan fıskiyenin sesi gibi tanıdık gelmeye başlamış küçük ve aydınlık bir sesin aşağıdan penceredeki Olivon’la konuştuğunu duymuştu; yatağından atlayıp pencereye koştu ve yukarıdan, şafakla birlikte tıpış tıpış gelip penceresinin altına dikilmiş, küçük bir mantardan daha sakin, mavi kapüşonu gördü. Çiğ güneş ışığında gözlerini kırpıştırarak “Harika!” dedi, “yeniden başlıyoruz...” Bir dakika sonra Mona odasındaydı; çene ıslak bir burnu ona doğru kaldırmıştı bile; Grange kızı, bacadan inmiş gibi, şaşkın ve inanmaz bakışlarla süzüyordu.</p>
</body>
</html>
