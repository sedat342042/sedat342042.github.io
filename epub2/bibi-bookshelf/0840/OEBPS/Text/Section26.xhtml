<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="girintisiz">Bir sıçrayışta korugana girip zırhlı kapıyı arkalarından kapadılar. Kısa bir panik oldu. Parmakları titriyor, sandıkların kilitlerine takılıp acıyordu. Yağlanmış çelik şıkırtıları bir an kesilince, yalnızca sıcak çorbaya üfler gibi burundan gelen uzun soluklar duyuluyor oldu. Grange’ın hafiften başı dönüyor, gözleri yaşarıyordu. Aynı zamanda kaburgalarının altından, kendisine enerji veren kuru ve sevimsiz bir gülme krizinin yükseldiğini de hissediyordu. “Tam bir <i>kışla komedisi</i> yaşıyoruz” diye homurdanıyordu kendi kendine, “üstelik bunun içinde rahatız da...” İstemeden yüzünde beliren hüzünlü bir gülüş yanaklarını buruşturuyordu. “Hem de et arabasıyla! Peki, benim burada ne yapmamı bekliyor <i>bunlar</i>?” Yumruklarını beline dayayıp çıkışası geliyordu. “Üç vaftiz kaçkını adamımla! Üstelik <i>tahrip kalıpları</i> da hiçbir şeyi tahrip etmemiş!” Bu patlamayan mayın olayı nedense özellikle kafasını bozuyordu. Yukarıdan, bürosundan indirdikleri kâğıt tomarlarına öfkeli, kin dolu bir tekme atarak “Gerizekâlılar!” diye düşündü yine, büyük ve iğrenmiş bir yansızlıkla... “Zavallı gerizekâlılar!” Ne düşündüğünü kendisi de açıkça bilemiyordu. Daha çok, dünyanın yardım isteğini geri çevirip onu tamamen keşmekeşine geri yollayan bunak bir günahtan arınıştı bu...</p>

  <p>Silahlar hazırlanınca Gourcuff matarasından bardakları doldurdu. Grange bir sigara yakıp Hervouët’nin sönmüş izmaritine uzattı. Her ağız ötekinin, dumanı açgözlü yudumlarla oburcasına içine çektiğini hissediyordu. Sonra blokun bir köşesine yığılmış kum torbalarıyla tanksavar topunun penceresini iyi kötü kalafatladılar. Daracık bodrum birden karanlık oldu. Artık ormanın sesleri de gelmiyordu. Yalnızca dar ve beyaz bir ışın, topun mekanizmasına vurup dağılıyor, sanki tüm korugan bütün ağırlığıyla yavaş yavaş toprağa gömülüyordu. Grange kapıyı ardına kadar açtı. Karanlık korkulu bekleyişten daha boğucu geliyordu. Ormanın cıvıltıları yeniden duyulmaya başladı.</p>

  <p>“Geldiklerini görecek vaktimiz var yine de” dedi birden gelen aydınlıkta gözlerini kırpıştırarak. Kapıdan içeri süzülerek vüze vuran taze hava gibi kulağa hoş gelen tembel orman gürültülerine bir an kulak kabarttılar.</p>

  <p>“Hiçbir şey duyulmuyor” dedi Gourcuff başını sallayarak. “Hiç ama hiçbir şey...”</p>

  <p>Işık hafiften sararmaya başlamıştı. Dört köşe kapı açıklığından, bu tarafta neredeyse eve yapışık olan ağaç altları görülüyordu; kıvırcık ve nemli sık bir ot ormanı, yumuşak bir pırıltı...</p>

  <p>“Kartal eğreltileri” diye düşündü Grange, “kartal eğrelti otları bunlar...” Otları ilk kez görüyormuş gibiydi. Türlerini tanımış olması da ona garip bir zevk veriyordu. Bir hayvanı adıyla çağırmış gibi... Yeniden, kapıdan giren yağmur sonrası havanın açmasından bile daha çok ılıtan sessizliğe uzun uzun kulak verdiler. “Geri çekilmemiz gerekiyor herhalde” diye düşündü kararsızlıktan başı dönerek. “Emir bekleyecek olursak... Beni buradan <i>toplamakla</i> görevli süvariler emri yutmuş, açıkça görülüyor.” Fakat içinden gitmek gelmiyordu. Güneşli sessizlik hoşuna gidiyordu. Moriarmé, kafasında canlandırdığı kana tere batmış bitkin asker kargaşası, tüm mekanizmanın o kasvetli gıcırdayışı, düşündükçe midesini kaldırıyordu. Şimdi artık korkulu beklentilerin sisi biraz dağılmaya başlarken kafasında sıcacık, diri bir fikircik de baş vermeye başlıyordu. Telefonun kesik olması ne şanstı! Gerçekten de ne büyük şanstı!</p>

  <p>“Öyle ya da böyle, durum çok açık!” diye kestirip attı. İçi birden rahatlamıştı. “Emir yok! Bana emir ulaştırmanın yolunu onlar bulsun! Emir yoksa çekilme de yok...”</p>

  <p>Vicdanını iyice rahatlatmak için biraz iki yüzlülükle ekledi:</p>

  <p>“Kaldı ki emir gelmediğini görürsem Gourcuff’ü de pekâlâ Moriarmé’ye gönderebilirim...”</p>

  <p>Tekrar saatine baktı. Beşe geliyordu. Şimdi adamlar da birer birer korugandan çıkıp sıcak betonun üstünde güneşte kertenkele keyfi yapıyorlardı. Öğle sonrasının bu son saatleri pek tatlıydı. Olgunlaşan meyve kıvamında bir ışık yolun boşluğuna gölgeleri sermeye başlamıştı bile...</p>

  <p>“Süvariler” dedi Hervouët yere tükürerek, “bizi iplemediler bile...”</p>

  <p>Grange havayı koklayarak yolda birkaç adım ilerledi. Yol gerek Moriarmé gerek Belçika taraflarına doğru tamamen ıssızdı. Ancak küçük evin hizasını geçince sanki bir sessizlik kuşağından çıkmış gibi oluyordu insan; çok uzaklardan ama açık seçik biçimde topçu ateşinin ağır gümbürtüsü algılanabiliyordu. Gürültü arkalarından, biraz kuzeye doğru, vadi tarafından geliyordu. Belçika tarafında neredeyse sihirli tam bir sessizlik vardı. Güneş, basamak basamak ufka doğru yükselen orman dalgalarının yuvarlak doruklarını portakal rengi bir ışıkla göz alabildiğine yaldızlıyordu. Grange eliyle evi gösterdi; dört adam uzunca bir süre yolun ortasında birbirine yapışıp başlarını yavaşça çevirerek kulaklarıyla rüzgârın yönünü saptamaya çalıştılar. Sonunda Hervouët, apaçık bir şeyi ister istemez kabul eden bir sesle “Meuse üzerinde” dedi.. “Braux taraflarında.”</p>

  <p>Korkulu bekleyiş geri geliyordu. Az önce onları koruganın betonuna yapıştıran, paniğin sıcak ve amansız hayvan soluğu değildi. Grange’a çocukluğun ve masalların derinliklerinden gelen, hem harika hem de hemen hemen çekici bir korkuydu. Gün battıktan sonra ormanda kaybolan çocukların, uzaktan meşe gövdelerinin masal devinin yedi fersahlık çizmeleri altında çatırdayışını dinlerken duydukları korku...</p>

  <p>Beklemeye başladılar. Topların gürlemesi bir kez ortaya çıkınca, bir daha nereye gidilirse gidilsin, kulaktan çıkmıyordu. Artık yalnız o vardı, sanki dünyanın bu köşesinin tüm yaşamı bu biricik uyanık bölgeye doğru akıyordu. Yolun ormanda açtığı hendeğin iki yanındaki ağaç duvarlar zaten seyrek olan dumanları gözden saklıyordu. Grange bir an kulaklarını parmaklarıyla tıkayınca, bütün yol, uzak mavi ufuklara doğru görkemle koşan, altın sisinin içinde şimdiden ılık ve tatlı bir ilkbahar ırmağı oluveriyordu. Zaman geçtikçe Grange içinde, kendi üzerlerinden atlayıp geçmiş olan savaşın dev adımlarından doğan gerçeklik dışı bir güvenlik duygusunun garip bir biçimde büyüyüp güçlendiğini hissediyordu. Havaya çok tatlı bir serinlik geliyordu. Yalarcasına gelen ışığın akşam ormanları üzerinde pul pul ışıldaması öylesine zengin, o kadar benzersiz bir görüntüydü ki birdenbire oraya dalmak, banyo yapmak, yeniden güçlenmek arzusu doğuyordu içinde.</p>

  <p>“Kim engel olacak?” dedi henüz anlayamadığı hayli bulanık bir sevinç jestiyle. “Köprüler atılmış. Burada yalnızım. <i>İstediğimi yaparım</i>...” Sigara yakarak elleri ceplerinde yolun ortasında yürümeye başladı. “Orada kalın!” diye bağırdı korugana doğru. “Ben gidip bir bakacağım.” Topların gürlemesi hafiflemeye başlamıştı. Meşelikte kargaların patırtısının duyulduğu uzun suskunluk anları oluyordu artık. “Belki de Meuse’ün doğusunda hiç Fransız kalmamıştır” diye düşünüyordu yolda giderken. “Neler olduğunu kim bilebilir? Belki de geriye hiçbir şey kalmamıştır...” Ama kendisine akla yatkın gelen bu fikri düşündükçe yüreği bastırmaya çalıştığı bir heyecanla çarpıyor; ruhunun kuş gibi hafif, felaketin suları üzerinde yüzdüğünü hissediyordu. “Belki de geriye hiçbir şey kalmamıştır...” Toprak, Tufan sonrası gibi güzel ve arınmış görünüyordu. Hemen önünde, iki saksağan, masallardaki hayvanlar gibi birlikte yolun kenarına konarak çimenin üzerinde dikkatle uzun kuyruklarını tarayıp düzeltmeye koyuldular. “Böyle nereye kadar yürünebilir acaba?” diye düşündü. Âdeta taş kesiliyor, gözleri acıtana kadar göz çukurlarına bastırıyormuş gibi geliyordu. Dünyada bazı <i>kusurlar</i>; içine bir kez süzülmenin yeterli olduğu, bilinmeyen damarlar olmalıydı. Zaman zaman durup kulak kabartıyor, dakikalar boyunca hiçbir ses duyulmadığı oluyordu. Sanki dünya tembelce bir omuz hareketiyle insanı silkip attıktan sonra tekrar uykusuna dalıyordu. “Belki de ben <i>öte taraftayım</i>” diye düşündü arı bir rahatlık ve mutluluk ürpertisiyle. Kendini hiçbir zaman kendine bu kadar yakın hissetmemişti. Islık çalmaya başladı. Miğferini de çıkarıp eline aldı; kayışından tutarak sepet gibi sallıyor, ara sıra da tokasını çözdüğü kılıfında tabancasının sapına dokunuyordu. Her türlü tehlike duygusu uçup gitmişti ama silahla temas parmaklarını serinletiyordu. İçinde birden beliren garip kendine yeterlik duygusunu, gereken her şeyi yanında taşıma duygusunu belirginleştiriyordu. “Baston elde!” Neşeli bir coşkuyla Varin’i düşündü, sonra Mona’nın anısı mayıs dallarının kokusuyla aklından geçti. Varin’in kendi usulünce tahmin ettiği şeyi, Mona’nın bilmeden gelip de hayatında dizginlerini çözdüğü o şeyi anlamaya başlıyordu. O palamarları birer birer çözme ihtiyacı, yürek hoplatan, <i>koyuver gitsin</i> anlamındaki o hafiflik ve safra atma duygusu... “Ben zaten hep çürük bir iple bağlıydım” dedi kendi kendine gülerek. Zaman zaman yoldaki taşlara tekme savuruyordu. “Orman...” diye düşündü yeniden. “Ormandayım işte.” Söyleyecek daha fazla şeyi yoktu, içinde düşünce de -daha güzel bir ışık yararına- uykuya yatıyormuş gibi geliyordu. Yürümek yetiyordu Grange’a. Dünya, gittiği yol boyunca önünde ırmak geçidi gibi açılıyordu. Birden, başını sallayarak ve sarhoşların bilgiden olgunlaşmış sesiyle işaret parmağını öne doğru kaldırarak “Alman yok işte!” dedi. Kendini de biraz sarhoş gibi, yalnızca birdenbire bütün <i>eksenler</i> aynı zamanda kendisinden geçmeye başladığı için sendeleyen bir sarhoş gibi hissediyordu; silah işlemeyen, kefareti ödenmiş bir yasa koyucu ve yargıçtı...</p>

  <p><i>Tahrip kalıbının</i> yanından geçip sınıra doğru devam etti. Yolun yokuş aşağı gitmeye başlamasıyla koruganı gözden kaybetmişti. Topların gürlemesi durmuştu, sessizlik tamdı. Ağaçların daha yüksek olduğu beri tarafta gölgeler yolu kaplamaya başlamıştı. Fakat yüksek ormanın ötesinde ağaçlı yol, güneş altında pırıl pırıl, görkemli ve ufka doğru usul usul kaçışıyla dünyadaki en cazip şeymiş gibi görünüyordu. Bir çimen şeridi yolun tekerlek izlerinin arasındaki kısmını da istila etmiş, orman kendi üzerine daha sıkı kapanıyor görünüyordu. Grange, bu kuşkulu ve yasasız topraklarda esen, gecenin rüyalarından daha açık bir yabancı rüzgâr tarafından omuzlarından itildiğini hissediyordu.</p>

  <p>“Yapılacak tek şey çekip gitmekti...” diye düşündü, başında bir ağırlıkla. Eliyle de hemen hemen razı oluş anlamında bir hareket yaptı. Bakışları tekrar yola daldı. Bu kez uzakta küçük bir gölgenin hareket edip hemen yok olduğunu görür gibi oldu. İnsan ya da hayvan; bir an görünüp korkulu ve çevik bir sıçrayışla ağaçların arasında kayboluvermişti.</p>

  <p>Tabancasının emniyetini açarak ilerledi. Korkusu da cesareti de tükendiği için olacak, adam fazla uzağa kaçamamıştı. Bir dişbudak gövdesinin arkasına sinmiş, çenesi dizlerinde, nerdeyse yolun kenarında duruyordu. Kendisini yarı yarıya gizleyen ağacın öte tarafından, yolu gözlemek için başını biraz uzatmıştı. Kaçmaya bile yeltenmeden, canlı ve ısrarlı sincap bakışlarını Grange’ın gözlerine dikmişti. Göz kapakları yokmuş gibi görünen bu kırmızı ve yuvarlak gözlerde öylesine çıplak bir korku vardı ki adamın kendisi küçücük, üflesen uçacakmış gibi hafif görünüyordu. Ağacının altından âdet mantar gibi elle toplanabilirdi.</p>

  <p>Dış görünüşüne bakılırsa, işsiz güçsüz bir gezgin ya da önüne gelen hayvanı vuran avcılardan olmalıydı. Picardie yöresinin pancar tarlaları boyunca, azıkları heybelerinde iş arayan Flaman gündelikçilerinden biri olduğu da akla gelebilirdi. Ne olursa olsun, çantası, yamalı ceketi ve kabaralı potinleri, adamın yollarda pek yabancılık çekmediğini gösteriyordu. Grange bozgunun, -yağmurun salyangozları dışarı uğratması gibi- açıkta kalmayı fazla dert etmeyen bir yığın küçük ve önemsiz insanı da ininden çıkarmış olduğunu anlıyordu. Üstündeki Fransız üniforması Belçikalı’nın korkusunu gidermeye yetmemişti; adamın düşman korkusunun, daha eski ve köklü bir duygu olan jandarma korkusunun kalıbına döküldüğü görülüyordu. Bu biraz ürkütücü sis kaçkınını sevmişti doğrusu Grange. Şu anda ağlama sızlanma dinleyecek havada değildi.</p>

  <p>Adam bir gün önce sabahleyin Marche taraflarındaki köyünden kaçmıştı. Bir Alman zırhlı müfrezesi erkenden köyü ateşe vermişti.</p>

  <p>“<i>Döner namlulu toplarla</i>” diye özellikle vurgularken, kuruyan boğazında Adem elmasının inip çıktığı görülüyordu. Böyle akıl almaz bir savaş aracının kullanılması âdeta soluğunu kesiyordu. Fakat kaçışının bundan sonraki kısmı siste kayboluyordu; mesleğine özgü bu ağzı sıkılığın ardında, av dolu uzunca bir özel gezintinin, sağa sola tavuk tüyleri saçılarak koşulan uzun bir yarışın da yer aldığı seziliyordu. Anlattıklarına bakılırsa hiç kimseye rastlamamıştı.</p>

  <p>“İnanılmaz!” diyordu Grange içinden, afallamış. Çevresinde gittikçe genişleyen anlaşılmaz boşluğa parmağıyla dokunmaktan coşkuya kapılıyor, kendini bunun içine atıyordu. Aslında, bilincinin diplerinde bir yerde, biraz da işine geldiği için durumu böyle gördüğünü hissediyordu ama ne yapsındı? Bunaltıya dönüşen korkuyu duyulmadıkla, görülmedikle bastırmaya çalışıyordu işte...</p>

  <p>Sakin sakin konuşarak korugana geri döndüler. Güneş batmış, gece ağaçların gölgesinde sessizce ilerlemeye başlamıştı bile. Grange’ın yakaladığı Belçikalıyı bırakmaya artık niyeti yoktu. Adama, damdan düşer gibi yatacak yer vermeyi önerdi. “Buralar son derece sakin” diyordu gittikçe daha içten hale gelen bir inanmışlıkla. “Tanrı’ya şükür, hiçbir eksiğimiz yok. Hem hava da kararıyor...” Yolda Belçikalıya gayet rahat, hatta hafiften sayıklamaya çalan bir iyimserlikle dolu sözler söylüyordu. Savaşın elbette türlü türlü hali vardı ona göre, ama ne olursa olsun, önemli olan “neyi alıp neyi bırakacağını” bilmekti. En azından buralarda herkesin keyfi yerindeydi.</p>

  <p>“Böyle şeyler eski tüfekleri sarsmaya yetmez!” dedi sonunda adamın kulağına eğilip göz kırparak ve kolunu çimdikleyerek. Belçikalı, Grange’a belli etmemeye çalışarak alttan alta garip bir tavırla bakmaya başlamıştı. Bastıran karanlıkta yürürlerken Grange, serseri kurşundan çekinerek, korugana doğru mendilini sallıyordu. Yolun ucunda, gemi direğinden ufka bakan gözlerden daha keskin üç çift gözün üstlerine dikildiğini seziyor, bu düşünce içini ısıtıyordu. “Bir şey getiriyorum getirmesine” diyordu içinden, “ama ne güvercin ne de karga.” Etraflarındaki karanlık, toprağı iyiden iyiye silmeye başlamıştı. Ara sıra yol arkadaşına bir göz atıyordu. Adam hiç soru sormadan yanı başında, olağanüstü hafif adımlarla yürümekten çok yüzer gibi görünüyordu. İnsan olduğu bile şöyle böyle anlaşılıyor, daha çok topraktan yükselen alacakaranlıkta kanat çırpan silik bir yarasayı anımsatıyordu. Bu yarasa Grange’ı yatıştırıyordu. Dünya artık yalnızca bataklıkların üstünde uçuşan küçük alev dillerine benzer, tüy gibi hafif küçük ölü ruhlarla meskûn gibi geliyordu. <i>Sorular</i> sona ermişti, gün tamamıyla sönüyordu artık. “Sahiden de geç olmuş” diye düşündü birden, hemen hiç telaşsızca... “Akşam karanlığı... Ama o kadar da kötü bir saat değil. İnsan sanıldığından daha iyi görüyor.”</p>

  <p>Koruganın garnizonunu sinirli olmaktan çok acıkmış buldu; Gourcuff ona şimdiden nerdeyse kafayı bulmuş gibi geldi. Akşam yemeği için, ağaçların altında hâlâ oyalanmakta olan aydınlık kalıntısından yararlandılar. Bir ayağı topal kalmış beyaz bir tahta masayla küçük evin temizlenmesi sırasında her nasılsa sağlam kalmış iki üç sandalyeyi ormandan toplayıp koruganın arkasına taşıdılar. Orada, ağaçların gölgelediği küçücük bir çimenlik yola kadar uzanıyordu. Ormanın sessizliği bir hayalet sessizliğine dönüşmüştü -topların gürlemesi tamamen susalı hayli zaman olmuştu- ve yukarıdaki yapraktan kubbe, gittikçe daha koyu ve ağır, üstlerine çöküyordu. Fakat sağdan, çakıl kaplı yüzeyinin, hâlâ çok açık renkli bir şerit halinde, bitmekte olan alacakaranlığa daldığı görülen yolun oluşturduğu hendekten, boz ve yumuşak, taş rengi, garip bir ışık sızıyordu. Gece olunca masanın üzerine iki boş şişe yerleştirip ağızlarına birer mum diktiler; karanlık o derece dingindi ki mum alevlerinin üstündeki dallara doğru ancak incecik bir duman dimdik yükseliyor, alttan aydınlanan yaprak yığınları hafifçe geceden sıyrılıyordu. Ağaçlı yolun üstündeyse hâlâ, kuzey ülkelerindeki gece ışıklarına benzeyen kül rengi bir aydınlık kalıntısı dalgalanıyordu. Yemek işi bitince bir süre boş bardaklarının önünde sigaralarını içtiler. Hava serinlemişti. Yalnız Belçikalı hâlâ bir şeyler bulmak umuduyla tabağını eşeliyor; arada sırada da sessizlikten biraz şaşkın, sinsi sinsi gelecek tekmeyi gözleyen hırsız köpek gibi gözlerini yan yan adamlara dikiyor, bu arada ağzı da kendi işiyle meşgul oluyordu. Grange ormanda Meuse’e kadar tek bir ışık bile olmadığını düşündü. Sönmekte olan mumlardan birini çakmağıyla yaktı; küçük alevden zeytin tekrar oluştu ve siyah göbeğinin çevresinde genişledi. “Işık yol boyunca çok uzaklardan görülebilir” diye düşündü. Dolayısıyla karanlık daha güvenli olurdu. Artık hiç kimseyi beklemiyorlardı. Fakat söndürmek de içinden gelmiyordu. Mumların ışığı ancak perdeleri rüzgârda sallanan uzun bir koridorda hızla kayıyorlarmış gibi üstünde kömürlü gölgeler oynaşan dört yüzü geceden çekip çıkarmaya yetiyor, bu yüzler de Grange’ın hoşuna gidiyordu. “Umurumda bile değil...” diye tekrarlıyordu içinden, artık iyice kaygısız bir tavırla. Uzakta, ötelerde, derinden gelen bir dalganın az önce toprağı süpürdüğünü pekâlâ biliyordu ama kendisi yalnızca bu dalganın, altından gürültüsüzce kayan yuvarlak ve pürüzsüz sırtı ile kendi hafifliğini hissediyordu. Dalganın ardında insan biraz afallamış olarak bir yasak bahçe sessizliğinin içine düşüyordu. Şakaklarının kenarında hemen hemen kösnül bir bulantı duyuyordu. “Artık hiçbir şey için uğraşmıyorum” diyordu kendi kendine. Gözleri birkaç kez seğirdi. Elini cebine sokup Mona’nın evinin anahtarını yokladı. İri, solgun bir ayın ormanın üstünde yükselişine bakıyordu; ayın yanlamasına aydınlattığı yolda, pürüzlü kırma taş şeridi keskin gölgelerle alalanıyor, sonra yeniden sel yatağına dönüşüyordu. Artık hiçbir şey Grange’a, toprağın altüst oluşunun göbeğinde, bu selin kenarında oturmaktan daha önemli görünmüyordu. Karın boşluğunda, çıplak ayakların aşırı serin bulduğu çakıldan bir plajda denize koşarken duyulan hisse benzer nahoş bir tiksinti duymuyor da değildi, bunun öldürülmek korkusu olduğunu anlıyordu ama benliğinin bir parçası ayrılıp hafif gecenin içinde dalgalanıyordu. Nuh’un gemisindeki yolcuların, sular yükselmeye başladığı sırada duymuş olabileceklerine benzer bir şey duyuyordu.</p>
</body>
</html>
