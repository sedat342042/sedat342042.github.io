<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="girintisiz">“Bu işler!” diye sözü bağladı Hervouët bir tür umursamazlıkla. Farkına varmadan, memleketlerinden, gidip gezmenin hoş olacağını tasarladıkları fakat gerçekten gidebileceklerini ciddi olarak düşünemedikleri, Afrika’da bir yerli ülkesinden söz eder gibi konuşmaya başlamışlardı.</p>

  <p>“Peki, Mazures çiftliğini hiç özlemeyecek misin?” dedi Grange, Hervouët’nin omuzuna hafifçe dokunarak.</p>

  <p>“Mazures’de artık kimse kalmadı” dedi Hervouët başını çevirmeden. “Dün herkesi tahliye ettiler.”</p>

  <p>Sonra da omuzlarını kaldırarak ekledi: “Böylesi daha iyi... Artık kadınlarla ilgilenme zamanı değil...”</p>

  <p>Konuşmadan kesim yerine döndüler. Sisi buharlaştıran ay burayı kararsız bir cengel haline getiriyordu; genişlemiş olan ağaçsız alanın öte yakasındaki orman duvarı soğuk ışığın altında bir adam gibi ayakta ve hareketsiz duruyordu.</p>

  <p>“Sen eve dön” dedi Grange. “Benim Falizes’e uğramam gerekiyor.”</p>

  <p>Mona’nın küçük evinde hâlâ ışık vardı. Grange gıcırdayan kapı mandalını iki üç kez gürültüyle oynattı. Mona’nın henüz uyumadığı durumlarda gelişini haber verme biçimi buydu. Kız, üstünde yalnızca mavi bir bez pantalonla Julia’nın bluzlarından biri olduğu halde yalınayak yatağına yüzükoyun uzanmış, kitap okuyordu.</p>

  <p>“Gel, otur...” Kalkmadan yan dönüp karnını içeri çekerek divanın üstünde Grange’a yer açtı. Hiçbir şey onu Mona’ya, kendisiyle birlikteyken yaptığı bu birbirine sıkıca uyan kör insan jestlerinden daha fazla bağlamıyordu.</p>

  <p>Dirseğinin üzerine kalkıp Grange’ın yüzüne biraz kaygılanmış gibi bakarak. “... Neyin var gelinciğim?” diye sordu.</p>

  <p>“Savaş...” dedi Grange yorgun bir solukla. Bir yandan da miğferini alışılmış bir jestle dolabın kocaman anahtarına asıyordu. Birdenbire yüreğinde hafif bir şok hissetti; her asılışta kayışının ucunda biraz sallanan miğfer, sürtüne sürtüne cilalı tahtada yay biçiminde bir iz yapmıştı.</p>

  <p>“Ne kadar şapşalsın!” dedi kız, Grange’ı tutup dudaklarına doğru çekerek. Fakat çabuk ayrıldılar. Dudakları, Mona’nın dudaklarının üzerinde, üzücü bir yüksek ateş duygusu, ekşimiş ve senmiş bir tat bırakıyordu.</p>

  <p>“Sen hastasın küçük kuşum. Kesin <i>bataklık humması</i> olmuşsundur” dedi Grange’ın bileğini tutup o bilgiç edasıyla başını sallayarak. “Julia hep söyler; senin yaptığın gibi geceleyin gidip o bataklıklarda devriye gezmek <i>o kadar</i> kötü bir şeydir ki...”</p>

  <p>“Hayır Mona, inan ki öyle değil. Savaş sahiden kapıda... Buradan gitmen gerekiyor” dedi Grange, istediğinden daha az inançlı bir tavırla başını çevirerek.</p>

  <p>“Ne kadar da tatsızsın sevgilim!” Hafifçe iç çekti. Grange’ın iyi bildiği o haberci hareketti bu iç geçirme; <i>uyku</i> saati gelmişti. Böyle anlarda birden bastıran uyku, kızı dört ayağı bağlanmış oğlak gibi tamamen savunmasız yatağa atıveriyordu. Bu uyku da kimi zaman ince ve kurnazca bir kaçış, bir sığınma yoluydu. Tehlike karşısında <i>ölü taklidi yapan</i> zararsız hayvancıklar gibi...</p>

  <p>Grange kızı omuzundan tutup biraz sarstı.</p>

  <p>“Gitmen gerekiyor Mona, sana söylüyorum!” diye yineledi ciddi bir tonla.</p>

  <p>“Ne var, ne oluyor?”</p>

  <p>Bir hamlede doğrularak kâbus görmüş gibi Grange’a baktı.</p>

  <p>“Julia’ya da haber ver...” Mekanik bir hareketle Mona’nın parmaklarını avuçlarına aldı. “Yarından tezi yok...” Gözleri sert ve dalgın bakıyordu. Zamanın kendisini omuzlarından ittiğini hissediyordu. Sabahın erken saatlerinde, vedalaşmanın mahrumiyet tadı verdiği ama sabah rüzgârının serin serin yüzleri okşadığı o istasyon peronlarını düşünüyordu. Mona’nın tüy gibi hafif de olsa yaşamında gereğinden fazla yer tuttuğunu ve kendisinin artık yalnızlığa susamış olduğunu söylemeye cesaret edemiyordu.</p>

  <p>Mona uzun süre ağladı. Hıçkırıklarla sarsılan, Grange’ın omuzuna dayalı küçük ve ağır başı gözyaşlarıyla yapış yapış olmuştu ama bundan dolayı büyük bir üzüntü ya da kaygı duymuyordu. Bu gözyaşlarında, başında kavak yelleri esen bir gençliğin gücünü kanıtladığını hissediyordu. Nisan yağmuru gibi bir şeydi bu, genç ağacın kendi özsuyuyla yapış yapış olması gibi... Hıçkırıklar durduğunda, uyanmış ormanın açık kapıdan gelen gürültüsünü birlikte dinliyorlar; Grange yanı başında onun, üzerinden fırtınanın son damlalarının süzülüp gittiği bir bitkiyi anımsatan tatlı, gecelik soluk alışlarının yeniden başladığını hissediyordu. “Tam bir mevsim...” diye düşünüyor, onu sevmiş olup olmadığını kendi kendine soruyordu. Sevmek kadar olmasa da sevmekten daha iyiydi; yalnızca Mona’ya yer olmuştu yanında...</p>
</body>
</html>
