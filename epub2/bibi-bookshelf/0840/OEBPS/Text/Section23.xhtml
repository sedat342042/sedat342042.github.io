<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="girintisiz">Küçük kaleye dönerlerken, Moriarmé’den gelen kamyonetin tüm farları sönük olarak yolun kenarında durduğunu gördüler. Sürücü, süvarilerin geçişiyle delik deşik olmuş yola lanetler yağdırıyordu. Öğleden sonraki bombardımanlardan pusulası hâlâ biraz şaşmış görünen adamın gevelediği bölük pörçük haberlerden, Moriarmé’de havanın daha da ağırlaşmış olduğu anlaşılıyordu. İstihkâmcılar kayık ve mavnaları Meuse’ün sol kıyısına getiriyordu, köprüyü tahrip etmekle görevli ekip yerini almıştı, sığınmacı siviller istasyonda ve sokaklarda kamp kurmuş, şimdiden yarı aç, bir türlü gelmeyen treni bekliyorlardı. “Siviller gidince...” dedi şoför yüzünü buruşturarak. “Aslında, bir bakıma, sorun siviller de değil... Siz burada pek farkında değilsiniz teğmenim. Süvarilerin yaralılarının geçişini görmüyorsunuz.”</p>

  <p>Kamyonet yolda uzaklaştı ve farlarını yakarak, hoplayıp zıplamalarla fren gıcırtıları arasında Buttes’ye giden patikaya saptı. Dingin gecede sesinden bile daha uzaklara kadar izlenmesi mümkün oluyordu. İçinde bu küçük ışığın hoplayıp zıpladığı ormanın karanlığı birden daha da geniş ve kuşkulu, deniz gibi bulanık ve insana yolunu şaşırtan bir şey gibi görünüyordu.</p>

  <p>Grange yatmak üzereyken Moriarmé’den telefon geldi. Berkitilmiş evlerdeki bütün garnizonların artık süvari tümeninin emrine verildiğini ısrarla vurguluyorlardı.</p>

  <p>“Biliyorum” dedi biraz şaşırmış olarak. “Elbette...”</p>

  <p>“Henüz emir almadınız mı?”</p>

  <p>“Hayır.”</p>

  <p>Telin öbür ucunda şaşkın bir sessizlik oldu.</p>

  <p>“Anlaşıldı” dedi ses. Hem kaygılı hem de durumu istemeyerek kabullenir gibiydi. “Bir şey gelmezse yarın erkenden telefon edin. Sakın unutmayın.”</p>
</body>
</html>
