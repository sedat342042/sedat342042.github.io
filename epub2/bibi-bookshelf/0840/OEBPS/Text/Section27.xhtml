<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="girintisiz">Grange, nöbetini sabahın üçüne doğru devraldı. Gündoğumunun kritik an olacağını düşünüyor, o ana kadar önünde biraz zaman kalmasını istiyordu. Koruganın kapısı aralık bırakılmıştı; bu taraftan, koca kara beton küp, duvara boyanmış gibi görünen küllenmiş bir gece parçasına açılıyordu. Gourcuff’le Olivon saman döşeğin üstünde yan yana uyuyorlar, tünel kapağının bulunduğu köşede, hemen hemen yer hizasında, yeni yatmış olan Hervouët’nin sigarasının ateşböceği parıltısı seçiliyor, görünmez bir parmağın hafif tıktıkları düzenli aralıklarla ucundaki külden çıkıntıyı silkeliyor, bu da Grange’ın sinirine dokunuyordu. Hakkı yeniyormuş gibi geliyordu ona; başka birinin de kendisi gibi karanlıkta düşüncelere dalmasını çekemiyordu. Sessizlik, gece treninin sesli ayazın buza kestirdiği istasyonda durmasına benziyordu. Hava çok soğuktu. Omuzuyla yaslanarak kapı blokunu itti, blok gürültüsüzce zıvanasında döndü, Grange boğazının dibinde bir yerde sisin taze çamaşır tadını duydu. Bu ağır buğuda demlenen gece yaklaşan sabaha doğru yavaşça, kıpırtısızca çürüyüp ayrışıyordu. Bir fişek sandığının üstündeki termosu açıp sıcak kahve aldı. Elektrik fenerinin ışığı, oraya boşaltılmış bir sepet şişe gibi topun kundağının yanı başına dik olarak sıralanmış tanksavar mermilerinin uzun parlak lobut biçimlerine takıldı. Grange ışın demetini bir süre alçak tavanda, tozlarda, sızıntılı duvarlarda gezdirdi. Ağaç altlarından içeri süzülen acı sis, zayıf ışığı gümüşlerken dili, ağzında bir küf tadını evirip çeviriyordu. “<i>Amma da tuhaf oda ha!</i>” diye düşündü sersemlemiş gibi. İçinde kıpırdamaya başlayan bulantıyla birlikte gözlerini kısıp ağzını yumdu. Midesi kalkıyor, karnında tatlımsı ve çamurlu bir tortunun şapırdadığını duyuyordu. Cesaretin alçalan sularıydı. Feneri söndürdü, içindeki sıkıntı hemen biraz dağıldı. İçgüdüsel olarak, koruganın çevresindeki gecenin kalın bir kar tabakası gibi hâlâ <i>dayandığını</i> anlıyordu ama kara soğuk dişlerini takırdatıyordu. Gourcuff’le omuz omuza ılık ot yatağa gömülüverme isteği duydu. Ölçüsüz, panik derecesinde bir istekti bu. “Doğrusu iyi başladık!” diye mırıldanarak el yordamıyla sandığın üzerine oturdu. Beyninden göz kamaştırıcı yumuşak harelerin geçtiğini hissediyordu. “Önemli olan iki üç kez derin nefes almak” dedi budalalara özgü çokbilmişlik havasıyla başını sallayarak. İdmanına başladı. Fakat kafasında yeni, insanı çıldırtan bir fikir cirit atmaya başlamıştı: <i>On iki kilometre</i>... On iki kilometre ötede Meuse vardı! Kendini, gemi direklerini kıracak kadar şiddetli bir sallantıya kapılmış hissetti. <i>İmkânsızdı!</i> Hastalıklı bir titizlikle bir gün öncesinin olaylarını zihninden geçirdi. Mutlaka bir yerlerde bir boşluk, bir atlama olmalıydı; yanlış anladığı bir emir, kaybettiği bir kâğıt... “Üstüne bir de divanı harbe çıkarsak” diyordu çırılçıplakmış gibi titreyerek, “<i>doğrusu tadından yenmez!</i>” İçinden ağlamak ve çekip gitmek geliyordu. Ama işin bu kadar basit olmadığını da hissediyordu. Benliğinin derinliklerinde, kışa girerken yollarda kuru yaprakları dans ettiren yeller gibi küçük, kuru, şen ve küstah bir rüzgârın esişini dinliyordu.</p>

  <p>Fenerini tekrar yakarak koruganı çabucak gözden geçirdi. Her şey yerli yerinde görünüyordu. Top gece nirengilerine göre hedefe yönelikti; makineli tüfeğin yanında, küçük bir sandığın üstüne otuz kadar dolu şarjör yığılmıştı; bir köşede, el arabasından boca edilmiş gibi rasgele yığılmış fişekler parlıyordu. Aklına tahliye tünelini son bir kez kontrol etmek geldi. İçeri girip kapağı gürültüsüzce kapadı. Toprak basamaklar sertti. Sağlamlaştırmak için kullanılan sandık tahtaları kenarlardan taşıyor, insanın topuklarına takılıyordu. Küçük merdivenden inilince, tahta kalıbının içinde tertemiz kısa ve dar bir galeriye ayak basılıyordu.&nbsp;<span style="text-indent: 0em;">Yirmi metre kadar ileride eğik düzlem başlıyor, ağaçların altında, dallarla kamufle edilmiş bir çukurdan açık havaya çıkıyordu. Orada bir süre, bir kütük yığınının üstüne oturdu. Soluğunun sevimsiz ıslığı artık kendisini izlemiyor, hava da hafiflemiş gibi geliyordu. Arkasındaki tünelden, taze odun kokusu getiren hafif nemli bir soluk yükseliyordu. Karanlıkta henüz bir şey seçilmiyordu ama gece yavaş yavaş açılmaya başlıyordu. Grange gidip koruganın kapısını kilitledi ve dönüp çukurun başındaki yerini aldı. Şafağın yaklaştığı bu saatlerde yalnız kalmaya ihtiyacı vardı. “Yirmi dakikaya kadar Olivon’u da uyandırmam gerek” diye düşündü keyifsizce. “Nöbette iki kişi fazla sayılmaz bu durumda. Almanların erkenden gelmeleri olasılığı yüksek.” Yine de savaş imgesi zihnini fazla etkisine alamıyordu. Kendini daha çok, beyaz peçelerin hışırtısı ve buzlu camların gerçek dışı sisi içinde uyanmakta olan sakin bir manastırın göbeğinde sanabilirdi. Bu ücra kovuğun girişine çömelmiş, yaklaşan şafağın yavaş yavaş ormanın karanlığını soldurmasını seyreden bir adamdan başka bir şey değildi artık. Yalnızca orada durmanın bile neden bu kadar olağanüstü bir önem taşıdığını kendi kendine tekrar soruyordu. “Ne var savaşla benim aramda?” diye düşünüyordu. Bir an garip bir dalgınlığa düştüğünü hissetti. “Ama asıl mesele bu değil.” Kafasının içinde sabaha özgü taze bir mırıltı oluşuyor, bir daha da susmuyordu. Sanki bir</span> <i style="text-indent: 0em;">fon gürültüsü</i><span style="text-indent: 0em;">, çok alışıldığı için fark edilmez olmuş bir tür gıcırtı kesilmiş, hayatını karıştırmaktan vazgeçmişti. “Dün akşam oldu” diye düşünüyordu. “Eller cepte yolun ortasında yürümeye başladığım zaman... Almanlar yakında gelecek ama ben aslında hiç kimse için burada değilim. Kim derdi ki bir insanın yeniden denize açılması için bu kadar az şey yeterli olacak?” Isıran soğuğa karşı kaputunun yakasını kaldırdı. Dallardan yağan damlacıklar ensesinden içeri akmaya başlamıştı. “Yine de, özetle durum apaçık kaygı verici” diye mırıldandı dudaklarını biraz kısarak. Serüveninin son aşamasının, sis perdesinin ardında hızla olgunlaşmakta olduğunu, ormanın sessizliğinin dakikadan dakikaya olasılık dışına çıktığını pekâlâ anlıyordu. Korkusu geçmemişti. Fakat yoldan yukarı bir askerî birlik görünseydi, birileri yardıma gelseydi, kendini hakkından yoksun bırakılmış gibi hissedecekti.</span></p>

  <p>Çukurdan çıktı, küçük budakların kamçılarından korunmak için sırtını kamburlaştırarak birkaç adımda yolun kenarına kadar gitti. Ağaç altlarında gece yavaş yavaş ceviz boyası rengini kaybediyordu; önünde uzanan ormancı yolu, zemini aydınlatmadan ağaç dorukları arasında dalgalanır görünen yumuşak bir samanyolunu da birlikte götürüyordu. Yolun ortasında durunca, sessizlik ağaçların altındakinden daha çok kavrıyor, sanki dipsiz ve âdeta görkemli bir yokluğun üzerine asılıymış gibi geliyordu. Grange yolunu kaybeden bir birliğin neden içgüdüsel olarak top sesine yöneldiğini anlamaya başlıyordu. Savaş alanının boşluğu, kulak rahatsızlığı gibi, insanın dengesini bozuyordu. Haber alınamayan dünya ipini koparıyor, aşınıyor, kör ve sağır, yumuşak sargasso yosunlarının içinde kayboluyordu. “Meuse!” diye düşündü birden. “Meuse’de neler oluyor acaba? Almanlar şimdi herhalde Moriarmé’yi geçmişlerdir!” Savaş, hayalinde, aldığı hızla, bozgun halindeki süvarilerin deli gibi koşmasıyla devam ediyordu. “Galiba burada bir tür adadayız... Belki de savaş bitmiştir...” dedi içinden. Bütün olasılıklar kafasında tepişiyordu, ama fazla gürültü yapmadan... Sanki bütün bunlar kendisini pek ilgilendirmiyordu. Gözleriyle, sisin bembeyaz pamuğundan ayrılmaya başlayan, sigarasının incecik sarımsı dumanını izliyordu. “Gündüz olmuş galiba” diye düşündü bir tür zevk duygusuyla. Askerlerin gününün, ak iplik kara iplikten ayırt edilince başladığını hatırladı. Toprak daha adam boyu yüksekliğe kadar yeşilimsi bir ağır yağ gölünde yüzüyordu ama ağaç dorukları daha açık tondaki gökyüzünde siluet halinde belirmeye başlamıştı bile. Birkaç adım ötesinde daha toplu, daha yoğun bir karanlık lekesi seçiyordu; küçük evin silueti. Dinginlik mutlaktı; alacakaranlığın sessizliği ve <i>yürek üşüten</i> soğuğu, yaklaşan şafağa garip bir sıradışılık, bir resmiyet havası veriyordu. Sanki bu, toprağa işleyen gün değildi de bu dünyaya ait olmayan arı bir beklentiydi, içinde anlaşılabilir bir anlamın belli belirsiz dalgalandığı aralık bir gözün bakışlarıydı. “Ev” diye düşündü evi ilk kez görüyormuş gibi. “Bir şeylerin geleceği bir yolun karşısında tek başına bir pencere...”</p>
</body>
</html>
