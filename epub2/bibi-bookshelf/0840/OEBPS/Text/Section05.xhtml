<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="girintisiz">Küçük kaledeki yaşam düzeni artık oturmuş, değişmeyecek ritmini bulmuş gibiydi. Savaşın koca gövdesinin en az uyarılan sinirlerinden birinin uç noktasında, yavaş yavaş ve gayet ilkel yaşanan, köylü yaşamı denebilecek bir yaşamdı bu. Rüzgâr, yağmur, mevsimler, anlık duygusal ortam, ev işlerine ilişkin küçük kaygılar bu yaşamı genelkurmayın genelgelerinden çok daha fazla etkileyerek dalgalandırıyordu: Genelgelerin yankısı da küçük bir dalganın tembel tembel kıyıya gelip kumda ölmesi gibi bu uyuklayan orman kenarlarında sönüp gidiyordu. Burada savaşın, kendini insan yutan bir kumsalın ağzından uzuvlarını kurtarmak için çırpınan bir adam gibi, şiddetli hareketlerle beslenip yaşadığı açıkça anlaşılıyordu; şimdiki gibi felçli durumdayken toprak onu kavrayıp köklendiriyor, bir yere bağlıyor, asker de köylülüğe dönüş yapıyordu. Falizes’deki berkitilmiş ev de böylece, ıssız ovalarda, yollardan uzak sapa yerlerde rastlanan sefil kulübelerde yaşamaya çalışan kenarda kalmış klanlardan birini barındırıyordu; kasabalarda dağlının vadiye inişinden daha seyrek olarak görünen, rüzgâr altında yalnız başına icra edilen küçük uğraşlarla geçinen, yarı kömürcü yarı kaçak avcı topluluklar... Hervouët ile Gourcuff haftada dört kez <i>şantiyelerine</i> gidiyorlardı; Falizes’den iki kilometre uzakta, Braye koruluğunda, tümen istihkâm taburunun açtığı bu küçük ağaç kesim yerinde sınır boyunca çekilmesi tamamlanmak üzere olan dikenli tel örgüsü için kazıklar imal ediliyordu. Fakat oraya varmak için geçmek zorunda oldukları Braye ormanındaki koyakların yamaçları av doluydu ve bu kısa kış günlerinde gidip gelme süresi de o kadar bol keseden hesaplanmıştı ki insan, erlerin pek fazla kazık yontmadıklarını düşünebiliyordu. Güneşten önce uyanıp yatağında hayal kumakta olan Grange sık sık temkinli ayak seslerinin ıslak basamaklardan kayarcasına dışarı süzüldüğünü duyar ve bunun, sırtında bir av çantasıyla kurduğu tuzakları yoklamaya giden Hervouët olduğunu bilirdi. Her iki er de, kendi yalnızlığına da bol bol olanak sağlayan açık hava yaşamından zevk aldıkları için Grange’ın hoşuna gidiyordu. Aynı zamanda dağda bayırda ve yolda izde dolaşmayı sevmeleri, ağızları kapalı kulakları dikili yaşamaya alışık olmaları, kendilerine özgü görüşleri olmakla birlikte küçük sorunlarını başkalarına açmaktan pek hoşlanmamaları ve göze batmayan kendi halinde davranışları da bu duyguyu güçlendiriyordu. Hervouët uzun boylu ve zayıftı; geceler boyu pusuda bekleye bekleye gözleri kedi gibi karanlıkta görür olmuş Briere’li bir ördek avcısıydı. “Vinn Rû” lakaplı, doğru dürüst okuma yazması bile olmayan Questembert’li gündelikçi Gourcuff ise daha kısa boylu ve kızıl tenliydi. Doğa onu pek fazla yetenekle donatmamıştı; temel kapasitesi, ancak kaliteli bir biberonun kapasitesine benziyordu. Çoğu kez olduğu gibi, burada da yerleşik, göçerin kölesi olmuştu. Hervouët -ağızdan çıkan her şeyin bir <i>İncil</i> ayeti gibi üzerine kazındığı- bu yumuşak muma pençesini geçirmiş, onu kendi kılıç taşıyıcısı, av ürkütücüsü ve köpek bakıcısı yapmıştı. Dalların altında kaybolan orman patikalarına girdiklerinde, serbestçe hareket edebilmeyi seven Hervouët kendi tüfeğini de askıya asar gibi Goucuff’ün omuzuna asıyordu. Her ikisi sabah erkenden, Amazon bölgesinin ham kauçuk toplayıcıları <i>seringueiro</i>’lar gibi hiç konuşmadan ve uzun adımlarla ağaçların arasında eriyip gidiyorlardı.</p>

  <p>“Yine nereye gitti bu Hervouët’yle Gourcuff?”</p>

  <p>“Şey... şantiyelerine teğmenim. Et kalmamış da...”</p>

  <p>İki ahbap çavuş akşama doğru çantaları av, boş şişe ve Belçika sigarası dolu olarak, etrafa saldıkları yabani kuş kokusunu ve ıslak köpeklerden çıkan ağır buğuyu dağıtmak için silkine silkine sık dalların arasından çıkagelirlerdi. Yalnız av değil, haber de getirirlerdi, zira savaşın uyandırdığı saklanma ve mola yerleriyle dolu bu ücra ormanlar, sırasında telgraf tellerinden bile daha gürültülü olabiliyordu.</p>

  <p>Hervouët’yle Gourcuff gidince onbaşı Olivon birtakım esrarlı ev işleriyle uğraşmak üzere ortak odaya kapanıyor, böylece Grange’ın önünde upuzun ve bomboş bir gün kalıyordu. Normal olarak, öğleye kadar ormana bakan küçük buğulu pencerelerin önünde, çam ağacından bir masada okuyup yazmakla vakit geçiriyordu. Bu iş Falizes’den gelen ikmal kamyonetinin kornası uzaktan duyuluncaya dek sürüyordu; kamyonet kampın ihtiyaç maddelerini, postayı ve gazeteleri, Olivon’un tavuklarını “semirtmek” için Moriarmé’den getirttiği çeşitli kaçak maddeleri, bazen de -kutu kutu boya, araç bakım aletleri, işaret fişekleri, dikenli tel ruloları gibi evin ve yakın savunma tesislerinin bakımı için gerekli olan gereçleri getirirdi. Grange’ın teslim tutanaklarını imzalamasından sonra, iki gün için insanların yaşadığı dünyanın üzerine bir perde iniyordu. Meuse’ün üstüne, yükseklere tünemiş bu ağaç çölünde, insan kendini, çıktıktan sonra merdiveni alınmış bir damdaymış gibi hissediyordu.</p>

  <p>İki adam hemen her gün ağaç kesmekle görevli olunca, berkitilmiş evin tüm hizmeti de araç gerecin normal bakımı dışında, hemen hemen hiçe iniyordu. Yalnız “dükkânı” sürekli açık tutmak gerekiyordu. Grange kendini, ancak arada sırada, top ve makineli tüfek mazgallarının hâlâ yönetmeliklere uygun <i>düzeneklerle</i> donanmış olmayıp hababam usulü toprak çuvallarıyla berkitilmiş olduğunu görünce kaş çatıp yüz buruşturan resmî komisyonun ziyaret etttiği bu boş beton blokun biraz yükseğe tünemiş kapıcısı gibi hissediyordu. (Grange gelenlere anahtarlar elinde koruganı gezdirirken gayet çekingen ve uysal davranırdı. Kendisine kırık camlarının yerine gazete kâğıdı yapıştırmış bir berduşmuş gibi tepeden bakan istihkâm subaylarının kınayıcı ve biraz da tiksinmiş bakışlarını hep üzerinde hissederek onları her defasında havada asılı kalan ve “Ama duvarlar iyi” gibisinden bir anlam taşıyan özür ifadesiyle uğurlamak gerektiğini sanırdı.) Hava güzel olduğunda öğleden sonra sık sık Falizes köyüne iniyordu. Berkitilmiş evden yarım fersah kadar ötede incecik beyaz toprak yol serin bir açıklığa çıkıyordu; bir düzine kadar evceğizin koruluklar çemberinin ortasında, yüksek sazlıkların ve Kanada ormanlarının ıssızlığında yan gelip güneşlendiği şirin bir çayırlıktı burası. Grange, Bihoreau çiftliğini, savaşın taflan kasalarının ardındaki panjurlarını kapattığı bakımevini sağında bırakarak gidip dünyanın bu ücra köşesine çıkagelebileceklerine hiç ihtimal verilmeyen atlı ve yayalara barınak sağlayan <i>Çınarlı Kahve</i>’ye oturuyordu. Bir zemin kattan oluşan binanın önünde, yola bakan tertemiz bir beton terasta, beyaza boyanıp iç açıcı biçimde kırmızı çizgilerle süslenmiş bir masayla iki demir iskemle, hatta bir de -buraya fazla kaçan modernliği insanı şaşırtan- direğinin üzerine katlanmış turuncu bir güneşlik vardı. Güneş batıda alçalır alçalmaz terasa, çınar yerine koca bir kestane ağacının gölgesi vuruyordu. Grange, boncuktan perdesinin arkasından gülümseyerek, barometre heykelciği gibi çıkan (“Bak hele, güzel havayla birlikte teğmenim de gelmiş!”) Madam Tranet’yle karşılıklı birkaç nezaket cümlesi sarf edip zamanın belirsizliği ve her şeyin karneye bağlanmış olmasının yarattığı zorluklar konusunda gönlünü aldıktan sonra bahçe koltuğuna gömülüp yavaş yavaş kahvesini yudumlayarak hülyalı bir mutluluk âlemine dalıyordu. Öğleden sonra bu saatlerde köy normal olarak hemen hemen boş oluyordu. Çayıra rastgele serpiştirilmiş birkaç ev, açıklıkta otlayan siyah beyaz inekler, sonbaharın son günlerinin sararmış güneşi, panjurları kapalı bakımevi... Bütün bunlar yüksek dağlardaki otlakların, artık sürülerin toplandığı ve küçük dağ otellerinin de son turistin gitmesiyle kapılarını ilk karlardan önce kapamaya başladığı sıralardaki görünümünü anımsatıyordu. Bu çekingen ve hâlâ yaldızlı güzelliğin, bu üşüten mevsim sonu dinginliğinin ardında, soğuğun yükselip toprağı kapladığı hissediliyordu. Isıran bir soğuktu ama kış soğuğu değil... Bu orman açıklığı, kara koruluklardan yükselir gibi görünen belli belirsiz bir tehdidin ortasında bir adacıktı sanki. “Tamam işte, son tatilci benim, mevsim bitti artık” diye düşünüyordu Grange, yüreğinde bir sıkışmayla etrafındaki yeni boyanmış masaya, güneşliğe, kestane ağacına, güneşli çayırlara bakarak... “Tatil Ülkesi’nde on yıllık gençlik; semiz inek yılları. Artık bitti.” Gözlerini kapayınca artık yalnızca iki hafif ses işitiyordu; buralarda, ormanda kaybolurlarsa bulması kolay olsun diye dağlardaki sürüler gibi üstlerine âdeta birer koşum takımı geçirilmiş küçük siyah ineklerin çanlarının çatlak çınlayışları ile çocukluğun derinliklerinden yükselir gibi gelen bir başka gürültü. Yolun aşağısında, nalbant dükkânına benzeyen minicik okulda, on on iki çocuğun bir ağızdan <i>ezbere ders okumasıydı</i> bu. Grange ağlamak üzereymiş gibi, içinde durgun ve umutsuz küçük bir dalgacığın kıyıya vurduğunu duyuyordu.</p>

  <p>Güneş ufka iner inmez köylüler birer birer ormanın kıyısında belirir, el arabaları ve odun demetleriyle yolu izleyerek evlerine dönerlerdi. Tek işleri yüksek ağaçları budamak ve Brötanya ineği yetiştirmek gibiydi. Kestanenin altından geçerken, bazen havaya ilişkin ilginç gözlemlerle Grange’ı selâmlar ama savaş asla ağza alınmazdı. Grange arada sırada Bihoreau’ların oğlunu bir şeyler içmeye davet ederek sohbetin yükünü de kendi üzerine alırdı. Melankoli kısa zamanda dağılır, içinde bir büyüklük, önemlilik duygusu belirir, Grange kendini, topraklarının ahalisi köylülerle serinlikte bir şeyler içmek için şatosunun kulesinden inmiş babacan bir feodal beye benzetmeye başlardı.</p>

  <p>Gece bastırmadan "evine" döndüğünde, kısa bir teftiş için küçük kaleye inmeyi hemen hemen hiç ihmal etmezdi. Bu işe “kaleciğe göz atmak” diyordu. Aslına bakılırsa, blok bütün gün kilitli olduğundan, bu göz atmanın hiçbir gereği yoktu ama garip bir saplantıya kapılmış, gün biterken birkaç dakika orada dikilmekten hoşlanır olmuştu. Keyfi yerinde olduğu zaman bu haliyle kendisi de dalga geçer, sigaralarını içmek için geminin ambarına inmeyi yeğleyen yaşlanmış çarkçı subaylara benzediğini söylerdi. İçeri girip de bu kasa gibi yerin ağır kapısı üstüne kapanınca, bir an eşikte durup duvarlara ve insanın başını içgüdüsel olarak omuzlarının içine çektiren basık tavana, iç sıkıntısından hiç arınamayan bir bakış atardı. Benliğini yoğun bir yabancılık, yabancı yerde bulunma duygusu sarardı. Onu ilk etkisine alan, odanın darlığıydı; gözü bu darlığı binanın dıştan boyutlarıyla gerektiği gibi bağdaştıramıyor, bu yüzden kapalı kalmışlık izlenimi boğucu bir hal alıyordu. İnsanın vücudu burada sanki ancak sert kabuğunun içindeki kuru badem kadar hareket edebiliyordu. Sonra bu sımsıkı yalıtılmış blokun canlı olduğu duygusu -Grange bu sözcüğün burada ne denli anlamlı olduğunu düşünüyordu- geliyordu. Omuzlara çöken ekşimiş tazelik, havanın yavan ve aseptik kuruluğu, inşaat sırasında kalıpların aralıklarından sızmış olan ve incecik damarlar halinde odacığın dört bir yanını dolaşarak zemini duvarlara ve tavana kaynaklayan beton çapaklardı bu duyguyu yaratan. “Betondan bir tavla zarı” diye düşünürdü Grange, elinde olmadan kıvrılmış işaret parmağıyla duvarı tıklatarak. “Devrilebilir bir sandık... Yukarı ve Aşağı diye etiketler konmalıydı buraya... Umarım Kırılacak Eşya etiketine gerek kalmaz!” Ham ve çıplak bir yerdi oda, şiddetli bir içinde yaşanmazlık duygusu veriyordu. Arkada bir köşede, tahliye tünelinin ağzına açılan kapak, duvar boyunca serilmiş bir saman dolu döşekle yarı yarıya örtülmüştü. Solda cephane sandıkları ve boş mitralyöz şeritleri sıralanmıştı. Yağ bidonları, gres kutuları ve kirli paçavralar betonu, otomobil tamircilerinin duvarlarındaki gibi nefti akıntılarla kirletip lekelemişti. Sağda duvara kırmızı bir yangın söndürücü ile beyaz ve üstündeki kızıl haçla pırıl pırıl bir ilaç dolabı raptedilmişti. Odanın ortası boştu, insan nerede duracağını bilemiyordu. Grange mekanik olarak, bu karanlık odayı uyandıran keskin ışık deliğine doğru birkaç adım atar, birkaç saniye için tanksavar topunun namlusu boyunca topçu nişancısının yerine uzanırdı. Daracık mazgal deliğinden yalnızca tatlı bir meyille ufka doğru yükselen -ormanın dallarından oluşan iki duvar arasında sımsıkı kavranmış- sert kırma taş renginde, iki yanında ince çakıldan toz şeker gibi bembeyaz iki dar şeridi olan orman yolu görünüyordu. Delikten beş yüz metre uzakta bu yol yavaş yavaş bir tümseğin arkasına dalıp kayboluyordu. Yolun düz yüzeyi ile iki yandaki budanmış ağaçlardan duvarlar, gökyüzüne karşı boşlukta beyaz bir kale mazgalı çiziyordu; bunun çizgisi o kadar düzgün ve netti ki kenarları gümüşlenmiş gibi görünüyordu. Göz nişan alma dürbününe dayanınca, mazgalın kenarlarını oluşturan bütün küçük dallar, yolun sivri ve köşeli kırma taşları ve tekerleklerin yolda kazdığı ince çukur izler birer birer ve açık şekilde görülebiliyordu. Grange yine mekanik olarak nişan alma vidasını çevirir, birbirine dik iki ince siyah telden oluşan arpacığı yol ufkunun biraz üzerine, mazgal biçimli girintinin tam ortasına getirirdi. Beyaz ve bulanık gökyüzü, uykulu yolun ıssızlığı, en küçük budakların hareketsizliği, bunları yaklaştıran dürbünün yuvarlak görüş alanında, insanı âdeta büyülerdi. Göz siperlerindeki ustura ağzı gibi ince iki dik çizgisiyle bu koca yuvarlak göz apayrı bir dünyaya açılmış gibi olurdu; beyaz bir ışıkta yüzen, dingin bir açıklıkla ortaya serilen, sessiz ve ürkütücü bir dünyaya... Grange bir an farkında olmadan nefesini tutar, sonra omuzlarını silkerek kalkardı:</p>

  <p>“Sersem!” diye homurdanırdı kendi kendine. Ama bir yandan da kolunun ucunda sinirden titreyen eline bakardı.</p>

  <p>Falizes’de erkenden yenen akşam yemeği Grange için her zaman güzel bir andı. Dördü de iyice doldurulmuş sobanın yanında, gündüz Grange’ın çalıştığı ve akşamları yemek için ortak odaya çekilen beyaz tahtadan küçük masanın çevresine otururlardı. Gourcuff genellikle yemek bitmeden uykuya dalarsa da Hervouët, Olivon ve Grange sık sık sobanın çevresine yerleşip sigara tüttürerek sohbet ederlerdi. Sobanın üstünde de her zaman, Flaman çiftliklerinin kuzinalarında olduğu gibi, uzun saplı derin bir kapta acı ve yavan bir kahve ısınır dururdu. Olivon fincanları koyup törensel bir hareketle koca cezvenin kapağını açınca Grange “Falizes’in yuvaları koruyan Penat tanrıları da burada” diye düşünür, hiç aklına gelmediği halde kendine bir yuva bulmuş olmasına şaşar kalırdı. Sohbet hiç teklemeden yürürdü. Penhoet tersanelerinde ekip başı olan Olivon’un Hervouët’yle ortak dostları -her gün Saint-Nazaire’e çalışmaya giden Briere’lilerin yarısı- vardı. Her ikisi de <i>sol fikirli</i> idiler ve siyasal tartışmalar ısındıkça hararetlenirdi. 1936 grevleri, Halk Cephesi gibi konular basık tavanlı salonda, Napolyon’un Büyük Ordu’sunun, emekli askerlerin anılarındaki gürültüsü ile dalgalanır, yankılanırdı. Sanki savaş, radyodaki gibi bir <i>teknik arızadan</i>, şirazesinden çıkmış bir mekanizmanın, piyesin en heyecanlı anında indiriverdiği perdeden başka bir şey değildi. Sonra Hervouët pusuda geçen gecelerle dolu av öyküleri anlatır, bu öykülerde sık sık yaşlı bir Briere’linin adı geçerdi. Şarkıcı, çapkın ve ehlikeyif bir kaçak avcı, bir tür folklor kahramanı olan bu adam Grange’ın hoşuna gidiyordu, çünkü <i>Kazaklar</i>’daki Yeroçka Baba’ya benziyordu. Zaman zaman, tartışmalar uzayıp gittiğinde, radyoda bir kere kendi alaylarından da söz etmiş olan <i>Stuttgart haini</i>’nin programını dinlerlerdi. Uzun çatırtı ve cızırtılardan sonra, savaşın tüm gerçekdışılığı, yanıtlarını hiç acele etmeden tane tane <i>figüran gibi</i> sıralayan o ince ve keskin sesle yayını bozmaya çalışan parazitlerin arasından süzülüp gelirdi. Sessizlik anlarında evin etrafında dallardan düşen damlaların şıpırtısı ve bazen de ormanda av arayan büyükçe bir yabani hayvanın çıkardığı gürültü duyulur, bunun üzerine Hervouët hemen pencereye koşardı. Pencere açılınca, soluk alan ormanın üzerinde göz alabildiğine koşuyor gibi gelen ve insanın içini açan bir hışırtı ve küflü ekmek artıkları için çevreye gelmiş küçük kemirgenlerin peşinde dikenli tellere kadar sokulup tüneyen baykuşların çığlıkları duyulurdu. Grange’la takımı bu ortamda kendilerini rahat, bir arada bulunmaktan memnun, sıcak ateşin etrafında zinde ve neşeli ama yine de dışarıdaki ürkütücü dünyanın gecesine açılan bu pencere ve oradan gelen yabanilik uğultusu yüzünden hafiften gergin hissederlerdi. Gourcuff de uyanmak için işte tam bu anı seçerdi. Tombul bebek yüzünde faltaşı gibi açılan gözleri üzerine yapılan şakalar, yatma zamanının gelmiş olduğunu haber verirdi.</p>

  <p>Olivon esneyerek “Canına yandığımın savaşı!” diye bir küfür savurarak boş kahve kabını yeniden doldururdu. Erler biribirlerine iyi geceler dileyip Grange’ın “mürettebat salonu” dediği, dikenli tellere bakan odalarına çekilirlerdi. Grange kendi penceresinden biraz dışarı sarkınca bir an için komşu pencerede, sabahleyin tuzaklarını yenilemeden önce bir av köpeğinin nemli burnuyla ormanı koklayan Hervouët’nin sigarasının kırmızı ışığını görürdü.</p>

  <p>Grange odasına girince, masasının üst tarafına, tahta perdeye çengelle astığı kötü bir gece lambasının ışığında biraz kitap okurdu. Fakat akşam yemeğinin üstüne içilen kupalarca kahve sinirlerini aşırı uyardığından, hava yağışsızsa, ay ışığı da varsa yatmadan önce kısa bir gezintiye çıkardı. Ormanda gece hiçbir zaman kapkaranlık olmazdı. Meuse tarafında, ağaçların aralıklarından fark edilen vadinin karşı yamacı zaman zaman bir tür yalancı şafakla yüksek fırınların çalıştığı vadilerin üzerinde kimi zaman patlayıp dağılan kocaman ışık toplarına benzeyen belli belirsiz yumuşak, ipeksi ve parlayıp sönen bir aydınlıkla ağarıyordu. İnşa edilmekte olan istihkâmlardı bunlar; yetiştirmek için artık iki misli çalışılıyor, geceleri de büyük projektörlerin ışığında beton dökülüyordu. Sınır tarafında, düzlüğün yavaş yavaş yükseldiği yönde, küçük ışık noktalarının birer birer belirerek gecenin karanlığı içinde birkaç saniye gürültüsüzce kayıp gittikleri ve bazen ağaç doruklarını anlık bir ışınla yalayıp geçtikleri görülüyordu. Ardenne’in yavaş yavaş parçalanmaya başladığı yerde, seyrelen ormanın daha genişçe açıklıklarında, başka bir dünyanın huzurlu ortamında giden Belçika otomobilleriydi bunlar. Gecenin birdenbire belli belirsiz alarma geçirdiği bu iki dar şerit arasında Çatı (Grange, vadinin üzerinde asılı görünen ormanla kaplı yüksek düzlüğe bu adı veriyordu) derin bir karanlığa gömülü kalıyordu. Orman yolu, iki orman duvarı arasında, beyaz çakıldan pudrasını sürünmüş yarı fosforlu bir hayalet şose gibi göz alabildiğine uzanıyordu. Hava ılık ve yumuşak, bitki kokularıyla dopdoluydu. Başının üstünde azıcık daha açık renkli, bazen uzak ışıkların yansımalarıyla uyanırmış gibi gözünen bu neredeyse canlı gökyüzü parçasıyla dalların gölgelerine gömülmüş bu gıcırtılı ve hışırtılı yolda yürümek bayağı keyifli olurdu. Grange hepsi o kadar da hoş olmayan kimi bulanık düşüncelerin de gelip katıldığı bir fiziksel dinginlik ve doygunluk duygusu içinde yürürdü. Gerçi gece onu koruyarak ona bu mutlu solukları, önlerinde özgür yolların tekrar açıldığı gece yaratıklarına özgü bu rahatlığı sağlıyordu ama aynı gece savaşı da ona yaklaştırıyordu... O saatte ilkçağların korkusuna sımsıkı sarınmış olan yeryüzünde, sanki ateşten bir kılıç gayet net ve okunaklı işaretler çiziyordu. Ormanların üzerindeki uyanık gök karanlık Fransa’ya, karanlık Almanya’ya ve ikisinin arasında, ışıkları ufkun kıyısına gelip sönen Belçika’nın garip sakin parıltısına bakıyordu. Gece uyumuyordu. Tetikte olan yeryüzünün onu bir kamuflaj gibi sarınmış olduğu hissediliyor, göz ister istemez uzaklardaki farların bazen birbirini kesen, geniş ve ürkütücü ufkun arkasından böceklerin antenleri gibi tedbirlice havayı yoklar görünen ışın demetlerine takılıyordu. Grange orman yolundan ayrılıp bir yan patikayla sola sapar, 457 rakımlı tepeye çıkardı. Ağaçları yeni kesilip açılmış bu hafif yükseltide görüş alanı tüm düzlüğü kaplıyordu. Grange bir kütüğün üzerine oturup sigara yakarak uzun uzun üzerinde ışıkların kuluçkaya yatmış olduğu geceyi seyrederdi. Burada ateşböcekleri birdenbire çoğalıp önünde, ufukta birbirini uyarır ve sorgular görünen hızlı göz kırpmalardan bir yarım daire oluştururdu. Duru bir gecede açık denizden insan dolu bir kıyının önündeki sığlıklara gelinmiş gibi. Sanki ivedi olarak anlaşılması gereken bir soru sorulmuştu da Grange soruyu anlayamıyordu. Yalnızca bir zaman sonra içinde belli belirsiz bir telaş ve gerginliğin yükseldiğini, gözlerinin çevresinde de uykusuzluğun göz kaslarını hafifçe kastığını duyuyordu. Bu fazlasıyla uyanık gecede yoruluncaya dek, sabaha dek yürüme arzusuna kapılırdı. Yola döndüğü zaman her şey eski sakinliğine kavuşur, ağaçların arasındaki karanlıkta gece yine hafif hafif solumasını sürdürürdü. Grange hiç gürültü etmeden evin merdivenini çıkardı. Yatmadan önce, erlerin sobanın sıcaklığı içeri girsin diye aralık bıraktıkları mürettebat salonunun kapısı önünde bir an dururdu. Odadan, karanlıkta elinde olmadan gülümsemesine neden olan sesli ve sağlıklı soluk sesleri gelirdi. Etrafındaki dünya kuşkuluydu, güvenli değildi ama bu uyku onu yaşanır kılardı. “Dördü de” diye düşünürdü kapısını iterken. İçinden ıslık çalmak gelir gibi olurdu. On beş gün önce adlarını bile bilmediğini düşündükçe şaşırıyordu.</p>
</body>
</html>
