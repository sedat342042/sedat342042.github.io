<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="girintisiz">Grange artık bütün camlarda ağarmaya başlamış olan şafağın loş aydınlığı içinde, ranzasında bir yandan öbür yana dönerek uyku mahmurluğunu uzatabildiği kadar uzattı. Çocukluğundan beri bu kadar arı bir keyif duygusu yaşamamıştı. Ormanın derinliklerinde yitip gitmiş olan bu masallardaki büyükanne evciğinde, gemisindeki kaptan gibi özgür ve egemendi. Kapısının ardından duyumsadığı, uyanmakta olan bir çiftliğin gürültüsüz devingenliği de mutluluğunu arttırıyor, onu tekrar eski ve uzun bir alışkanlığın çarkına kaptırıyordu. Grange ilk kez, bir zevk ürperişiyle ve inanamayarak, belki de hep burada yaşayacağını -savaşın da böyle ıssız adaları olabileceğini- düşündü. Ormandan uzanan dallar gelip camlarını okşuyordu. Ağır bir demir şangırtısı merdiveni sarsıyordu: Grange ranzasından atlayarak er Hervouët ile er Gourcuff’ün, ısıran soğuğa karşı kaputlarının yakalarını kaldırıp bir omuz hareketiyle tüfeklerinin duruşunu düzelterek, ağaçların arasında uzaklaşmakta olduklarını gördü. Odasını ayıran bölmenin ardında birisi sobayı eşeliyor, teneke kapkacak kulağa hoş gelen tıkırtılarla tokuşarak sıcak kahveyi haber veriyordu. Bir an kaputuna sarınıp yeniden yatağına uzandı. Gökyüzü kurşuni ve kapalıydı; odayı tam bir sabah şekerlemesi havası, köyde bir pazar gününün boşluğu dolduruyordu. Kapkacak tıkırtıları kesildikçe, askerlik yaşamında hiç de alışılmadık bir sessizliğin, mutlu bir kedi gibi mırlayarak odanın ortasına yeniden çöreklendiği hissediliyordu. Soğuk bile rahatsız etmiyordu insanı. Burada havanın yalnızca genç ve besili vücutlar tarafından dalgalandırıldığı, yokluklarında bile belli oluyordu. Grange bir an için gözleri dalarak soluğundan çıkan hafif buğunun havada yayılışını izledi, sonra öbür yanına dönüp genizden hafifçe güldü; burada savaşın ön mevzilerinde bulunduğunu düşündükçe, tamamen yabancı bir diyardaymış gibi geliyordu. Yüzbaşı Vignaud’nun ilettiği emirler basitti. Düşman saldırısı durumunda, önlerine doğru geri çekilecek olan istihkâm birliği yolu tahrip edecekti. Berkitilmiş evin görevi savunma hattının ardında durdurulmuş olan tankları tahrip etmek ve düşmanın hareketleri hakkında bilgi toplayıp göndermekti. “Asla geri çekilmeyi düşünmeden” düşmanı durduracaktı vesselâm... Sık ağaçlığın içine çıkan bir yeraltı yolu, ilke olarak, garnizonun fark edilmeden korugandan ayrılmasını ve çok acil durumlarda ormanın içinden Meuse’e doğru geri çekilmesini sağlayacaktı. Yatağından bakınca, masanın kenarından sarkan genelkurmay haritasında, bugünden tezi yok gidip keşfini yapması gereken geri çekilme yolunun Yüzbaşı Vignaud tarafından kırmızı kalemle işaretlenmiş güzergâhını görebiliyordu. Fakat düş gücü bütün bu olasılık dışı olaylara çengel atamıyordu. Önde ufka dek uzanan ormanlar, onun ardında perde gibi inen koruyucu Belçika’nın bir köşesi vardı. Yavaş yavaş uykuya dalan bu savaş, sınav kâğıtlarını verdikten sonra esnemeye ve homurdanmaya başlayan sınıflara benzeyen, manevranın bittiğini haber verecek boru sesini bekleyen bu ordu vardı. Bir şey olacağı yoktu bu gidişle. Belki de gerçekten hiçbir şey olmayacaktı. Grange dalgın dalgın resmî belgeleri, muharebe emirlerini, cephane envanterlerini içeren dosyayı karıştırdı: Usul-erkân düşkünü dâhiyane bir saçmalıktan çıkma, bir depremi bile daha olmadan hesaba geçiren bilgiç bilgiç bir yığın paragraf... Sonra belgeleri bir dosya kabına yerleştirip çekmecesinin ta dibine kilitledi: Adeta bir uğursuzluğu yanından uzaklaştırıyordu. Bütün bunlar aşırı bir titizlikle öngörüldükleri için asla gerçekleşmeyecek şeylere dahildi; savaşın noterden onaylı arşivleriydiler, zaman aşımını bekleyerek orada uyuyacaklardı. Baştan aşağı savaşın öngörülemeyecek durumlarının peşinden koşan bu sayfaları okuyunca, insan dile getiremediği bir rahatlık ve güven duyuyordu. Sanki savaş olup bitmişti de burada tutanağı tutuluyordu. Kuvvetli bir postal gıcırtısının ardından şaşırtıcı gelen bir çekingenlikle, bir parmak kapıyı tıklattı:</p>

  <p>“Kahve hazır teğmenim.”</p>

  <p>Grange yatağından fırlayıp ayakkabılarını giydi. Ne de olsa öteki evler gibi bir ev değildi burası. Postallar giyilip çıplak betonun üstünde yüründüğü zaman demirli topuklar yeni bir asfalt yolda ya da bir köprünün ayağının üstüne rastlayan kesiminde yürür gibi mat, titreşimsiz ve salınımsız tok bir ses çıkarıyordu. İnsan kendini altındaki bu serin siyah çukura kaynamış gibi hissediyordu; kepçesinden çıkıp gezinen kulak da bu boşluğu sorgulamadan edemiyor, o zaman insanı saran peri evciği birdenbire bir yer olmaktan uzaklaşıyordu. Burada, havanın dingin olduğu sıcak gecelerde, çevresindeki bezden perdeler hâlâ gerili güvertede açıkta uyuyan, kurşuni denizlere doğru yol alan ve bir gün gelip rüzgârın sertleşebileceğini unutmaya çalışan yolcular gibi uyunuyordu.</p>
</body>
</html>
