<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="girintisiz">Odasına çıktığında sık sık masasında Gourcuff’ün ya da bazen kamyonetin taburdan getirdiği postayı buluyordu, bu olasılık da dönüşleri tatsızlaştırıyordu. Haberleri sevmiyordu Grange; arkalarında çok yaşlı bir anne veya kız kardeş bırakmış olup günlük gezintileriyle çaktırmadan postacıyı atlatan, dünyadan tecrit insanlara benziyordu. Geç döndüğü günler, Moriarmé’den yazı geldiğini daha odasına bile girmeden, önünden geçtiği koğuşun sessizliğinden anlardı. Uyku sessizliği değildi bu; nitekim aradan bir iki dakika bile geçmeden Olivon gelip kapısını çalardı. Görünüşte <i>tekmil vermek</i> içindi (Grange’ın komiğine giden farklı ve riyakâr topuk vuruşu da kanıtıydı) ama gerçekte tüm koğuşa “Teğmenin keyfi yerinde görünüyor” gibi insanları rahatlatacak bir haber vermek amacını güdüyordu.</p>

  <p>Görünüşe göre kaygılanacak bir şey de yoktu gerçi. Resmî yazılarda -anlaşıldığı kadarıyla- Çatı kesiminde herhangi bir değişiklik öngörüldüğüne dair hiçbir şey yoktu. Hatta biraz iyimser bir bakışla, zaman zaman, düpedüz güven veren bazı belirtiler bile seçilebiliyordu. Örneğin, İstihkâm’dan gelen ve karların erimesinden sonra -ki bu ifade şimdiden uzun bir bahar müjdesi verir gibiydi- tanksavar mayınlarının elden geçirilmek üzere çıkarılıp yol kenarlarına stoklanmasını öngören yazı gibi... Ama haftadan haftaya giderek bollaşan bu renksiz ve yavan laf kalabalığının içinden, huzur ortamını biraz bulandıran bazı bilgiler de süzülüp geliyordu. Sanki uykuda dünyayla bağlantıları kesilmiş ama o durumda bile hâlâ ağır bir saplantıyı içinden atamamış bir beyin, zaman zaman sinirlerin uçlarına kadar hafif karıncalanmalar gönderiyordu. Kışın iyice ilerlediği şu günlerde Grange’ı kaygılandıran şey, <i>süvari birliklerinin</i> hareketiydi. Herkes biliyordu (süvarilerin kendileri de saklamıyorlardı) ki Alman saldırısı durumunda Belçika’dan geçerek cephe hatlarının ilerisine doğru yayılmak üzere hazırlanmışlardı. Fakat Falizes’e kadar ulaşan bölük pörçük emir ve talimatların elden geldiğince çözülmesine kalkışılınca, Grange’da merak uyandıran başka bir olasılıklar şeması belirmeye başlıyordu. Süvarilerin hatların ilerisine doğru ilerleyişinden çok, ne şekilde geriye, hatların içine çekileceklerine kafa yorulduğu belliydi. Karların içinde uyuklayan Meuse birliklerinin komutanlarını uyaran; geri çekilme yollarını, kolların akış hızlarını, tahrip etme yetkisiyle donatılan birlik komutanlarını belirleyen ayrıntılı yönergeler her hafta dolu gibi yağıyordu. Berkitilmiş evlerin, geri çekilen ve gerisingeri sınırı geçen süvarilerin emrine girecekleri, özellikle son derece titiz bir kesinlikle belirtiliyordu. Ana planlar üzerinde kırmızı kalemle, ilerideki topçu birliklerinin süvarileri Meuse berisine çekilirken korumak üzere dövecekleri bölgeleri gösteren krokiler Grange’a kadar geliyordu. “Meuse mü?” diyordu Grange. Sanki uzun bir fırça gelip karanlıkta ormanının kuytusuna sığınan berkitilmiş eve dokunuyor ve onu tehlikeli bir fosforışıyla parlatmaya başlıyordu. Meuse demek? Bu nokta onları da biraz ilgilendiriyordu!</p>

  <p>Pusulası oldukça şaşmış halde masasına dirseklerini dayıyor, karanlık pencerede parmaklarıyla trampet çalmaya başlıyordu. Bu tatsız şokun ardından, kalabalık bir yedek düşünceler sistemi refleks halinde devreye giriyordu. Savaşın bir gün gelip berkitilmiş evi de vurmasını gözünün önünde canlandıramıyordu. Bütün bağlantı parçalarıyla toprağa sımsıkı kenetlenmiş ağır bir makine olan bu orduda birliklerin hareketi, hayal gücü açısından, uzun zaman önceden planlanmış anormal bir taşınma işlemi görünümü alıyordu. “Zaten kimin aklına gelir ki bundan bahsetmek?” diyordu Grange omuzlarını silkerek. “Kimse bunu ciddi olarak düşünmüyor. Moriarmé’deki sohbetlerde bile...”. Düşüncelerinin burasında birden duraklıyordu, zira aklına Varin geliyordu. “Ama Varin, ohoo!” diyordu kendi kendine. Ne var ki omuz silkmek her şeyi çözmüyor, içinde bir şey kalıyordu; ne tam belirlenebilen ne de susturulabilen bir tür iç sıkıntısı... Masasında “kâğıtlar” olduğu akşamlar adamlarının uykusunu kaçıran sıkıntıyla aynı şey olduğunu düşünüyordu Grange... <i>Petit Ardennais</i>’yi ve berkitilmiş eve kadar gelebilen Paris gazetelerini okuyup bitirdikten sonra, bazen neden “gazetelerin bu denli kötü olduklarına” bunca inatla inandığını merak ediyordu... Onlara bakılırsa hiçbir şey olmuyordu. Finlandiya savaşının sonuna yaklaştığı belliydi. Bir ara çok sözü edilmiş olan Doğu cephesinde ise her şey sakin görünüyor, görünüşte Kafkasya’nın petrol kuyuları alev almaya hâlâ karar verememişti. Asıl yangını denetlemek için yakılan, ufukları bir an dalgın dalgın kızarttıktan sonra artık kömüre kesen ve yavaş yavaş sönmekte olan küçük karşı ateşler... Şimdi de kuzeydoğu cephesinde biraz gürültülü bir sessizlik yayılmaya başlıyordu; sofrada davetlilerin, ordövrlerle ana yemekler arasındaki zamanın hiç de yakışık almayacak kadar uzadığını, dikkat çekmeden kendi kendilerine açığa vurmakta kullandıkları hafif hafif öksürmeler ve sandalye gıcırtılarıyla döşeli, bazen bir meleğin geçtiği söylenen, o bilinen sessizlik... Zira artık kulakları tırmalamaya başlamış olan bu sessizlik açlıktı ve görülen esnemeler de can sıkıntısından çok, artık bu açlığın dışa vurulmasını tamamlayan, ağızların o korkutucu açılışını düşündürüyordu. Kış yaşlanıyordu; sakinliğinin, Jules Verne’in buzların erimesiyle günden güne küçülen yüzer adası gibi, her yanından çatladığı hissediliyordu.</p>

  <p>Gecenin korugana üşüştürdüğü, “kurtçuklarım” dediği bu iç karartıcı düşüncelerle bir süre al takke ver külâh boğuştuktan sonra, yatmadan önce bazen gidip yatağının baş ucuna asılı Belçika haritasına bir göz atıyordu Grange; “Petit Ardennais” gazetesinin Fransa, Almanya ve Belçika bayraklarıyla çevrili, sırası gelince noktalı çizgilerden kesilmek üzere hazırlanmış <i>ücretsiz eki</i> idi bu. Her defasında sarsılarak, “Peynirin çevresinde halka olup üstündeki kapağın kalkmasını bekleyen sinek sürüsü gibi...” diye düşünüyordu. Haritanın kenarındaki ölçeği ve kendi tırnak törpüsünü kullanarak ciddi ciddi bazı uzaklıkları ölçüyordu. Hesap ortadaydı; Belçika desteği cılız kalıyordu. Almanya sınırından Meuse’e kadar yüz kilometre bile tutmuyordu; kendini hiç sıkmadan üç saatte alınacak yol... Neyse ki, ordulara hiç katlanamayan Ardenne kilometreleriydi bunlar, kim olsa bilirdi. 1914’te Joffre burada boyunun ölçüsünü almış, bu ders boşa da gitmemişti. Meuse’ün Liège kesiminin ötelerine dek kollarını atan uçsuz bucaksız ormanın kocaman yeşil lekesine bir tür ferahlama duygusuyla bakıyordu; gerçekten orman olarak, rastlanabilecek en ciddi ağaç deniziydi. Ayrıca bu denizin hiçbir kesimde Falizes hizasındaki kadar sık ve yoğun olmadığını da görüyordu. Kendi kendine takdirle “Tek bir açıklık bile yok!” derken ağzı kulaklarına varıyordu. Zaten güvenilir tanıklıklar da vardı. “Küçük ağaçlardan oluşmuş uçsuz bucaksız orman” yazmıştı Michelet; hiçbir ordu bu apaçık ve sakin tuzağın içine kör gibi girip kaybolamazdı. Başka bir deyişle, ormandan da beterdi burası, cengeldi. Üstelik Belçika ordusunu da hesaba katmak gerekiyordu: Tam on yedi tümen! Hazırladığı tahrip planları doğrusu olağanüstüydü. Grange yüzünü buruşturarak “Orman yolları mı?” diyordu kendi kendine, “birkaç ağaç devirdin mi tamamdır!” Ne var ki sorun da zaten -bu nokta sık sık kafasını kurcalıyordu- ağaçların bu kadar küçük olmasıydı. Ama insan her bakımdan şanslı olamazdı ki... Yatağının içinde bir süre Belçika ordusunu, planlanan yıkımları, tarihten çıkan dersleri düşünüyordu. Birisi Meuse ordusunu ayraç içine alan bu garip unutkanlığına dikkatini çekse, onu hayli şaşırtmış olurdu. Bu konu aklına bile gelmiyordu. Garip bir durumdu ama nedenlerini fazla kurcalamayı hiç istemeyeceği de belliydi. İlk yarı uykusunda, sakinleşmiş olarak ormanın boy atışını dinliyordu.</p>
</body>
</html>
