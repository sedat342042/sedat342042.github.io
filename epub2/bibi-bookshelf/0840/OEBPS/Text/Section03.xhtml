<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="girintisiz">Yukarı Falizes’deki “berkitilmiş ev”, Belçika Ardenlerinden Meuse hattına doğru inen geçiş yollarını zırhlı birliklere kapatmak üzere orman içinde inşa edilmiş koruganlardan biriydi. Alçakça bir beton yapıydı. Dibine kadar gelen dikenli tel kaplı lahana bahçelerine benzer küçük bir alandan geçen zikzaklı bir patika ve arka taraftaki bir zırhlı kapıyla içine ulaşılıyordu. Küf kokan soluk zeytin yeşili bir boyayla üstünkörü boyanmıştı. Ağaç altlarının nemli ortamının eseri, derinin kabuk bağlamasına benzer mantar oluşumları duvarlarda, sanki oraya her gün ıslak çarşaflar seriliyormuş gibi, işleyen yaraların salgılarını andıran nemli lekeler bırakmıştı. Koruganın ön tarafı iki dar pencere ile delinmişti; küçüğü makineli tüfek içindi, daha genişçe olan diğeri ise tanksavar topu için... Kaide görevi yapan bu bodur blokun üstüne, daha geniş ve kenarlardan taşan tek katlı küçük bir ev oturtulmuştu. Buraya yandan, Amerikan evlerinin yangın merdivenlerini andıran delikli metalden bir merdivenle çıkılıyordu. Minik garnizonun lojmanıydı burası. Çirkinlik bakımından işçi veya hat bekçisi kulübelerinden aşağı kalmıyordu; nemli kışlar zaten üstünkörü yapılan tüm donanımı kemirmiş, badanayı plakalar halinde soyup dökmüş, pencerelerin ve merdiven basamaklarının altında betona kadar inen, gözyaşı gibi uzun pas sızıntıları meydana getirmişti. Çatının saçaklarının altına ve pencerelerle en yakın dallar arasına gerilmiş iplere kurutulmak üzere çamaşırlarla branda bezleri asılmıştı. Koruganın bir duvarına galvanizli tel kafesten yepyeni bir kümesle tahtadan yapılmış uydurma bir tavşan kafesi dayanmıştı. Pencerelerden atılmış konserve kutularıyla küflü yarım tayınlar dikenli tel tarlasına saçılmıştı. Tarih öncesine ait bu <i>mastaba</i> ile en berbat banliyölerden birindeki evin döküntü, ormanda çingene pılı pırtısı arasındaki bu evliliğinde kesinlikle olasılık dışı bir şey vardı. Açık pencerelerden, âdeta metal bir akciğer, ormanı bir ucuz meyhane müziğiyle gümbürdetiyordu. Kamyonetin gürültüsü bunu bıçak gibi kesti.</p>

  <blockquote style="margin: 0 0 0 40px; border: none; padding: 0px;">
    <blockquote style="margin: 0 0 0 40px; border: none; padding: 0px;">
      <p class="araver">Dans ederiz kafelerde barlarda</p>
    </blockquote>

    <blockquote style="margin: 0 0 0 40px; border: none; padding: 0px;">
      <p>Ayağımız sert karaya basınca...</p>
    </blockquote>
  </blockquote>

  <p class="araver">“Tabii ki hayır” diye düşündü Grange. Bu savaş hiç de sanıldığı gibi başlamıyordu. Sürprizler vardı. Adamlar palaskalarını bağlayarak, postallarının demir gürültüsü içinde, başlarına gönderilen asteğmene çadırlarının eşiğine çıkmış Berber aşireti gibi kuşkulu ve temkinli bakışlar atarak birer birer merdivenden iniyordu.</p>
</body>
</html>
