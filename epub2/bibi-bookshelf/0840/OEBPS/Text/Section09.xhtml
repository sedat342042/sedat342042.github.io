<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="girintisiz">Sonbahar Falizes sırtlarında Grange’ın tahmininden çok daha uzun süre oyalandı. Günlerce süren, ağaç altlarını sırsıklam ıslatarak postalların tabanlarına çürümüş yapraklardan birer hedik yapıştıran yağmurların ardından, kuru ve duru bir doğu yeli çıkageliyor, bodur meşelerin hâlâ dallardan sarkan yapraklarını hışırdatarak göğü temizliyor, yolları sertleştiriyordu. Yolunu şaşırıp aralık ayının ortasına kadar gelmiş, diri ve ayazlı, kenarları şimdiden donla nakışlanmış bir pastırma yazıydı mevsim. Grange kahvesinin üstüne orman yolunda ilk sigarasını tüttürmek üzere sabah erkenden merdivenden inerken her ot yaprağında bir kırağı taneciği parlıyordu ama en küçük dallar kendilerine ağır gelen damlacıkları yolun kenarındaki kumun üstüne akıtmaya başlamışlardı bile. Meşelerin hâlâ yapraklıymış gibi gösterdiği ormanın üstünde cam gibi parlayan soğuk mavi gök, iyice serinlemiş rüzgârda donup katılaşıyordu. Yolları sertleştirip sağlamlaştıran, Falizes’in küçük hızarının cızırtısıyla balta vuruşları altında devrilen ağaçların kalın boğuk çatırtısını bazen korugana kadar taşıyan bu donlu sabahları seviyordu Grange; kabaralı postalların kırma taşlardan kıvılcımlar çıkardığı yolda, sabah taze orman ve çakmak taşı kokuyordu. Şafağın mayhoş havasıyla birlikte, o savaş sabahlarına özgü omuzlardan yeni kalkmış yorgunluktan, açık havada geçirilen gecelerin diriltici soğuğundan ve yeniden açılan yolların verdiği özgürlükten gelen bu hafif sarhoş neşeyi de birkaç dakika solumaktan kendini alamıyordu. Yaklaşan kışın tüm belirtileri hoşuna gidiyordu; içinde uzun uykuları ve kısa günleri karşıladığı bu korunmuş havayı seviyordu. Uykusunu alamayan ama yine de tüm öteki zamanlara yeğlenecek çalınmış bir zamandı bu; bir yangın ya da salgının okul çocuklarına getirdiği sihirli tatiller gibi...</p>

  <p>Artık Falizes köyüne varmadan önce açıklığın girişinde ana yoldan ayrılarak, baltalık ormanın kenarıyla bahçeciklerin çalı çitlerinin arasından kıvrılan bir toprak patikaya sapıyordu. Yataktan kalkar kalkmaz serbest olduğunda en sevdiği şey, Mona’yı erkenden uyandırmak ve onun evine ıslak sabah kokularıyla girmekti. Çok erken geldiği zamanlar, içinden yalnızca evlerin, çitlerin tepelerinin ve top elma ağaçlarının başlarını çıkarabildiği sisten bir gölün hâlâ çayırların üstünde gezindiğini görüyordu. Bacalardan ince bir duman yükselmeye başlıyor, bazen daha bu ilk saatlerde, bir derenin sığ yerinden taşlara basarak geçer gibi, sisin içinde görünmez bir yolu izleyen bir kadın, sebze tarhlarının arasına çamaşır seriyordu. Bahçelerin arasında kıvrılan bu patikalar Grange’ın zihninde her zaman bir mutluluk düşüncesine bağlıydı. Savaş bunu daha da canlı kılıyordu; gecenin yıkadığı, taze bitkiler ve yenecek şeylerle dolup taşan bu yol onun için şimdi Mona’ya giden yoldu. Ormanın kenarına, mutlu bir adanın kıyısına ayak basar gibi yaklaşıyordu. Mona’nın kapısı hiç kapalı olmazdı. Dostu sabahleyin kendisini uyandırmadan girebilsin diye değil, kendisinin kilit şakırtısından tedirgin olan çöl göçebelerinin soyundan gelme olmasındandı. Nerede olursa olsun, çadırını hep rüzgâra açık kuruyordu. Grange içeri girdiğinde, açık kapıdan düşen dörtköşe boz ışıkta, önce bakır orta masasının üzerinde Mona’nın yatmadan önce rastgele boşalttığı ceplerinden çıkan şeyleri görürdü: Anahtarlar, üstlerine ekmek kırıntıları yapışmış nane şekerleri, sırça bilye, küçük bir parfüm şişesi, ucu ısırılmış kısa bir kurşunkalem, yedi-sekiz tane bir franklık bozuk para... Odanın kalan kısmı henüz karanlık olurdu. Grange panjurları hemen açmaz, geniş ve karanlık olsa da şöminedeki korlarla ve bakır zincirlerden yansıyan yağlı ışıkla aşağıdan yukarı aydınlatıldığı için gölgeden birazcık kurtulan yatağın yanına gürültüsüzce otururdu. Mona kendine özgü, ışıktan gölgeye anlık geçişiyle (çok küçük çocuklar gibi bazen bir cümlenin ortasında uykuya daldığı oluyordu) uyandığı zaman, Grange kendini âdeta nisan sağanağı altında hissediyordu; kırbaçlanıyor, ışınlıyor, kaşağılanıyor, mıncıklanıyor, o gün boyunca kendisinden koparılıp alınıyordu. Fakat Mona’yı henüz uyurken seyrettiği bu an daha ciddiydi, yanına oturmuş, onu koruyormuş izlenimi doğuyordu içinde. Soğuk, ocaktaki yorgun ateşe karşın odaya sızıyor, iyi kapanmayan panjurların arasından boz bir şafak içeri süzülüyordu. Grange bir an için kötü yıldızların yakıp yıktığı sönmüş bir dünyanın dibindeki çukurda hissediyordu kendini. Tüm benliğini kapkara bir düşünce kaplıyordu. Sabahı bu denli solgun yapan, bu kederli odayı öldüresiye soğutan o pahalı yarayı arar gibi gözlerini etrafta gezdiriyordu. Ne olur, ölmesin! ” diye mırıldanıyordu batıl inançlı biri gibi. Sözleri, panjurları kapalı odada dalgın bir yankı uyandırır gibi oluyordu. Dünya başvuru merciini yitirmiş, sanki onun uykusunu dinleyen bir kulak bile kalmamıştı...</p>

  <p>Mona yüzükoyun uyurdu; çarşafları vücuduna sarınmış, kollarını boylu boyunca yana açmış, ellerini yastığın altına daldırıp yatağı iki kenarından kavramış olarak. Grange ona doğru eğildiği zaman elinde olmayarak gülümserdi; bu küçük vücudun, “kendisine iyi gelen” ve “yem” olarak bellediği şeyi bir kez ele geçirdiğinde, uykuda bile bu denli açgözlü oluşuna hep şaşardı. Mona çoğu kez çıplak uyurdu. Grange omuzunun üstünden çarşafın ucunu biraz kaldırınca, onu yere çalan ve kendisini de bu denli şaşırtan bu delişmen çocuk uykusunun, yorgunluğuna, son anda şefkatli bir tuzak anısı da karıştırmış olduğunu anlardı. Sanki uzun kış gecesinin içinden Mona’yı bir telaş ona doğru getirmişti; içi kıpır kıpır olur, çabucak ve sessizce soyunup yanına uzanırdı. Bazen bir kolunu uyuyan kızın altına sokar, ötekini de üstten göbeğinin altına dek kaydırarak onu bir süre böylece çarşaflarına sarınmış olarak, uyandırmadan, kendi vücuduna yapışmış durumda tutardı. Dolu ellerinden gelen sıcaklığın karıncalanmaya başlayan kollarından omuzlarına dek çıktığını duyarken battaniyelere sarılıp kaçırılan çalınmış çocuk gibi hem büyüsüne kapılmış hem de ürkmüş olarak dakikalarca onu seyrederdi. Sonra dudaklarını omuzuna yapıştırır, Mona bir anda uyanır, Grange’ı iki eliyle sımsıkı kavrayarak hemen o inatçı alnını öpücüklerine sunardı. Hiç yorulmayan, bıkmayan bir öpücük yağmuruydu bu kız; sevecen bir neşe, savurgan bir tatlılık fırtınasıydı. Grange yataktan çıplak atlar, bahçelerdeki sisin dağılmaya başlayarak kocaman parlak bir güneşin çarşafların üzerine kadar süzülmesine izin verdiği, artık iyice aydınlanmış olan sabahın üzerine panjurları açardı. Bitkin, duvarda dallardan oluşmuş örgüyü nazlı nazlı oynatan sarı güneşte boğulmuş durumda, ayrılmadan saatlerce yatarlardı. Mona yanı başında, ağacın dayandığı küçük destek gibi yaşardı. Derken muzip bir parmak kapıyı tıklatır, Julia izin beklemeden, elinde dumanlar tüten kahvaltı tepsisiyle içeri girerdi. Grange hemen çarşafı üstüne çeker ama darmadağınık yataktan yarı beline kadar dışarı sarkmış çıplak Mona hiç istifini bozmazdı. Julia tepsiyi koymak üzere eğilirken, köpükler içinde denizden çıkar gibi çarşaftan çıkan hafif göğüslerle genç ve dinç karın karşısında, o derinden gelen gülüşüyle gülerdi. “Hanımıymış...” diye düşünürdü Grange aklı karışarak. Bu kelime karşısında içindeki her şey bir anda bulanık bir sarhoşlukta eriyiverirdi. Bu ikinci genç ve sütten kesilmiş ağzın gülümseyişi ve korkusuz gözleri, Grange’ın öpücüklerine her şeyin birbirine karıştığı bir tür çılgınlık, bir sayıklama nöbeti havası verirdi. Hiçbir şey ona, Mona’ya duyduğu doygunluk da bıkkınlık da tanımayan iştah, bu iştahın insanı korkutan, yakan, duygudan uzak, gelecek vaat etmeyen ilk ortaya çıkışı kadar yönünü şaşırtmamıştı. Mona’nın kendisini yakalayıp hâlâ nefesini kesen o delice hızla yatağına atmış olmasından belliydi; bu işte sevecen bir cinin parmağı vardı.</p>

  <p>“Aşkta Napolyon’un taktiğini uyguluyorsun” diyordu kıza; önce girişirsin, sonra duruma bakarsın... Bir parmağıyla, Mona’nın boynunda taşıdığı küçük altın haçla oynuyordu; akşamları uyumadan önce uslu bir rahibe adayı gibi duasını ettiğini ve Julia’yla birlikte ayrıntılarıyla bildiği <i>Légende Dorée</i>’den<a id="b9dn1b"></a><sup><a href="#b9dn1">*</a></sup> bölümler okuduğunu hatırlıyordu. İlk kez birlikte olduklarında, karanlıkta dinlenirken birdenbire çocuk bağışlayıcılığıyla damdan düşer gibi aziz Benedictus’la -bir fırtınanın ağabeyini yanında tutup kendisinin onun sohbetinden ve derslerinden yararlanmasına olanak vermesine sevinen- kızkardeşi Scolastica’nın öyküsünü anlatmaya koyulmuştu. Dışarda Ardenne’in ağır yağmuru fersahlarca uzaklara dek ormanları dövüyordu. Beklenmedik ama bir o kadar da şirin bir şeydi... Olağanüstü bir çocuksuluk taşıyan anlatış tarzı, şiddetli yağmurdan bir yere sığınan ve fırtına geçinceye dek birbirlerine öyküler anlatan küçük öğrenci kızları anımsatıyordu. Grange bazen şaşkınlık içinde, bu küçücük sarışın ve mavi gözlü başı omuzuna bastırarak “İyi ama, sen nereden biliyordun bunu?” diyordu.</p>

  <p>“Hiç de aptal değilsin” diye yanıtlıyordu Mona, akıllı yeni gelin ağzıyla. Dirseğine dayanarak yarı doğruluyor, bir parmağını dudaklarına dayadığı Grange’ı yakından bilgiç bilgiç süzüyordu. “Aptal değilsin ama biraz şapşalsın!”</p>

  <p>Kahvaltı ederken bile bacaklarıyla Grange’ı sarıyor, kaşıkla çayı karıştıran ya da şekerliğe uzanan elini köpek yavruları gibi küçük küçük ısırıyordu. “Ağacının dalındaki papağan gibisin” diyordu Grange gülerek ve elini su gibi akan sarı saç yığınına daldırarak. “Pençenden ya da gagandan hep bir şeye asılısın...” Bunun üzerine hafif dişlemeler gerçekten ısırmaya dönüşüyordu. Grange kızı göğsüne bastırıyor, kan tadının da karıştığı belli belirsiz bir çılgınlık duygusuyla ötesini berisini tırnaklıyor, bir yandan da duvarda gittikçe alçalan ve az sonra yatağa ulaşacak olan sarı güneşi gözlüyordu. “Zaman az” diyordu afallamış gibi, “çok az zaman var önümde...” Yataktan atlayıp alelacele giyiniyordu; kamyonetin Falizes’e çıkış saati gelmiş oluyordu. Savaş Mona’yı hep kuşkucu ama hoşgörülü bir şekilde hayrette bırakıyordu.</p>

  <p>“<i>Bu kadar</i> çirkin bir evde işin ne senin sevgilim?” diyordu bazen Grange giyinirken. Dirseklerini yatağın kenarına dayayıp çenesini iki elinin arasına alarak, zor bir fikri kavramaya çalışıyormuş gibi alnını kırıştırarak Grange’a bakıyordu. Bu söz birdenbire onu Mona’dan ayırıyor, bulunduğu kıyıdan açığa çekiyordu; altında, daha o anda denizin soluk alışıyla inip çıkmaya başlamış dev bir tekne, durdurulamazcasına sürükleniyormuş gibi geliyordu.</p>

  <p>Falizes’e döndüğünde bütün günü canlı ve soluklu geçiyordu; Randevuları olmadığı zamanlar bile Mona’nın bir anda belirmesi olasılığını hiç gözden uzak tutmamak gerekiyordu; ya köyden Moriarmé’ye inen bir arabadan yararlanıyor ya Julia’yı da alarak ormanda gezintiye çıkıyor, Grange birdenbire küçük adımların berkitilmiş evin merdivenini koşar adım tırmandığını duyuyordu. Ölü zamanlar yaşamından çıkıp gitmişti sanki. Mona’nın yokluğu bile canını sıkmıyor, her bir gününün içinde, plaj kentlerindeki o esintili caddelerde yürüyormuş gibi ilerliyordu; bu caddeler ötekilerden daha canlı olurdu çünkü her dönemeçte insan ister istemez başını kaldırıp önündeki yolun ucunun bir kez daha denize çıkıp çıkmadığına bakardı...</p>

  <p>Kamyonet Moriarmé’den erzak ve posta dışında gazete de getirirdi. Berkitilmiş evde öğleden sonra Mona’yı beklerken, gelişini daha uzaktayken yakalamak için, sarkınca yolun tümüyle görülebildiği pencerenin önüne yerleşir, bir tomar gazeteyi de önüne açardı. Bunlara duyduğu ilgiyi pek iyi açıklayamıyordu kendi kendine. Okuduklarından çıkan, insanı rahatlatan bir esnemeydi daha çok. Yaz sıcaklarının en berbat aylak günlerini doldurmaya yarayan türden ama açık hava sporlarından alınan derin zevki <i>gönül postalarının</i> son iç çekişleriyle birleştiren, “üflemeli çalgıların parçaya girişiyle” biraz renklenen bir okuma malzemesi: <i>Lorient limanında bir rıhtım şefi teftiş sırasında boğuldu. - Otuz sekiz yaşına kadar aşk romanı, otuz sekiz yaşından sonra şan ve şeref romanı; Kosciusko’nun efsanevi ve kahramanca hayatı işte böyle geçti. - Avam Kamarası’nda Tuğgeneral Spears</i> “<i>Neden</i> God Save the King<i>’in ardından birkaç ölçü de Marseillaise çalmıyoruz?” diye sordu.</i> Hasta odalarına yaraşan bu gevezelikler, neredeyse insanı büyüleyen bir boşluğu çerçeveliyordu. Birdenbire bir paragrafın sonunda ağzı açık kalan gizemli ve imalı bir cümle, oradan bir çift sayfanın koparılmış olduğunu düşündürüyordu. Savaş, tamamen söndürülmemiş orman yangını gibi şurada burada tekrar parlıyor, çatırdıyor, korlanıyordu; ani bir rüzgâr birden yüzlerce fersah uzaklıkları aşıyor, alevleri Karelya’nın en ücra ormanlarına kadar taşıyordu. Finlandiya’da bir savaşın ne anlamı olabilirdi ki? Çok uzaklarda, özgürlük havasında, hayatın eskisi gibi dalgın dalgın akmayı sürdürdüğü hissediliyor, oradan gelen haberler her zamankinden farklı görünmüyordu; hatta düşününce, insan bu savaşın bu denli yaşanabilir olmasına şaşıyordu. Yalnız bütün bu çırpınışlar, kalın camlı bir lombozdan seyrediliyormuş gibi sessiz kalıyordu. Sanki Avrupa’nın ortasına, dünyanın ortasına, kocaman bir dalgıç çanı indirilmiş de insanlar bunun içinde kısılıp kalmışlardı; içerdeki yoğun hava şakaklara baskı yapıyor, kulakları hafifçe uğuldatıyordu. Grange zaman zaman gözünü bu yoklukla dolu gazetelerden kaldırıp ormana doğru bakıyor, çocukluğunda bazen tavan arasında koleksiyonlarını bulup karıştırdığı 1914 yılının sararmış gazetelerini düşünüyordu. Beyaz çizginin gerisinde fırlamaya hazır durumda uzun uzun ama sabırsızlıkla bekleyen, başlama işareti veren silah atışıyla bir anda tepinen kalabalığın önüne boşanıveren koşucuların o amansız atılışıyla doluydular... Bu savaşın dünyaya böylesine bir uyuşukluk hastalığı bulaştırması neden ileri gelmiş olabilirdi acaba? Ara sıra kurumuş bir yaprak dalından kopup duru ve soğuk havada süzülerek anlamsızca ve sessizce yola kadar iniyordu ama yaklaşan, kışın uykusu değildi. İnsanın aklına daha çok, her tarafta çifti çubuğu, pulluğu tırmığı bırakıp cehennem korkusu içinde kıyamet alametlerini beklemeye başlayan, 1000 yılının yaşamaktan vazgeçmiş dünyası geliyordu<a id="b9dn2b"></a><sup><a href="#b9dn2">**</a></sup>. "Yok, hayır" diyordu Grange kendi kendine, “bu kez gözlenen Kıyamet atlılarının dörtnala gelişi değil.” Aslında hiçbir şey beklenmiyordu. Bir şey dışında; şimdiden belli belirsiz sezilmeye başlanmış, kötü rüyalarda insanın karnını allak bullak eden ve belirginleştirilmeye çalışılırsa -ama kimse bu arzuyu duymuyordu- belki de <i>yolun sonu</i> adı verilebilecek olan o son serbest düşüş duygusu... Şimdi en iyisi kumun üzerinde körkütük bir uykuydu; Fransa o zamana kadar hiç ağzında mide bulantısı tadıyla, çarşafı böylesine bir hınçla başına çekmemişti. Grange gazeteleri bitirince, sobanın üstünde kaynayan kaptan kendine kahve koyup sigara yakardı. Tekrar kitap okumaya hemen koyulmaz (sandığında çoktan yuttuğu ama tekrar tekrar okuduğu birkaç polis romanıyla - cep baskısı bir Shakespeare, Gide’in yeni çıkmış olan <i>Günlük</i>’ü, ve Swedenborg’un <i>Anılmaya Değer Şeyler</i>’inin İngilizce baskısı vardı), bir an için gelmekte olan savaşı kafasında tasarlamaya çalışır, yani ormandaki bu <i>kampingin</i> belirsiz kalıcılığını içeren akla yakın bir olaylar çerçevesi kurmayı denerdi. Sahici savaş durumunda onu en çok kaygılandıran, tehlikeden çok hareketti; olabilecek en büyük felaket, berkitilmiş evi terk etmek kalmaktı. Fakat bu konuda şansları fena sayılmazdı. Belçika’ya girmek söz konusu bile değildi, bir defada olurdu. Belki de Almanlar İsviçre’den saldırıya geçer ya da Maginot hattını kuşatırlardı... Ama uzun sürerdi. Biraz akademik bir topçu düellosu, bayramlıklarını giymiş ailelerin kilisedeki ayinden sonra şarapnel parçaları toplamak üzere kalelere doğru gezinti yaptıkları, 1870 Paris kuşatması gibi bir şey olurdu... Ya da sorunu havacılar aralarında çözerlerdi. Grange bazen yabani otlardan balta girmemiş ormana dönmüş bir <i>border</i>’ın iki yanında sonsuza dek görevlerini sürdüren nöbetçilerden oluşmuş iki ordu hayal ediyordu. En sevdiği düşünce buydu, <i>Kazaklar</i>ın anısı da buna bir tür şiirsellik katıyordu. Vahşi bir hayat olacaktı; uzun uzun kafa çekmeler, ormanı tarayan haydut çeteleri, hayvan izleriyle dolu tuzak kurma geceleri... Zamanla bir ölçüde düzenli bir hayat bile olanaksız değildi ama daha tehlikeli, daha tetikte bir yaşayış, silah sesinin mutlaka avı akla getirmediği bir yaşam olurdu... Grange da burada, Mona’yla birlikte yaşardı.</p>

  <p>“Evet, kim bilir?” diyordu kendi kendine şimdiye dek hiç tanımadığı ve kendisini korkutan bir sevinç dalgası karşısında gözlerini biraz kısarak. Parmaklarının ucuyla da masasının açık renkli tahtasına dokunuveriyordu. Birkaç haftadan beri iyice batıl inançlı biri olmuştu. Fakat bu düşüncelerle bile yeterince dinlenemiyor, bütün gece hızla giden ekspresin sarsıntılarını etkisiz hale getirmeye çalışan bir vücudun yalancı uykusunu uyuyabiliyordu ancak.</p>

  <p>Önünde konuşlandığı pencereden Mona’yı yarım fersah uzaktan, Falizes yolundan sapar sapmaz seçebiliyordu. Uzakta, çit boyunca bir an tereddüt eder görünen, sonra yatağına girip eve doğru akan küçük siyah bir nokta. Onun olduğunu biliyordu; ormancı yolundan ancak belli saatlerde geçen olurdu, Grange da bu saatlerin hepsini bilirdi. Bazen bir başka siyah nokta -Julia- da onunla birlikte yürürdü. Yapabildiği kadar uzaktan hangisinin Mona olduğunu seçmeye çalışır, daha hiçbir ayrıntı belirginlik kazanmadan Mona’yı -akıntının hızlı yerine kendini bırakmış küçük kayık gibi yol boyunca daha serbest ve daha hafif kayışından- tanıyıverirdi. Beyaz yolun iki tarafında, koca göğün altında artık fırtınalı bir kızıllıkla alev alev yanıyor gibi görünen ıssız baltalık ormanlar yayılıyor, Grange da çevresinde dünyanın bu kuşku dolu orman gibi huzursuz ve karanlık olduğunu ama önünde işte bu yolun bulunduğunu hissediyordu. Sanki Mona denizde açılmış bir yoldan geliyordu kendisine...</p>

  <p>Orman, geceleri artık eskisi kadar sakin ve huzurlu değildi. Moriarmé’den, geceleri berkitilmiş evler arasına devriyeler çıkarılarak aradaki sınırların gizlice aşılması olaylarının denetlenmesi yönünde emirler gelmişti. Falizes koruganı da sabah gelen kamyonetle devriye konusunda sık sık uyarılıyordu. Bu gece gezintilerine tüm personel gönüllüydü; görevin daha etkinleşip canlanması hoşlarına gidiyordu. Fazla uyuşuk bir huzur hiç de iyiye işaret değildi, buna karşılık geceleri böyle tetikte bekleyiş onları zararsız bir savaşın içine yerleştirmiş oluyor, böylece içlerini rahatlatarak güvenlerini pekiştiriyordu. Grange devriyeye çıkarken, fazla konuşmaktan hoşlanmaması ve sessiz bir kedi esnekliğine sahip olması nedeniyle yanına Hervouët’yi almayı yeğliyordu. Korugandan dışarı süzüldükleri sırada gece o denli sakin oluyordu ki uzaklaşırlarken vadideki uzak bir kilisede saatin, uzaklığa karşın ağır ve kunt vuruşlarla on biri çaldığını, daha sonra da çok daha yakından Belçika çan kulesinin hafif çatlak sesini işitiyorlardı. Yarım fersah boyunca ormancı yolundan gidiyorlar; bir dönemeci geçince ağaçlar birden yolun iki yanına ve üstüne üşüşüp yolu sarıyor, karanlıkta içinde yosun ve durgun su kokularının dalgalandığı derin bir mahzene daldırıyordu. Bu karanlık koruluğun dış kenarı sınırı belirliyordu. Orada durup birer sigara yakarak yürüdükleri patika, yar kenarında sona erdiğinden durmak zorunda kalan gezinti meraklıları gibi, uyuyan Belçika’nın kenarında bir süre sessizce sigaralarını tüttürüyorlardı. Koruluğun içi zifirî karanlıktı. Grange’ın birkaç adım ötesinde her şey, gecenin içine daha da koyu bir gölge düşüren sık ağaç altlarında yitip gidiyordu. Grange yalnızca yanı başında bir sigaranın kırmızı noktasını görüyor, Hervouët’nin tabancasına sürdüğü şarjörün tıkırtısını işitiyordu. İşte o zaman, bulundukları yerin sessizliği nerdeyse büyülü bir nitelik kazanıyor, Grange bu ücra orman diplerinde her sigara yakışında içini garip bir duygunun kapladığını hissediyordu. Sanki gerçek dünyadan palamarlarını çözerek kefareti ödenmiş, insandan arınmış, boş okyanusların kendinden geçmiş yükselişiyle yıldızlı göğüne yapışmış başka bir dünyaya giriyordu. Kendisini kapıp koyuverdiği bir yürek hafifliğiyle, “Dünyada benden başka kimse yok” diyordu.</p>

  <p>Bazen orada hiç konuşmadan uzun süre kalıyorlardı. Sınırın ötesindeki ormandan -istemeyerek de olsa kulak verdikleri- birtakım hafif sesler, denizin kumsala attığı ve gezinenlerin gözlerinin takıldığı, ne olduğu anlaşılamayan ufak tefek kalıntı ve artıklar gibi onlara kadar süzülüyordu. Savaşın devriye gezdiği ormanların soluk alan, kulak veren mutlu bir sessizliğe gelip dayandığı bu içten içe uyanık ve tetikte sınır bölgesi Grange’ı kendine çekiyor, merakını kamçılıyordu. Hervouët sigarasını atıp matarasından birkaç yudum içiyor, sonra ormancı yolundan ayrılıp sağa, sınırı yakından izleyen bir patikaya sapıyorlardı. O noktadan sonra artık konuşmuyor, ayak seslerini boğan çürümüş yapraklardan oluşan bir katmanla döşeli yumuşak bir zemin üzerinde, baltalık ormanların sık ve ince dalları arasında büyük bir yabani hayvan tarafından açılmış açılalı da hayli olmuş- gibi görünen belli belirsiz bir patikada sırtlarını biraz kamburlaştırarak yürüyorlardı. Grange elektrik fenerini bir an önüne tuttuğunda, ışık konisi patikanın üzerinde çalı çırpıdan bir kubbe gibi birbirine kaynamış, sık, alçak dalların oluşturduğu kemerleri şiddetle aydınlatıyordu. İnsan burada, bir kürkün kılları arasında tarak çizgisini izleyen böcek gibi ilerliyordu. Grange fenerini söndürünce, uzun ve hafifçe fosforlu bir kuşak yavaş yavaş koyu karanlık gecenin göbeğinden süzülerek ve dalların uçlarına takılıp yırtılarak başının üzerinde beliriyordu. İlerledikçe gece de değişiyordu; geceyarısının uyuşukluğu yavaş yavaş ağaçların doruklarına tırmanıyor, rüyaların daha hafif havası ağaç altlarına mavimtırak tütsü buğusunu akıtıyor, ay yükseliyor, yağmurdan sonra gelen güzel havanın yolları kurutması gibi bütün dünyayı göz alabildiğine geçilebilir kılıyordu. Grange arkasında yalnızca Hervouët’nin ara sıra kuru dalları çatırdatan ayak sesleriyle, yürürken matarasından bir yudum almak için her bırakışında yeniden başlayan, süngü kınının düzenli şıkırtısını işitiyordu. Fener sola, ağaç altlarının derinliklerine doğru tutulduğunda, zemini yalayarak geçen, üstlerine damlacıklar dizili parlayan teller ve sınır boyunca sürüp giden bu alçak ağı taşıyan kazıklar seçiliyordu. Işık demetine yapışıp kalan birkaç çift göz bir an parlıyor, sonra yaprakların arasından tavşanların yıldırım gibi fırlayışlarının neden olduğu küçük çatırtılar işitiliyordu. Sağ tarafta göz, Meuse’ün yan kollarının koyaklarına doğru inen uzun bir orman eteğinin üzerinden aşağı kayıyor, kara ormanların üstünde, çok yükseklerde vahşi bir ay yüzüyordu. Kömürcü ateşlerinden çıkan, gecenin soğuğunun bastırıp ağırlaştırdığı dumanlar, ağaçlarla kaplı dümdüz sirkin üzerinde yer yer kül rengi geniş lekeler oluşturuyor; bunlar gecenin üzerinde ağır ağır dalgalanıp dönüyor, kimi zaman da denizanalarının o yumuşak dairesel dalgalanmalarında olduğu gibi, kenarları kalkıp iniyordu. Grange, alnı dikkatten ve garip bir gerilim duygusundan kırışmış, öylece bakıyordu. Yeryüzü kiliselerinde geceyarısının vuruşundan o kadar sonra, ormanlardan ruhlar ve cinler gibi buharların yükseldiği saatte, sisten gölcüklerle yoğun biçimde terbiyelenmiş ve rüyaların karmakarışık teriyle sırılsıklam ıslanmış bu kepir toprak üzerinde öylece dururken güçlü bir büyünün etkisinde kalıyordu insan. Eliyle Hervouët’ye işaret edip her ikisi de bir an nefeslerini tuttukları zaman, kendilerini çevreleyen ormanların açık deniz uğultusu, pes ve çırpıntılı bir tür müzik üzerinden kulaklarına kadar geliyordu. Fraitures taraflarındaki karaçam koruluklarından gelen, kıyıya vuran dalgaların pes ve ağır hışırtısını andıran bu solumanın üstünde, bazen ormanların tüten çanağından bir gece hayvanının geçerken kırdığı dalların çatırtısı, bir pınarın şırıltısı ya da dolunayın kışkırttığı bir köpek havlaması yükseliyordu. Bu uçsuz bucaksız av koruluklarının üzerinde göz alabildiğine incecik mavi bir buğu dalgalanıyordu. Uykunun yavan dumanı değildi bu; tersine, beyni özgürleştirerek ve önünde uykusuzluğun tüm yollarını dans ettiren duru ve uyarıcı, dürtükleyici bir soluktu. Sesli ve kuru gece, gözleri dört açık uyuyordu; gizliden gizliye uyarılmış toprak, meşelerin dallarına kalkanların asıldığı zamanlardaki gibi, yine işaret ve belirtilerle doluydu.</p>

  <p>Fraitures çamlıklarının arkasında, bir koyağın yamacından ana yola iniyorlar, kenardaki çimene oturup yolun kıvrımının ötesinden, Buttés koruganından gelen devriyenin asfaltta yankılanan ayak seslerinin işitildiği saate kadar sessizce sigaralarını tüttürüyorlardı. Grange kafasında harika bir hafiflik, bir boşalmışlık hissediyordu; sabahın ilk saatleriyle birlikte topraktan iliklere işleyen bir soğuk çıkıyordu. Kaputuna sarınıp çimene yan gelmiş olan Grange, tedbirli bir adam olan Teğmen Lavaud’nun az sonra bir termostan kendisine sunacağı sıcak kahvenin kokusundan başka şey düşünmez oluyordu. Savaşın, ilk belirtilerini böyle çiğ ve ham duyguların tokuşmasıyla göstermesi onu çileden çıkarmıyordu. Bazen, beklediği devriye gecikince, açlığa karşın buz tutmuş çimenin üstünde biraz uyuduğu da oluyor, uyur uyumaz da rüya görmeye başlıyordu. Rüyalarında hep yollar görüyordu; koruganın mazgalının önünde uzanan açıklıktan tankların kaleye doğru süzüldüğünü görüyordu. Olacak şeyleri görüyordu...</p>

  <p>Gece aydınlık ve yollar da kuru olduğu zaman, dönüşte ulu meşelerin altında, patikanın yoldan saptığı yerde Hervouët’den ayrılıyor, onu berkitilmiş eve gönderip kendisi genç bir karaçam korusundan geçerek kestirmeden Falizes’e çıkan başka bir patikadan dosdoğru yoluna devam ediyordu. Bu taraftan, köyün bulunduğu açıklığa kiraz bahçelerinden ve otların içine devrilmiş taş loğların ay ışığında kollarını göğe kaldırdığı yonca tarlalarından geçerek ulaşılıyordu. Grange avluların üzerinden atlayıp bahçelerden geçerek Mona’nın küçük evinin kapısına varıyordu. Kızı uyandırmamak için, açmadan önce köylü işi demir mandala mendilini sarıyordu. Eşiği aşar aşmaz, mehtabın yer yer zırh parıltıları serptiği mobilyaların koyu karanlığında, yorgunluğunun üstüne taze taze esen uzun ve hafif bir soluma işitiyordu. Yuvarlak hatlı dolaplardan lavanta kokusu gelirken açık kapıdan da bahçeyi geçen yolun kenarındaki, ay ışığında denizin dibindeki mercanlar gibi dallı budaklı ve donmuş görünen ilk armut ağaçları seçiliyordu. Grange, Mona’nın yanına oturarak yere sarkmış kırmızı yorganı gecenin soğuğuna karşı onun omuzlarına kadar çekiyordu. İkinci sabah uykusunda Mona’nın, rüyasında sepetine döşenmiş kumaşlarda pençelerini bileyen kedi yavrusu gibi, ancak yatak takımlarını darmadağın ederek rahat uyuyabildiğini biliyordu. Karanlığa saklanmış, kim bilir hangi yitik rehavete dalmış olan kızı uyandırmıyor, hatta ona bakmıyordu bile. Yalnızca dizinin dibindeki uzun hafif solumayı ve açık kapıdan artık uzaklık nedeniyle iyice hafiflemiş olarak gelen Fraitures’ün o deniz gümbürtülerini dinliyordu. Hayatını bölmeleyen perdeler kalkmış gibi geliyordu Grange’a; uyku ve gündüz saatlerini birbirine karıştıran, kendisini bu uyanık savaş gecesinin içinden Mona’ya fırlatan bu kapı yoluyla sanki her şey orada hep birlikte ve karmakarışık duruyordu. Bir an gözlerini kapıyor, karanlıkta, birbirine karışmış iki soluğun, ormanın uzun ve pes hışırtısının üzerinden geçişini dinliyordu. Kıyıda kırılan yüksek dalgaların çığlıklarının üstünde, mağara diplerindeki dalgacıkların çıkardığı gürültü gibi bir şeydi bu; güçlü omuz atışıyla dünyayı süpüren koca gelgit dalgası onları da kaldırıyor, uykuyla uyanıklığı birlikte taşıyordu. Grange gitmeden önce yalnızca karanlıkta, Mona’nın uykusunda -Grange’ın içindeki huzursuzluğu gideren kim bilir hangi körü körüne razı oluşun ifadesi olarak- açık ve avucu yukarı dönük olarak uzattığı hafif nemli elinin içine parmaklarıyla dokunuyordu.</p>

  <p>Orman yolundan korugana dönerken, yolun seyrelttiği ağaçların arasından Meuse vadisinin üstündeki güçlü projektör ışıklarının hâlâ şafağın ilk aydınlığı içinde pembeleştiğini görüyordu. Çalışmalar gece gündüz durmuyor, betonlama işi ilerliyordu. Bir istihkâm öncü birliği Buttés yakınına yerleşmişti, Moriarmé de gelecek ay orman yolunun tahrip edileceğini ve berkitilmiş evin çevresinde öngörülen mayın tarlasının oluşturulacağını haber veriyordu.</p>

  <p class="araver">----------</p>

  <p><a href="#b9dn1b" id="b9dn1">*</a></p>

  <p>"Altın Efsane": Hıristiyan azizlerinin yaşam ve eylemlerini anlatan, çok yaygın bir dinsel söylence kitabı.</p>

  <p><a id="b9dn2"></a><a href="#b9dn2b">**</a></p>

  <p>Gerçekten de, İsa’nın yeryüzündeki saltanatının süresine ilişkin İncil’deki bir ifadenin yanlış yorumlanması yüzünden, tüm Hıristiyan dünyası 1000 yılını büyük korkular içinde kıyameti bekleyerek geçirmiş, hatta bu olayın gerçekleşmemesi Kilise’nin saygınlığını bile bir ölçüde zedelemişti, (ç.n.)</p>
</body>
</html>
