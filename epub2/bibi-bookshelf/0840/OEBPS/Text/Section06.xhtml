<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="girintisiz">Grange, bölüğüne komuta eden Yüzbaşı Varin tarafından pazarları sık sık Moriarmé’de öğle yemeğine davet edilirdi. Kasabaya bazen kamyonetle iner, güzel havalarda ise Falizes’den bisiklet kiralayıp kırma taş kaplı sel yatağında üç fersah boyunca hoplayıp zıplamaktansa yaya inmeyi yeğlerdi. Aslında, Çatı’yı insanların dünyasından koparan ve kendisine rahat davranma olanağı sağlayan bu kötü yola şükrediyordu Grange... Yola erkenden çıkar, Éclaterie’ye yaklaşınca Moriarmé’nin, pazar ayininin bitmesiyle vadiden yükselmeye başlayacak olan çanlarının sesine kulak verirdi. Dört bir yanı çevreleyen ormanların içinde yitip giden zayıf çatlak çınlayışlar -neredeyse unutulmuş karşılama işareti gibi- Grange’ın hoşuna giderdi. Sessiz Çatı’ya kadar hiçbir zaman çıkamayan bir gürültüydü bu. Kasabaya varınca, her iki bölüğün -birinci ve üçüncü bölükler sofrayı ortak kurardı- subaylarını yemekten önce birer kadeh içkinin başına çökmüş bulurdu. Pencerenin birinden üstüne sarkan ormanın dibinde ağır yağ rengi ve koyuluğuyla akan Meuse görünürdü, diğerinden ise zaten seyrelmiş olan pazar giysilerini giymiş grupların pastanenin önünde büsbütün dağılmaya başladıkları kilise meydanı... Sofrada gürültülü, biraz da zorlama bir içtenlik hüküm sürerdi. Sınırdaki beton kutularının içinde kaybolmuş <i>ormancıları</i> belli aralıklarla bir araya getiren Yüzbaşı Varin’in bu pazar yemeklerinin, <i>topluluk ruhunu</i> canlı tutmak kaygısıyla bir bağlantısı olduğu belliydi. Üçüncü bölüğe komuta eden Yüzbaşı Magnard’ı tanımlamak uzun sürmezdi; içi içine sığmayan sarışın -sarı oğlan diyesi geliyordu insanın- bir delikanlıydı. Etek düşkünlerine özgü tatlı bakışlı mavi gözleri olan, kendine ve üstüne başına iyi bakan, Dreyfuss olayı zamanındaki subaylar gibi korse takmış görünen, her nasılsa kale birliklerine atanmış bir avcının biraz küçümseyen yanar döner hoşgörüsünü taşıyan bir subaydı... Ordu tarafından dağıtılan ve şaka yollu <i>Geleceğin Habercisi</i> adı takılmış olan <i>Cepheden Yankılar</i> adlı dergide zaman zaman küçük yurtseverlik şiirleri yayımlar, biraz üstelenirse bu şiirleri yayımlanmadan önce sofrada, tatlı yerken okuduğu da olurdu. Savaşın ilan edildiği gün, asker hal ve tavırlarını <i>hayatının en güzel gününün</i> sabahında yakasına bir çiçek takar gibi takınmış olduğu hissediliyordu ama evlilik zifafa varmamıştı, çiçek de kendisi hariç herkesin burnuna kötü kötü kokuyordu. Kışla yaşamına özgü karı-kız öykülerini o çiğ argosuyla ayrıntılı olarak anlattığı zaman, zaten kendisini kızdıran çocuğa, Grange içinden “Bir kızın yatağından çıkma dükkân çırağı” diyordu. Yüzbaşı Varin genel havaya pek girmez, sanki orada değilmiş gibi dururdu ama tabağının arkasında kırpıştırdığı keskin gözü herhangi bir zevzeklik karşısında göz kapaklarının arasından yarım saniyelik bir şimşek gibi parlayıverir ve hedefini bulurdu. Varin’in bu yemeğe, en başta da Magnard’a sabırla katlandığı gözle görülebiliyordu. “Bize gelince, hiçbir şeyi gözden kaçırmıyor, her şeyi not ediyor” diyordu Grange kendi kendine, biraz alınmış olarak. Fakat Varin’in yemeğe getirdiği bu hafif gergin ve sıkıntılı havayı rahatsız edici de bulmuyordu. Düğün şöleninde rahibin bulunması gibi bir şeydi, en kötü olasılıkları önlüyordu. Sofradaki konuşma kupkuru ve bomboştu; söylenen sözlerin, gezici satıcıların tabldotundan farkı yoktu. Tabaklara vurulup koro halinde biraz bağrılıp çağrıldıktan sonra keyiflerin yorulup soluklandığı sessizlik anları gelirdi. Yüzbaşı Magnard bir komedi babacanlığıyla yedek subaylara ve genç asteğmenlere üstünlük taslar, sırtlarını sıvazlayıp omuzlarına vurarak ve kadeh kadeh sert içkiyi burunlarına dayayarak sözümona “içlerini rahatlatırdı”.</p>

  <p>Burun flütü, bir köşeden, taze boya kokan bir argoyla “Albayın yanında... <i>kendine Hızlı Jules mü dedirtmek istiyorsun yoksa</i> yavrum?” deyiverirdi. Çok içki içilirdi. İyice kafası kızan Grange, “Buradakilerin hepsi göründüğünden daha düzgün aslında” diye düşündü. “İyi aile babalarını kerhaneye koymuşlar...” Pencerede Meuse, yamacın düşen gölgesi altında yavaş yavaş söner, koyulaşırdı. Boş ve kasvetli taşra pazarının iç sıkıntısı savaşa karşın panjurların arasından süzülüp içeri girer, havada Pernod, bayat tütün ve ağır et kokuları olurdu. Burada bir şeylerin yansılandığı gözle görülürdü, ama neydi? Sessizlik anlarında sofradakiler pencereden, artık akşam duası için meydanda sıra olmaya başlayan kilise okulunun çocuklarına bakarlardı. İyice kafayı bulmuş olan Yüzbaşı Magnard’ın genizden gelen trompet sesi birden baygın baygın yükselirdi:</p>

  <p>“Yeterince işten bahsettik! <i>Biraz da baldır bacak konuşalım!</i>”</p>

  <p>Yemekten sonra Grange bazen, emekçi Pazar gününün uyuyan sokaklarından geçerek bir arkadaşını Charleville trenine yolcu etmeye gider, sonra göreviyle ilgili bazı ufak tefek sorunları halletmek için bölük karargâhına uğrardı. Normal olarak orada Yüzbaşı Varin’i kâğıt yığınlarının arkasında sigarasını içerken bulurdu. Hâlâ simsiyah sert pos bıyıkları, yassı burnu, etrafı koklayan burun delikleri ve geniş çenesiyle oldukça kaba görünen bir yüzü vardı yüzbaşının. İlk bakışta, insan karşısında pek yontulmamış bir asker görüyordu ama aslında içki içmeyen, şaka yapmayan ve hiç gülmeyen bir askerdi. Tümen cepheye sürüleli beri, subayların pazarları sırayla gidip bir tur attıkları Charleville’de <i>Dükalık Meydanı</i>’ndaki “kümese” adımını atmamıştı. Bölüğünü soğuk, sert, işini bilir bir havada yönetiyor, subayların dizginini kısa tutuyor, sorunları kuru bir sesle, gerektiği kadar dinleyerek ve hiç tartışmadan birkaç kelimeyle çözüveriyordu. “<i>Ya buyururum ya da susarım</i> üslubu için yaratılmış” diyordu Grange, “Ama yanlış zamanda doğmuş ya da yanlış orduya gelmiş...” Yüzbaşıyı ilginç buluyordu. Buram buram kural kokan, manastır kapıcı kulübeleri gibi tertemiz yıkanmış, ziyaretçiler için bir sandalyenin bile bulunmadığı, hiçbir içki şişesinin göze çarpmadığı bu çalışma odası onu şaşırtıyordu. Ama pazarları durum farklıydı. Grange yüzbaşıyla baş başa kaldığı zaman bazen birkaç dakika için onun kendine daha yakın, nerdeyse içini dökecek kadar samimi olduğunu hissederdi. Hayır, gevşeyip rahatladığından değil, zaten bütün gün çalışıyordu. Daha insancıl olduğundan da değil, dertleşmesi bile buz gibi soğuk denecek kadar kişisel sıcaklıktan uzaktı. Grange’ı rahatlatmak gibi bir kaygısı da yoktu; yüzbaşı savaştan bahsediyordu. Grange Varin’in, Charleville’e gitmek için hiç izin istemediğinden -bir de belki daha genç olduğundan- dolayı kendisiyle böyle açık konuştuğunu sanıyordu. Yüzbaşının gizli kötü huyu insanları şaşırtıp kızdırmaktı.</p>

  <p>“Şuna bak hele Grange... ikinci büro bizi şımartıyor...”</p>

  <p>Üzerine, “Yalnız subay kadrolara bildirilmek üzere” yazılı küçük bir kırmızı kâğıt iliştirilmiş olan belge, Siegfried hattının çeşitli korugan tiplerine ilişkin bol bol fotoğraf içeren bir albümdü. Bunların çoğu, Falizes gibi ormanın içindeydi. Fotoğrafların çekim açıları mükemmeldi; mazgal girintilerini, daha açık renkli garip körüklü çerçeveleriyle birlikte ayrıntılarıyla gösteriyordu. Kuşe kâğıt üzerine basılıp karton kapak içine konmuş, yapıların ölçülerini ve referans numaralarını da içeren ayrı ayrı yapraklardan oluşan eser, modacıların ilkbahar kolleksiyonlarını sunmak için hazırlattığı özenli broşürleri çağrıştırıyordu.</p>

  <p>“Şu nasıl? Size gider mi? Ya da şu mu daha çok yakışır?”</p>

  <p>Yüzbaşı yüzünü buruşturuyordu. Özellikle kuşe kâğıda son derece sinir olduğu açıktı. “Genelkurmaydaki zibidiler bize hava atıyor... Nasıl, güzel değil mi?” diye düşünüyordu besbelli.</p>

  <p>Parlak kâğıdı parmağıyla oynatarak yansıttığı ışıkları çamlıklar arasında oldukça kapalı gözüken, üçlü mazgallı sağlam ve ciddi bir modelin üzerinde gezdirirken gözünü kırpıyordu.</p>

  <p>“... Güzel olsun olmasın, gözünü hep bunun üstünde tutmanı tavsiye ederim asteğmen efendi.”</p>

  <p>“Saldıracağız da ondan mı yoksa?”</p>

  <p>“Sen de ben de gidip bu müzik kutularına yakından bakmayacağız da ondan! Bu ne demektir, biliyor musun?”</p>

  <p>Yüzbaşı muzip ve sinsi bir melek tarafından dürtükleniyormuş gibi odada enine boyuna dolaşmaya başlamıştı.</p>

  <p>“Çok bilinen bir numaradır bu. Genel Karargâh bize yolculuk anıları gönderiyor. Üstünde ilgili ülkelerin pullarıyla... Yoksul yeni evliler vardır ya, elâleme karşı, fotoğraflardan böyle balayı yolculukları kurarlar kendilerine; dost ve tanıdıklarına karşı durumu kurtarmış olurlar böylece... Polonyalıları da mutlu etmiştir herhalde.”</p>

  <p>“Ama Almanlar da kıpırdamıyor” deyiverdi Grange. Bu en kötü olasılıklar oyunu hep iştahını kabartır, insanları eğildikleri yöne doğru itmeyi severdi Grange... “Belki de hiç saldırıya geçmezler.”</p>

  <p>Yüzbaşı onu kurşun gibi ağır bakışıyla süzdü. Burun kanatları oynuyordu. “Garip” diye düşündü Grange, “bana bakmıyor, yalnızca bir itirazı kurşuna diziyor.” Düşünce adamı değildi yüzbaşı ama düşünce adamlarının niteliklerinden bazılarına sahipti; bir fikri hırçınlıkla, kötü adam olarak ele alabilirdi.</p>

  <p>“Peki siz burada neyi bekliyorsunuz güzel gençlik? Kartpostal mı gelecek?”</p>

  <p>“Burada mı?”</p>

  <p>“Burada mı?” Yüzbaşı insanı hafiften ürpertecek şekilde güler gibi yaptı. “Burada mıymış! Ne demek burada? Hem burada hem başka yerde... Esaslı bir gezinti olacak... Baston elde!”</p>

  <p>Yüzbaşı yine odayı arşınlamaya koyuldu.</p>

  <p>“... Baston elde!”</p>

  <p>Bu ani çıkışlardan sonra yüzbaşı genellikle sertçe “izninle” deyip kâğıtlarının arkasına gömülürdü; bir haftadan önce çakmağı tekrar çakmaya çalışmak işe yaramazdı. Grange bu farklı baş başa görüşmelerden yarı eğlenmiş yarı etkilenmiş çıkardı. “Tedavi amaçlı kan aldırmak gibi” derdi, “onu rahatlatıyor...” Ne kadar garip gelirse gelsin -zira Grange savaşın gidişini büyük bir kayıtsızlıkla izliyordu- yüzbaşının acı çektiğini anlıyordu. Tekrar sokağa çıktığında aydınlık azalmış gibi geliyordu. Dik yamaçtan düşen yarım ay şeklinde geniş ve aniden soğumuş bir gölge, Meuse’ün öte yakasından Moriarmé kıyısına doğru aydınlığı kemirmeye başlamıştı. Grange hep bomboş duran ama şimdi kabarelerin önünde bisikletlerin biriktiği ve istasyon taraflarında birkaç sarhoş askerin dolaştığı bu esneyen sokaklarda artık yapacak işi kalmadığını fark ediyor, korulukların örttüğü kendi dünyasına kavuşmakta acele ediyordu. Yüzbaşının sözleri gününü berbat etmiş oluyordu. İnandığından değil ama bu sözler Grange’ın kendine kurduğu sessiz ve yalıtılmış yaşamın içine, sudan merceklerinin altında dinlenen sempatik gölcüğe düşen taş gibi düşüyordu. Kara su bir saniyeliğine kendini gösteriyor, başa vuran bir çürük kokusu yüzeye çıkıyor, bir daha da kendini unutturmuyordu. “Savaş ha?” diyordu öfkeyle omuzlarını silkerek, “Savaşın olup olmadığını bilen var mı ki?” Savaş olsaydı bilinirdi... Ama istemeyerek de olsa gerildiğini hissediyordu. Etrafındaki bu orduyu, çimende uyuyan ve zaman zaman uykusunda dönerek vızıltısını duyduğu bir sarıca arıyı eliyle kovalayan bir canlı olarak duyumsuyordu. Nehrin kıyısından geçerken kuşkulu gözleri, mazgalları uzaktan uzağa Meuse’ü gözetleyen küçük koruganlara takılıyordu. Betonla başlayıp tuğlayla biten subasmanlarının üstünde bunları çapaçul, zayıf ve kırılgan buluyordu. Kazamat yapılmak üzere başlanıp birer taşra otobüs durağı olarak bitirilmiş gibiydiler... “Ne de olsa Maginot hattı değil tabii” diye düşünüyordu Grange gözlerini istemeden nehrin üstünde çok yükseklerdeki çalı çırpıdan kartal yuvalarına çevirerek... Ama bu tembel işi istihkâmlar ona biraz da güven veriyordu. Belliydi ki burada kimse öyle ciddi olaylar beklemiyordu. Bu ormanların ardında ise.... Ama işte kış da geliyordu, birkaç hafta sonra kar yağacak, kamyonet günlerce Çatı’ya çıkamayacaktı. Grange zevkten ürpererek Falizes kalesinde mahsur kaldığını hayal ediyordu. Kızgın sobanın başında kendi kışlağına kapanmış, uzun günler boyunca bu Noel masalı ormanından kıpırdayamayacak durumda... Nisanda bile, aşağıda ovada elma ağaçları çiçek açarken yukarıda Ardenne kütlesinin kenarı bembeyaz görünürdü buralarda... “Varin’in kafası bozuk, çünkü onu böyle önemsiz bir cepheye getirip park etmişler. Bu muvazzafların hepsi terfi peşindedir.” Yolun ilk kıvrımları ormana girer girmez Grange daha rahat soluk almaya başladığını hissediyordu. Moriarmé her dönemeçten sonra vadide biraz daha küçülmüş görünüyordu. Grange üstüne kapanan ıslak sessizlik içinde yürüyor, kendini daha hafif, daha genç hissediyordu. Çevresinde göz alabildiğine yayılan bu ormanlara dalmak bile, sanki ciğerlerini genleştiren o rahatlık duygusunu canlandırıyordu. Havada bir sağanak sonu kokusu vardı. Akşam olmadan Çatı’ya yağmur yağacaktı. Falizes’e gelince başka bir toprağa ayak basmış gibi oluyordu insan. Sonra bir dönemeçte birdenbire ince bir ısırılışla, sanki batan bir iğneyle, gözlerini kısıyordu:</p>

  <p>“Peki siz burada neyi bekliyorsunuz güzel gençlik? Kartpostal mı gelecek?”</p>

  <p>Yine bir gün berkitilmiş eve böyle yaya dönerken -kasım ayının son pazarlarından biriydi- yağmur Grange’ı daha yolun ilk kıvrımlarında yakaladı ve her zaman olduğu gibi düzlüğe ulaşır ulaşmaz da sağanağa çevirdi. Akşam olmaya başlamıştı, bulutlar Çatı’yı yalayarak ve bazen tümseklere takılarak geçiyor, o zaman bu tepecikler bir an için akıp giden sise sarınarak gözden kayboluyordu. Çatı’da günlerce bu yumuşak buğu kütlelerini sıkıp sağacak olan uzun yağmurların habercisiydi bu. Yağmur Çatı’ya yerleşince Grange kendini diri ve keyifli hissediyor, daha da canlanan evine dönme duygusu bütün organlarına bir sıcaklık akıtıyordu. Kuruyan kaputların buğusuyla dolu ortak salonda sobanın başına toplanmış <i>kendi insanlarını</i>, kendi dünyasını, önceden gözünde canlandırıyordu. Yalnızca duyduğu hafif yorgunluğun ve sırtından aşağı birer birer süzülen damlaların serinliğinin farkında olarak, bir eliyle ıslanmış kaputunun çenesini tahriş etmeye başlamış olan yakasını kaldırarak sıkı adımlarla sağanağa karşı ilerliyordu. Bakışlar yan patikalara takılınca, pamuk gibi bir sisin yirmi adım ötede bunları âdeta bir duvarla örmüş olduğu görülüyordu. İnsan bulutların içinde, kendisiyle birlikte yer değiştiren bir açıklığın içinde ilerliyordu. Yalnız ana orman yolu, dalların sisi biraz kaldırmasıyla, ileri doğru daha uzunca bir açık alan gösteriyordu. Sisin sardığı ormanın içindeki bu yolculuk Grange’ı yavaş yavaş kurmayı en sevdiği hayalin yamacına doğru itiyordu. Burada tüm yaşamının yansımasını görüyordu. Neyi varsa üstündeydi. Yirmi adım ötede dünya kararıyor, görüş yolları tıkanıyordu. Çevresinde yalnızca şu küçük bilinç halesi, boş toprağın çok yukarılarındaki beşiğinde sallanan o yuva vardı. Yolun suyu yeterince tahliye edemediği düzlükte, banketlerdeki su birikintileri, şiddetini bir kat daha artıran sağanağın iri kurşuni damlalarının sivilcelendirdiği yüzleriyle genişleyip yola yayılmaya başlamışlardı bile. Grange, gözlerini ileri doğru kaldırdığı sırada biraz ileride, yağmur perdesi içinde henüz yarı yarıya erimiş gibi görünen, su birikintilerinin arasındaki taşlarda zaman zaman tökezleyerek giden bir siluet gördü. Kapüşonlu uzun bir pelerine bürünmüş kauçuk çizmeli bir kız çocuğu siluetiydi bu. Onu böyle, sanki pelerininin altında beline yapışık bir deri çanta taşıyormuş gibi sırtı biraz kamburlaşmış, birikintilerin arasında tereddütle seke seke yürümeye çalışır görünce, insan evine dönmekte olan bir öğrenci olduğunu düşünüyordu ama çevrede en az iki fersah mesafede ev olmadığını biliyordu Grange, birden o gün pazar olduğunu da hatırladı. Küçük silueti daha dikkatle izlemeye koyuldu. Yürüyüşünde ona tuhaf gelen bir şey vardı; artık adamakıllı şiddetlenen ama hiç tınmaz göründüğü sağanağın çıtırtısı altında şaşılacak derecede okul kaçkını yaramazları andırıyordu. Bazen ayaklarını birleştirip su birikintilerinin üstünden atlıyor, bazen yolun kenarında durup dal koparıyordu. Bir an yarı yarıya dönüp Grange’ın ne kadar yaklaşmış olduğunu anlamak istermiş gibi, kapüşonunun altından geriye doğru bir bakış attıktan sonra tekrar seke seke, bazen önündeki bir taşa tekme atarak yürümeye koyuluyor, gölcüklerdeki suları sıçratarak birkaç adım koşuyordu. Grange, uzaklığa karşın birkaç kez siluetin ıslık çaldığını bile fark etti. Orman yolu gittikçe ıssızlığa dalarken çevrelerini sarmış sağanak tüm ormanı tavada kızartır gibiydi. “Yağmurun kızı” diye düşündü Grange, ıslak yakasının arkasından elinde olmadan gülümseyerek. “Peri. Küçük bir orman cadısı...” Sağanağa karşın adımlarını yavaşlattı, kıza hemen yetişmek istemiyordu; ayak seslerinin onu ürküterek bu zarif ve büyüleyici orman hayvanı oyununu bozmasından korkuyordu. Ama artık biraz daha yaklaşmıştı. Siluet artık bir küçük kız değildi; koşmaya başlayınca kalçaları hemen hemen bir kadınınkilere benzemişti. Olağanüstü gençlik, tazelik izlenimi veren boyun hareketleri de tavladan kaçmış tayı andırıyordu. Ama zaman zaman bunlara, tümden başka duygular uyandıran nazlı bir kıvraklık da katılıyordu; sanki baş kendi kendine vaktiyle bir erkeğin omuzuna yaslanmış olduğunu hatırlıyormuş gibi... Grange biraz alınmış olarak “Acaba arkasından gittiğimi gerçekten fark etti mi?” diye merak ediyordu. Siluet ara sıra yolun kenarında durup dağcının kendisini izleyen takım arkadaşına yönelttiğine benzer keyifli bir gülüşle gülüyor, sonra dakikalarca sanki onu unutmuş gibi, Çingene kızı ve kuş yuvalarını bozan yaramaz çocuk hoplamalarına geri dönüyordu. Derken birdenbire, iplik yumağını görünce sahibini bırakıp ona giden kedi yavrusu gibi, son derece yalnız ve <i>kendi işiyle uğraşır</i> görünüyordu. Bir süre böylece ilerlediler. Yolu döven sağanağın gürültüsüne karşın, yolun önlerinde oluşturduğu daha aydınlık açık alan Grange’a havanın güzelleştiği yer gibi görünüyordu. Artık kanı kaynamış, merakı kamçılanmış olarak bir kadının peşinden giden bir erkekti yalnızca. Bir tür huzursuzlukla “Küçük bir kız!” diyordu ama siluet ne zaman yolun kenarında dursa, bir el bir an için ne zaman ağır kapüşonun kenarını ona doğru birazcık açsa, kalbinin daha hızlı çarpmaya başlamasına engel olamıyordu. Derken siluet birdenbire yolun ortasına dikildi, bileklerine kadar su birikintisinde bacaklarını sallayarak kauçuk çizmelerini bol suyla yıkamaya koyuldu. Grange kızın karşısına varınca, kendine dönük kapüşonun altında çiğ ve keskin mavi renkte ama eriyen buz gibi ılık bir çift göz gördü; kapüşonun derinliklerindevse, "yemliğin"<a id="b6dn1b"></a><sup><a href="../Text/Section06.xhtml#b6dn1">*</a></sup> dibindeki saman gibi yumuşacık sarı saçlar vardı.</p>

  <p>Birden taze ve telaşsız bir ses “Vay canına, ormanınız amma da ıslakmış!” dedi. Bu sırada kapüşon da köpek yavrusu umursamazlığıyla silkinip sularını Grange’a sıçratıyordu. Sonra, gözler için için gülerken aniden sevimli bir hareketle kalkan çene, yüzün tamamını -bir çift dudağa sunar gibi- yağmura sundu.</p>

  <p>“Birlikte dönmek daha iyi” diye devam etti hiç de Grange’a danışırmış gibi gelmeyen bir sesle. “Daha eğlenceli olur!”</p>

  <p>Sonra da yeniden o taze yağmur gülüşüyle gülmeye başladı. Artık kendisine yetişmiş olan Grange’ın yanında aynı sıkı adımlarla yürüyordu. Grange ara sıra kıza kaçamak bir bakış atıyordu; kapüşonun kenarından yalnızca burunla ağız görülüyordu, ikisi de ıslaklıktan parlıyor, inatçı dar çene de onları yağmura uzatıyordu. Kızı böyle genç ve sağlıklı, mis gibi ıslak yün kokulu, ceylan yavrusu gibi esnek ve çevik, yanında hissetmek Grange’ı sarsıyordu. Adımlarını kendiliğinden Grange’ınkilere uydurmuştu. Sanki ona yaslanıyormuş gibiydi, hoş bir duyguydu. Ara sıra başını biraz çevirip koyu renkli kapüşonun kenarını yağmurdan sonra açılmış gök rengindeki gözlerinin üzerine kaydırıyordu. Bakışları karşılaşıyor, hiçbir şey demeden, katkısız bir mutluluk gülüşüyle biraz gülüşüyorlardı. Kışın yolda giderken parmaklarının donmasından korkan küçük köylü kızlarının o kaba jestiyle ellerini pelerininin ceplerine daldırmıştı. “Ama köylü kızı değil” diyordu Grange yüreğinde hafif bir sıkışma duyarak. “Öte yandan çocuk da değil... Kaç yaşındadır acaba? Hem nereye gidiyor?” Yanında yürümek bile o kadar hoştu ki soru sormaya cesaret edemiyordu. Sorarsa büyü bozulacakmış gibi geliyordu.</p>

  <p>Birdenbire, üzülmüş gibi başını sallayarak ve Grange’a alttan alttan muzip muzip bakarak “Yamaçta sizi bekledim ama hızlı yürümüyordunuz!” dedi. Sesinde Grange’ın oyununu açığa çıkaran uyanık, şakacı bir alay ifadesi seziliyordu. Ses, bu tür numaraları çoktandır yutmadığını söylüyordu âdeta. Hoşa gittiğini, beğenildiğini biliyordu.</p>

  <p>“Ne olur ne olmaz, tedbirli olmak istedim” diye de ekledi hemen. İyi bellemediği bir dersi tekrarlar gibiydi. “Pazar akşamları yoldan sık sık askerler geçiyor. Dediklerine göre, pek de edepli davranmazlarmış...” diye tamamladı sözünü. Başını düşünceli düşünceli sallamakla birlikte aslında pek de korkmadığı anlaşılıyordu.</p>

  <p>“Peki benden korkmuyor muydunuz?”</p>

  <p>“Ben sizi gayet iyi tanıyordum!”</p>

  <p>Birden zarifçe sekti. Bu narin vücuda, çayıra salınmış tay gibi canlılık salıverilmişti sanki.</p>

  <p>“... Sizi evimden görüyordum. Her gün Çınarlı’ya gelip kahvenizi içiyorsunuz.” Önemli bir şey söylüyormuş gibi kelimeyi vurgulayarak “<i>Şahane</i>!” diye de ekledi. Sanki kelimeyi yeni öğrenmişti. Ama boynu Grange’ın kafasını karıştıracak şekilde şişerken çene, ağızla gülen gözleri yeniden ona doğru uzattı. Söylediği her sözde, omuzların ve başın yaptığı her harekette, Grange’ın kafasında kızın hakkında oluşan imge inanılmaz biçimde <i style="text-indent: 0.8em;">dağılıyordu.</i></p>

  <p>Yine bir süre konuşmadan yürüdüler. Sağanak artık eskisi gibi şiddetli değildi ama hâlâ yolu dik ve sıkı darbelerle dövüyor, uzun saatler boyunca orada kalacakmış gibi görünüyordu. Rüzgâr yavaşlamış, hava hafiften kararmıştı. Etraflarındaki buhara doymuş ormanlar üzerlerindeki suyu yavaş yavaş yere akıtıyordu. Grange “Demek burada tatildesiniz?” dedi birdenbire sinsice. Her şey göz önüne alınınca, bu kız olsa olsa bir lise öğrencisi olabilirdi. Ayrıca “ormanınız” dediğini de hatırladı. Kız, kısa bir sessizlikten sonra, bilgiç ve kendinden memnun bir tavırla “Yok, hayır, ben dulum!” dedi. “<i>Evlilik cüzdanım</i> bile var!” diye de ekledi çocukça bir coşkuyla. Elini pelerininin iç cebine sokarak, Noel’de bacadan hediye çıkarır gibi, sayfaları sert kartondan, resmî antetli küçük bir defter çıkardı. Afallayan Grange bir an gözlerini kırpıştırdı; her dakika yeni bir esintinin saçlarını dağıttığını hissediyordu.</p>

  <p>Sözlerini, <i>misafircilik</i> oynayan küçük kızların komik ciddiyetiyle başını sallayarak “Çok üzücü tabii” diye bitirdi. Bunun üzerine her ikisi de sağanağın altında yolun ortasına durup kahkahalarla gülmeye başladılar.</p>

  <p>Kızın rastgele dağınık cümlelerinden anlam çıkardıkça, Grange’ın fikirleri azıcık daha netleşmeye başlamıştı. Anlaşılan, yılın başlarında genç bir doktorla evlenmişti. Güzelliğine kapılan adam fazla sabredememiş, kızı okumakta olduğu ortaokulun sıralarından çekip almış olmalıydı. Ama iki ay sonra dünyadan göçerek dul bırakmıştı. En azından, kızın sözlerinin binbir güçlükle birleştirilmesinden böyle bir anlam çıkıyordu; zira sözlerinin arasında doktor yalnızca “Jacquot” diye geçiyor, bu kadarcık tanımlama ona yeterli geliyordu. Bunun üzerine babası -sözlerinde, biraz dalgın, biraz mesafeli bir hami gibi geçiyordu- kendisine Falizes’de bir ev tutmuştu. “Jacquot” onu böyle birdenbire bırakıp gitmeden önce ciğerlerinde duman teşhis etmiş, Mona da hastalığın kendisinden ziyade doktorun isteği, ölümünden sonra son arzulara özgü şiirsel bir önem kazandığı için ormanda iyileşmeye, daha doğrusu onun son dileğini yerine getirmeye gelmiş, savaş gelip onu orada bulunca da kalmıştı.</p>

  <p class="araver">----------</p>

  <p><a href="#b6dn1b" id="b6dn1"><sup>*</sup></a><br /></p>

  <p>İsa’nın doğduktan sonra ahırda bir yemliğe koyulmasını simgelemek üzere, samanla döşenip hayvan kuklalarıyla donatılan ve Noel zamanı kiliselerde “ziyarete” açılan “doğum sahnesi”ndeki yemlik. <i>Crèche</i>, (ç.n.)</p>
</body>
</html>
