<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="girintisiz">Ocak ayının ortalarına doğru, yolları tümden geçilmez hale getiren yoğun kar yağışlarından sonra, hava açtı ve öğle yemeği saatinde Meuse vadisi üzerinde bir Alman keşif uçağı göründü. Uzaklıktan dolayı çok yavaşlamış görünen, ara sıra güneşte parıldayan minicik bir pula benziyordu. Ardı sıra yumuşak bir “pat” sesiyle biribiri ardından patlayan bir dizi yuvarlak pamuk topağı da onu oldukça uzaktan izliyordu. Manzara hiç de savaş sahnesi gibi gelmedi Grange’a. Daha hoş, süslü bir yanı vardı; patlamaların arası gittikçe açılmakla birlikte, sanki duru sabahın mavi göğüne bir gökyüzü bahçıvanının eliyle sıra sıra çiçekler dikiliyordu. Uçak bir hafta boyunca her gün geldi. Grange, Meuse mevzilerindeki hafriyat ve inşaat çalışmalarının kar yüzünden daha iyi görülebilir hale geldiğini ve Almanların da bundan yararlanarak fotoğraf çekmeye çalıştıklarını sanıyordu. Kahve saatinde uçağın garip düzensiz homurtusu duyulunca koruganda bir anda bütün başlar pencereye çevriliyordu.</p>

  <p>Gourcuff, uçağa doğru yan yan bakıp gözlerini kırpıştırarak “Bu kez tamam işte!” diye homurdanıyordu. Gözlerini komik bir biçimde miğferinin arkasına saklıyordu. Sorarlarsa güneşten dese de gerçekte bazen evceğizin damındaki arduvazları tıkırdatan küçük şarapnel parçacıklarından korumak içindi. Fakat uçaksavarlar hiç isabet kaydedemiyordu. Son savaşta Taube’lara ateş etmiş eski küflü 75’lik namlulardı bunlar.</p>

  <p>Fincanını tekrar eline alan Olivon, bıkkın “Eski malzeme!” diyordu tarafsızca. Bir süre daha pencereden, insanın kulağına hoş gelen yumuşak patpatların, ağır bir tören salvosu temposuyla durgun maviliğe tohum saçması işitiliyordu.</p>

  <p>“Keşiflerin ardından bugünlerde saldırı bekliyordur mutlaka...” Yüzbaşıyı, burun kanatlarını oynatıp ağzını biraz çarpıtarak birdenbire muhatabının karşısına dikildiği o küstahça tavrıyla, elleri arkasında, bürosunun içinde enine boyuna dolaşırken gözünün önüne getiriyordu: “Hâlâ anlamadınız mı?” Kimi günler berkitilmiş evin gerisindeki bölge Grange için tümüyle sisler içinde eriyip gidiyordu ama Varin asla! Yüzbaşı hep ürkütücü bir biçimde canlı kalıyordu. Belki de masasının üzerindeki nikelajlı telefonla kulaklığın üstüne konarak daha ilk çalışında susturan, kedi pençesinden bile hızlı o sabırsız eli yüzündendi. <i>Zorlu kapışma</i> anını kafasında tasarlamaya çalıştığında, Grange’ın gözünün önüne hep birtakım bulanık ve karmakarışık görüntüler geliyordu ama olağanüstü bir açık seçiklik gösteren bir tanesi bunun dışındaydı; telefonun üzerinde Varin’in kuru kemikli eli ile, aletin üstüne eğilmiş yüzdeki hareket eden tek yer olan dudakların o sinirli ve aç tiki... “Acaba neden bu görüntü benim için hem bu kadar açık ve belirgin hem de böyle son derece sevimsiz?” diye düşünüyordu. Bazen çocuk kaygısızlığıyla, bir gün uzaklarda, hayaletlere ve sürprizlere teslim olmuş bir dünyanın ucunda yitip gitmiş olan berkitilmiş evin arkalarında -ne de olsa savaştı bu, bomba yağacağını düşünmek mantıksız olamazdı elbette- Varin’in telefonu kesilse neler olacağını hayal etmeye çalışıyordu.</p>

  <p>Haftanın sonuna doğru Çatı’yı çözülmekte olan buz kokan kalın bir sis sardı, Alman keşif uçuşları da durdu. Sonra hava yeniden açtı; kuru ve duru, dondurucu bir soğuk iki gün yaylanın üzerine çökerek neredeyse tamamen buzlanan yol berkitilmiş evin Falizes’le tüm bağlantısını kesti. Küçük kalede için için rüzgârsızlıktan yelkenleri sarkmış gemi mürettebatı hırçınlığı ve huysuzluğu kaynıyordu. Üçüncü gün erkenden soğuktan kıkırdayarak giyinmeye çalışan Grange, penceresinden, Les Buttés koruganından bir erin, karnına kadar kar içinde, yan patikalardan birinden çıktığını görerek şaşırdı. Les Buttés’dekiler ulaşılamayan Falizes’e Moriarmé’den gelen bir bildiriyi aktarıyorlardı. Alarm emriydi. <i>İlk</i> alarm...“Hayret, radyodan hiç ses yok...” diye tekrarlıyordu kendi kendine, inanamayarak. “Hem sonra bu karda...” Fakat masanın üzerindeki küçük dörtköşe kâğıdın yanında birdenbire karın hiç hükmü kalmıyor, radyonun sessizliği de insanın burnuna tuzak kokusu getiriyordu. Savaşta bir emir, bir haber, basit bir söylenti birdenbire her şeyin üzerine bir tutulma başlangıcının kuşkulu ışığını yayar, dünyayı yeni bir mevsimin içine devirirdi. Aradaki tahta perdenin arkasından, sökülen mekanizmaların beyaz tahtaya vuruşları (Grange her olasılığa karşı silahların elden geçirilmesini emretmişti), kafası iyice bozulmuş adamlarının hırçınlığını Grange’ın sinirlerine kadar iletiyordu. Alarmlara pek inanmazlardı gerçi ama yine de sinir olurlardı. Topluca oynanan Kaz Oyunu’ndaki “kuyu” hanesi gibi haftadan haftaya biriktirilip sağlama bağlanmış huzurlu ve rahat hayallerden, güvenlik öngörülerinden oluşan koskoca bir sermaye bir anda duman olup uçuyor, her şey yeniden sıfırdan başlıyordu. Sonra ordu Meuse’ün ardındaki en ücra köşelerine dek silkiniyor, bilgi toplamaya çalışıyor, uyanan bütün antenleriyle sınır boyunca tepinmeye başlıyordu. Öğleye doğru Yüzbaşı Varin berkitilmiş evin önünde belirdi. “Olivon şimdi size kahve ısıtır” dedi Grange oturdukları zaman. Boğazını temizleyip aşırı çekingenlik göstermeden burnunu biraz kaldırarak “Les Buttes’dekiler alarm emrini bana bu sabah iletti” diye de ekledi. Yüzbaşı omuz silkti.</p>

  <p>“Ben de sizden fazlasını bilmiyorum azizim. Ama yine de bu kez bir şey olursa şaşarım. Éclaterie’yi tırmanırken üç kez yolda kaldık.”</p>

  <p>Tiksintiyle yolu gösterdikten sonra hemen hemen dalgın ve ilgisiz bir tavırla “Sizin burda her şey yolunda mı?” diye kaldığı yerden devam etti.</p>

  <p>“Bildiğiniz gibi, mazgal kapakları hâlâ gönderilmedi...”</p>

  <p>Yüzbaşı yine omuz silkti. Üç aydan beri bir türlü bulunup gönderilemeyen malzeme ve parçalar için ortalığı birbirine kattığını Moriarmé’de herkes biliyordu. Koruganlarının göz kapaklarının eksik olması bir sakatlık gibi ona acı veriyordu.</p>

  <p>Buruk bir ifadeyle ağzını çarpıtarak “Biliyorum” dedi, “Kendim imal edemem ki...”</p>

  <p>Kahvesini küçük yudumlarla, zaman zaman sessiz kalarak içiyordu. Grange “Ağzında bir bakla var ama çıkarmakta tereddüt ediyor...” diye düşünüyordu. Yüzbaşı fincanını bıraktı ve bütün ziyaretçilerin ister istemez yaptıkları gibi pencereden dışarı bir göz attı. Ormanın kovulsa da gitmeyen sessizliği deniz dibinde yatan gemi enkazına suyun gürültüsüzce dolması gibi bir anlığına odaya doluverdi.</p>

  <p>Aniden sert bir tavırla “İnelim” dedi. Eriyen karların keskin soğuğu koruganın içinde hemen hemen dayanılmaz oluyordu. Tünel kapağının yanında betonun üstüne birkaç boş şişe saçılmıştı. Mazgal deliğinden çıplak betona bodrum pencerelerinin toz renkli zavallı aydınlığı, karlı gökten düşen yavan ve boz ışık, vuruyordu. “Karlar erimeden cephane sandıklarının altına ızgaralar uydurmak gerek” dedi yüzbaşı alçak sesle. “Kışın betonlar pas yuvası oluyor. Bu alarmın ardında gerçekten bir şeyler varsa, ne yapacağımızı ancak Tanrı bilir!”</p>

  <p>Mazgaldan yola bakarak, yüksek sesle hayal kuruyormuş gibi devam etti:</p>

  <p>“Herkes uyuyor. Yapmaya yapmaya yapmak gelmiyor içlerinden. Silah yağlamayı salla gitsin! Bu pis kardan sonra konuşlanmış silahların yarısı bile korugan hattına ateş açacak durumda olmayacak...”</p>

  <p>Grange tanksavar topunun mekanizmasını açıp kapadı; mekanizma hassas ama sert bir “çat” sesiyle yerine oturdu.</p>

  <p>“Sizin için söylemiyorum” dedi Varin düşünceli düşünceli. “Bu bir oran. Zaten, keşke paslanan yalnız toplar olsaydı...”</p>

  <p>Yüzbaşı parmaklarının ucuyla yumuşak eldivenlerini dolaklarına vurup şaklattı ve çenesini kaldırarak burun kanatlarını Grange’a doğru küstahça oynattı.</p>

  <p>“Boktan bir ordu azizim. Üstelik çok geçmeden boku yiyecek bir ordu olmaya istekli gibi görünüyor. Her neyse, bizim işimiz değil...” diye kesti birden. Sözlerine ağırlık veren o yırtıcı neşeye geri dönerek “Bir şey daha var Grange” diye devam etti kısa bir sessizlikten sonra, gözleri yerde, eldivenlerini giyerken. “Alaya atanmaya ne dersiniz?”</p>

  <p>“Alaya mı?”</p>

  <p>“Kadroları yeniden tamamlanmakta olan rütbe dışı bölüğe... Sizin gelişinizden beri asteğmen bakımından yeni zengin gibiyim. Harakiri için de seçimi bana bırakmak lütfunda bulunuyorlar.”</p>

  <p>Grange yüzbaşıya baktı ve birden kızardığını hissetti. Bu “rütbe dışı” bölük en ünlü “ballı” yerlerinden biriydi. Bir an sustuktan sonra “Ne diyeceğimi pek bilemiyorum” dedi hiç de mutlu görünmeden. “Hiç olmazsa bu onura neden layık görüldüğümü bilseydim...”</p>

  <p>“Demek istediğimi herhalde iyi anlatamadım Grange” dedi yüzbaşı, elini bir anlığına onun omzuna koyarak. “Bana kalsa sizi burada tutardım...”</p>

  <p>Grange “Öyleyse cevabım hayır” diye cevap verdi. Parmaklarının ucuyla da konunun kapandığını ifade eden bir hareket yaptı.</p>

  <p>“Kesin kararlı mısın?”</p>

  <p>“Kesin kararlıyım.”</p>

  <p>Yüzbaşı kaşlarını çatarak boğazını temizledi. Ayağının ucuyla boş bir şişeyi tünel kapağına doğru yuvarladı. Sıkılmış ve kararsız görünüyordu.</p>

  <p>“Bu işte onur meselesi yapacak bir şey yok” dedi aniden Grange’a doğru dönerek. “Onurla monurla hiç ilgisi yok. Yönetmeliğe uygun, sıradan bir atamadan ibaret. Burası size göre bir görev değil. Yerinize bir astsubay gelir...”</p>

  <p>“Hayır” dedi Granıge yeniden, biraz boğuk bir sesle.</p>

  <p>Yine sessizlik oldu.</p>

  <p>“Kadın konusu mu yoksa?” dedi Varin. Yüzünde soğuk bir buruşma belirir gibi olmuştu. “<i>Libidosu</i> kendini böyle ifade ediyor herhalde” diye düşündü Grange. Bir an durduktan sonra devam etti: “Hayır. Pek öyle sayılmaz.”</p>

  <p>“Nedir öyleyse?”</p>

  <p>“Sizin emrinizde kalmayı yeğlerim.”</p>

  <p>“Hayır” dedi yüzbaşı, parmaklarını tabancasının kılıfı üzerinde tıklatarak. Grange’a alaycı bir merakla bakıyor, buzları biraz çözülüyordu. “O olmaz işte! Hiç sanmıyorum... inanmam...”</p>

  <p>Koruğanı gezdikten sonra bir süreliğine Grange’ın odasına çıktılar. Yüzbaşı bazı belgeler verdi, Grange kâğıtlara göz attı; aşağı yukarı her zamanki vırvırdan ibaretti, Grange’ın “gümrük” adını verdiği şeyler... Koruganlardaki malzemenin bakımı, sınırda gözetimin sıkılaştırılması, tahrip kalıplarının ve dikenli tellerin yerleştirilmesi... Fakat bu kez bir yenilik de vardı: Alman zırhlı araçlarının dış hatlarının çizimlerini içeren bir dosya. Birden düşünceli bir tavır alan Grange defteri şöyle bir karıştırdı. Bu kez Siegfried hattından söz edilmiyordu. Savaş, hiç değişmeyen resmî cümlelerin ardında fazla olgunlaşmış meyve gibi çürümeye başlıyordu; yeni yılla birlikte, hiç fark edilmeden öbür yamaca atlamıştı işte...</p>

  <p>“Ya, evet!” dedi Grange’ın omuzunun üstünden bakan yüzbaşı. “Biraz ciddi olmaya başlıyorlar nihayet...” Yüzbaşının dilinde bu adlandırılmayan üçüncü kişiler hiçbir zaman Almanlar değildi. <i>Onlar</i> deyince yalnızca güç ve yetkinin fırtınalı üst bölgelerini, kendilerinden zihniyetçe kopmuşluğunu için için bilediği <i>büyük şefleri</i> kastederdi. Grange zaman zaman kendisini yüzbaşıya yakınlaştıran duygudaşlığa şaşırarak “Aslında bu adam düşmüş Meleğin takımından” diyordu. “Ama uzmanlaşmış bir Lucifer’ci. Tanrısını yıldızlı omuzlarda görüyor...”</p>

  <p>“Eminim saatin farkındasınızdır” dedi. Zoraki gülümsüyordu. Aralarındaki eski <i>küskünlük</i> bir anda yeniden doğuyor, Grange’a yine batmaya başlıyordu.</p>

  <p>“Aşağı yukarı...” dedi yüzbaşı, yapmacık bir telaşsızlıkla sigarasını yakarak. Eldivenlerinin ucunu defterin üzerinde gezdirdi.</p>

  <p>“... Söylemedi demeyin; riske girmiyorum. Şunlar var ya, kırlangıçlarla birlikte geldiklerini göreceksiniz.”</p>

  <p>Bir süre aylak aylak pencereden baktılar, sonra yine kahve içtiler. Öğle güneşi biraz dirilmeye başlamıştı; orman yolu yer yer kahverengi lekelerle alacalanıyordu. Eriyen karların, saçaklardan damla damla kümesin üstüne düştüğü işitiliyordu.</p>

  <p>“Niçin burada kalmak istiyorsunuz?” diye birden söze girdi Varin. Grange’ın yanıt girişimini “Hayır!” diye eliyle durdurdu. “İzin verin. Ben gönüllüleri sevmem. Ne olduklarını bilirim. Şimdi tutup da bana ilk saflarda çarpışmak için kalmak istediğinizi söylerseniz gözümden düşersiniz. Size inanmam da.”</p>

  <p>“Hayır” dedi Grange, “nedeni o değil. Burası hoşuma gidiyor işte...”</p>

  <p>Kendi ağzından çıkanları dışarıdan, başkasıymış gibi dinliyordu âdeta. Kalış nedenleri hakkında birdenbire bu kadar bilgiç kesilmesine de şaşıyordu.</p>

  <p>“Evet, evet, sebep bu olmalı” dedi yüzbaşı bir an sessizlikten sonra. Yine sabit gözlerle önünde uzanan yola bakıyordu. “Amma da tuhafsınız!” diye ekledi, biraz zoraki bir gülüşle..</p>

  <p>Veda etmek üzere ayağa kalkarak miğferinin kayışını sıktı. Büyük kartal burnu ve gözlerini çevreleyen ağır halkalarla yüzü bir anda yorgunluktan incelmiş o sert ve yakışıklı maskesini takınmıştı.</p>

  <p>“Demek son söz söylendi” dedi ilk kez içtenliğe benzer bir ifadeyle elini Grange’a uzatarak, “... ‘tekrar okuduğu halde ifadesinde ısrar ediyor’... Soruşturma tutanaklarında söylendiği gibi...”</p>

  <p>“Israr ediyor” dedi Grange da. “Hoşunuza gittiğinden pek emin değilim ama...”</p>

  <p>“Yanılıyorsunuz azizim” dedi Varin ciddiyetle. Bir yandan da sigarasını yakıyordu. “Savaşı, kendi firar biçimlerini kendileri seçmiş adamlarla birlikte yapmaktan hiç de gocunmam ben.”</p>

  <p>Grange, akşam geç vakit kısa bir gezintiye çıktı. Yüzbaşıyla konuşması huzurunu kaçırmıştı, hava almaya ihtiyacı vardı. Onu asıl şaşırtan, durup dururken içinde beliren âdeta hayvanca orada kalmak arzusunda Mona’nın ne kadar az yer tuttuğunu yüzbaşıyla konuşurken birdenbire anlamış olmasıydı.</p>

  <p>“Burada yaşamak için mi?” diye neredeyse yüksek sesle söylendi. Çıplak ağaç gövdelerinin arasından, beton duvardan gözyaşları gibi süzülüp dikenli tellere dek ulaşan pas sızıntılarıyla pek zavallı görünen şalesine, konserve kutuları dikilmiş küçük bahçeye, kümes dedikleri derme çatma kulübeye bakıp omuz silkti. Ha orası olmuş ha başka yer, hiçbir kışla onun için fark etmezdi. Hayır, başka şey vardı işin içinde. Falizes’de yaşadığı coşku ve heyecanı ona en iyi hatırlatan ve içinde hiçbir yerde olmadığı kadar rahat soluk aldığı izlenimini duyduğu anı, küçükken tatilde rüzgârda savrularak deniz kıyısına inişleriydi... Kıyıdan daha birkaç kilometre uzaktayken trenin penceresinden ağaçların yavaş yavaş küçülüp eciş bücüş fidanlara dönüştüğünü görür görmez benliğini saran o heyecan... Otel odasının pencerelerinin doğrudan doğruya dalgalara bakmaması olasılığını düşünür düşünmez boğazına yapışan o korkulu sıkıntı... Ertesi gün plajda yapacağı kumdan kaleler vardı bir de... Yalnızca öylece dikilmeleri bile yüreğini başka türlü attırıyordu zira az sonra gelgitte suların yükselip her şeyi süpüreceğini biliyordu ama aynı zamanda yapacağına inanmıyordu da...</p>

  <p>Akşam, birkaç mektup yazdıktan -bu iş gittikçe bir angarya halini alıyor, derdini anlatmak için pek çok engeli aşması gerekiyordu- ve günlük raporu imzaladıktan sonra erkenden yattı. Uzun kış akşamlarında, ince bir tahta perdeyle ayrılmış koğuştan gelen gürültülü solukları dinleyerek kitap okumayı seviyordu. Yatağının baş ucuna asılı koruganın anahtarıyla, çevresini saran berkitilmiş evin, tamamen yalıtılmış ve kendi üzerine kapanmış, tüm ambar kapaklarını kapayıp seyir durumuna geçmiş gemi gibi gecenin içinde sürüklendiğini hissetmek hoşuna gidiyordu. Fakat o akşam rafa uzanıp kitap yerine yüzbaşının bıraktığı çizim dosyasını alarak uzun uzun karıştırdı. Daha önce hiçbir yerde görmediği bu ağır, hantal şekiller egzotik, tekniğin gerekleri arasında her nasılsa Fafnir’in anısını saklamanın da yolunu bulan Alman savaş makinelerine özgü o barok, dramatik ve ürkütücü yönleriyle âdeta başka bir dünyaya ait gibi görünüyordu. “<i>Weird</i>” dedi içinden. Fransızcada bunu anlatacak kelime yoktu. Tiksinmeyle karışık garip bir büyülenme içinde, gözlerini defterden ayıramıyordu Grange. Dışarıda, Ardenne’in ağır yağmuru geceyle birlikte yağmaya başlıyor; kar, damlaların trampet çalışını yumuşatıyor, boğuyordu. Grange zaman zaman istemeden kulak kabartıyor, sanki açık saçık fotoğraflara bakıyormuş gibi yakalanmaktan korkarak, koğuştan gelen gürültüleri dinliyordu.</p>
</body>
</html>
