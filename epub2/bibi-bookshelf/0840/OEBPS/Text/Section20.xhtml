<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="girintisiz">Grange son takımla birlikte geçen asteğmenle ter içinde kalmış adamlarına içecek ikram etti. Mahzeninin fazla dolu olmasından dolayı karşılarında biraz utanç duyuyordu. Zaten bu sabah yoldan kim geçerse geçsin durdurup biraz laflamak geliyordu herkesin içinden. Yol, gürültüsüyle insanı vantuz gibi çekiyordu. Piyade taburu süvari tümenini desteklemek için cepheye gidiyordu. Asteğmenin dediğine göre, Belçika’da köprülerin korunmasını tümenden devralacaktı. Pembecik ve güler yüzlü asteğmen “Şu var ki, onlar motorlu, biz ise tabana kuvvet” diye yorum yaptı kadehini kaldırarak. “İnanın bana, her şey karmakarışık. Konuşlanma yerlerimize ulaşmamıza daha çok var bu gidişle...”</p>

  <p>Askerler yollarına gitti. Meuse boyundaki mevzileri sabahleyin makineli tüfekle taranmıştı. Ormana garip bir yürüyüşle, âdeta sürtünerek, boyunlarını biraz çarpıtıp miğferin bir yanını hafifçe kaldırarak ve ara sıra yol boyunca üstlerinde uzanan açık gök şeridine kaçamak bir göz atarak ilerliyorlardı.</p>

  <p>Öğleden sonra yolda aksi yönde giden başka bir alay belirdi; ivedilikle Meuse üzerindeki istasyonlara tahliye edilen Falizes’in son sakinleri... Kafilede kasvetli ve neredeyse askerî bir düzenlilik vardı. Tüm yırtık yastıklarından avluya tavuk tüyü yağdıra yağdıra panik içinde terk edilmiş çiftliklerin o zavallı duygusallığından eser yoktu. Falizes köyünde zaten pek az insan kalmıştı. Çocuklarla yaşlılar, büyük bagajlarla birlikte daha kıştan gitmişlerdi. Bu sınır insanlarının, takvimin kendileri için yedekte don ya da doludan başka tehlikeler sakladığı, eski bir sınır köyünün halkı olduğu da hissediliyordu. İzin verilince, askerî yetkililerin kendilerine bir atış alanında bir süre için birkaç parça toprak bağışlamış olduğu ve kısa bir uyarıyla buradan çıkmaya alışık insanlar gibi, homurdanmadan ve Tanrı’yı tanık tutmadan, haysiyetleriyle çekiliyorlardı. Hemen hepsi genç olan kadınlar arabalarda, bir çarşafla tertemiz bağlanmış çamaşır bohçalarının üzerine oturmuş, sessiz sessiz ağlıyor, erkekler ise hiç konuşmadan ama oldukça kararlı bir tavırla arabalarının yanında yürüyordu. Oğul Bihoreau bile tahta bacağıyla savaşçı gibi yola vurmuş, hayvanının yanında topallaya topallaya gidiyordu. Arabasında, saçlarını kırmızı bir mendille toplamış Bayan Tranet vardı; brandaya dayanmış, terden ve yoldaki sarsıntılar yüzünden tazeliğini yitirerek Rus kadınlarına benzemişti. Yol rengi cılız kafileyi bir sefalet ve toz örtüsü sarıyordu. Yüzleri aniden yaşlandıran da yalnızca korku ve kaygı değildi; güçlü bir el, kâğıtları karıyor, kısa vedalaşmalar ve belirsiz ayrılıklar dünyasına giriliyordu. Kafile, seyredenlerin gözleri önünden bir anının yavan ve yıprak rengiyle kayıyordu bile. Olivon, Bayan Tranet’yi kucakladı, fakat çevreden ve bakışlardan sıkılıyordu. Son anda yanağına kocaman bir köylü öpücüğü kondurmakla yetindi.</p>

  <p>“Anahtarı kapıda bıraktım” dedi kadın bir ara, eliyle bir işaret yaparak. “Altı üstü kahvehane zaten... Ne olacak...”</p>

  <p>Sessizce tokalaştılar.</p>

  <p>“Savaştan sonra görüşürüz... Hitler’i astıktan sonra!” diye bağırdı Gourcuff. Söylediğine kendisi bile inanmıyor gibiydi. Fakat sözü müstehcen bir söz gibi ortaya düştü. Ne yankı uyandırdı ne de insanları güldürdü. Kafile uzaklaştı. Bayan Tranet saçındaki mendili çözerek arabanın brandasına asılmış, uzaktan uzağa hâlâ işaretler yapıyordu. Erkekler, omuzları düşmüş, uzun yollara özgü tutumlu adımlarıyla arkaya dönmeden yürüyordu.</p>

  <p>Falizes’in boşalması, sabah süvari birliklerinin gösterişli geçişleriyle oldukça heyecanlanmış olan koruganın birden keyfini kaçırmıştı. Akşama doğru, güney tarafında, çok uzaklardan yeraltından gelir gibi boğuk bir dizi patlama duyuldu. Gürültü bu kez camları sarsacak yerde, ayakların altında örs gibi titreyen beton zeminden yükseliyor gibiydi. Hallaç pamuğu gibi atılan toprağın derinliklerinde gizemli ve anlam yüklü mesajların karşılaştığı hissediliyordu. Adamlar koğuşta, vakit öldürmek için abur cubur yiyor, ekmek ve çikolata kemiriyordu. Gerçek savaşın başlamış olduğu, durgunluk anlarında artık bütün çenelerden yükselen öğütme gürültüsünden anlaşılıyordu. Fakat patlamaların sarsıntısı sırasında yemeyi bırakıp yüzlerinde aptalca bir kaygı ifadesiyle -aniden başını çayırdan kaldırıp kulaklarını diken huysuzlanmış at gibi- başlarını gürültüye doğru kaldırıyorlardı. Küçük depremin ardından tekrar sessizlik olunca, pencerelerin tam karşısında, ormanda kuşların cıvıltıları, ayakların altında da sarsıntının koruganın beton zemininde yuvarladığı boş şişelerin şıngırtısı işitiliyor, insan daha uzun bir süre toprağın derinliklerindeki kaygılı kaynaşmayı daha uzaklara dek yakalayan kendi içindeki yeni kulağı dinliyordu.</p>

  <p>Akşam, Grange’ın istihkâmcıların depoladığı dikenli tel rulolarını aramak üzere Falizes’e kadar uzanması gerekti. Moriarmé koruganın çevresindeki küçük ağın da güçlendirilmesini emrediyordu. Son hava bombardımanları durmuştu. Akşamda sakin bir yumuşaklık vardı; sanki gündüz de gizlice zırhının kopçalarını çözüyor, yaşadığı aşırı gerginliği üstünden atıp gevşiyordu. Çok uzaktan, ağaçkakanın meşe gövdelerini çekiçlemesi ile havalanırken dalların altında salıverdiği gürültülü kahkaha duyuluyordu. Savaşın iri dalgası geri çekilmiş ama arkasında çalılıklara takılı boz bir köpük bırakmıştı; Falizes yolunun kenarları öteye beriye saçılmış boş şişeler, yağ bidonları, konserve kutularıyla doluydu. Yol da ince parlak izlerle kaplıydı. Tırtıllı araçlar yumuşak asfaltı ezerken paletlerinin kalıbını çıkarmıştı. Grange yoldan açıklığa çıktığında, meraların üzerine ormanın kıyısının uzun gölgesi düşüyordu. Bal rengi aydınlıkta, taflan çitinin ardındaki bakımevinin pencereleri bütün camlarıyla alev alev yanıyordu. İlk ambarların hizasına gelince huzursuzlanarak bir an durdu. Yolun kenarında, otların arasına devrilmiş bir loğun üstüne oturduğunda birkaç saniye nefesini tuttu. Sessizliği dinliyordu. Koca güneşin altında, kar gibi ya da yarasaların uçuştuğu tüylü ören yerlerindeki günbatımı gibi kulakları incecik bir pamukla tıkayan gevşek ve sönük bir sessizlikti bu. Köye yoldan gelince, insan birden bir çitin öte tarafına düşmüş gibi bu sessizliğin içine düşüyor, biraz şaşkın, nirengilerini yitirmiş durumda, belli belirsiz omzuna bir elin dokunmasını bekliyordu. “Burada yalnızım! Olamaz ki!” diye düşündü Grange sersem sersem. Sırtı ürpererek arkasına döndü. Çevresine, taş silindirin gömüldüğü tazelenmiş, siyah ve yüksek otlara, iki yanı düşmanca bakan kapalı kapı ve pencerelerle duvarlanmış, akşam rüzgârının gürültüsüzce hafif toz nakışları gezdirdiği küçücük sokağa bakıyordu. Bakımevinin pencereleri söndü, aydınlık da birden azalır gibi oldu. İncecik bir toz duvarların bozluğunu, kiremitlerin, panjur ve kapıların zaten atmış renklerini iyice matlaştırıyordu. Yoldan ayrılıp evlerin arkalarından dolaşan küçük ara sokağa saptı. Lahana bahçeleri, arpa kavuzu yığınakları ve nohut kurutma sergileri arasından geçerek Mona’nın evine kadar yürüdü. Onun gidişinden beri Falizes’e gelmemişti. Mekanik bir hareketle demir mandalı birkaç kez oynattı. Daha yoğun bir iç sıkıntısıyla arkasına döndü; arpa kavuzlarını eşelemeyi bırakmış, bir ayakları havada beş altı tavuk, kırmızı gözleriyle yan yan, peşten bir gıdaklamayla kendisini seyrediyordu. Sanki bu hayvancıklar alacakaranlıkta fısıltılı ve temkinli bir dedikoduya dalmış, adamın dul kalışını konuşuyorlardı. Mandalı kaldırıp itince kapı yavaşça açıldı. Vaktin geç, panjurların da kapalı olması yüzünden oda çok karanlıktı. Loşlukta yalnızca küçük bakır orta sehpası ile aralanan kapıdan süzülen ışının canlandırdığı, dolabın cilalı kapıları görülüyordu belli belirsiz. Oda o akıl almaz dağınıklığından kurtulmuş, hamakla karmaşık çamaşır ipi ağı toplanıp katlanmıştı. Gösterişsiz mobilyalardan, uzun kışın, dürülüp dolaplara kaldırılmış sert bezlerin mumsu parfümüyle karışan soğuk bir küf kokusunu damla damla sızdırdığı çıplak duvarlardan, kapalı kalmış bir yaşı belirsiz hüzün akıyordu. Bir perdenin üstünde iri mavi bir sinek uyandı, yoğunlaşmış havada vızıldamaya başladı.</p>

  <p>“İşte burasıydı...” diye düşündü Grange ürkek ürkek. İçinden çekip gitmek geliyor, sessizlik garip bir biçimde şakaklarına baskı yapıyordu. Bu mahpus kalmış hava, panjurlardan ve kapının üstündeki küçük pencereden süzülen bu alçı rengi yaşlı aydınlık midesini bulandırıyordu. Eşikte bir tavuk belirdi, boynunu uzatıp içerdeki alacakaranlığı şöyle bir denetledi. Halı yabancı gelmiş olmalıydı ki bir an kararsız kaldıktan sonra küçümser gibi gıdaklayarak arpasına doğru uzaklaştı. Sıvı gibi yoğun havanın içinden, geceyi geçirmek üzere Çınarlı Kafe’nin önündeki kestane ağacına toplanan kuşların çığlıkları artık daha seyrek duyuluyordu. Grange düşünceli düşünceli yatağa oturdu; karyola alışık olduğu bir gıcırtıyla hafifçe yaylandı. Birden içini, tüm düşünce ve hayallerinden boşalmış olarak yüzünü duvara dönüp oracığa uzanma arzusu kapladı. Bir saate kalmadan ormanın gecesi yabani kokusuyla, gürültüsü ve hayvanlarıyla açık kapıdan girecek, humma kokan bu dünyanın günahını bağışlayacaktı. Grange geceyle birlikte kapalı evin içine girecek olan dinginlik gölünü, serin siyah kuyuyu, istek ve beklentiyle kafasında canlandırırken içindeki bir şeyin orada umutsuzca susuzluğunu gidereceği izlenimine kapılıyordu. Boğazının düğümlendiğini hissetti, sinirli sinirli omuz silkti. Anahtar iç tarafta, kapının üzerinde kalmıştı; çıktı, kapıyı iki kez kilitleyerek anahtarı cebine attı. Dışarda hava hâlâ aydınlıktı ama serinlemişti. Şeftali ve kiraz ağaçlarının dalları arasından süzülen incecik, narin, yumuşacık bir ışık filesi sebze tarhlarına vuruyordu.</p>

  <p>Bakımevinin arkasında, asma kilitli bir ambarda depolanmış dikenli telleri kolayca buldu. Artık Falizes’de yapacak işi kalmamıştı ama dönmek gelmiyordu içinden. Gecenin ağır ve belirsiz olacağı anlaşılıyor, Varin’in korugana telefon etmesi olasılığı da keyfini kaçırıyordu. Yeniden yan sokağa girdi, kararsız adımlarla Çınarlı Kahve’ye doğru yürümeye başladı. Sokağa bakan kimi pencerelerde panjur yoktu; bu pencerelerin dilsizce bakışları Grange’ı hem sıkıyor hem de kendilerine çekiyor, o da boş sokakta birinden ötekine zikzaklar çiziyordu. Pencereye gözünü dayayınca, şişe camından iri süslerle buzlanmış küçük camların ardında, zemini kaplayan çıplak kırmızı karoları, yatak takımlarından boşanmış ceviz karyolayı, isli duvarlarda sinek lekeli aynaları ve indirilmiş aile fotoğraflarından kalan daha açık renkli dikdörtgenleri seçebiliyordu. Bazı yerlerde bu izler yatağın baş ucunda ve haç biçimindeydi. Kutsanmış şimşir dalı hâlâ taze, ya çivisine asılı kalmıştı ya da gri çubuklu bez kaplı somyanın üzerine düşmüştü. Evlere özel bir yıpranmışlık görüntüsü veren de asıl duvarlardaki bu lekelerdi. Bu yüzden sanki içeride güpegündüz küçük bir gece lambası sönmüş gibi daha bir teslim edilmiş, düşmanın insafına bırakılmış görünüyorlardı. Zaman zaman elinde olmadan kulak kabartıp çevreyi dinliyordu Grange. Kuşların cıvıltıları yavaş yavaş susuyor, yalnızca Çınarlı’nın kestanesinde geceleyenlerin keyifli gürültüsü ile uzakta, evlerin ardında, ormanın kenarında çağrışan karatavukların ötüşleri duyuluyordu. Küçük bahçelerin önünde, artık hiçbir şeyin kımıldatmadığı havada, akzambak, leylak ve mor salkım kokuları ayrı ayrı, âdeta yola yatmışlardı. Çınarlı Kahve’ye varınca Bayan Tranet’nin sözlerini hatırladı.</p>

  <p>“Sonuçta davetti” diye düşündü cesaretlenerek. Güneşlik ortada yoktu ama bahçe masasıyla koltuklar yerli yerindeydi. Sönmekte olan kuş gürültüsüyle taçlanmış kestane ağacı avluya koyu bir gölge salıyordu. Yüksekçe küçük teras, dipteki kapının aralanmak için yalnızca mehtabın işaretini beklediği bir tiyatro sahnesine benziyordu. Grange kapıyı itti, el feneriyle dolabı gözden geçirerek bir şişe konyak bulup çıkardı. Birden çok susadığını hissetti. Gidip meydandaki kuyudan bir kova su çekti. Çöl sessizliğinde kuyunun çıkrığı kuvvetli, alışılmadık bir anırtı kopardı, kestanenin dallarından da kınayan gıdaklamalar geldi, ama bunlar artık hayli sönük ve uykuluydu. “Burada kalırsam hayvanlarla konuşmak isteyeceğim galiba” diye düşündü Grange. Batan güneş hâlâ aydınlık ve sapsarıydı. Okul görevi yapan demirhanenin camlarının ardında, sınıfın sıraları bu yalayıp geçen ışıkta âdeta tutuşup küçük aynalar gibi parlıyordu. Grange koltuğuna iyice yayılıp bacaklarını masanın üzerine uzattı. Bir kara kedi gizlice sokağa girmiş, temkinli bir biçimde, bir patisini ötekinin önüne büyük bir dikkatle koyarak yürüyordu. Bir ara alttan alta Grange’ı süzdü, sonra ciddi ciddi düşünerek kararını vermiş gibi terasa doğru yöneldi. Hayvanı ensesinden yakaladı; kaçmaya çalışır gibi yapan kedi ise dizlerine yerleşir yerleşmez, fethedilmiş küçük kent gibi utanmazca keyfinden mırlamaya başladı. Grange, pek bulanık ve belirsiz bir coşku içinde, küçük yudumlarla konyağını içiyordu. Bu coşkuda, “her şey serbest” duygusunun biraz sarhoş, biraz kaygılandıran sevinci, denetimde tutulan bir kap kacak kırıp dökme ve geceleyin patırtı çıkarma isteği ve serin akşamdan akıp gelen duru ve yeğin bir rahatlıkla keyif vardı. Ama ta diplerde de, kıyamet borusunun hayalini kuran bu sessizliğin beslediği, sessiz ama diri, hayvani bir tedirginlik yatıyordu. Yine de dizlerinin üstünde uyuyan küçük sıcak canlılık yumağı Grange’a güven veriyordu.</p>

  <p>“Teğmeniiim!”</p>

  <p>Köyün girişinden, Hervouët’nin karanlık bir ormanın dibinden seslenir gibi kendisini çağırdığını duydu. İkisi birlikte, ilerleyen alacakaranlıkta bazen el fenerlerini kullanarak ambarları aradılar. Sonunda eski bir el arabası bulup dikenli tel rulolarını yüklediler. İki kişi olunca hayalet köyün ıssızlığı çok hoş geliyordu. Kendilerini yürekli, serüvene hazır, yanlarındaki her şeyi taşımaktan memnun hissediyorlardı. Yola çıkmadan önce kestane ağacının altında son birer konyak yuvarladılar. Sakin ve gayet aydınlık bir gece bastırmış, ağaç başlarının üstünde göğe karşı kenarları kıvırcık, karanlık terasa daha da koyu bir gölge salan ağır bir mürekkep bulutu oluşturuyordu. Fakat kenar yapraklarının, hatta dallarının arasından bir yığın yıldızın parladığı görülüyordu. Grange’la Hervouët sakin sakin, zaman zaman susarak alçak sesle konuşuyorlardı. Yalnızlık, ormanın rayihası, koca ağacın kadife gölgesi, bu ölü köyün hayaletlik görkemi Grange’a alışılmadık bir lüks duygusu veriyordu. Gür çimen ve gece kampı kokusuyla iyice gençleşmiş olan toprak yabansılaşıyor, eski barbar karakterine yeniden kavuşuyordu. İnsandaki bir şeylerin öcünün alındığı ve dirildiği, kulağa serin gelen taze bir sessizlik çöküyor, sanki gökyüzü yepyeni yıldızlarla doluyordu. Grange’la Hervouët içinde yalnızca sigaralarının kırmızı uçlarının kımıldadığı ağaç gölgesine saklanmış, mavi geceyle dolu dar sokak boyunca ay ışığıyla ıslanmaya başlayan damları seyrediyorlardı. Yarasalar kestanenin etrafında uçuşmayı kesmişlerdi ama hemen yakındaki ormanın kenarından, kukumavın garip tehlike sinyalinin yükseldiği işitiliyordu.</p>
</body>
</html>
