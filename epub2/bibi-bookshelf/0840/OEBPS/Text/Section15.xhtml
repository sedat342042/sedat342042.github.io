<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="girintisiz">Derken mayıs geldi; ilk sıcaklar hemen çatlayıp sık yapraklı ormanlara yapışıp kalmış gibi günlerce öğleden akşama kadar Çatı’nın üstünde dolaşan yumuşak ve kuru gürültülü fırtınalar doğurdu. Varin’in ikide bir kendisini telefona çağırmasına karşın (yüzbaşı artık emrindeki birlik komutanlarını, oltaya takıldıktan sonra çekilmeyip gezmeye bırakılan balık gibi telinin ucunda tutuyor, hatta ara sıra <i>misinayı gevşeterek</i> biraz serbestlik bile tanıyordu), Grange koruganda kalmayı sevmiyordu. Ev sanki üstüne çöküyor, keyfi ancak açık havada yerine geliyordu. Öğleden sonra çoğu kez, dikenli tel çekme işinin bitmek üzere olduğu Fraitures’e gidip çalışmalara bir göz atıyordu. Son çamlıklara hâkim sırtı tırmanıp da çevresinde ıssız <i>yüksek alan bataklıklarının</i> çalkantılı hava ve bulutlarla kaplı açıklığını hissedince, ambardan güverteye çıkan denizcilerin o ani neşesine kapılıyordu. <i>Bataklık</i>, turba yosunları ve bataklık çayı bitkileriyle kaplı, yerin biraz yükseldiği kenar kesimleri akdiken çiçeklerinin kısa sarı aleviyle kemirilen, verimsiz ve kepir bir toprak parçasıydı. Kuzey Kutbu bozkırları gibi liken ve çürümüş saman rengindeki bu grimtırak <i>tepeciklerin</i> derisini, yer yer ürküntü veren ve yüzeylerinde kırışıklar gezinen su birikintileri kalaylıyordu. <i>Fagne</i>’ın ta ucunda, henüz yükselmemiş ağaç perdesinin kapandığı yerde, ceketlerini atmış birkaç asker tenha araziye yayılmış, kazıklar çakıyor ve hiç acele etmeden dikenli tel geriyorlardı. Yaz akşamları kasabaların çevresindeki küçük bahçelerde çapa, kürek ve makasların açık gecelerde geç vakitlere kadar süren yorgun ve telaşlı işleyişleri, uzaklıktan dolayı zayıflamış olarak burada da işitiliyordu. Ağır buharlarla kazanlaşan kocaman dilsiz ve ağır gökyüzü, bu <i>Şabbat</i> toprağında boş zamanlarında omca sıralarına çangal çakmakla uğraşan bu minicik acemi ustaların çevresinde bir boşluk, garip bir sessizlik yaratıyordu. Grange uzunca bir süre, göz kapaklarının altından, içi sıkılarak, bu uyduruk şantiyede hüküm süren <i>tatlı rehaveti</i> seyrediyor; bu uçsuz bucaksız göğün ve bu geniş ormanlık ufukların karşısında, karanlık, hayvanca bir kuşku gelip karın boşluğuna oturarak sanki şimdi, burada, birdenbire, anlaşılmaz ve vahim bir hesap hatası, bir ölçek yanlışı yapılmış gibi, onu sarsıyor, kemiriyordu. “Alesia Kuşatması<a id="b15dn1b"></a><sup><a href="../Text/Section15.xhtml#b15dn1">*</a></sup> başlıyor galiba” diyordu kararsız. “Vakti de gelmişti zaten!” Bunun üzerine omuzlarını silkiyordu ama Varin’i düşünmekten de kendini alamıyordu. İşte o zaman içinde, midesinin altında, nahoş önsezilerin yumaklandığı yerde, kötü bir kasılma yeniden kendini gösteriyordu. Birilerine haber vermek, bir alarm düzeneğini harekete geçirmek ivedilik kazanmış gibi geliyordu. Şantiyenin biraz ötesinde, çıplak arazinin ortasına dikilmiş bir kazığa makineli tüfek asılmıştı. Tüfeği kullanmakla görevli, Değnek Jim denen er, elleri ensesinin altında, ayaklarını yelpaze gibi açmış sırtüstü yatıyor, ıslıkla keyifli havalar çalıyordu. “Durumun farkında değiller” diye düşünüyordu Grange, somurtkan ve öfkeli. Bir an Varin, süvari teğmeni, Norveç, bir türlü gelmeyen mazgal kapakları karmakarışık biçimde, sifon çekilince suyun şarıltıyla boşanması gibi kafatasının içinde yuvarlanıp gidiyordu.</p>

  <p>Mayısın ilk haftasının sonlarına doğru bir akşam, yemeğin erken bitmesinden yararlanarak Hervouët’yle birlikte istihkâmcıların yeni bir kesim yeri açtıkları 403 rakımlı tepeyi denetlemeye gitti. Hava açık ve aydınlık fakat ağırdı. Ormanda en ufak bir esinti bile yoktu. Kenarları yaban çileği bitkileriyle dolu kıvrımlı bir patikadan gidiyor, konuşmaya ara verildiği anlarda her ikisi de ellerinde olmadan etrafa kulak kabartıyordu. Hayvanlar bile yattığı halde hâlâ ortadan çekilmeyen, bir ölü gözünün bebeği gibi sonuna dek açık bu içi boşalmış aydınlık onları şaşırtıyordu. Hervouët zaten fazla konuşmazdı. Buralarda çok yüksek ağaçlardan oluşan, iri iri ve ağır yıldızların şimdiden kararmaya başlayan çimenlere düştüğü uyuşmuş ormandan geçerken, içgüdüsel olarak, dizlere sürtünen soğuk otların bitmez tükenmez hışırtısından başka sesin duyulmadığı devriye saatlerinin uzun adımlarına ve sessizliğine geri dönüyorlardı. Grange’ın zihninde garip bir fikir baş veriyordu; sanki bu sıra dışı ormanda, kendi yaşamının içinde yürür gibi yürüyordu. Dünya korkmaktan ve önceden sezmekten bıkmış, bunaltı ve yorgunlukla kafayı bulmuş, zeytin bahçesindeymiş gibi uykuya yatmış olduğu halde gün de onunla birlikte sönüp gitmemişti. Soğuk ve duru, görkemli ışık insanların kaygılarına yenilmemiş hâlâ ortada duruyor, yalnızca kendisi için boşaltılmış dünyanın üstünde vaktinden önce aralanan ve bir yere bakıyormuş gibi görünen yırtıcı gece kuşlarının göz bebekleri gibi yanar görünüyordu. Korkudan da arzudan da arınmış garip bir alacakaranlık kuşağı aydınlığı, ölü bir Ay’ı ısıtmaksızın aydınlatan ışık gibi masum bir parıltıydı bu.</p>

  <p>Ağaç kesimlerinin baltalık ormanı kemirmeye başladığı sırta yaklaştıklarında ortalık henüz oldukça aydınlıktı. Eğimli gelen ışık, son günlerde yağan fırtınalı yağmurların doldurduğu tekerlek izleri boyunca, sanki yola bulanık sudan iki ray döşemişti. Taze otlarla kaplı yol kenarlarından gençleşmiş toprak kokusu, tere bahçesi tazeliği yükseliyordu. Açıklığın ta dibindeki ağaç perdesinden de aralıklı olarak, bir guguk kuşunun yalnız çağrısı duyuluyordu. Hervouët Grange’a çok yükseklerde, iri bulutların yuvarlandığı bir gökyüzü fonunun önünde, yanmış kâğıdın ateş üzerinde havada kalması gibi ormandan yükselen soluklar tarafından taşınarak âdeta canlı değilmişçesine ağır ağır dönen bir şahin gösterdi. Kuşun bu hareketsiz gözcülüğü ormanın ezilen sessizliğine bir tür zehir katıyordu. Grange, Hervouët’nin bir omuz hareketiyle tüfeğinin kayışını eline kaydırdığını gördü. “Saçmalama!” dedi koluna dokunarak. Ormanda duyulan her silah sesi, Moriarmé’den av çetelesi olarak bir yığın kâğıdın anında üstlerine boşalması demekti.</p>

  <p>Hervouët gene bir omuz silkmesiyle tüfeğini düzelterek tekerlek izine okkalı bir tükürük savurdu.</p>

  <p>“Orman bekçileri!” dedi küskünce yüzünü buruşturarak.</p>

  <p>“Savaştan sonra istediğin kadar avlanırsın. Sonuçta burada bizimle uğraşmıyorlar ya...”</p>

  <p>“Orası öyle” dedi Hervouët. Şaşkın, ne yapacağını bilemez bir hali vardı. Dayak yemiş köpek gibi bakıyordu. “Hatta fazla rahatız.”</p>

  <p>“Ne o? Dövüşmek mi istiyorsun yoksa?”</p>

  <p>“Acelemiz yok teğmenim.” Omuzlarını silkerek Grange’ın yüzüne baktı. “Hiç acelemiz yok... Ama burada, böyle... Bir tuhaf oluyor insan...”</p>

  <p>Eliyle boş ormanı işaret ederek başını salladı.</p>

  <p>“... Desteklemiyorlar bizi...”</p>

  <p>Ağaç kesim yerini üstünkörü, şöyle bir dolaştılar. Kesimin yapıldığı baltalık koru çok genç ağaçlardan meydana gelmişti. Daha önce yontulmuş kazıkların hiçbiri ölçülere uygun kalınlıkta değildi; zaten işin de son derece gevşek ve baştan savma yürüdüğü açıkça görülüyordu. Henüz yontulmamış incecik tomruk kümelerinin yanındaki koruluğa yaslanmış derme çatma kulübeye girdiler. İçeride oturak görevi yapan kabaca yontulmuş üç dört kütük vardı. Birinin üzerine, bir şeyin simgesiymiş gibi bir deste oyun kâğıdıyla iki boş şişe koyulmuştu. Artık güneş altında kışlayan bu savaşın natürmort tablosuydu sanki... Grange ellerini ceplerine sokarak oturmadan perişan kulübeyi Varin’i aratmayan bir bakışla süzerek suratını buruşturdu.</p>

  <p>“Ulusal Atölyeler<a id="b15dn2b"></a><sup><a href="../Text/Section15.xhtml#b15dn2">**</a></sup>...” diye tısladı dişlerinin arasından... “Ama ödedikleri ücretin karşılığında başka ne beklenirdi ki?”</p>

  <p>Eliyle süpürür gibi bir hareket yaptı. Bu “ormanda uyuyan ordu”nun yaptığı şekerlemenin kendisini de ilgilendirdiğini ancak şöyle böyle hissedebiliyordu. Hatta zihninin karanlık ve ücra bir köşesinde kendini de bu uykunun suç ortağı gibi duyuyor, görüyordu. Önce dümenini sonra da küreklerini denize atmış bu “sarhoş gemi” nin içinde yan gelip yatmakta bulanık ve ürkütücü ama güçlü bir çekicilik, bir büyü vardı. <i>Akıntıyla birlikte</i> gitmenin o garip büyüsü...</p>

  <p>Kütüklerin üzerine oturarak hiç konuşmadan sigaralarını yaktılar. Güneşin kaybolmakta olduğu batı yönünde ağır ve uzun bir küme fırtına bulutu birikmişti. Kulübeden yalnızca, o da ara sıra, yavrularına dönmekte olan bir karatavuğun kamçıladığı yaprakların hışırtısıyla, bazen hemen diplerinden, çalılıkların içinde bir tavşanın kaçışı işitiliyordu. Belçika’ya doğru, uzak ufukların mavimsi tülü geceye dönmüştü bile... Ağır bulutlardan bir kubbe gökyüzünde yavaş yavaş ilerliyordu; orman ufkunun kenarında, sıcaklık şimşekleri yükselen karanlığı yırtmaya çoktan başlamışlardı. Akşamüstünün bu sakinliği uyku değildi. Bu uzak çarpıntıların esintisi altındaki toprak, sanki dikkatini gökte dakika dakika yükselen ağır kapaktan başka şeye veremez olmuştu. Sac damın üstünde birkaç damla tıkırdayıp sustu. Yerden sıcağın tüm yoğunluğunu genizlere taşıyan kavrulmuş bir toz kokusu yükseldi.</p>

  <p>“Amma da bahar ha!” dedi Grange montunun kopçalarını çözerek. “Neredeyse çimende yatılıp uyuyacağız...”</p>

  <p>“He ya!” dedi Hervouët. “İnsanın eve dönesi gelmiyor.”</p>

  <p>“Braye arazisine kadar uzanalım. Şebekeye bir göz atarız.”</p>

  <p>Sınıra kadar giden belli belirsiz patikaya (tam bir kaçakçı yoluydu) sapar sapmaz kendilerini ta burun deliklerine kadar yükselen, yaklaşan gecenin toprağa iyice bastırdığı yeni biçilmiş ot kokusundan da keskin, yeşil, acı bir kokunun içinde buldular. Zaman zaman bir serinlik dalgası yüzlerine kadar çıkıp aniden şakaklarını soğutuyordu. Yolun bütün çukurları hâlâ son fırtınalardan kalma su birikintileriyle doluydu. Üstlerinde, iki yandaki ağaç duvarlarının arasında, fırtına bulutlarının hızla kemirdiği sarımsı bir aydınlık şeridi görünüyordu. Bu kıvrım kıvrım patikada ilerledikçe yön duygusu hızla kayboluyor, Grange’ın benliğini iyi tanıdığı bir rahatlık ve huzur duygusu kaplıyordu. Orman gecesine her defasında bir tür özgürlüğe girer gibi giriyordu.</p>

  <p>“Geldik herhalde teğmenim.”</p>

  <p>Bir konserve kutusunun tıngırtısını işittiler. Dikenli tel ağı bir dönemeçte patikayı kesiyordu. Uyarı telini zamanında fark edemeyince dikenli tele takılmışlardı. Sınırın öte yanında yamaç pek derin sayılmayacak bir koyağa doğru iniyordu. Aşağıda puro dumanı gibi pürüzsüz ve yapışkan uzun bir sis kütlesi akmaya başlamıştı bile. Koyağın Belçika yamacı, öteye beriye serpilmiş birkaç genç köknar dışında ağaçsız, otlarla kaplı dikçe bir sırt halinde yükseliyordu. Yeni doğan ve bulutların henüz örtmediği ayın zayıf ışığı bu düz yamaca vuruyor, hafif bir gün ışığı kalıntısıyla da karışarak sis gölünün öte yakasında, yoğun koyu renkli köknar konilerinin arkasındaki açıklığı biraz sihirli ve girilmesi yasak bir yere -yarı ağaç perilerinin gezinti alanı, yarı cadıların toplantı yerine- dönüştürüyordu. Tırmanan çayırın yöneldiği doruğun ardındaki ağaçların arasında, çok alçak bir damın sırt kısmı görülüyordu. Herhalde oduncu ya da kömürcü kulübesiydi...</p>

  <p>“İşler artık usul usul yapılıyor anlaşılan” dedi Hervouët çenesiyle damı işaret ederek. “Ne de olsa şebeke yüzünden eskisi gibi rahat değiller.”</p>

  <p>“Kulübeyi mi diyorsun?”</p>

  <p>“Sınırdan kaçak adam geçirenleri diyorum. Burası kaçakçı saklanma yeri...”</p>

  <p>Grange gece devriyeye çıkarken neden yanına Hervouët’yi aldığını yavaş yavaş anlamıştı. Sınır bu adamı âdeta büyülüyordu. Gece kuşlarının karanlık geceyi, tazıların küçük av hayvanlarını bildiği gibi Hervouët de sınırdaki en gizli saklı, en akıllıca yapılmış saklanma yerlerinin hepsini ayrıntılarıyla biliyordu. Grange hiçbir şeyin ikisini ara sıra sessizlik anlarıyla kesilen bu fısıltılı konuşmalardan ve birlikte devriyeye çıktıklarında dikenli tel ağının karanlıkta görülmeyen uyarı telini eldivenli elleriyle merdiven trabzanı gibi yoklarken uzun uzun geceyi dinleyişlerinden, daha iyi birbirine bağlamadığını hissediyordu. Onları bağlayan, ezici gecenin içine tek başına gerilmiş bir yaşam hattıydı bu tel...</p>

  <p>“Bu işte artık fazla para yok” diye devam etti Hervouët yüzünü buruşturarak. “Hem sonra başka yerde de işleri var artık.”</p>

  <p>“Askere mi çağrılıyorlar yoksa?” dedi Grange, pek de şaşırmadan başını kaldırarak. Sınırdan geçişlerin garip biçimde seyrelmiş olduğunu Moriarmé’den gelen bilgilerden öğrenmişti.</p>

  <p>“Evet” dedi Hervouët. “Sınır bölgelerindekileri de başkalarını da. Tehlike kokusu almış olabilirler. Son günlerde pek çok yedeği askere aldılar. Yalnız Wareignies’de bile...”</p>

  <p>“Ama hâlâ alarm verilmedi” dedi Grange inançsızca.</p>

  <p>“Bana sorarsanız yine de bir şeyler biliyor olmalılar teğmenim.” Hervouët başını sallıyordu. “Ne de olsa bizden daha yakındalar... Zaten zorunlu da. Mevsimi geldi...”</p>

  <p>Bir an sessizce sigaralarını tüttürdüler. Keyifleri yerine gelmişti. Bulutlar dağılıyordu. Belçika ufkunun ardında gökyüzü, fırtına kalıntısının yatışmış homurtusuyla bir iki kez gürledi. Ay bulutlardan iyice sıyrılmıştı; çimene mürekkep lekesi gibi oturmuş genç köknarlarla göz göz, soğuk ve madensel bir ışık, ağaçsız açıklığın öte yakasındaki yamaca kırağı gibi düşüyordu. Grange, masal ormanında yaşamak duygusunu hiç bu akşamki kadar derinden hissetmemişti Uçsuz bucaksız Ardenne bütün genişliğiyle, sihirli bir ormanın yüreğinin kendi sihirli pınarının etrafında atması gibi, bu hayaletler çayırında soluk alıp veriyordu. Yüksek ağaçlı ormanın bu boşluğu, bu uyuklayan korunma düzeneği Grange’ın huzurunu kaçırıyordu. Hervouët’nin sarfettiği garip bir söz aklına geldi: “Bizi desteklemiyorlar.” Arkada bırakılmış olanlar, savunmalarının yüklenilmiş olduğu varsayılanlar artık gerçekten önemli olmaktan çıkmış, aradaki bağ kopmuştu. Önsezilerle dolu bu karanlıkta <i>varlık nedenlerinin</i> dişleri körelmişti. “Belki de ilk kez” diyordu Grange, “hayalci bir orduda seferber durumdayım. Burada hayal kuruyorum. Hepimiz hayal kuruyoruz. Ama neyin hayalini?” Çevresindeki her şey bulanık ve sallantılıydı, bir türlü ele avuca gelmiyorlardı. Sanki insanların dokumuş olduğu dünya ilmik ilmik sökülüyor; kala kala, yıldızlı gecenin, yitik ormanların, ufkun ardından kabarıp yükselen dev gece dalgasının insanı içinde hoyratça soyduğu kör ve katışıksız bir bekleme kalıyordu. Kum tepelerinin ardında çağlayan dalgaların insanda birden çıplak olma isteği uyandırması gibi...</p>

  <p class="araver">----------</p>

  <p><a href="../Text/Section15.xhtml#b15dn1b" id="b15dn1">*</a></p>

  <p>M.Ö. 52 yılında Romalı general Jül Sezar, Vercingetorix komutasındaki son Galyalı kuvvetlerini bugünkü Doğu Fransa’da bulunan Alesia Kalesi’nde kuşatıp yenmiş ve Galya’yı Roma topraklarına katmıştı, (ç.n.)</p>

  <p><a id="b15dn2"></a><a href="../Text/Section15.xhtml#b15dn2b">**</a></p>

  <p>"Ateliers Nationaux": Fransa’da 1848 devriminin ardından kurulan İkinci Cumhuriyet’in, ayaklanmalarıyla rejimi tehdit eden işsiz kitlelerini meşgul etmek için kurduğu politik ve sosyal amaçlı işyerleri. Girişim ekonomik bakımdan doğal olarak fiyasko olmuş, rejim de zaten 1852’de başkanın hükümet darbesiyle İkinci İmparatorluk’a dönüşmüştür, (ç.n.)</p>
</body>
</html>
