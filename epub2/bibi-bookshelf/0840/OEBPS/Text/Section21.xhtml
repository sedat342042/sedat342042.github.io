<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p>Ertesi gün öğlene kadar her şey çok sakindi. Falizes yolu ıssızlaşmış, orman da yalnızlığına geri dönmüştü. Fakat Çatı artık eskisi gibi dingin değildi. Zaman insanların üzerine çöküyordu. Midenin altında âdeta bir demir çubuk peyda olurken ellerle ayaklar da garip titremelere kapılıyordu. Yemekleri bile ayakta ve burunlar pencereye dayalı yeme arzusu uyanıyordu. Gün sıcak ve ağırdı. Bir gün öncesinin tozu kıpırtısız yaprakların üzerinde birikmişti. Taşların üstündeyse yalnız bir sıcaklık buharı titreşiyordu.</p>

  <p>İkindi vakti dekor birden değişti. Meuse taraflarından sıcaklıkla birlikte boğuk bir uğultu da yükseldi. Hemen hemen tüm batı ufkunu kaplayan yarım çember boyunca üst üste, nerdeyse aynı anda, demetler halinde büyük patlamalar oldu. Kül rengi dumanlar bu kez ormanla kaplı ufuklardan yavaş yavaş yükseliyordu. Önce üç, sonra yedi, sekiz, on, on beş... İnsanı sarsmıyor, hatta uğursuz bile görünmüyorlardı. Ama oradaydılar işte. Yeni bir mevsim gibi, manzarayı onarılamayacak biçimde yeniden düzenliyorlardı. İstense de istenmese de artık onlarsız yaşanamayacağı hissedilebiliyordu. Çatı’nın bütün çevresini dolaşan hızlı bir el sahne ışıklarını yakmıştı.</p>

  <p>“Savaş tiyatrosu” diye düşündü Grange. Kelime başarılı bir buluştu... Onu asıl şaşırtan, bu ani ve şiddetli kabarış, bu aşırı gümbürtülü dekor yerleştirme tarzı ile hemen ardından gelen unutkanlık ve boşluktu. Önce masaya yumruğunu vurup kıran, sonra da kafasının dumanları arasında kime kızmış olduğunu hatırlamaya çalışan sarhoşlar gibi... “Ne var yani, alt tarafı Meuse’ün oralarda bir bombardıman işte!” diye söyleniyordu biraz sonra. Ama huzuru kaçmış olarak. “Gayet sıradan bir bombardıman... Asıl bombalamasalardı tuhaf olurdu... Belçika’nın kara ve demiryolları... Her şey oradan geçiyor...” Ne düşüneceğini bilmeden ufku kaplayan ve birkaçı seyrelip dağılmaya başlamış olan dumanları seyrediyordu pencereden. Bir yandan bakarken bir yandan da kafasında bir düşünce, koku gibi başa vuran kötü bir fikircik kımıldanıp duruyordu. Yoldan, Belçika yönüne doğru bir piyade taburundan başka hiçbir birliğin geçmemiş olduğunu fark ederek şaşırmıştı. Önceki akşamdan beri orman yolu boştu. Herhalde piyade, bindirilmiş kıtaları izlemiyordu.</p>

  <p>“Tuhaf...” diyordu düşünceli düşünceli. “Ne bekliyor olabilirler acaba? Sonra... Ama Varin’le tabur da bombalardan nasibini almış olabilirler...” Pusulasıyla, ormanların ardında en semiz duman sütunlarından birini besler görünen Moriarmé yönünü bulmaya çalıştıysa da bunu bir çeşit dalgınlıkla, âdeta iş olsun diye yaptığının bilincine vararak şaşırdı. Algılanan ufuk daralıyor, savaşın gelip çattığı bundan da anlaşılabiliyordu.</p>

  <p>Adamlar dikenli telleri çekmeyi bitirmişti. Bombardıman keyiflerini kaçırıyor ama işin daha çabuk yürümesini de sağlıyordu, zira düşünmeyi engelliyordu. Tahta tokmağın vuruşları arasında Gourcuff dişlerinin arasından homurdanıyordu. Zaten tellerde doğru dürüst diken bile yoktu; istihkâmcılar Falizes’e yalnızca kırık dökük kalıntılarını bırakmışlardı. <i>Brun</i> ağıydı bu yaptıkları; akordeon gibi açılan kalın nikelajlı rulolarıyla, berkitilmiş evin çevresinde bebek oyun alanı yapıyor gibiydi.</p>

  <p>“Sizce de bir şey eksik değil mi teğmenim?” diye sordu Olivon iş bitince. Yapılan işi bütün olarak değerlendirmek üzere birkaç adım geri çekilmiş, uyduruk tel kafese garip bir tavırla, gözlerini kısarak bakıyordu “Bir tabelamız eksik: <i>Dikkat! Köpek var!</i>”</p>

  <p>Akşama doğru Moriarmé’den telefon geldi; karargâh tellerin çekildiğinin teyidini alarak cephane stoklarının, füze takımlarının ve yedek erzakın tamam olup olmadığının kontrol edilmesini emretti.</p>

  <p>“Kamyonetle size yedek işaret tabancası yolluyorum” diye ekledi Varin. “O tabancalar hiçbir zaman alışmaz çünkü. Hiçbir zaman!”</p>

  <p>Grange telin öbür ucunda, burun kanatlarının o benzersiz kıpırtısını zihninde canlandırmaktan kendini alamıyordu. Fakat tam bu sırada yüzbaşının başka işi çıkmış olmalıydı ki ahizeyi çavuş Prinet aldı.</p>

  <p>“Sizin oraya da düştü mü?” diye sordu Grange kibarca.</p>

  <p>“Fazla hasar yok teğmenim. Birkaç at, birkaç da ev... Les Verreries’de ise...”</p>

  <p>“Haber var mı?”</p>

  <p>Prinet biraz tereddütten sonra “Açık bir şey yok” dedi. “Radyo, Almanların Albert Kanalı’nı geçtiğini söylüyor.”</p>

  <p>Adların ne derece ağır ya da hafif olmaya başladıklarını hissetmek çok ilginçti. Albert Kanalı kuzeyde, çok uzaklardaydı. Escaut’nun aşağı çığırında... Yani biz değil başkaları...</p>

  <p>“Peki, bizim tarafta neler oluyor?”</p>

  <p>“Kimse bilmiyor” dedi Prinet. “Süvariler Belçika’daymış...”</p>

  <p>“Kendi başlarına mı?”</p>

  <p>“Ee... evet, galiba teğmenim.” Prinet biraz şaşırmış gibiydi. “Pek hareket yok gibi görünüyor... En azından burada... Bekliyoruz işte.”</p>

  <p>Prinet’nin sesinin arka planında, bürodaki bir radyo hafiften Belçika millî marşı <i>Brabançonne</i>’u çalmaya başladı. Gezegenin tüm çırpınışı kulağa bir deniz kabuğu tutulunca duyulan denizin gürültüsü gibi birden, gizemli biçimde, dalga dalga oraya vuruyordu şimdi. Açık pencereden, küçük bir bulutun tüye benzer gölgesinin yolu geçerek çevik bir hayvanın esnek silkinişiyle koruluk yamacı tırmanmaya başladığı görülüyor, kuşların sakin gevezelikleri işitiliyordu.</p>
</body>
</html>
