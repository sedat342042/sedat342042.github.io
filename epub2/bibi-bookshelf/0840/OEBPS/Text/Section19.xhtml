<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="girintisiz">Grange haberin adamlarını pek o kadar etkilemediğini fark etti. Düzmece savaşın sisi artık kalkıyor, hoş olmasa da çoktandır öngörülen ve beklenen bir perspektif yarı yarıya açılıyordu... Ama yine de bir belirsizlik bölgesi kalıyordu ki daha bir süre için oraya her şey doldurulabilir, yumuşatılabilir, bir süre de bununla geçinilebilirdi. Belçika ve Hollanda, Norveç’e göre çok daha yakındaydı gerçi ama biraz aklını kullanmakla hâlâ belirsizlik imal etmek mümkün olabilirdi.</p>

  <p>“Ne olursa olsun, biz burada olduğumuz için şanslıyız” dedi Olivon, iyi kalpli ev sahibi bakışlarını koğuşta gezdirerek. “Süvariler gibi değiliz” diye de ekledi ikiyüzlü bir tonla. “Onların hali fena...”</p>

  <p>Günün ilk saatleri geçtikçe koğuşun ateşi hissedilir biçimde yükselmeye başladı. Hervouët’yle Gourcuff sınırdan mataraları cin, cepleri sigara ve küçük Belçika bayraklarıyla dolu döndüler. Waregnies Belediye Başkanı barikatı açmak için sınıra bizzat gelmişti. Birçok da kadın vardı. Belçikalıların perişanlığı adamları derinden etkiliyordu. Uzaklardaki büyük sarsılmanın haberini uyuşukluk içinde karşılamışlardı ama şimdi nerdeyse anında gelip sınıra dayanan karşı şok dalgasından, işin büyüklüğünü anlıyorlardı.</p>

  <p>“Kıçlarına tekmeyi yiyince görecek namussuz <b>Alamanlar!</b>” diye olacakları ilan ediyordu Gourcuff. Şimdiden kızarıp tere batmış ve birden iyimser kesilmişti.</p>

  <p>Sekize doğru orman yolu canlanmaya başladı. İkisi sepetli üç motosiklet son hızla sınıra doğru geçip gittiler. Sonra flamalı bir arabayla bir istihkâm müfrezesi geçti. Berkitilmiş evin arkasında, süvari mevzilerinin bulunduğu taraftan gittikçe şiddetlenen bir motor uğultusu yükselmeye başladı. Grange, Olivon, Gourcuff ve Hervouët 14 Temmuz sabahındalarmış gibi pencerelerin kenarlarına oturup bacaklarını sallandırmışlardı. Hava bulutsuz, güneş kızgındı. Dokuza doğru batıdaki büyük homurtunun şiddetli motor patlamalarıyla bir an parlayıp sonra tekdüzeleştiği ve yavaş yavaş kalın, boğuk bir uğultuya dönüştüğü işitildi. Yolun başından da süvari birlikleri sökün etti.</p>

  <p>Her şeyi bastıran, korkunç bir gürültüydü; sarsılan sac, zincir, bidon, palet ve zırh tangırtılarından oluşan, insanı ensesinden yakalayıp bir daha bırakmayan, ağır, kulakları sağır eden bir gümbürtü... Geçit alayının âdeta sihirli çekimine kapılarak ıssız koruların diplerinden çıkıp yol kenarında beliren küçük sivil grupları, ilk arabalar geçerken bağırıp alkışlamış ama çok geçmeden cesaretleri kırılarak vazgeçmişlerdi. Artık bu biraz fazla uzun marşandiz treninin sonunu sessizce bekliyorlardı. Araçların üstündeki askerler de merdivenleri boyunca sıra sıra oturmuş itfaiyeciler gibi dilsiz ve kayıtsız, biraz da yerinel önlerinden geçiyorlardı. Güneş zırhları kızdırıyordu. Araçlardaki ekipler ceketlerini atmış, bazıları da belden yukarı soyunmuştu. Siperliksiz miğferlerin ağır yumruları altından görünen terli yüzler çok gençti ama yıpranmış, hummalı, için için kemirilen, maden ocaklarının cevher yığma ve ayırma yerlerinde yapıldığı gibi kürek kürek koca makinenin ağzına atılan garip bir gençlikti bunlarınki. 1914’ün “namlusu çiçekli” erlerini değil; koca gözlüklerini çukur ve fazla parlak gözlerinin üzerine kaldıran ekspres makinistini, kömür deposundaki yükleme-boşaltma işçisini akla getiriyordu. Yağ lekeli ateşçi tulumları içinde, yarı beline dek çeliğe batmış bu garip insan ırmağı karşısında yol kenarındaki dilsiz grupları birden oldukları yerde donduran da, korkunç gürültü kadar, bu kasvetli ve ürkütücü işçi sessizliğiydi.</p>

  <p>Kervan düdük sesleri, duraklamalar, tutukluk yapmalar, araçları şiddetle önden arkaya sarsan ani sinirli fren darbeleri arasında, gri tozunu ormanlar üzerinde kalın kalın gezdirerek uzun süre geçti, geçti... Küçük kale çoktandır suskundu; artık yalnızca yakıcı güneşin tozun boğazda bıraktığı yavan kuruluğun, kızmış çeliğin gıcırtısının ve kırma taşın ezilişinin bilincindeydiler. Saat ona doğru arabalar seyrekleşti. İkmal ve bakım servisleriyle cephe gerisindeki her türlü etkinlik, daha kolay geçilebilir durumdaki ana yolları izliyordu besbelli. Hâlâ tek tük birkaç sepetli motosikletin geçtiği oluyordu, artık boşalmış olan yolda daha hızlı gidebiliyorlardı. Seyirliğin bittiği hissediliyor, seyirci grupları dağılıyor, yol boyunca hâlâ miskin ve uyuşuk halde uzaklaşıyordu. Gecikmiş araçlar geçerken, gruptan kopup geride kalmış koşuculara yapıldığı gibi, durmaya bile gerek görmeden yalnızca küçük bir el hareketi yapıyorlardı.</p>

  <p>Bunun ardından iki uzun ve boş saat geçti. Öğleye doğru bir piyade bölüğü yoldan Belçika yönüne doğru gitti. Askerler ağaç gölgelerine yapışmış gibi, çok aralıklı müfrezeler halinde, yolun bir kenarından tek sıra olarak yürüyordu. Buradaki izlenim her şeyden çok bir serüven aramaya çıkış izlenimiydi. Uçak piyadeyi çağların merdiveninde geri götürüp “tuz kaçakçısı”<a id="b19dn1b"></a><sup><a href="../Text/Section19.xhtml#b19dn1">*</a></sup> konvoyu, “çitler savaşının” yolunu şaşırmış Chouannerie birliklerinden biri derekesine indiriyor, Mohikanların Sonuncusu’ndaki savaşın patikalarına getirip bırakıyordu.</p>

  <p class="araver">----------</p>

  <p><br /></p>

  <p><a href="../Text/Section19.xhtml#b19dn1b" id="b19dn1">*</a></p>

  <p>“Faux-sauniers” (tuz kaçakçıları): 1789 devriminden hemen önce ve devrim sırasında, fiyatı çok yükselen tuzun kaçak ticaretini yapan ve devlet güçlerini çok uğraştıran kaçakçılar. “Chouan’lar” (şefleri Jacques Chouan’ın adından dolayı): Devrim sırasında dışarı kaçmış soylular ve İngilizlerce desteklenen, Batı Fransa’nın Cumhuriyet’e karşı ayaklanan kralcı köylüleri. Bu iç savaş, yörenin çalılar ve çeşitli bitkilerden oluşan sık “canlı çitlerle” bölünmüş arazisinde yapılıyordu.</p>
</body>
</html>
