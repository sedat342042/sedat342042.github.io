<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="girintisiz">Ardenne’e ilk kar aralığın sonlarına doğru yağdı. Grange uyandığı zaman, topraktan sızan çağı belirsiz beyaz aydınlığın tavana panjurların gölgesini pamuk pamuk yansıttığını gördü. Ama ilk izlenimi bu alışılmadık aydınlıktan çok, zamanın anormal biçimde durmuş olmasıydı. Önce çalar saatinin durduğunu sandı; odası, bütün ev uzun bir sessizlik pistinde, artık hiç durmayacakmış gibi gelen yumuşacık ve tatlı bir sessizlik içinde, kayıyor, daha doğrusu süzülüyordu sanki. Kalktı, pencereden göz alabildiğine bembeyaz ormanı gördü ve sessiz odanın içinde, memnuniyetten gözlerini kırpıştırarak tekrar yattı. Çevresinde sessizlik, bu görkemli ışığın altında hafiften soluyordu. Zaman mola vermişti. Çatı’da yaşayanlar için, yolları kapatacak olan bu sihirli kar büyük tatil dönemini açıyordu.</p>

  <p>Moriarmé yönüyle bağlantılar çabucak ve neredeyse tamamen kesildi. Sivilden el konmuş olan hasta kamyonet, tekerleklerine zincir takıldığı halde bir iki kez kara saplanınca, bir daha Éclaterie’nin buzlanmış rampalarını tırmanmayı göze alamadı. İki günde bir Gourcuff, çeyrek litre alkolünü yanına alıp sırtında bir sürü çantayla tabura “iniyor”; geç vakit kıpkırmızı, küfelik halde ve posta, konserve kutusu ve peksimet torbası dolu çantalarla yüklü olarak tekrar Çatı’ya çıkıyordu. Bastıran gecenin içinde zikzaklar çizerek gelişini uzaktan dürbünle gözetleyen kale personeli son yüz metrede kendisini, çeyreklik şişelerin mataralara vurulmasından oluşan bir açılış konseriyle yüreklendiriyordu. Siyah yuvarlak karın üzerinde iki yana gidip gelirken Hervouët “Hadi Gourcuff, mazota kuvvet!” diye bağırıyor, yalpalayan karaltı da bunun üzerine sihirli bir el değmiş gibi adımlarını hızlandırıyordu. Meuse ordusunda yalnız motorize birliklerin argosu geçerliydi.</p>

  <p>Gourcuff’ü demir merdivenden koğuşa çekiyorlar, orada Olivon “buzunu çözüyordu”; yani sırtını sobaya verip çaydanlıkta kahvenin yerini almış olan kaynar şekerli içkiden ikinci bir çeyrek litreyi yudum yudum boğazına akıtıyordu. Gourcuff’ün sandalyesinin altında bir gölcük oluşurken üstünden de kalın bir buhar yükseliyordu. Derken oğlan görkemli bir hapşırık salıyor, çeşit çeşit garip kokulu maddeler buharlaşıp odanın havasına karışıyordu.</p>

  <p>“Lokomotiften beter, herif buhar işiyor!” diyordu Olivon, hayranlıkla ıslık çalarak ve Gourcuff’ün sırtını okşayarak. “Ama -doğrusu hiç diyecek yok- iyi içiyor kerata!”</p>

  <p>Kar yüzünden, Moriarmé’deki bürosunda Varin’in suratı gittikçe kararıyordu. Havaların bozması daha başlangıçta bu nefes darlığı çeken ordunun yaylarını sıkıştırarak ancak yaz manevralarında işe yarayabilecek nitelikteki hantal araçlarının motorlarını pat diye durduruyordu. Karın kalınlığı otuz santimetreyi geçince çalışmalar, konvoylar, eğitimler, taşıma işleri, yoklamalar, atışlar, koca mekanizmanın tüm günlük gacır gucurları sihirli bir değnek dokunmuşçasına duruverdi. Bütün Çatı garnizonu bir “Grande Compagnie<a href="#b10dn1" id="b10dn1b"><sup>*</sup></a>”nin kışlık ordugâhına dönüştü; kış uykusuna yatmış hayvanların uyuşukluğu içinde, küçük gruplar halinde <i>iglu</i>’larının dibindeki sobalı ılık kovuklarına sinmiş bir insan sürüsü... Kapağı açılmaz olmuş yönetmelikler yüzbaşının masasının üstünde sessizce uyumaya bırakılıyordu. Bir süre, pek de fazla umutlanmadan, “kayak” ve “dağcılık malzemesi” isteğinde bulunduktan sonra, Varin çaresizlikle kollarını göğe kaldırıp suratını asarak tiksintiyle, “yerel kaynaklardan geçinmekten” söz etmeye başladı. Yüzbaşının ses tonunda tam bir Rusya’dan geri çekilme havası hissediliyordu. Erat ise yularının gevşetilmekte olduğunu hissettiğinden, mutluluktan dörtköşeydi. Karşıdan gelmekte olan şeyin görüntüsünü sevmiyordu askerler. Eninde sonunda karşılaşmaları belki de yazgılarında olan bu vuruşmaya doğru, arabaya koşulu bir Perche kadanasının gevşek heyecanıyla yürüyorlardı; dizginlerin gevşediğini hisseder etmez burnunu yolun kenarındaki otlara daldırarak orada devekuşunun kumda aradığını arayan koşum atı gibi... Yerin tüm pürüzlerini giderip izleri örten bu yumuşak karın altında, kendilerini görünmez kılıp yazgıyı değiştirebilirlermiş gibi bir yanılsamaya kapılıyorlardı belli belirsiz...</p>

  <p>Kar, Ardenne’in bu kısa ve kaba saba ormanlarına, ulu ağaçlı dağ ormanlarında, hatta buzdan şamdanlarının altında titreyen Vosges çamlıklarında bile olmayan bir çekicilik veriyordu. Baltalıkların rüzgâr almayan kısa ve kırılgan ince dallarının üzerine yapışan beyaz tırtıllar, eriyip de tam düşecekken uzun gecelerin soğuğuna yakalanıp tekrar donan damlacıkların oluşturduğu ince buzdan şekerlemelerle ağacın kabuğuna kaynayıp haftalarca düşmüyordu. Çatı günlerce, donla tüm tortusu çökelmiş havanın içinde, hafif ve ağır kar tabakaları, örümcek ağları ve kırağılı bir sabahın uzun beyaz telkâri örüntüleri altında, başı örtülü kalıyordu. Şenlik manzarasının üstüne yoğun mavi gökyüzü parıltılarını saçıyordu. Hava acı ve hemen hemen ılık oluyor, öğleyin orman yolunda yürürken her yan patikadan, güneşin vurup karları ışıldattığı yerlerde çözülen buzun karın gurultusunu andıran boğuk gürültüsünün yükseldiği duyuluyordu; ama kısacık akşam üzeriyle birlikte Meuse’ün ufukları da pembeleşmeye başlar başlamaz soğuk yeniden Çatı’nın üstüne sihirli bir gerilim seriyor; mühürlenen orman bir sessizlik tuzağı, kapalı demir parmaklıklarının yalnızca hayaletlerin gidiş gelişine teslim ettiği bir kış bahçesi olup çıkıyordu. Zira kar çok uzaktaki aydınlık belirtilerini bile yakalıyor, Meuse sırtları geceleyin canlanıyordu. Açık gecelerde, beton şantiyelerinin oluşturduğu halenin ardında, şimdi artık hava savunmanın projektörleri de ormanın göklerini dörtlü ışın demetleriyle sınırın öte yakasına dek tarıyor; fosforlu bir aydınlık da -bir tutam pamuğu ütüleyen ani ve yumuşak bir alev parlayışı gibi- kömür kesilmiş ağaç gövdelerinin arasında, karların kıvrımları üzerinde koşarak uzaklarda sönüp gidiyordu. Bu kuzey ışıkları, bomboş gecenin içinde dönüp duran ve âdeta soğuğu bilermiş gibi görünen bu buzdan ışık şaşaası, insana yerin ve mevsimin yanlış olduğu izlenimini veriyordu. Bazen perdesiz penceresinin önünden kayıp giden ışınlar Grange’ı vaktiyle hiç uykusunu alamadığı Brötanya’nın o küçük adasında camlarına vuran deniz fenerlerinin çiğ ışın demetleri gibi geceyarısı uyandırıyordu. Kalkıp dirseklerini pencerenin kenarına dayayarak bir süre garip ışık sütunlarının kış göğünde ağır ağır, sinsice dönüşünü seyrediyordu. O zaman çocukluğunda okuduğu kitapların derinliklerinden bir anı yüzeye çıkıyordu; Wells’in, şaşkın kırların üzerinde anlaşılmaz haykırışlarını salıveren uzaylı hasta devleri...</p>

  <p>Fakat sabahla birlikte gökte bu belirtiler söner sönmez Çatı yabani hayatına geri dönüyordu. Daha güneş bile doğmadan Grange penceresinin altında bir çalı ateşinin çatırtılarını duyuyordu. Olivon ateşi çamaşır kazanında kar eritmek için yakıyor, erat da erkenden bu sıcaklığın çevresine toplanıyordu. Ara sıra, kesim yerine giden Falizes’li bir oduncu da geçerken berkitilmiş eve uğrayıp ellerini alevlere tutuyordu. <i>Evinin</i> bütün gün sürecek alışılmış gürültüsünün başladığı bu sabah mırıltılarını seviyordu Grange; kar yağalı beri Moriarmé’yle ilişkileri gittikçe daha çok, şatosunun asma köprüsünü istediği zaman kaldırıp beyiyle arasına mesafe koyabilen <i>vassal</i>’ınkilere benzemişti. Kale artık geçimini vadiden sağlamıyordu; Gourcuff’ün Moriarmé’den getirdiği konserve kutuları ve peksimetler koruganın içinde yığılıyor, Grange’la Olivon’un ara sıra gidip istiflenişini gözden geçirdikleri bir tür özel kuşatma stoku oluşturuyordu. “Hazırlığımız tamam” diyordu Olivon, tel dolaptaki bu erzak yığını karşısında. Bunu, buzlar arasında sıkışan bir geminin erzak ambarını kontrol eden şirket görevlisinin ses tonuyla söylüyordu. Söyleyişinde sihirli bir dilek, bulundukları yerde uzun zaman -hatta sonsuza dek- unutulmaları dileği, seziliyordu.</p>

  <p>Grange, Moriarmé’ye cüzdanında oldukça bol parayla inmiş, korugandaki hayat ve biriken ücretleri bunu aydan aya daha da artırmıştı. Falizes levazımın yerini aldı. Köyde ne fırın ne de bakkal vardı ama yaylanın uzun kışına karşı erzaklarını depolamış olan ve hâlâ kendi ekmeklerini kendileri yapan çiftlikler gereken her şeyi sağlıyordu; şarap da eksik değildi. Para, şen şakrak parmaklarının arasından kayıp gidiyordu. “Boş ver biriktirmeyi” diyordu omuzlarını silkerek. “İleride duruma bakarız. İlkbaharda...” Ensesinde, deriyle et arasında -yarı kaygı yarı coşku şeklinde- lunaparklardaki dimdik eğlence trenlerine binmiş ve hemen ilerisinde rayların büyük yokuşun başına doğru kıvrıldığını gören yolcuların hafif gıdıklanışını duyuyordu.</p>

  <p>Hayatını hiçbir zaman Çatı’da geçen bu kıştaki kadar canlı ve ılık, bağlarından kurtulmuş, geçmişinden ve geleceğinden bir kitabın sayfalarını ayıran derin yarıklar gibi uçurumlarla yalıtılmış hissetmemişti. Kendini hayata ne denli yüzeysel biçimde angaje olmuş hissederse etsin, savaş hayatla arasında varlığını kabul ettiği çok az bağı da koparmıştı. Belki de ilk kez 1914’te insanlar <i>bağ bozumuna</i> dönmek düşüncesiyle savaşa gitmişlerdi; 1939’da ise yalnızca sinemayı kulübelerdeki uyanık gecelerle değiş tokuş ediyorlardı ama dönmeksizin. İçlerinden biliyorlardı ki dönüşlerinde üzerinden ateş geçmiş bir toprak göreceklerdi; kendilerini sımsıcak sarmayı hiç kesmeyen hayat, daha ayrılır ayrılmaz hızlı ve çaresiz bir yaşlanmaya uğramış -daha yeşilken sapında kurumuş, hasada hazır olmuş- gibi görünüyordu. Grange’ın önünde hâlâ inik ama soluklarla dalgalanan ve arkasından ışıklar görünen, sahne kenarı ışıklarının da önden vurmak için beklediği o perde vardı. İki ışık arasındaki zaman da doğru kullanılmalıydı. Toprak yeniden hafiflemişti; kışın gelmesiyle bakımevi boşaltılmış, hastalarla yaşlılar da birer birer ormandaki mezralardan kirişi kırarak Meuse’ün öksürüklü küçük trenlerinin dumanları içinde gerilere doğru gözden kaybolmuşlardı. Çatı, kuşatma arifesinde işe <i>yaramaz boğazlarını</i> dışarı atmış kentler gibi gençleşmişti. Grange kendini ne denli savaşçı ruhundan yoksun sayarsa saysın, toprağı artıklarından temizleyen bu amansız süpürme işleminde, içten içe ama güçlü bir biçimde, savaşın acı ama canlandırıcı baharının geçişini hissetmekten kendini alamıyordu. Artık cephenin bu ilk mevzilerini saran hava, bir geminin baş üstünde solunandan daha diri ve uyarıcıydı.</p>

  <p>Berkitilmiş evi Meuse’den koparan kar onu Falizes’e yaklaştırıyordu. Artık kabilenin ihtiyarları da savaşın daha önce eli silah tutan erkeklerini boşalttığı yayladan çekip gittiklerinden, artık sabahtan itibaren karlı dar sokaklarda kadınların daha özgür ve daha tiz gülüşleri işitilir olmuştu. İşler de kendiliğinden, kolayca yürüyordu. Kaledekilerin eğilimleri daha ziyade sağlam ve istikrarlı ilişkilere doğruydu; bu Noel manzarası, uzun geceler, gelecek günlerin belirsizliği, ayrıca Olivon ve Hervouët’nin karakterlerinde belli olan köklü bir köylü ciddiyeti, bu adamlara bir tür <i>evinin hanımı olacak kadın</i> özlemi veriyordu. Olivon Çınarlı Kafe’ye <i>gidip geliyor</i>, Gourcuff de ara sıra içkileri şişelemesine yardım etmeye gidiyordu ama bu iş çok seyrek yapılıyordu, çünkü kışla birlikte müşteri olarak aşağı yukarı bir Grange kalmıştı. Öğleden sonra kahvesini içmek üzere Çınarlı’ya girdiğinde, çevresinde mevsimin son sineklerinin uçuştuğu güzel salkımlı <i>Byrrh</i> takviminin altında, sık sık Olivon’u jütten önlüğüyle (“Ölen patronun önlüğü” diye düşünüyordu Grange. Kahvenin sahibi kadın biraz tombulca ama oldukça hoş ve güler yüzlü bir duldu) masaya oturmuş, Madam Tranet’ye sabah gazetesini okuyup açıklarken yakalıyordu. Hiç de öyle boş bir uğraş değildi bu, çünkü Olivon’un açıkladığı şey -bu karışık dönemlerde içki alım satımının yollarına çeşitli tuzaklar kuran- ikinci sayfadaki <i>Valilik Bildirileri</i>’ydi. Hervouët bir çiftçi kadının evinde, dağ avcısı kocasının yerini almıştı. Kadın o kadar solgun ve inceydi ve hem kalabalık ailesinin hem de zamanın olanca acımasızlığının altında o kadar ezilmişti ki Falizes halkı aileye gelen bu yeni desteği hiç de kötü karşılamamıştı. Böylece Hervouët de Mazures çiftliğinde kendini dul ve yetimlerin korunmasına adamış gökten inme yiğit şövalyelerden biri gibi görülüyordu. Bu örnek yer doldurmanın bazen biraz tereddüde düşürdüğü Grange, aldığı emirlerin -hizmet dışında- adamlarını tarımsal amaçlarla olabildiği kadar serbestçe kullanmayı da öngördüğünü düşünerek içini rahatlatıyordu. Sabah erkenden kuvvet gerektiren işlere giriştiği, ev halkı daha kalkmadan gölcükte buzları kırıp kapının önünden karları kürediği, sonra da o gün yakılacak odunları yardığı görülünce, işlevin (oldukça ciddi ve onurlu, büyük bir gereklilik damgası taşıyan bir işlevdi) akla gelebilecek daha hafif ve çapkınca düşüncelere oldukça baskın çıktığı anlaşılıyordu. O kadar baskındı ki düzenin burada kendi kendine duruma uyduğu ve Hervouët’nin de bütün yaptıklarında haklı olduğu bile söylenebilirdi. Küçük dünyasının girdiği bu çeşitli görüntüleri aklından geçirirken belli belirsiz yumuşayan Grange, adamlarının her ne olursa olsun <i>iyi birer yer bulmuş</i> oldukları düşüncesinden pek uzak sayılmazdı. Kaygılandırıcı olan onlar değil, Gourcuff’tü daha çok; Hervouët’nin ayrılmasıyla pusulasını şaşırmış, alkolik ve hırçın garip bir kadınsızlık içinde berkitilmiş evin çevresinde dolaşır olmuştu. Serbest zamanlarında hep tek başına, hep biraz terli ve hep kıpkırmızı bir suratla karla kaplı patikalardan birine daldığı görülüyordu. Miğferini öfkeli bir yumrukla başına geçiriyor, kaputunun kalkık yakasının ardından Brötonca küfürler homurdanıyordu. Olivon, Grange’a gizemli gizemli göz kırparak ununu eleyip eleğini asmış bir aile babasının üzgün ve acımaklı ses tonuyla, “Avlanıyor...” diyordu.</p>

  <p>Grange’ın asıl şaşırdığı, raslantı sonucu oluşan bu çiftlerin verdiği görüntünün, ahlakça gevşekliğin tam tersi olması ve berkitilmiş evdeki iç düzenin, yani kurulu olan oldukça serbest disiplinin bundan hiç zarar görmemesiydi. Kale yörede bir boşluğu dolduruyordu; yumuşak başlı kadın kalabalığının keyfince dolaştığı bir yer haline gelmiş köye bir tür erkekçe düzen getiriyordu. Davranışlarda alışılmadık bir ciddiyet de eksik değildi bu düzende, zira yatak da dahilse, her şey akşam haberleriyle terlik giyme saatinden önce bitiyordu. Kışın çabucak gelen günbatımı ilk belirtilerini verir vermez küçücük birlik palaskasını bağlıyor, kadınların eşiklerinde kaputunun tozunu silkeleyerek geceyi geçirmek üzere Karayip yerli köylerindeki gibi her şeyin (dil, mizaç, sözler, şakalar) tamamen başka bir düzeyde seyrettiği <i>erkekler evine</i> dönüyordu. Orada kırılgan, dört bir yanından boşluğun üzerine asılı ama çarkları tuhaf bir biçimde birdenbire dönmeye başlayan bir dünya vardı. Grange’ın aklına ara sıra, durmuşken deprem olunca yeniden çalışmaya başlayan ama artık yalnız çeyrek kala ve geceleri çalan duvar saati geliyordu. İçlerinde rastlantının bir an için zorunluluğu yeniden çiçeklendirdiği bir paralık veya bir günlük o hassas ve saçma mekanizmalara hep ilgi duymuştu... Artniyetsiz, tam anlamıyla samimi olduğu zaman, kuluçkaya yatmış kışın altında, evlerin tatlı sıcaklığında kendi kendilerine yumurtadan çıkmış, hayvansı denebilecek bu garnizon aşklarının kendisini rahatlattığını içinden itiraf ediyordu. Kendisinin Mona’ya olan bağlılığını sakin ve huzurlu bir düzeye yönlendiriyor, bu ilişkiye sağlamlık, bir tür gelecek sağlıyorlardı.</p>

  <p>Kalenin iyice yavaşlamış yaşantısının kendisine bıraktığı ufak tefek işleri bir an önce bitirmek için artık çok erken, güneşten uzun zaman önce toprak gibi hatta daha boz, çamurlu su renginde bir aydınlığın ormanların arasından sızmaya başladığı saatten bile önce kalkıyordu. Hâlâ karanlık olan sabahın içinde homurdanmaya başlayan ev, keyfini yerine getiriyordu. Olivon’a emirleri aktarıp yola koyuluyordu. Artık bütün gün serbestti. Beyaz zemin, donmuş kabuğunun altında yeniden çıtırdarken gece, bir esinti bile duyulmadan, kar tarafından içiliyormuş gibi ormandan çekiliyordu. Falizes yoluna varmadan, önündeki uzun yolun görüntüsünün hizasında kor demirden koca bir güneş doğuyordu. Bu an Grange’a hep yeni ve görkemli görünüyordu. Hava, uyanışın dirilttiği kandan bile canlı ve kamçılanmış oluyordu; sanki ışık dünyaya o ana dek hiç böyle genç doğmamıştı. Kuvvetli bir içkinin erkenden tekrar forma soktuğu buzlu av sabahlarının keyfi içinde, demirli değneğinin ucuyla Mona’nın kapısını çalıyordu. Koyun postundan astarlı kısa ceketi, kocaman kauçuk çizmeleri, sanki yıldızların altında geçmiş bir gecenin karıştırdığı, hâlâ üstünden biraz saman silker görünen sabahlık saçları ile Mona, tüm kırmızı karolarıyla yıkanıp durulanmış evler gibi, ayrık kökünden fırça, kaşağı ve yalakta bol suyla sabah temizliği çağrıştıran taze ve aksi, güzel bir köy pazar günü gibi kokuyordu. Dışarıda yalnızca, eriyen buzlardan gelen iri damlaların bütün damların kenarlarındaki tef çalışları ile güneş dolu sabahı şenlendiren horoz sesleri duyuluyordu. Mona hep saatinde hazır olurdu; her sabah geceden, üstünden sel suları çekilmiş çakıllar gibi tertemiz ve aydınlık çıkıyordu.</p>

  <p>“Kaç yaşındasın?” diye soruyordu bazen Grange, kaşlarının üzerinde parmağını gezdirerek. Güzelliğiyle rüzgâr yemişten beter pusulayı şaşırmış durumda, fazla parlak bir ışık altındaymış gibi gözlerini kırpıştırarak. O arada Mona da o derinden gelen gülüşüyle gülerek parmaklarıyla onun saçlarını dağıtıyordu. Fakat Grange hemen sorusunun anlamsız olduğunu, burada gençliğin yaşla ilgisi bulunmadığını anlıyordu. Daha çok masalsı bir tür söz konusuydu, tekboynuz gibi. “Ormanlarda buldum onu” diye düşünüyor, yüreğine batan bıçaktan zevk alıyordu. Mona bir işaret taşıyordu üzerinde. Deniz onu kendisine kadar bir taş çeşme yalağında yüzdürerek getirmişti. Onun kendisine ne denli güvencesiz olarak ödünç verilmiş olduğunu hissediyordu; getiren dalga mutlaka bir gün geri alacaktı.</p>

  <p>Çıplak bahçelerin ve donmuş lahana evleklerinin arkasından, Censes des Fraitures denen yere kadar patikadan gidiyordu. Falizes’den biraz uzaklaşılınca manzara açılıyordu; orman patikası, doğal çıkıntılar gibi, yamaçlardan aşağı Belçika’ya doğru koşan geniş korulukların kenarını izliyordu. Hiçbir eve de dumana da rastlanmadan ufka kadar yayılan karın üstünde kapkara eğsilerden oluşan ormanın ta ucunda, bir boğaza bakan sivri bir kayaya yapışmış, evlerinin tüm beyazlığıyla güneşte pırıl pırıl parlayan, çözülen buzlardan çıkan soluk mor sisin içinde yüzen küçük bir kasaba seçiliyordu. Kardan yansıyan ışık ona yasak kentlerin ve vaat edilmiş toprakların fosforışılını veriyordu. Güneş yükseliyor, her daldan damlalar yağdırmaya başlıyordu ama Fraitures’e doğru yürürlerken, ufukta gediğin kenarındaki küçük kent daha uzun zaman beyazla mavi arasında görkemli parıldayışını sürdürüyordu. Mona burasının Spa olduğunu iddia ediyordu. Kendisini büyüleyen bu adı bekleme salonlarındaki afişlerde okuduğundan beri, Belçika Ardenne’lerinde başka kentler de olabileceğini düşünmüyordu bile.</p>

  <p>Her defasında dünyayı yeniliğine geri verirmiş gibi gelen arzunun o ani sabırsızlığıyla Grange’ın kolunu sarsarak “Neden beni götürmüyorsun?” diyordu. Erken gelişmiş bilgiç ev hanımı edasıyla da ekliyordu: “... Julia da bizimle gelirdi. Hem biliyor musun, Belçika’da fazla para da gerekmez bunun için...”</p>

  <p>Fraitures koyağının ardında, terk edilmiş bir kömürcü kulübesinin kapısının önündeki karı küreyip <i>kızağı</i> çıkarıyorlardı. Kızak gerçekte, olasılıkla kışın ormanda çalı çırpı demetlerinin çekilmesinde kullanılmış oldukça kaba bir şey, Vosges ve Karaorman’a özgü büyük kızaklardandı. Falizes’de, elinden elektrikli aletlerden kırık fayansların tamirine kadar her şey gelen, Tahtabacak lakaplı <i>oğul</i> Bihoreau buna sazdan bir oturma yeri uydurmuştu. Grange’la Mona sağlam, biraz da ağırca kızağı çamların arasından sırtın üstündeki açıklıkta yükselen, <i>Fraitures Çatması</i> denen kabuğu soyulmamış ağaç gövdelerinden yapılma gözetleme kulesine kadar çekiyorlardı. Saat on sularının güneşi, donmuş karın üzerine pırıl pırıl pullar saçıyor, her ikisi de aynı zamanda önlerine birer koca demet sıcak nefes püskürdüklerini görüp gülüşüyorlardı. Çatma’ya varınca, Mona’nın kamp çantasında getirdiği, Julia’nın hazırladığı yiyecekleri paylaşıyorlardı. Mona kızağı her zaman at gibi kuleye bağlıyordu. Kapısını açık bırakmak ve durup dururken başparmağıyla haç çıkarmak âdetleri gibi garipliklerinden biriydi. Grange bu konuda ona soru sormaya cesaret edemiyor, hatta coşkulu anlarında, kızın vahşi hayattan kalma birtakım yarı sihirli uygulamaların sırrını bildiğine inanmaktan kendini alamıyordu. Mona’nın özel yaşamına girmekle onun hakkında tüm kozlar ele geçmiş olmuyordu. Sık sık öyle anlar oluyordu ki Grange çekiniyor, korkuyordu.</p>

  <p>Tepenin dik yamacında, ağaçların kesilmesiyle yamaçtan aşağı dümdüz inen uzun bir açıklık, bir tür pist oluşmuştu. Kızak taze karın üzerinde yavaşça kaymaya başlıyor, sonra çığ gibi ivme kazanarak, ağaç kökleri tam sökülmemiş olan yokuşun siyah tomruklarının arasından, karnıyla bunları biçercesine aşağı doğru dalıp gidiyordu. O zaman Grange’ın gözünde güneş, uçuşan kar tozları, önlerine çıkan ıslak ağaç kökleri, yakındaki karaçamlardan oluşmuş dik yar; her şey kulaklarını ısıran ve dünyayı ağırlığından arındırıyormuş gibi gelen yıldırım gibi rüzgârın dümen suyu içinde birbirine karışıp gidiyordu. Kendisine yaslanmış olan Mona’nın göğüslerinin sırtında tatlı tatlı ezildiğini, sonra kızağın her hoplayışında yükünün hafiflediğini hissediyordu. Mona, sudan geçirmek için omuzlara alınan ve tam suyun ortasında kurşun gibi ağırlaşıp insanın bacakları felç eden peri çocukları gibi, hem hafif hem ağır, omuzlarına yapışıyordu. Oyun bazen daha da garip bir hal alıyor; Grange Mona’nın dişlerini ensesine geçirdiğini, ellerinin de kolları boyunca aşağı kayarak kızağın dümenini idare eden bileklerini tuttuğunu hissediyordu. Kızak, koyağın dibinde derenin oyduğu yatağın tatlı meyilli yamacına toslayıp takla atıyor, ikisi birden karların içine yuvarlanıyordu; orada birbirine sarılmış durumda, sinirli kahkahalar atarak elleri ve dizleriyle boğuşmaya başlıyorlar, derken tekrar Mona’nın dişleri Grange’ın ensesini arıyordu. Birden Grange’ın bütün vücudunu ensesinden tutulup yerden kaldırılan kedi gibi bir gevşeme sarıyor, omuzlarının arasından ve kolları boyunca içeri kayan kar da tenini tatlı tatlı yakıyordu. Silkinip biraz soluklanmak üzere kızağın üstüne oturduklarında, Grange kıza biraz ürküntüyle bakıyordu -dar montunun altında beli ne kadar da ince görünüyordu!- avı felç edecek iğneyi nereye batıracaklarını içgüdüsel olarak bilen sarıcaarılar geliyordu aklına. Susar susmaz, gözlerini kapayınca ormanda göz alabildiğine çözülen buzların ve eriyen karların hafif gargarasını duyuyorlardı. Ara sıra da çok uzaklarda, tek başına bir horozun, ötüşüyle sabah güneşini bilediği oluyor; Grange, başı Mona’nın omzuna dayalı, dünyanın sevecen duygularla dolup taşarak kendisine doğru geldiğini hissediyordu.</p>

  <p>Kulübeye dönüp kalan azıklarını kızağın üstünde yan yana yemeye koyuldukları zaman, ikindi vakti bayağı ilerlemiş oluyor, ormanın ufukları soluk mor bir haleyle koyulaşmaya başlıyordu. Soğuk biraz kırılıyor, eğimli gelen ışıkta kaygılı bir hüzün belirtisi seziliyordu. Mona kısa kapitone montunun içinde titreyerek birdenbire, mevsimin ve saatin tüm uyarılarına tamamen açık bir dağ göğü gibi çabucak sislere bürünüyordu. Grange ne olduğunu sorduğu zaman “Gün sonlarını sevmem” diyordu başını sallayarak. Ne düşündüğünü sorduğunda da “Bilmem ki...” diyordu, “ölümü belki de...” Bazen başını Grange’ın omzunda sağa sola çevirerek, nisan yağmuru gibi aniden gelen o aceleci ve garip hıçkırıklarını saldığı da oluyordu. O zaman Grange soğuğun aniden kendisini kavradığını hissediyordu. Birdenbire geceyle dolu görünen bu küçük kadın yalvacın ağzından çıkan sözcükler hoşuna gitmiyordu. Falizes’e geldikleri zaman, soğuk mavi bir gölge evlerin duvarlarını yarı yerlerinden kesiyor, çatı oluklarının kenarlarında eriyip yeniden donmuş buzdan telcikler dar sokakları sessizlikle dolduruyordu. Daha güneş batmadan kar, kül rengine bürünüyordu. Çevrelerinde toprak birdenbire öylesine sönmüş, öylesine buz tutmuş görünüyordu ki Mona’nın önsezileri Grange’ı da etkisi altına almaya başlıyordu. Gündüzün bir anda simsiyah bir kuyuya devrildiğini, içinde de yavan tadını ağzında çalkalayıp durduğu kül rengi ve soğuk bir suyun yükseldiğini hissediyordu. Julia çayı getirir getirmez kaygılı bir ivecenlikle soyunarak karanlığa bürünmüş, akşamın köylü hüznüyle dopdolu koca odada hiç konuşmadan birbirlerine sarılıyorlardı. Grange bazen soğuk çarşafların arasında yarı doğrulup yastığa dayanıyor, Mona’nın parmaklarını bırakıp gözlerini iri iri açarak bakışlarını odayı dolduran mobilyaların koyu gölgeli kütleleri üzerine kaydırıyordu. “Neyim var benim?”diyordu dertli dertli... “Kim bilir, belki de günbatımı bunaltısıdır...” Ama o ana dek bunu hiç hissetmemiş olmasına da şaşıyordu. Gece bastırırken kaleye döndüğü sırada yalnızlık omuzlarına çöküyor, çoğu kez Mazures çiftliğine uğrayıp Hervouët’yi de alıyordu. İkisi birlikte, gürültüleri sünger gibi emen yumuşak karla kaplı yolu tutuyorlardı. Orman yoluna çıkar çıkmaz, batan güneşin yerini alan Mense şantiyelerinin ışıklarının, kar tabakalarının üzerinde hasta bir tan aydınlığı, bir tür sahte şafak gezdirdiğini görüyorlardı. Grange’a öyle geliyordu ki sanki toprak bile sararıp solmuştu, zaman da onu yüksek ateşiyle için için kemiriyordu... Sanki toprakta, kokmaya başlamış ceset üzerinde yürür gibi yürünüyordu.</p>

  <p class="araver">----------</p>

  <p><a href="#b10dn1b" id="b10dn1"><sup>*</sup></a><br /></p>

  <p>Ortaçağda ve özellikle Yüz Yıl Savaşları sırasında, bir şefin emrinde ülke ülke dolaşıp parayı veren hükümdarın veya feodal beyin hizmetine giren, aldıkları ücretle ve yağmayla geçinen “başıbozuk” profesyonel savaşçı birlikleri. (ç.n.)</p>
</body>
</html>
