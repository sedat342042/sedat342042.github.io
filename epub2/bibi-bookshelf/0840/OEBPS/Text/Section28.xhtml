<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="girintisiz">“Saat beşe geliyor olmalı” diye düşündü Grange saatine bile bakmadan. Küçük meşe korusunun gölgesi artık enlemesine bütün yolu kaplıyordu. Günün ilk serinlik ürpertisi, hâlâ bayat kokulu nemde yüzen beton bodruma kadar sızamıyorsa da güneş ağırlaşıyor, ancak inişe başlama anında biraz tereddüt ediyordu. Mazgal deliğinden bakılınca, ufka uzanan boş yol, iyice uzamış gölgelerin düştüğü kırma taş kaplı uzun sert şerit görülüyordu. Ormana yeniden sessizlik çökmüş, ara sıra esen tembel bir rüzgâr dalları hışırdatıyordu.</p>

  <p>“Rayları sökülmüş demiryolu gibi” diye düşündü Grange. “Sanki raylardan ayrılmışız...”</p>

  <p>Açlıktan daha güçlü bir ihtiyaçla, mağaralarından gazete almak için çıkıp kendilerini yakalatan kaçakları hatırlıyordu. Adamlar saatlerden beri kafesteki hayvanlar gibi koruganın içinde dönüp duruyordu.</p>

  <p>“Komutayı al” dedi Olivon’a, dürbünün kayışını boynuna takarak. “Ben dönene kadar kimse dışarı çıkmayacak. Houches taraflarına bir göz atacağım.”</p>

  <p>Betondan çıkar çıkmaz, havada uyarılmış, hummalı bir kıpırdanış -dar mazgal deliğinden içeri giremeyen bir telaş- duyuluyordu. Grange dalların kemerleri altında iki büklüm, çimen ve yosundan bir yolluğun üzerinde, çıtırtı çıkarmamaya çabalayarak yürüyordu ama yine de gittikçe hızlanmaya başladı. Güneşli öğle sonrası koruganda sanıldığı kadar uykuda değildi; ormanın kendisi bile, patikanın kuzeye doğru aştığı alçak sırtın ötesinden gelen uzak bir gürültüye kulak kabartıyordu. Yosunla yastıklanmış olmasına karşın zemin ara sıra derinden derine bir sarsılışı yankılandırıyordu. Grange on metrede bir durup geriye, boş ormanın içlerine bir bakış atıyordu. Çevresindeki bu ışıklı gölgeli, alacalı dinginlik adası <i>manşinel</i> ağacının gölgesi gibi zehirli olmuştu.</p>

  <p>“Hiç olmazsa etrafı görebilseydim!” diyordu içinden. Bu kuşatılmış ıssızlık aniden ateşini yükseltmişti. Dal budak perdesini yırtmak, çevresinde toprağın tutuştuğu yeşil kafesin demir parmaklıklarını aralayabilmek için ömründen seve seve bir yıl verebilirdi.</p>

  <p>Patika, Houches’a doğru inişe geçmeden önce yüz metre kadar, Buttes’ye kavuşan sırtın kamburunu izliyor, burada ağaçların az çok seyreldiği, henüz genç bir köknar koruluğundan geçiyordu. Ufuk hâlâ dalların arkasında saklıydı ama kuzeyden esen oldukça sert ve serin bir rüzgâr sırtı süpürerek sesleri taşıyordu. Çevre güneşe karşın loş ve hüzünlüydü. Bir çamın dibinde, şurada burada tek başlarına Shakespeare’in çapkın ormanlarının anısını yaşatan ve Çatı’yı daha melankolik bir yabansılığa düşüren yosundan kabuk bağlamış taş yalaklardan birinden ince bir su sızıyordu. Düzlüğe çıkar çıkmaz, çamların arasından esen rüzgâr yaygın ve boğuk bir çeşit homurtuyu âdeta insanın yüzüne çarpıyordu. Delik deşik yollarda durup dinlenmeden sarsıla sarsıla ilerleyen ve tüm kuzeybatı ufkunu yarıp geçecekmiş gibi gelen ağır araçların tokuşması, tangırtısı gibi bir şey...</p>

  <p>“O kadar da uzak değilmiş” diye düşündü Grange. “Hatta galiba...”</p>

  <p>Garip bir sarsıntıya tutulmuş, kulak kabartıyordu. Açık alan, dallardan oluşan kubbenin ardında varlığı sezilen, düzlüğün kuzeye doğru yayılarak inen uzun yamacı, çarpışmaya ilk kez panoramik bir olay niteliği veriyordu. Tehlike duygusu, ıssızlık korkusu, yeni bir ölçeğe geçiş izlenimi içinde silinip gidiyordu. Dünyanın bir ülkesi göğün ateşine hedef olmaktaydı. Bu konuda ne düşünüldüğü önemli değildi. Ancak, boğuk bir kemirme kıtırtısını, arka plandaki -dalgaların dövdüğü bir yarın yıkılışını andıran- kalın ve pes gümbürtünün önünde, kulak verilince, Houches yolu hizasında ormana âdeta yanlamasına kılıç çalan, daha yakın bir gürültü de ayırt edilebiliyordu. Zorlanan motorların aralıklarla genleşen ve hiç kesilmeyen homurtusu ile arkasından gelen bir tür sarsıntı, koca koca teneke levhalar bozuk bir kaldırımda sürükleniyormuş gibi madenî bir hoplayıp zıplama tangırtısı. Tırtıllı araçlar geliyordu. “<i>Oradalar</i>, geliyorlar!” dedi Grange kendi kendine. Beti benzi attı, bir köknarın arkasına sindi. Hafiften başı dönüyor, çevresinde zavallı ormanın kurduğu opera dekorunun kıpırtısına inanamadan bakıyordu. Grange’ı, insanı toprağından kökleyen bir <i>hesaba katılmamışlık</i> duygusu elden ayaktan kesiyordu. Demir ırmağı boylu boyunca, sakin, uyku veren, sonu gelmez bir biçimde akıp gidiyor, o da sersem sersem trenin geçişini seyrediyordu.</p>

  <p>Korugana yaklaşırken bir işaret ıslığı çaldı. Sırttan iner inmez konvoyun tangırtısı, çarpışmanın gürültüsü sihirli bir biçimde kesiliveriyordu. Hafif bir sıcaklık sisi öğle sonrası güneşinin kızdırdığı yolun üzerinde hâlâ titriyor, dalların yırtmaya başladığı gün ışığında bir düzine karga orman yolunu eşeliyordu. Sihirli şato, koruma altındaki ada düşünceleri elinde olmadan yeniden filizleniyor, çılgın bir umut gibi Grange’ın bilincine sızıyordu.</p>

  <p>“Pek bir şey anlaşılmıyor” dedi korugana girince. “Meuse kıyısında bombardıman var. Her neyse” diye ekledi omuzlarını silkerek çabuk çabuk, “gece bastırmadan ne olduğunu anlarız.”</p>

  <p>Hepsi sırayla Gourcuff’ün matarasından büyük bir ciddiyetle birer yudum alarak görev yerlerine geçti. Olivon hiçbir şey söylemeden mataradaki son damlaları betonun üzerine silkti. “Biliyorlar” dedi Grange içinden, biraz şaşkınlıkla. “Ya da tahmin etmişler. Sesimden olacak.” Yüreğindeki ağırlığın kendiliğinden azaldığını hissediyordu.</p>

  <p>Yarım saat daha geçti. Koruganın içine garip ince bir sessizlik, -kabartılmış kulakların sessizliği gibi ezici olmayan- bilenmiş gözlerin sessizliği; ince iğne işlerine dalmış bir nakış atölyesinin sessizliği çökmüştü. Mazgalın darlığı yüzünden dürbününü kullanamayan Grange ikide bir Hervouët’yi koluyla itip gözünü topun nişan alma dürbününe yapıştırıyordu. Beton koruganın loşluğunda artık bu sinsi ve çocukça dirsek güreşinden başka bir hareket yoktu. Işık sararmaya başlamıştı. Öğleden sonraları dar mazgaldan bakılınca göz kapaklarını pişiren yolun kırma taşları, uzaklara doğru bakıldıkça deniz kumu gibi yumuşuyor, insanın gözünü rahatlatıyordu. Akşamın nüansları, fazla ışıktan korunmuş gözlerin dibine karanlık odada gölge tiyatrosu figürlerinin Çin işi narinliğiyle birer birer yerleşiyordu. Çevik bir el yazısıyla çizilen incecik titrek bir çizgi beyaz orman yolunun üzerinden atlayıp kenardaki otların içinde kayboldu. Zerdevaydı geçen. Sessizlik bir süre daha devam etti. Sonra birdenbire tüm kargalar Wotan’ın kuşları gibi havalandı; tatlı öğle sonrasında yayılmaktan memnun saf yürek bir mırıltı, tombul yanaklı bir homurtu yükseldi yolun ucundan.</p>

  <p>“<i>Dikkat</i>!” diye bağırdı Gourcuff, Hervouët’ye.</p>

  <p>Homurtu ortaya çıkmakta acele etmiyor, rahat davranıyordu. Sırtın ardındaki görünmeyen yokuşa sararken sürücünün vites değiştirdiğini açıkça işittiler. Bu fazla hafif, fazla hızlı vızıltıda algıladığı beklenmedik nitelik, Grange’a elini cebine attırıp sinirli sinirli düşman araçlarının siluetlerinin bulunduğu defteri yoklattı.</p>

  <p>Araç birden sanıldığından çok uzakta, yolun başında belirdi; yolun üstündeki havanın titreyişiyle yarı yarıya kemirilen dar, siyah bir siluet... Dar ve narin... Narin ve kırılgan... Önce hiç kıpırdamıyormuş gibi olduğu yerde büyüdü, sonra belli belirsiz sırttan inmeye başlarken aynı zamanda yolun kenarına yanaştı ve <i>tahrip kalıbının</i> kasisi önünde, üstünde yürüdüğü tahtanın kenarına geldiğini sezen bir karıncanın komik ikircimi içinde zınk diye durdu.</p>

  <p>“Köylü bunlar!” dedi Olivon bir nefeste, sersem sersem.</p>

  <p>“Bahisler!” diye sözünü kesti Hervouët. Gözü dürbüne dayalı, nişan alma vidasını kötü kötü okşuyordu. “Baksana, yeşil...”</p>

  <p>Araç engeli kokladıktan sonra gayet yavaş tekrar kaymaya başladı, kasiste birdenbire, sanıldığından çok daha ağırmış gibi hopladı. “Hususi değil” diye düşündü Grange, “kamyonet bu.” Artık düze çıkmış olan araç kapkara, bir tür boğa saldırganlığı içinde dikilmiş, burnundan buhar püskürüyormuş gibi hızla büyüyordu. “Tam zamanıdır!” diye düşündü Grange. Son bir tereddüt geçirdi, karnı korkunç bir acıyla burkuldu; fakat yanağından on santimetre ötede Hervouët’nin atış eğitim yerindeymiş gibi yavaşça açılan ağzını görünce kendini topladı.</p>

  <p>“Hadi!” diye fısıldadı.</p>

  <p>Merminin fırlayışı o kadar sert ve şiddetli oldu ki, namlu boyunca uzanmış olan Grange, vuruşun kendi omuzunu incittiğini sandı. Araç boğuk bir hıçkırıkla sarsılarak birdenbire havaya süs şeritlere benzeyen bir demet uzun kâğıt şerit kustu. Sonra burun üstü sağ bankete dalarak hafif yan yattı ama devrilmeden ağaçlığın dibinde hareketsiz kaldı.</p>

  <p>“Tam suratına!” diye bağırdı Gourcuff dişlerini sıkarak. Dar bir garajda kalkış yapan motosikletin insanı hoplatan çılgın takırtısıyla enkazın üzerine yarım şarjör boşalttı.</p>

  <p>Dürbünün yuvarlak alanında, dağılmış ön camın arkasında kimse yoktu. Araç boşalmış görünüyordu. Fakat ağaçlardan uzanan dallar açık görüşü engelliyordu. Ön lastiklerden biri patlamıştı. Aslında ilk bakış hiçbir soru işaretine yer bırakmıyordu; araç ölüydü. İnsan ne kadar ölebilirse o da o kadar ölmüştü. Yabani otlara karışmış, silinmiş, yıpranıp rengini atmış, belki de unufak olmuş ön camın tozuna bürünüp solmuştu; örümcek ağlarıyla sarılmış gibi görünüyordu. Yaptıkları kıyımdan Grange’ın avuçları ter içindeydi; sanki ensesinden demir bir çubuk bastırıyordu; yanı başında, Hervouët’nin ceketinden çıkan ıslak, ekşi ter kokusunu duyuyordu. Barut kokusu insanın genzini yakıyordu. Basmakalıp deyimler de doğru söylüyordu; koku gerçekten sarhoş ediciydi.</p>

  <p>“Git bak” dedi Olivon’a. Tüneli kullan, ağaç altlarından geç. Seni koruyoruz.</p>

  <p>Tekrar doldurdukları silahların arkasında hiç ses çıkarmadan dalların arasından süzülen Olivon’un siluetini izliyorlardı. İnsanı çıldırtacak kadar yavaş gidiyordu. Başarabilseler elleriyle arkasından iteceklerdi. Hava şimdi daha serindi; yoldaki güneş lekeleri bir bir sönüyordu. Geri gelen sessizlik, patlayan bir tokadı izleyen taş kesilmiş sessizlikti. Bir yerlerde soğuk ve ölçüsüz bir öfkenin, öldürme niyetiyle toplanıp patlamaya hazırlandığı hissediliyordu.</p>

  <p>“ ’Öldürüleceğiz’ korkusu değil bu” diye düşündü Grange, kurumuş diş etlerini diliyle nemlendirerek. “İlginç ama daha çok, ‘<i>cezalandırılacağız</i>’ kaygısına benziyor.”</p>

  <p>Dürbünüyle, Olivon’un kamyonetin arkasından atlayıp yoldan koşa koşa korugana döndüğünü gördü.</p>

  <p>“İki kişi var” dedi Olivon soluk soluğa. “İki genç...”</p>

  <p>Fişek sandığının üstüne zeytin yeşili iki apolet, eski model iki toplu tabanca ve ambalaj mukavvasını andıran sarımsı gri birkaç plaka attı; ekşimtrak yavan bir tatla ağızda kıtırdayan <i>knackebrot</i>, yani Almanların çavdarlı gevrek ekmekleri... Acınacak bir azıktı...</p>

  <p>“Yok”diye ekledi suçluymuş gibi, “kâğıt mağıt yoktu.”</p>

  <p>“Peki yükü neymiş?”</p>

  <p>“Askerlik cüzdanları herhalde teğmenim” dedi Olivon rahatsız bir tavırla. “Sandıklar dolusu kimlik cüzdanı vardı.”</p>

  <p>Biraz tereddütle de ekledi:</p>

  <p>“Bir tümene yetecek kadar vardı sanırım.”</p>

  <p>Afallayarak bakıştılar. Sonunda Hervouët, kafasına bir topuz yemiş gibi:</p>

  <p>“Kahretsin!” dedi. Karanlık ve ürkütücü bir kutsallığın hayaleti ormanın ortasında kışlanın derinliklerinden tekrar yüzeye çıkıyordu; gizli operasyona karışmışlardı. Sonuçları tahmin etmek olanaksızdı. <i>Depodan</i> bir şişe açıp tekrar görev yerlerine geçtiler. Hava ağırlaşmıştı, kırmızı şarap artık mideye lök gibi oturuyordu. Bayatlayan barut kokusu, soğuk ve ekşi, nemli betona iniyordu. Güneşin son yatık ışınları da yolun solundaki orman duvarına tırmanıp sönünce bütün görüş alanı, soğuktan titriyormuş gibi birden akşamın içine devriliverdi. Sonra, yolun iki orman duvarı arasında bir mazgal girintisini andıran uzak ucu yeniden, geç uyanan sarıca arı yuvaları gibi ağır ağır ikinci bir homurtu salıverdi. Bu kez kötü bir ürperti adamların tenlerini yalayıp geçti. Gözle görülmeyen homurtu bütün akşamı istila ediyor; çevrelerindeki ormanlar bile güven vermez, hatta düşmanca gelmeye, aniden bir sürü gizli yollarla kaynaşmaya başlıyordu.</p>

  <p>Motor gürültüsü sırtın doruğuna ulaşmadan söndü ama hemen ardından başka bir gürültü nöbeti devraldı. Orman yolunun uzantısında, sırtın ardındaki kısa yokuşta baş başa vermiş homurtuların kâh tiz kâh ağır, zehirli, gizli görüşmeleri artık hiç kesilmiyordu. “Belki de ağaçların arasından yeni bir yol açmışlardır. Evet, mutlaka orman içinden bir sapak belirleyip oraya sapmışlardır...” Grange kulak kabartıyor; budalaca, umutsuzca, uğultunun sola doğru kaymakta olduğuna kendini inandırmaya çalışıyordu. Derken birdenbire ağır ve şiddetli bir dolu sağanağı, beton korugana tam cepheden vurdu. Mazgaldan bakmakta olan Grange birdenbire yerden bir demet ateşböceğinin fışkırdığını, ardından pençeli ve umutsuz bir miyavlama sürükleyerek dalların arasına çılgın gibi saçıldığını gördü.</p>

  <p>“Aman Tanrım!” dedi Olivon renksiz bir sesle. “İşaret fişekleri!” Sonra yeniden beton odada burnundan soluyan ahırın keskin nefesinden başka bir şey duyulmaz oldu. Grange, Gourcuff’e, sinirli sinirli “Bir avuç leblebi gönder!” dedi.</p>

  <p>Gourcuff başını salladı. Işığa karşı, makineli tüfeğinin yanında, yaşlı bir at gibi <i>kafa sallıyordu</i> aşağı yukarı.</p>

  <p>“Görünmüyor ki!”</p>

  <p>Sesi korku dolu, çocukça bir inleyişti.</p>

  <p>“Dipteki koruluklara doğru... Tara!”</p>

  <p>Gourcuff tarayacak vakit bulamadı. Çok yakından gelen, göğüslerin içine dek yankılanan ağır bir şok, kuru ve çatırtılı bir patlamalar dizisi korugana cepheden çarptı. Ardından da dalgalar halinde akarsu şırıltısını andıran kırık cam şangırtıları koptu. Mazgal deliğini kapatan kum torbaları bir anda dağıldı, beton odayı ta diplerine dek kirli ve uğursuz bir beyazlıkla süpüren bir gedik açıldı. Delikten fışkıran çıplak ve çiğ aydınlığa karşı Grange’ın gördüğü son şey, sanki melekler tarafından omuzlarından itiliyormuş gibi istemeye istemeye, gayet yavaş, adım adım, dipteki duvara doğru gerileyen Hervouët oldu.</p>

  <p>“Kirişi kırmanın tam za... <i>İçeride!</i>” diye düşündü Grange. “Hayır, dışarıda! Yok, içeride...” Fazla duman yoktu. Baldırına ve uyluğunun üst kısmına yediği oldukça şiddetli kamçı darbelerinin altında, içgüdüsel olarak yavaşça, <i>yumruğu yiyince yuvarlanan</i> boksör gibi yere kaymıştı. Pek ağır yaralanmış hissetmiyordu kendini. Boğaza yapışan çimento tozunun içinden, üstündeki beton tavana bakıyordu. Doğru çizgi halindeki kalıp sızıntılarının arasında, küsküyle parçalar koparılmış gibi, daha açık renkli yuvarlak çukurlar vardı. Ne kafasında boşluk ne de şakaklarında serinlik hissediyordu. Bayılmanın insana neredeyse cazip gelen kıyışıydı bu. Bunun ötesinde de bir rahatlama, bir hafifleme vardı; sayfanın çevrildiği, günün bittiği duygusu.</p>
</body>
</html>
