<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="girintisiz">Zaten burada insanlar da savaştan hiç söz etmiyor, hatta bu konuyla özellikle ilgileniyormuş gibi bile davranmıyorlardı. Paris’in oldukça boğucu atmosferi, fazla belirgin ve ağır iç bunaltısı, buralarda köylü bilgeliğinin deneyimle bildiği ve ölçüsünü aldığı, vadesi dolunca nasıl olsa başa gelecek doğal hava olayları kategorisine doğru sapıyordu. Hiçbir zaman bir topluluk heyecanı yaratmamış olan; her bireyin içinde gizlice hep <i>ben</i> diyen ve asla <i>biz, insanlar</i> demeyen, insanları sayıları kadar küçük özel evrenlere kilitleyen bu ruhsuz ve şarkısız savaş, kırları kentten çok daha az etkiliyor ve şaşırtıyordu. Zira onların zihinsel alışkanlıklarına -bencil ve kısa hesaplar; doğası gereği belirsiz ve baştan savan bir gelecekle kurulan, kaderine razı ve biraz sihirli bir ilişki- ters düşmüyordu. Sanki buralarda hiçbir şey değişmemişti. El emeği kaynaklarının biraz garip bir biçimde azalmasının dışında... Silah başında ölümcül bir çarpışmanın beklendiği değil de, uzun vadeli bir güçlenme amacıyla, gençlerini kitleler halinde, yavaş yavaş, bastıra bastıra, fazla savunmasız bulunan sınır bölgelerine taşıyıp yerleştiren bir ülke geliyordu insanın aklına. “Ne tuhaf” diyordu Grange kendi kendine, “bu yıldırım harbi çağında sınırlara ordu değil, koloni yerleşiyor! Bir iki yıl daha geçerse bu ‘ordu’ kök salacak buralarda. Yeniliğin belirtisi, şimdiden hem Moriarmé’de hem de başka yerlerde subayların üçte birinin eşlerini de getirmiş olması. Ben bile...” Vienne kıyısındaki kavaklara bakan ferah, aydınlık odasında küçük hasır masasının başında aylak aylak oturup Çatı’ya ilişkin en sevdiği hayallerinden birine dalıyordu. Bu savaşta hiçbir şey ötekilere benzemiyordu; barışın gevşeye gevşeye yozlaşıp çürümesi, sonsuza dek uzayacak, ölürcesine bir günbatımıydı bu. Öylesine uzundu ki insan elinde olmaksızın bu garip ara mevsimin, uykusuz gecelerin ışığına bu dalışların ardından, yeni bir günün hiç kesintisiz öncekine kaynayıvermesinin hayalini bile kurabilirdi. Belki de ülke sınır bölgelerine, uzun yıllar kalması için bir lüks nüfus, tembel ve şiddete meyilli bir askerî sınıf salgılayıp yerleştirecekti. Günlük ekmeği için sivillere güvenen, sonra da çölün silahlı göçebelerinin kenarlardaki ekip biçen yerleşik halktan haraç alması gibi, bunu hak olarak isteyen zorba bir kast... Hükmettikleri uçurumlarının kıyısında maddi kaygılardan uzak yaşayan, yalnızca işaretler ve belirtileri tanıyan, deniz kıyılarındaki eski gözetleme kulelerindeki gibi yalnızca karanlığa, felakete ilişkin belirsizliklerle işi olan bir tür sınır serserileri ya da gezintiye çıkmış kıyamet seyircileri... “Öyle de olsa” diyordu Grange, gittikçe hayalciliğe vurarak, “bu da bir yaşam biçimi olmaz mıydı pekâlâ?”</p>

  <p>Zaman zaman Mona’ya kısa kısa, biraz da çocukça mektuplar yazıyordu. Onun bu kadar açıkça görülen, güneşe kendini vermiş bitki havası; yaşam boyunca böyle dosdoğru ve gürbüzce boy atış biçimi, elinde olmaksızın Grange’ın ruhunu da kat kat açıyordu. Güneş altında bir ağacın eğri büğrü dallarından utanmaması gibi, o da Mona’nın ışığı altında ruhunun gizli köşelerini açmaktan utanmıyordu. Yalnız o garip serbest düşüş duygusu, kötü huy gibi içine yerleşen ve dalga dalga inip çıkan o bulantı vardı ki Mona’ya hiç söz etmiyordu ama belki de asıl önemli olan buydu. Üstüne o hafif baş dönmesi geldiğinde “korugana inmek” dediği şeydi bu. Bunun dışında, askerî sansürün mektuplarını ulu orta açtığı düşüncesinin bile kendisini ne derece felce uğrattığını hissettikçe, Mona’yla çırılçıplak yaşadığını daha iyi anlıyordu.</p>

  <p>Yola çıkmadan bir gün önce, Mona’ya ilişkin oldukça garip bir erotik rüya gördü. Darağacına ya da yüksek bir dala, her ne idiyse çok yüksek bir yere asılmıştı. Hava da güneşliydi. Bu -en azından- rahatsız konum ilk bakışta hiç de sakınca yaratmıyor olmalıydı ki aydınlık manzarayı ve altında, çok uzaklardaki top top yayılmış ağaçların doruklarını büyük bir zevkle seyrediyordu. Fakat içini dolduran kösnül sevincin asıl odağı çok daha yakındı. Altında Mona da, onun ayak bileklerine sıkıca bağlanmış bir ipe boynundan asılıydı. Üstelik ip o kadar kısaydı ki ayakları zaman zaman Mona’nın sarı saçlarına değiyordu. Rüzgâr ikisini de serin serin, yavaş yavaş sallıyor, hoşlarına gidiyordu. Mona’nın boğazını sıkan ipten, özellikle hafif çırpınma ve kasılmalarla omuzlarını oynattıkça Grange’ın sıkıca bağlı ayak bileklerine ve üstteki ipin de gittikçe sıktığı boynuna -kendi canlı ve çıplak <i>ağırlığından</i> gelip bedenini çekip uzatan, delip geçen ve mutluluğa doyuran- öylesine hoş ve tatlı bir duygu ulaşıyordu ki, o zamana dek hiç duymadığı bir cinsel zevk alıyordu. Bu tehlikeli cambazlık da asılanlara özgü o son yüz kızartıcı olayla son buluyordu.</p>

  <p>Grange, rüyanın bu tuhaf fikrini izleyen gün boyunca yorucu, bitirici bir tür sıcaklık içinde yüzdü. “Ne olursa olsun” diyordu kendi kendine, “duyguları gerçekten altüst eden bir yakınlık ve birliktelik sahnesi, garip ve dokunaklı bir aşk rüyasıydı...” Sessizlik, yükseklik, denizin mırıltısı, rüzgârın ağaçların tepelerini yontmaya başladığı taşlık doruklarda ya da gözün yukarıdan aşağı bir kentin göbeğine daldığı yüksek yarların üzerinde duyulan izlenimlerdi.</p>

  <p>Moriarmé’ye indiği zaman Çatı ona artık eskisi gibi görünmedi. Meuse boyunca yeni beton yapıların kalıpları sökülmüştü; insan ötede beride çıplak duvarların taze boz rengine takılan gözünü bu görüntüden alamıyordu. Küçük kent her zamankinden çok askerle dolmuştu. Meuse cephesinin nüfusu artıyordu; Çatı’nın ıssızlığı içine dağılmış irili ufaklı birliklerin bulunduğu her yerde, süvari kuvvetleri nehri geçmiş, berkitilmiş evler hattına dek ilerlemişti. Touraine yöresine göre hayli gecikmeyle de olsa Çatı’ya da bahar gelmişti. Hem de şimdiden pırıl pırıl bir bahar... Küçük kaleye çıkan yolda, batı yelinin yıkadığı havanın tazeliğine doyum olmuyor, insan etrafa yaprak ve kuş saçarak kırma taş kaplı yolu bile istila etmeye çalışan yeni fışkırmış çimenlerle kaplı iki banketin arasına dalıyordu. Ama sağlıksız, garip bir bahardı bu gelen; eriyen karların ıslaklığından yeni kurulanmış olan Çatı’nın üzerine böyle hızla çullandığını görmek, ardında kendisini dürtükleyen ve itip kakan, kavrulmuş toprağı kemiklerine dek bitkiden arındıran alevler içindeki ormanların çatırtılarıyla dolu o sıcak yazlardan birinin bulunduğu hissini uyandırıyordu. Hâlâ soğuk göğün altında yabancı, erken Paskalya gibi vaktinden önce gelen bir bahardı bu. Grange mevsimin bu paniklemiş, fırtınalı ivecenliğine şaşarak etrafına bakıyordu; sanki telaş içinde tüm balkonlarını çiçeklerle donatan ve daha şafaktan itibaren sokaklarına halılar seren bilmediği bir kente gelmişti... Sanki biri bekleniyordu...</p>

  <p>Adamlarını yüzleri bir karış buldu. İlkbahar biraz fazla hareket getirmişti. Meuse’ün arkasında lüks sayılabilecek bir tümen atış alanı düzenlenmişti; küçük vagoncuklar üzerinde giden hareketli hedefler bile vardı. Hervouët’yle Gourcuff, koruganlardaki tanksavar toplarını kullanacak ekiplerle birlikte haftada iki kez orada eğitim yapmaya başlamışlardı.</p>

  <p>“Cephe hareketleniyor!” diyordu Olivon mutsuz bir sesle. Grange daha yeni dönmüştü ki sınırda birkaç gün için tekrar alarm verildi: Almanlar Norveç’i işgal ediyordu. Demek bu kez buzlar gerçekten çözülüyordu... Artık berkitilmiş eve ulaşabilen telefon Grange’ı Moriarmé’ye daha sık çağırıyordu. Vakit öğleyi geçer geçmez, sarı evlerin duvarları boyunca bekleyen sıcak, yaya kaldırımlarından buram buram yükseliyor; kasaba, vadisinin dibinde, ekşimiş ve acımış bir nemlilik içinde pişiyordu. Artık arı kovanı gibi uğuldamaya başlamış karargâhları ve dolaşan kötü söylentileriyle Moriarmé, Grange’a çekilmez geliyordu. Vebanın üstüne kuluçkaya yatmış bir kentti. Grange ancak Çatı’ya çıkan yokuşlarda, ağaçların gölgesinin bir anda yolu yuttuğu yerlerde, biraz taze hava bulabiliyordu. Éclaterie’ye varınca bir süre yoldan ayrılıp yarın kenarına kadar ilerliyordu. Tekrar yola düşmeden önce, sararmaya başlamış ışıkta, oradaki bankta bir süre oturuyordu. Ormanlarla kaplı, kurşun gibi bir sıcaklıkla, perdeden süzülen bir akvaryum aydınlığıyla dolu koskoca sirkin ortasında, vadinin ta dibinde yalnızca gri taşlarının sıcaklığına yumulup çöreklenmiş küçük kasaba ile yeşil loşluğun içinde havuzda bir sazan gibi hafifçe kımıldayan Meuse görünüyordu. “Ne bekleniyor burada?” diyordu kendi kendine. O tanıdık yavan, ılımış ve mide bulandırıcı su tadı geliyordu ağzına. Dünya aniden anlatılamayacak kadar yabancı, kayıtsız ve kendisinden fersahlarca uzaklıkla ayrılmış gibi geliyordu. Sanki gözlerinin önündeki her şey eriyip yok oluyor; hâlâ bozulmamış görüntüsünü netameli ve yağ gibi nehir boyunca sinsi sinsi akıtıp boşaltıyor ve umutsuzca, tükenmezce gidiyor, gidiyordu.</p>
</body>
</html>
