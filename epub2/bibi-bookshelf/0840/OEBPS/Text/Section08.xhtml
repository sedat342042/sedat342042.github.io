<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="girintisiz">Süvari birliklerinin zırhlı araçları ve Motorlu Ejder Alayı’nın birimleri yol boyunca manevra yapıyorlardı. Oldukça küçük birliklerdi bunlar, çünkü Meuse’le sınır arasındaki alan fazla yayılmaya elverişli değildi; asıl zırhlı birlikler -söylentilere bakılırsa- eğitimlerini daha gerilerde, Champagne’daki kamplarda yapıyorlardı. Ama ne olursa olsun, Meuse süvari birlikleri Ardenne’de, ikincil patikaların hiç de iyi aralayamadığı bu dar ve uzun orman yollarında harekât yapmak üzere görevlendirilmişti. Bazen Falizes’i motor gürültüleriyle uyandıran bu manevraların ana amacının, tarağın dişlerini aynı hizada ilerletmek olduğu anlaşılıyordu. Olivon’un erkenden Grange’ın kapısını çaldığı (“Bisiklet yarışları başlıyor teğmenim!”) o günlerde hava güzelse ormancılar da inzivalarını terk edip eskiden prens ormanlarındaki köylülerin büyük sürek avı partilerinin geçişini görmek için yaptıkları gibi, yolların kenarına yerleşiyor ve saatler boyu orada kalıyorlardı. Bundan başka, arabalarıyla uzaktan hızla geçen ama molalarda konuşma fırsatını buldukları bu süvariler onlar için limana uğramış gemi mürettebatı gibi yararlıydı; Meuse’ün ötelerinde, kolordu alanının derinliklerinde kaybolmuş mevzilerden haberler, başka yerlerden esintiler, dış dünyadan daha uzak yankılar getiriyorlardı. Süvarileri beğeniyordu Grange. Subay olsun er olsun hepsi Moriarmé’de rastlanan yedeklerden daha gençti; stadyumlarda esen diri bir rüzgârla, bayağı hoşa giden sabırsız bir atılganlıkla dolaşıyorlardı ortada. Sonra, Almanların saldırdıkları gün kendilerinin çok önlerinde, en ileri saflarda düşmana karşı atılmak üzere hazırlanmış birliklerin ve gereçlerin böyle iyi durumda geçişlerini görmenin verdiği -ve niteliğini aydınlatmaya fazla çalışmadığı veya yanaşmadığı- o iç rahatlığı da vardı. Otomatik mitralyözler, tırtıllı araçlar, motosikletli birliklerin araçları ağır bir hayvan sürüsü gibi Belçika’ya doğru çıkan yamaçta geçit yapıyor, tırtılların taze kırma taşları ezerken çıkardıkları gıcırtı, tam gaz çalışan motorların homurtusunu nerdeyse bastırıyordu. Grange bazen eğlence olsun diye gözlerini kapıyor ve savaşın, en uykulu demlerinde bile, altüst edilen toprakta gezdirilen dev bir tırmığınkine benzer bir tür tangırtıyla nasıl gözden ziyade kulağı daha yakından uyardığını algılıyordu. Ona çarpıcı gelen başka bir şey de, ormanın büyük ölçüde bu kibirli ve engel tanımaz geçişler için biçimlendirilmiş olmasıydı. Bu dümdüz ve uzun orman yollarının boşluğu, ormanları tünel gibi delen ve gizemli ışıkla parlayan bir göz gibi ufka doğru fersahlarca uzanan bu dallardan oluşmuş tonozlar, perde kalkıncaya kadar buralardan rızıklarını sağlamış olan oduncu ve kömürcülerin sönük ve kendi halinde hayatçıkları için yapılmış değillerdi. Orman soluk alıyordu böylece; daha geniş ve yayılmış, daha uyanık, koruganlarının ve kimbilir hangi çağların -büyük vahşi avlarla görkemli biniciliğin çağı- geri gelmesiyle birtakım gizemli işaretlere uyarak aniden hareketlenen saklanma yerlerinin diplerine dek dikkatli ve tetikte... Sanki Merovée soyunun<a id="b8dn1b"></a><sup><a href="#b8dn1">*</a></sup> eski domuz ini, havada hâlâ kendisini yeniden canlandıran unutulmuş bir eski kokuyu bulup soluyordu.</p>

  <p>Grange’la Olivon yolun kenarında, biraz gerideki boş benzin bidonlarının üzerine oturmuş, zırhlı araçların geçişini seyrediyorlardı. Pek ilgi göstermiyorlardı gerçi -manzara hiç de yeni değildi- ama sıkılmıyorlardı da... Hani yaz akşamları kapıcıların, caddeden akan trafiğin kenarında, alçak iskemlelerine ata biner gibi yerleştikleri görülür; onlar da kendilerince havasız kulübelerinden kaçmış olurlar ya böylece... Aynı şekilde burada da uzaktan hızla geçen bu askerlerle birlikte uzak dış dünyadan bir rüzgâr, bir esinti geçiyordu yoldan... Tanklar Grange’da merak uyandırıyordu; bu ağır makinelerin içinde tangır tungur giden insanlarda nasıl bir yeni ruh filizleniyordu acaba? Bir gün bir arkadaşı, bu korkunç gürültü içinde miğferin kenar yastığını aracın zırhına dayayıp öylece gitmenin insana verdiği garip ve akıl dışı güvenlik duygusundan söz etmişti. Subaylar, savaş gereği el konmuş arabalarının içinde yan taraflardan giderek kolları sık sık geçiyor; konvoy, yolun üzerinde dalgalanan ve kalın tırtılların en küçük paletlerini bile kireç ocaklarındaki gibi boz bir una bulayan tozdan bir koza içinde, dişlilerini gıcırdata gıcırdata kayıp gidiyordu. Bütün kol yolun üstünde, gayet pis ve gri, birikinti ve çalkantılarla, taşlara sürtünerek, dallarla kamçılanarak, yatağından taşmış nehir gibi akıyordu. Hemen hemen doğal bir manzara gibi. Savaşın, sandıklarının ardı arkası kesilmeden geldiğini gören çok eşyalı kiracıların -biraz yorucu- pişkinliğiyle, doğal manzaranın içine mobilyasıyla birlikte gelip yerleşmiş olduğu hissediliyordu.</p>

  <p>Olivon, gürültülü geçit resmini hiç konuşmadan bir süre seyrettikten sonra “Fark etmez” dedi “Süvarilerde de hiç kafa yok... Burası üstünde tırtıl gezdirilecek yol değil ki!”</p>

  <p>“Ama paletler yolu fazla bozamaz, değil mi?”</p>

  <p>“Hayır teğmenim, onu demek istemedim.” Olivon yine başını salladı. “Sorun, tırtıllar. Yıpranıyorlar...”</p>

  <p>Grange öylece bakakaldı. Olivon onu sürekli afallatıyordu. “Lamı cimi yok” dedi içinden, “savaşta her türlüsünü görüyor insan... Tutumluluk kaygısındaki askerleri bile...”</p>

  <p>“Git, içecek bir şey getir” dedi. Olivon’un konuşma ihtiyacı duyduğunu anlıyordu. Grange’ın dediği gibi, savaşı düşündüğü günlerdendi bu; süvarilerin geçişi hep kendine özgü birtakım stratejik görüşler yeşertirdi kafasında. Koruganın anahtarını uzattı. Küçük tahliye tüneli şarap mahzeni işlevi görüyor, şişeler orada soğutuluyordu. Bardaklarını ellerine aldıkları zaman, kendi toz bulutunun ardından giden her araçtakiler onların hizasına gelince dillerini şaklatmaya ve kaba şakalar yapmaya başladılar. Olivon zaman zaman konvoyu selâmlamak için şişeyi havaya kaldırınca, kukla tiyatrosunda perde kaldırmış gibi, bağırışlar iki katına çıkıyordu. “Susadıklarından değil” diyordu Grange içinden yarı alaylı yarı ciddi, “fetişi selamlıyorlar o kadar...”</p>

  <p>“Kafalarını böyle çarpıtan da işte budur teğmenim!” Olivon hâlâ üzgün üzgün başını sallıyordu... “Bu orduda içmekten başka şeyden anlayan yok... Bazen şeytan diyor ki...”</p>

  <p>“Ne o Olivon, kafan bozuk galiba?”</p>

  <p>“Bazı günler...” Olivon omuzlarını silkti...”Hayatımız rahat geçmiyor diyemem burada... Ama yine de ara sıra insan diyor ki...”</p>

  <p>Yapmacık bir kayıtsızlıkla şişeyi çakılların üstünde salladı.</p>

  <p>“Süvariler kendilerinden çok emin... Diyorlar ki, iş çarpışmaya dökülürse Liege’e kadar giderlermiş... Dört saat... Bu kadarı yetermiş.”</p>

  <p>“Olabilir, neden olmasın...”</p>

  <p>Grange, kendininki başta olmak üzere, aşırı merakların önünü kesmekten hoşlanırdı. Savaş haberlerine, harekâtın belli bir günde alabileceği durum hakkında ister istemez kendisine ulaşan bilgi kırıntılarına karşı, derinin tehdit oluşturan sivri uç karşısında sertleşip kasılması gibi, içgüdüsel olarak dikiliyordu. Bu yalancı savaşın sürdüğü ülkeler yaşanır, hatta çok güzel yaşanır yerlerdi ancak insan buralarda sanki havadaki oksijen oranı düşmüş, ışık da belli belirsiz zayıflamış gibi yaşıyordu. Artık iyi haber beklenmeyen bir dünyaydı burası; ne olabileceği konusundaki düşünceleri dakika dakika aldatıp saptıran bir tür kurnazlığa sığınarak, ancak iki tehlike arasında soluk alıp veriliyordu. Ağrısız sızısız ama can sıkıcı bir şekilde ilerleyen hastalıkların dünyası; özel tanı dünyası.. Olivon konuşmaya devam etti:</p>

  <p>“Falizes’de çiftlikler var; belediye başkanı önceki gün oralara uğramış. Çocukları gerilere, içeriye göndermelerini öğütlemiş...” Hâlâ Grange’ın yüzüne bakmadan konuşuyor, gözlerini, tekerleklerin daha büyük bir hırsla taze kırılmış taşları ezdiği yoldan ayırmıyordu.</p>

  <p>“Ama tahliye emri gelmedi...”</p>

  <p>“Öyle mi?” Olivon haberi büyük bir ciddiyetle düşünüp tarttı ama içine tam olarak güven duygusu gelmiş gibi görünmedi. “Yine de... Dün Moriarmé’ye kodamanlar gelmiş. Hervouët şantiyesinde duymuş.”</p>

  <p>“Kodamanlar mı?”</p>

  <p>“Kodamanlar, evet. Generaller...” dedi Olivon iştahsızca yüzünü buruşturarak... “Teftiş ediyorlarmış... Ta sınıra kadar gitmişler... Buttés koruganına da uğramışlar.”</p>

  <p>Birliklerin içinde binlerce kanaldan dolaşan ve komuta kademesini, yerli kitlesi içinde yalıtılmış durumdaki sömürgeci azınlık gibi, özenle kısa devreye uğratan bu bilgi ve haberleşme ağı Grange’ı hep şaşırtıyordu.</p>

  <p>“Bu sayede onları evimizde ağırlamak zorunda kalmamışız demek...”</p>

  <p>“Doğru!” Olivon bu kez biraz gevşediğini gösteren yarım ağız gülümsemeyle Grange’a döndü. Ama yüzü tekrar karardı. “Yine de durum iyi sayılmaz. Sekiz günden beri Meuse’ün ardına ağır silah yığıyorlar... Bu hafta olması pek mümkündür...”</p>

  <p>“Neyin olması?”</p>

  <p>“Aman siz de teğmenim!” Olivon başını bu kez biraz alınmış bir tedirginlikle çevirmişti. “Ne olacak, büyük saldırı işte!”</p>

  <p>“Güneşin de daha adı konmadı ama varlığı aramızda” diye düşündü Grange. Ensesinden aşağı hafif bir çimdiklenme duygusu yürüdü. Zihni öyle biçimlenmişti ki mantıklı bir fikir onu pek sarsmıyor ama başkalarının önsezileri hemen hiç direnme görmeden içine akabiliyordu. Varin’da gördüğünde yalnızca kendisine biraz batan şey şimdi daha ince ve sinsi yollardan sinirlerine saldırıyordu; havada yıldırım kokusu gibi bir şey, fırtına öncesinde hayvanların o bulaşıcı korkusu...</p>

  <p>“Almanlar deli değil” dedi omuzlarını silkerek. “Kasım avında ha! Bir kere kar yağdı mı, burada yollar...”</p>

  <p>Değneğinin ucuyla rüzgârın toplayıp yolun kenarına yapıştırdığı kuru yaprak yığınını dalgın dalgın eşeliyordu. Kuruyup bozarmış yapraklar arabaların geçişiyle oluşan hava akımlarında bir an için uçuşup burgaçlanıyorlardı. Yolun iki yanında, iyice zayıflamış ormanın çıplak dallarının arasından artık daha solgun bir gök kendini gösteriyordu. Uzaklarda, baltalık ormanların pürüzlü yüzeyinin üstünde, ince bir toz yılanı dallardan yavaş yavaş yükseliyordu; demek ki süvari birlikleri Houches yolunda da manevra yapıyordu. Savaş çabucak değil, küçük küçük adımlarla, fark edilmeden gelip yerleşiyor, yöreyi kötü bir mevsimin toprağı teslim alması gibi teslim alıyordu. Sustukları zaman artık yalnızca motorların uğultusu ile, Meuse’ün dumanları üstünde gevşek gevşek sallanan, pilot okulundan bir uçağın uzaktan gelen hırıltısı duyuluyordu. Hava açıktı ama soğuk artık bastırmıştı. Gürültüler çok uzaklara dek ulaşıyordu.</p>

  <p>“Almanlar kurnazdır teğmenim...” Olivon inatçı ve somurtkan, bilgisinden emin biri gibi başını salladı... “Numara çoktur onlarda!”</p>

  <p>Artık pek konuşmadan şişeyi bitirdiler. Geçen arabalar artık seyreliyor, kış günbatımının dertli sessizliği ormanın üstüne çöküyordu. Korugana dönmek üzere kalkarlarken arkalarında tekleyen bir motorun hızlı öksürüklerini işittiler; bastıran akşamın alacakaranlığında topçu grisi rengiyle kocaman görünen bir otomatik mitralyöz yolun kenarına yanaşıp hemen hemen hizalarında durdu. Araç komutanıyla sürücü dışarı çıkıp motorun içini biraz kurcaladılar, depoyu da kontrol ettikten sonra ağaçların altında durmuş kendilerine bakan Grange’a doğru yürüdüler. Asteğmen “Benzinimiz bitmiş” dedi. “Burada ulaşabileceğimiz bir telefon var mı? Korkarım artık arkadan kimse gelmeyecek...” diye de ekledi dönüp boş yola bakarak.</p>

  <p>Telefon henüz Falizes’e kadar gelmemişti. Grange şantiyeden yeni dönmüş olan Gourcuff’ü bisikletle Moriarmé’ye gönderdi. Kurtarıcı iki saatten önce gelemezdi. Grange yolda kalan ekibi evine davet etti ve yeni bir şişe getirtti. Otuz yıl gecikmeyle deri değiştiren bu orduda motor, artık unutulmuş bir hiyerarşiyi tekrar canlandırıyordu. Sürat koşucularınınkine benzeyen başlıkları, kocaman gözlükleri ve yağ lekeli giysileriyle bu süvariler ne olursa olsun Grange’ı etkiliyordu. Bir kulübecikte biraz serinlemek için o pırıl pırıl görkemli arabalarından inen, ilk dönemlerin otomobilli kahramanlarının karşısındaki bir köylü gibi hissediyordu kendini. Küçük merdiveni çıkarken teğmen dilini şaklatarak “Bungalovunuz şipşirinmiş” dedi. “Ne yapıyorsunuz burada? Mantar toplamak gibi şeyler mi?”</p>

  <p>Süvariler biraz afallamış bir tavırla gözlerini odada gezdiriyor, dalların hemen hemen ördüğü pencerelere bakıyorlardı.</p>

  <p>Grange durumu açıkladı. Berkitilmiş evlerin sırrının bilinmeyecek tarafı yoktu gerçi ama ayakta uyuyan bu ordunun meraksızlığı her şeye karşın bu sırrı biraz koruyordu; Grange, Meuse’ün ardında hemen hiç kimsenin bunların adını bile duymadığını biliyordu. Sözlerini bitirince odada bir sessizlik oldu.</p>

  <p>“Buluş fena değil” dedi teğmen. Bir şey demiş olmak için konuştuğu belliydi. Pencereye yaklaştı, konuyu değiştirerek avdan söz etmeye başladı. Bir önceki hafta Houches’ta kendi mangasından bir er aracına saldırmak üzere olan yaban domuzunu tabancayla vurmuştu.</p>

  <p>“Umarım daha büyük avlar vurmak zorunda kalmazsınız” dedi Grange nazikçe.</p>

  <p>Şişeyi boşaltırken birkaç beylik laf daha ettiler. Grange kendini rahatsız hissediyor, teğmen ayakta duruyor, hasta odasında birden çıkıp hava almak arzusuyla kıvranan ziyaretçiler gibi gözleri pencerelere doğru kayıp gidiyordu. Karanlık artık iyice bastırmıştı. Teğmen aniden, bir an baş başa konuşmak istiyormuş gibi bir tavırla “Bana blokunuzu gösterseniz...” dedi.</p>

  <p>Geceyle birlikte yağmur da çiselemeye başladığından merdivenin basamakları ıslak ve kaygandı. Korugan elektrik fenerlerinin ışığında gündüzkinden de daha itici görünüyordu. Duvarlardan geniş parlak yüzeyler halinde mağaralardakiler gibi bir sızıntı akıyordu. Ötede beride, ayakların, karanlıkta gecenin nemiyle birlikte ağaç altlarından kalkıp mazgal deliklerinden içeri girmiş olan salyangozların kabuklarını çatırdattığı duyuluyordu. Ormandan insanın gırtlağına sarılan ağır ve yapışkan bir koku -ağzı örülmüş mağaraların ve mantar mahzenlerinin kokusu- yükseliyordu.</p>

  <p>“Ne tuhaf yer!” dedi teğmen yüzünü buruşturarak. Durgun serinlikte titriyor ve havayı kokluyordu. Eliyle topun ince namlusuna dokunarak kundağı örten bezden kılıfı kaldırdı... Aile mahzenlerine çok benziyor, değil mi? Sonra pek de rahatsız görünmeyen bir gülümsemeyle ekledi: “Affedersiniz, galiba bu şakanın sırası değildi...”</p>

  <p>Grange omuzlarını silkerek “İnsan alışıyor” dedi sertçe. Keyfi kaçmış, süvarileri korugana çağırdığına pişman olmaya başlamıştı... Sizin araçlarınızda da yağ ısınmaya başladığı zaman...”</p>

  <p>“Tabii, tabii, zevk meselesi...” diye sözünü kesti teğmen uzlaşmacı bir tavırla. Mazgal deliğine merakla bir göz attı. Yüzündeki bütün alay ifadesi, tavşan burnu gibi hafifçe titreyen burun deliklerinde ve üst dudağında oynaşıp duruyordu. Bu sürekli hayvanca koklama Grange’ı sinirlendiriyordu; adam sanki koyu havada kuşkulu bir izi, kokudan daha maddesiz bir şeyi kovalıyordu. Ara sıra da Grange’a, bulundukları yerin kasvetli kıldığı bir neşeyle göz kırparak yan yan bakıyordu.</p>

  <p>“Bu da ne böyle?” dedi tünelin kapağını göstererek. Grange kapağı kaldırınca fenerin ışığında ilk basamaklar biraz karanlıktan sıyrıldı; delikten hafif bir bitki kökü ve ıslak toprak kokusu yayıldı.</p>

  <p>“Yani siz bu yolla panzerleri burada durdurmayı mı düşünüyorsunuz?” diye devam etti teğmen ellerini ceplerine sokarak. Bu fikir kendisine akıl almayacak kadar tuhaf gelmiş gibiydi...</p>

  <p>Grange kaşlarını kaldırarak “Tanklar ormandan nasıl geçebilir ki!” dedi ters ters. “Bu şey de bayağı hasar yaratacaktır elbette...” Postalının burnuyla topun mekanizmasını gösteriyordu.</p>

  <p>“Yalnız tanklar olmayacak ki karşınızda...”</p>

  <p>Teğmenin sesi iyice netleşip garip bir tarafsızlık kazanmıştı.</p>

  <p>“Size hediye olarak en son, turfanda haberi vereyim. İlk zırhlı araçlarla birlikte öncüler ve bindirilmiş piyade de gelecek; hemen ve ısırmak üzere.. Ayrıca bu arkadaşlar yoldan gelmeyecek, arkadan dolaşıp sizin bu kasanıza nazikçe kapıdan vuracaklar! Tabii birkaç mayın çatapatıyla. Siz de o zaman biribirinize ‘Hadi güle güle!’ diyebilirsiniz...”</p>

  <p>Gözlerini tekrar tavana kaldırıp hafifçe ıslık çalarak kıvrılmış parmağıyla duvarı yokladı.</p>

  <p>“Koruganın çevresine mayın döşemeli, tamam. Ama ben ne yapabilirim ki?” dedi Grange omuzlarını silkerek.</p>

  <p>“Yedek subay mısınız?”</p>

  <p>Grange işaretle onayladı.</p>

  <p>“Bir tek yol görüyorum, aziz yoldaş...”</p>

  <p>Elini hafifçe omuzuna koyarak gözlerini artık şaka etmeyen bir bakışla Grange’a dikti.</p>

  <p>“Güzel içkinize karşılık size güzel bir öğüdüm olacak. Yerinizde olsam bir hava değişimi ayarlamaya çalışırdım. Ormanda size kiraladıkları bu zamazingoya ben ne ad veririm biliyor musunuz? Alınmayın ama, ben buna avanak tuzağı derim! Bunun içinde fare gibi kapana kısılacaksınız.”</p>

  <p>Bir an sessizlik oldu.</p>

  <p>“... Bu konuda benim diyeceğim... ” Yüzünde hafif, nerdeyse kibar bir gülümseme belirdi. “Her neyse, burada serin serin oturuyorsunuz işte. Gelmesinler diye Tanrı’ya istediğiniz kadar dua da edebilirsiniz...”</p>

  <p>Orman yolundan gürültülü korna sesleri gelince mahzenden çıktılar. Kurtarıcı gelmişti. Süvariler veda edip ayrıldı.</p>

  <p>“Koruganın içinde kükürt yakayım” diye düşündü Grange; canı sıkılmış, öfkelenmişti. Neyse ki yanında kimse yoktu da kendini çok kaygılı ve ütülmüş hissetmiyordu. Bütün parasını dolandırıcıya kaptırmış bir adam gibiydi.</p>

  <p class="araver">----------</p>

  <p><a href="#b8dn1b" id="b8dn1"><sup>*</sup></a><br /></p>

  <p>Galya'ya yerleşen Frankların ilk krallık hanedanı “Merovenjler”. Öykünün geçtiği yerler Frankların Galya’daki ana yurdu oluyor. (ç.n.)</p>
</body>
</html>
