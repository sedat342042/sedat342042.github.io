<html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>1.html</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik" id="calibre_toc_9">1. Sahne</h2>
				<p class="normal">(Dük, Escalus, lordlar ve maiyetleri girer.)</p>
				<p class="normal">DÜK</p>
				<p class="normal">Escalus!</p>
				<p class="normal">ESCALUS</p>
				<p class="normal">Buyrun efendimiz.</p>
				<p class="normal">DÜK</p>
				<p class="normal">Hükümetin niteliklerini açıklamaya gelince</p>
				<p class="normal">Sanki uzun konuşmaktan hoşlanıyormuşum gibi geliyor bana;</p>
				<p class="normal">Hükümet işlerinde bilginizin sınırsız olduğunu bildiğime göre,</p>
				<p class="normal">Öğüt vermem gereksiz size, gücüm yeterli olacaktır,</p>
				<p class="normal">Sizin dirayetiniz dışında hiçbir şey gerekmez...</p>
				<p class="normal">Bu işin ehli olarak yürütün işlerinizi.</p>
				<p class="normal">Anımsadığıma göre, halkımızın mizacını,</p>
				<p class="normal">Kentimizin yasalarını ve törelerini,</p>
				<p class="normal">Kamu adaleti için konulmuş kuralları</p>
				<p class="normal">Benim kadar iyi bilirsiniz deneyimlerinizin ışığında.</p>
				<p class="normal">Sizin bu yoldan sapmayacağınızı bilerek</p>
				<p class="normal">Yetki veriyoruz size.</p>
				<p class="normal">(Escalus’a bir kâğıt verir.)</p>
				<p class="normal">Şimdi Angelo’yu çağırın huzurumuza.</p>
				<p class="normal">(Maiyetten biri çağırmak üzere çıkar.)</p>
				<p class="normal">Sizce nasıl temsil edecek bizi?</p>
				<p class="normal">Siz de bilirsiniz ki, yokluğumuzda bizi iyi temsil etmesi için</p>
				<p class="normal">Büyük bir dikkatle seçtim onu;</p>
				<p class="normal">Korku verici cezalandırma yetkimizi vereceğiz ona,</p>
				<p class="normal">Donatacağız onu sevgi duygularımızla,</p>
				<p class="normal">Üstümüzdeki kudreti her yanıyla kullanması için</p>
				<p class="normal">Ona vekâlet vereceğiz. Ne dersiniz buna?</p>
				<p class="normal">ESCALUS</p>
				<p class="normal">Viyana’da bu lütfu ve onuru taşıyabilecek bir kişi varsa</p>
				<p class="normal">O da Lord Angelo’dur.</p>
				<p class="normal">(Angelo girer.)</p>
				<p class="normal">DÜK</p>
				<p class="normal">İşte geldi.</p>
				<p class="normal">ANGELO</p>
				<p class="normal">Her zaman efendimizin emirlerine amadeyim,</p>
				<p class="normal">Buyruğunuz üzerine hemen geldim.</p>
				<p class="normal">DÜK</p>
				<p class="normal">Angelo, yaşamın da tıpkı görünüşün gibi,</p>
				<p class="normal">Sana bakan biri bütün yaşam öykünü açıklayabilir.</p>
				<p class="normal">Sen kendini ve malını mülkünü sana ait değillermiş gibi,</p>
				<p class="normal">Savurganlık yapıp tüketmedin,</p>
				<p class="normal">Ne erdemlerini yüceltip zaman yitirdin</p>
				<p class="normal">Ne de onları kişisel amaçlarına kurban ettin.</p>
				<p class="normal">Gökkubbe nasıl bizi aydınlatıyorsa,</p>
				<p class="normal">Biz de meşalelerle kendimize değil,</p>
				<p class="normal">Çevremize ışık veririz;</p>
				<p class="normal">Eğer etkin olamazsa erdemlerimiz başkalarına</p>
				<p class="normal">O zaman erdemden söz etmek boş laftan ibarettir.</p>
				<p class="normal">İnsan ruhu her zaman mükemmellikle donatılmamıştır,</p>
				<p class="normal">Doğa insana en soylu niteliklerini asla vermez,</p>
	<p class="normal">Ama cömert bir tanrıça gibi zenginliklerini ödünç verir,</p>
	<p class="normal">Bizler de ona şükran borcumuzu faiziyle geri öderiz.<sup class="calibre3"><a href="1_split_036.html#footnote-100-10" id="footnote-100-10-backlink" name="footnote-100-10-backlink">[10]</a></sup></p>
				<p class="normal">Şimdi söyleyeceklerimi sana yöneltip herkesçe bilinmesini istiyorum.</p>
<p class="normal">Al sana önerdiğim görevi.</p>
				<p class="normal">(Angelo’ya vekâletnameyi verir.)</p>
				<p class="normal">Yokluğumda beni tam yetkiyle sen temsil edeceksin</p>
				<p class="normal">Viyana’da ölüm fermanı merhametle</p>
				<p class="normal">Hayat bulsun dilinde ve yüreğinde.</p>
				<p class="normal">Yaşlı Escalus, yüreğimde en baştasın</p>
				<p class="normal">Ama bu vekâlette ikinci kişi olacaksın.</p>
				<p class="normal">ANGELO</p>
				<p class="normal">Yüce efendimiz,</p>
				<p class="normal">Böylesine soylu ve büyük görevi vermeden önce</p>
				<p class="normal">Kişiliğim hakkında daha fazla sınayın beni.</p>
				<p class="normal">DÜK</p>
				<p class="normal">Daha fazla mazeret istemem.</p>
				<p class="normal">Dikkatle ölçüp biçtik seni seçerken;</p>
				<p class="normal">Bu yüzden onurunla yap görevini.</p>
				<p class="normal">(Angelo vekâletnameyi alır.)</p>
				<p class="normal">Acil bir durum olduğundan hemen gitmeliyiz</p>
				<p class="normal">Diğer konulardan çok daha gerekli ve önemli;</p>
				<p class="normal">Bu yüzden acele etmeliyiz.</p>
				<p class="normal">Zamanla ve önemli işlerimiz arasında,</p>
	<p class="normal">Nasıl olduğumuzu bildiren mektup yazarız sana.</p>
				<p class="normal">Biz de burada işlerin nasıl gittiğine dair her ikinizden haber bekleriz.</p>
<p class="normal">Şimdilik hoşça kalın.</p>
				<p class="normal">Başarılı icraatını umarak seni temsilcimiz olarak bırakıyoruz.</p>
<p class="normal">ANGELO</p>
				<p class="normal">İzin verin efendimiz, eşlik edip sizi geçirelim.</p>
				<p class="normal">DÜK</p>
				<p class="normal">Acelem buna izin vermiyor.</p>
	<p class="normal">İhtiyacım yok size de, bu işi onurumla hemen yapmalıyım</p>
				<p class="normal">Kanunları uygulatmakta ya da cezaları gönlünce hafifletmekte</p>
<p class="normal">Benimki kadardır senin hareket özgürlüğün de.</p>
				<p class="normal">Elini ver bana şimdi. Kimseye görünmeden gitmeliyim.</p>
				<p class="normal">Ben halkımı severim,</p>
				<p class="normal">Ama alkışlanmak için kendimi göstermeyi de sevmem.</p>
				<p class="normal">Belki uygun olan budur; ama hiç hoşlanmam</p>
				<p class="normal">Gürültülü alkışlardan, bağırışlardan çağırışlardan.</p>
				<p class="normal">Aklı başında olan insanlar bundan hoşlanmazlar.</p>
				<p class="normal">Bir kez daha hoşça kalın.</p>
				<p class="normal">ANGELO</p>
				<p class="normal">Tanrı işlerinizi rast getirsin!</p>
				<p class="normal">ESCALUS</p>
				<p class="normal">Güle güle gidin, işlerinizde başarılı olup dönün!</p>
				<p class="normal">DÜK</p>
				<p class="normal">Sağ olun. Hoşça kalın.</p>
				<p class="normal">(Çıkar.)</p>
				<p class="normal">ESCALUS</p>
				<p class="normal">İzin verirseniz efendim, benim için önemli bir konuyu,</p>
				<p class="normal">Yerimin ne olduğunu sizinle açıkça konuşmak istiyorum.</p>
				<p class="normal">Elime bir kudret verildi, ama bu gücün ne olduğu hakkında</p>
				<p class="normal">Bir bilgiye sahip değilim.</p>
				<p class="normal">ANGELO</p>
				<p class="normal">Doğrusu ben de öyle. Birlikte çıkalım şimdi</p>
				<p class="normal">Bu konuda kuşkularımızı giderecek bir şeyler buluruz.</p>
				<p class="normal">ESCALUS</p>
				<p class="normal">Onur duyarım efendim.</p>
				<p class="normal">(Çıkarlar.)</p>
				</body>
</html>