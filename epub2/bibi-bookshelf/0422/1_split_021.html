<html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>1.html</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik" id="calibre_toc_21">3. Sahne</h2>
				<p class="normal">(Pompey girer.)</p>
				<p class="normal">POMPEY</p>
	<p class="normal">Burada da eski iş yerimdeki gibi bir arkadaş çevresi edindim. Sanki burası Bayan Overdone’nın evi gibi, eski müşterilerinin birçoğu burada. Örneğin bizim Bay Aceleci burada; ambalaj kâğıdı ve kalitesiz zencefil yüzünden hapse atılmış, yüz doksan yedi sterlin borcundan dolayı resmen sorumlu tutuluyor. Meryem hakkı için, zencefil pek işe yaramamış, çünkü moruk karıların hepsi ölmüş. Sonra Zıp Zıp Efendi de burada, o da tüccar Mıhsıçtı’dan aldığı, ama parasını ödeyemediği acı pembe kostüm yüzünden üçkâğıtçılık ve dilencilikle suçlanıyor. Sonra efendim, Bay Kafasıkarışık, genç Ateşliyemin, Bay Bakırmahmuz, kılıç ve kama üstadı Bay Açseyis, Şişko Salam’ı öbür dünyaya gönderen genç Mirasyedi Avcısı da bu hapishanede. Daha kimler kimler var, mızrak vuran Bay Gergedan, gösterişli giyinen büyük seyyah Bay Pabuçbağı, Bay Kadeh’i bıçaklayan Bay Büyükbardak... Bunlar gibi daha kırk kişi. Hepsi de bizim mesleğin ziyaretçileri. Şimdi Tanrı’nın hizmetindeler!</p>
				<p class="normal">(Abhorson girer.)</p>
				<p class="normal">ABHORSON</p>
				<p class="normal">Hey sen, Barnardin’i buraya getir.</p>
				<p class="normal">POMPEY</p>
				<p class="normal">Barnardin efendi, hadi kalk da asalım seni. Hey Barnardin!</p>
				<p class="normal">ABHORSON</p>
				<p class="normal">Barnardin, hey!</p>
				<p class="normal">BARNARDINE</p>
				<p class="normal">(Dışarıdan.) </p>
	<p class="normal">Hay sizin sesinize! Bu gürültüyü yapan da kim? Kimsiniz siz?</p>
				<p class="normal">POMPEY</p>
	<p class="normal">Kim olacak, cellat dostlarınız. Hadi, bir iyilik yapıp kalkın da asalım sizi.</p>
				<p class="normal">BARNARDINE</p>
				<p class="normal">(Dışarıdan.) </p>
				<p class="normal">Kes sesini serseri, git başımdan, uykum var benim.</p>
				<p class="normal">ABHORSON</p>
				<p class="normal">Söyle ona uyansın, hem de çabuk.</p>
				<p class="normal">POMPEY</p>
	<p class="normal">Lütfen Barnardin bey, asılıncaya kadar uyanık kalın, sonra uyursunuz.</p>
				<p class="normal">ABHORSON</p>
				<p class="normal">Git, onu çıkar şu delikten.</p>
				<p class="normal">POMPEY</p>
	<p class="normal">Geliyor, efendim geliyor. Yattığı samanın hışırtısı duyuyorum.</p>
				<p class="normal">(Barnardin girer.)</p>
				<p class="normal">ABHORSON</p>
				<p class="normal">Balta kütüğün üzerinde hazır mı?</p>
				<p class="normal">POMPEY</p>
				<p class="normal">Her şey hazır efendim.</p>
				<p class="normal">BARNARDINE</p>
				<p class="normal">Ee, ne haber Abhorson, ne var ne yok?</p>
				<p class="normal">ABHORSON</p>
	<p class="normal">Doğrusu hemen dua etmeye başlasanız iyi olacak, çünkü infaz vaktiniz geldi.</p>
				<p class="normal">BARNARDINE</p>
	<p class="normal">Seni namussuz, bütün gece içtim, şu anda buna hazır değilim.</p>
				<p class="normal">POMPEY</p>
	<p class="normal">Daha iyi ya, bütün gece içip sabah da bir güzel asılırsanız, ertesi gün derin bir uykuya dalarsınız.</p>
				<p class="normal">(Dük rahip kıyafetiyle girer.)</p>
				<p class="normal">ABHORSON</p>
	<p class="normal">Bak efendi, işte günah çıkarman için peder de geldi. Şaka yaptığımızı mı sandın?</p>
				<p class="normal">DÜK</p>
	<p class="normal">Bayım, yardım etmeyi görev saydığım ve sizin acele bir yolculuğunuza çıkacağınızı öğrendiğim için, bazı tavsiyelerde bulunup huzur vermeye ve birlikte dua etmeye geldim.</p>
				<p class="normal">BARNARDINE</p>
	<p class="normal">Peder, ben değil. Dün gece bir güzel içtim, kendimi hazırlamam için zamana ihtiyacım var, başım çatlayacakmış gibi ağrıyor. Bugün ölmek istemiyorum, bu kesin.</p>
				<p class="normal">DÜK</p>
				<p class="normal">Ama efendi, bugün ölmelisiniz; size rica ediyorum,</p>
				<p class="normal">Çıkacağınız uzun yolculuk için hazırlamalısınız kendinizi.</p>
				<p class="normal">BARNARDINE</p>
				<p class="normal">Yemin ederim, bugün ölmeyeceğim kim ne derse desin.</p>
				<p class="normal">DÜK</p>
				<p class="normal">Ama dinleyin –</p>
				<p class="normal">BARNARDINE</p>
	<p class="normal">Bir kelime bile etmeyin. Eğer söyleyecek bir şeyiniz varsa hücreme gelin, bugün bir yere çıkmayacağım. </p>
				<p class="normal">(Çıkar.)</p>
				<p class="normal">(Zindancı girer.)</p>
				<p class="normal">DÜK</p>
	<p class="normal">Yaşamaya da ölmeye de uygun değil; zavallı katılaşmış yürek!</p>
				<p class="normal">ZİNDANCI</p>
				<p class="normal">Arkasından gidin, onu idam kütüğüne getirin.</p>
				<p class="normal">(Abhorson ile Pompey çıkarlar.)</p>
				<p class="normal">Ne diyorsunuz bu mahkûm için aziz peder?</p>
				<p class="normal">DÜK</p>
				<p class="normal">Henüz ruhen hazır değil, ölmesi uygun olmaz,</p>
				<p class="normal">Zihnen bu dünyadan ötekine geçmesi</p>
				<p class="normal">Lanetli bir şey olurdu şimdi.</p>
				<p class="normal">ZİNDANCI</p>
	<p class="normal">Aziz peder, bu sabah zindanda ağır bir hastalıktan</p>
				<p class="normal">Ragusalı<sup class="calibre3"><a href="1_split_070.html#footnote-100-44" id="footnote-100-44-backlink" name="footnote-100-44-backlink">[44]</a></sup> ünlü bir korsan öldü,</p>
				<p class="normal">Claudio ile aynı yaşlarda,</p>
				<p class="normal">Saçı sakalı da aynı renkte.</p>
				<p class="normal">Şimdilik hazır hale gelinceye kadar</p>
				<p class="normal">Şu serseriyi bir yana bıraksak da,</p>
				<p class="normal">Angelo’ya yüzü Claudio’ya benzeyen</p>
				<p class="normal">Ragusalının kellesini göndersek?</p>
				<p class="normal">DÜK</p>
				<p class="normal">A işte bu beklenmeyen olay Tanrı’nın bir lütfu.</p>
				<p class="normal">Hemen yapalım, söylediği saat yaklaşıyor Angelo’nun.</p>
				<p class="normal">Bu iş yapılırken başında durun,</p>
				<p class="normal">Emre uygun olarak da gönderin.</p>
				<p class="normal">Ben de şu zavallı sefili ölmeye ikna edeyim.</p>
				<p class="normal">ZİNDANCI</p>
				<p class="normal">Bu iş hemen yapılacaktır aziz peder.</p>
				<p class="normal">Ama Barnardine öğleden sonra mutlaka ölmeli,</p>
				<p class="normal">Claudio’nun sağ olduğu öğrenilirse</p>
				<p class="normal">Bu badireden kim kurtaracak beni?</p>
				<p class="normal">DÜK</p>
				<p class="normal">Unutmayın</p>
				<p class="normal">Claudio ile Barnardine’i</p>
				<p class="normal">Kimsenin bulamayacağı şekilde gizleyin.</p>
				<p class="normal">Güneş iki kez günlük selamını verdikten sonra</p>
				<p class="normal">Siz de alacaksınız kurtuluşunuzun müjdesini.</p>
				<p class="normal">ZİNDANCI</p>
				<p class="normal">Hizmetinizdeyim,</p>
				<p class="normal">Kendimi tamamen sizin korumanıza bırakıyorum.</p>
				<p class="normal">DÜK</p>
				<p class="normal">Çabuk, şu işi bitirin ve kelleyi Angelo’ya yollayın.</p>
				<p class="normal">(Zindancı çıkar.)</p>
				<p class="normal">Şimdi Angelo’ya bir iki mektup yazmalıyım –</p>
				<p class="normal">Mektupları Zindancı ile yollarım –</p>
				<p class="normal">Yolda olduğumu, yakında orada olacağımı,</p>
				<p class="normal">Kente girerken törenle karşılanmak istediğimi,</p>
				<p class="normal">Herkesin orada bulunması gerektiğini bildireyim.</p>
				<p class="normal">Beni kentten bir mil uzaklıktaki</p>
				<p class="normal">Kutsal çeşmenin önünde karşılasın,</p>
				<p class="normal">Adım adım, adaletli bir şekilde Angelo’yla hesaplaşalım.</p>
				<p class="normal">(Zindancı Ragusalının kesilmiş kafasıyla girer.)</p>
				<p class="normal">ZİNDANCI</p>
				<p class="normal">İşte kellesi, kendim götüreceğim.</p>
				<p class="normal">DÜK</p>
				<p class="normal">Layığını buldu. Çabuk dönün,</p>
				<p class="normal">Çünkü sizinle başkasının duymaması gereken</p>
				<p class="normal">Bazı şeyler konuşacağız.</p>
				<p class="normal">ZİNDANCI</p>
				<p class="normal">Çabucak dönerim.</p>
				<p class="normal">(Çıkar.)</p>
				<p class="normal">ISABELLA</p>
				<p class="normal">(Dışarıdan.) </p>
				<p class="normal">Merhaba, kimse var mı!</p>
				<p class="normal">DÜK</p>
				<p class="normal">Bu Isabel’in sesi – ağabeyinin bağışlanma evrakı</p>
				<p class="normal">Buraya geldi mi diye soracak.</p>
				<p class="normal">Onun iyiliği için şimdilik bir şey söylemeyeceğim,</p>
				<p class="normal">En umulmadık anda olanlar için onu üzmeyeceğim.</p>
				<p class="normal">(Isabella girer.)</p>
				<p class="normal">ISABELLA</p>
				<p class="normal">İzninizle efendim!</p>
				<p class="normal">DÜK</p>
				<p class="normal">Günaydın güzel ve erdemli kızım.</p>
				<p class="normal">ISABELLA</p>
				<p class="normal">Kutsal bir ağızdan </p>
				<p class="normal">Angelo’nun ağabeyimi bağışladığını öğrendiğim zaman </p>
				<p class="normal">Gün benim için aydınlanacak,</p>
				<p class="normal">DÜK</p>
				<p class="normal">Onu özgür bıraktı Isabel, kurtardı onu bu pis dünyadan,</p>
				<p class="normal">Kafasını kestiler, Angelo’ya götürdüler.</p>
				<p class="normal">ISABELLA</p>
				<p class="normal">Hayır, olamaz bu, hayır!</p>
				<p class="normal">DÜK</p>
				<p class="normal">Ne yazık ki oldu. Akıllı ve metin olun evladım.</p>
				<p class="normal">ISABELLA</p>
				<p class="normal">Gidip gözlerini oyacağım onun.</p>
				<p class="normal">DÜK</p>
				<p class="normal">Yanına bırakmazlar sizi, onu göremezsiniz.</p>
				<p class="normal">ISABELLA</p>
				<p class="normal">Bahtsız Claudio, zavallı Isabel,</p>
				<p class="normal">Kahrolası Angelo, kahpe dünya.</p>
				<p class="normal">DÜK</p>
				<p class="normal">Bu sözler ne ona zarar verir, ne de size bir şey kazandırır.</p>
				<p class="normal">Bunu kabullenin ve davanızı Tanrı’ya havale edin.</p>
				<p class="normal">Şimdi söylediklerime kulak verin,</p>
				<p class="normal">Sözlerimin her hecesinin gerçek olduğunu anlayacaksınız.</p>
				<p class="normal">Dük yarın dönüyor – hayır ağlamayın öyle.</p>
				<p class="normal">Rahiplerden birinden ve günah çıkartan bir papazdan</p>
				<p class="normal">Öğrendim ben bunları: Haberi çoktan</p>
				<p class="normal">Angelo ile Escalus’a ulaştırmışlar,</p>
				<p class="normal">İktidarı geri vermek için</p>
				<p class="normal">Kent surlarının dışında karşılayacaklarmış Dük’ü.</p>
				<p class="normal">Aklınızı başınıza toplayıp benim istediğim yoldan giderseniz,</p>
				<p class="normal">Sonunda istediğinizi elde edebilirsiniz,</p>
				<p class="normal">Dük’ün sağduyusu yardımcı olacaktır intikam almanıza</p>
				<p class="normal">Ve onurunuzu kurtarmanıza.</p>
				<p class="normal">ISABELLA</p>
				<p class="normal">Ne derseniz yapacağım.</p>
				<p class="normal">DÜK</p>
				<p class="normal">Bu mektubu Rahip Peter’e verin;</p>
				<p class="normal">Bu dükün geri döndüğünü yazan mektup.</p>
				<p class="normal">Bu gece bu mektupla Mariana’nın evinde olmasını istiyorum.</p>
				<p class="normal">Mariana’nın ve sizin durumunuzu düzelteceğim,</p>
				<p class="normal">O sizi Dük’ün huzurunda Angelo’yla yüz yüze getirecek,</p>
				<p class="normal">Hiç çekinmeden suçlayın Angelo’yu.</p>
				<p class="normal">Bana gelince, başka biriyle buluşmak için söz verdim,</p>
				<p class="normal">Ben olmayacağım orada.</p>
	<p class="normal">(Isabella’ya bir mektup vererek.) </p>
				<p class="normal">Bununla gidin ona.<sup class="calibre3"><a href="1_split_071.html#footnote-100-45" id="footnote-100-45-backlink" name="footnote-100-45-backlink">[45]</a></sup></p>
				<p class="normal">Hâkim olun şu acı dolu gözyaşlarınıza da,</p>
				<p class="normal">Hafifletin yüreğinizi, eğer bu işi başaramazsam</p>
				<p class="normal">Kutsal mezhebime inanmayın bir daha.</p>
				<p class="normal">Kim var orada?</p>
				<p class="normal">(Lucio girer.)</p>
				<p class="normal">LUCIO</p>
				<p class="normal">İyi akşamlar peder! Zindancı nerede?</p>
				<p class="normal">DÜK</p>
				<p class="normal">Burada değil.</p>
				<p class="normal">LUCIO</p>
	<p class="normal">Oo, güzel Isabella. Seni böyle kızarmış gözlerle görmek yüreğimi paramparça etti; sabırlı olmalısın. Akşam yemeğimi su ve kara ekmekle geçirmek zorunda kaldım; bu idam yüzünden aklımı kaçırmak üzereyim, bu yüzden açlık hissetmedim. İyi bir yemek beni kendime getirirdi. Ama Dük’ün yarın burada olacağını söylüyorlar. İnan bana Isabel, ağabeyini çok sevmiştim; o gizli köşelerde saklanmayı seven hayalperest Dük burada olsaydı Claudio yaşardı.</p>
				<p class="normal">(Isabella çıkar.)</p>
				<p class="normal">DÜK</p>
	<p class="normal">Bayım, Dük sizin bu müthiş sözlerinizi duysa borçlu kalırdı, ama neyse ki hiç de söylediğiniz gibi bir yaşayışı yok.</p>
	<p class="normal">LUCIO</p>
	<p class="normal">Peder, siz Dük’ü benim kadar tanımazsınız. Sandığınızdan çok daha fazla av düşkünüdür<sup class="calibre3"><a href="1_split_072.html#footnote-100-46" id="footnote-100-46-backlink" name="footnote-100-46-backlink">[46]</a></sup> o, anlıyorsunuz ya.</p>
				<p class="normal">DÜK</p>
	<p class="normal">Tamam, bir gün bütün bunların hesabını vereceksiniz. Hoşça kalın.</p>
				<p class="normal">LUCIO</p>
	<p class="normal">Hayır, bekleyin, sizinle geleyim. Yolda Dük’ün hikâyelerini anlatırım size.</p>
				<p class="normal">DÜK</p>
	<p class="normal">Şimdiden birçoğunu anlattınız, eğer doğruysa. Yalansa biri bile fazla.</p>
				<p class="normal">LUCIO</p>
	<p class="normal">Bir keresinde bir kızı gebe bıraktığım için çıkardılar beni Dük’ün huzuruna.</p>
				<p class="normal">DÜK</p>
				<p class="normal">Gebe bırakmış mıydınız?</p>
				<p class="normal">LUCIO</p>
	<p class="normal">Evet, bıraktım; ama inkâr ettim tabii. Yoksa beni o çürük muşmula ile evlendirirlerdi.</p>
				<p class="normal">DÜK</p>
	<p class="normal">Bayım insan sizinle olunca bütün dürüstlüklerden arınıyor. Hadi, selametle.</p>
				<p class="normal">LUCIO</p>
	<p class="normal">Durun, yolun sonuna kadar sizinle geleyim. Eğer belden aşağı konuşma sizi rahatsız ediyorsa, çenemi tutarım. Hayır peder, ben bir dikenli tohumum, takıldım mı bırakmam.</p>
				<p class="normal">(Çıkarlar.)</p>
				</body>
</html>