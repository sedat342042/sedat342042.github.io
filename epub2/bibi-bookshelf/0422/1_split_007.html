<html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>1.html</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik" id="calibre_toc_10">2. Sahne</h2>
				<p class="normal">(Lucio ve iki soylu girer.)</p>
				<p class="normal">LUCIO</p>
				<p class="normal">Madem bizim dükle öteki dükler Macar kralıyla bir türlü</p>
				<p class="normal">anlaşamıyorlar, neden kralın üstüne bu kadar düşüyorlar?</p>
	<p class="normal">BİRİNCİ SOYLU</p>
				<p class="normal">Tanrı bize barış versin, ama açgözlü Macar kralınınkini<sup class="calibre3"><a href="1_split_037.html#footnote-100-11" id="footnote-100-11-backlink" name="footnote-100-11-backlink">[11]</a></sup> değil!</p>
<p class="normal">İKİNCİ SOYLU</p>
				<p class="normal">Amin.</p>
	<p class="normal">LUCIO</p>
				<p class="normal">On emri ezberleyip de denize açılan, ama birini listeden silen<sup class="calibre3"><a href="1_split_038.html#footnote-100-12" id="footnote-100-12-backlink" name="footnote-100-12-backlink">[12]</a></sup></p>
<p class="normal">gösteriş düşkünü softa bir korsan gibi konuştun şimdi.</p>
				<p class="normal">İKİNCİ SOYLU</p>
				<p class="normal">“Hırsızlık yapmayacaksın” mı?</p>
				<p class="normal">LUCIO</p>
				<p class="normal">Evet, onu silmiş.</p>
				<p class="normal">BİRİNCİ SOYLU</p>
				<p class="normal">Ama bu kaptana emir vermek, geri kalanların da mesleklerini bırakmalarını sağlamak için yazılmış bir emirdir, onlar da elleri uzatıp çalarlar. Aramızda Şükran Günü’nde yemekten önce barış için dua etmeyen hiçbir asker yoktur.</p>
				<p class="normal">İKİNCİ SOYLU</p>
				<p class="normal">Bundan hoşlanmayan bir tek asker duymadım.</p>
				<p class="normal">LUCIO</p>
	<p class="normal">Sana inanıyorum, çünkü sen barış ve güzellik bağışlayan tanrıçanın ne söylediğini asla bilemezsin.</p>
				<p class="normal">İKİNCİ SOYLU</p>
				<p class="normal">Bilemem mi? En az bir düzine –</p>
				<p class="normal">BİRİNCİ SOYLU</p>
				<p class="normal">Ne, metreyle mi?</p>
				<p class="normal">LUCIO</p>
				<p class="normal">Herhangi bir biçimde, herhangi bir türde diyelim.</p>
				<p class="normal">BİRİNCİ SOYLU</p>
				<p class="normal">Sanırım, herhangi bir dinde de.</p>
				<p class="normal">LUCIO</p>
	<p class="normal">Evet, neden olmasın? Aksi söylense de Tanrı’nın merhameti inkâr edilemez; örneğin, Tanrı’nın merhametine rağmen sen kötü bir serserisin.</p>
				<p class="normal">BİRİNCİ SOYLU</p>
				<p class="normal">Aynı kumaştan kesilen iki insan birbirinin aynıdır.</p>
				<p class="normal">LUCIO</p>
	<p class="normal">Kabul, ama herhangi bir kumaş kenarı ile kadifenin kenarı arasında bir fark vardır. Sen sadece bir kenarsın.</p>
				<p class="normal">BİRİNCİ SOYLU</p>
	<p class="normal">Sen de kadifesin. Hem de üç kat dokunmuş kaliteli bir kadife olduğuna kefil olurum. Ben herkesin giydiği havlı kaba İngiliz kumaşıyım, sense havlı bir Fransız kadifesi. Nasıl, etkili bir biçimde konuştum mu şimdi?</p>
	<p class="normal">LUCIO</p>
	<p class="normal">Sanırım evet, hem de çok acı çekerek konuştun. Konuşmandan sağlıklı olmadığını da öğrenmiş oldum.<sup class="calibre3"><a href="1_split_039.html#footnote-100-13" id="footnote-100-13-backlink" name="footnote-100-13-backlink">[13]</a></sup> Sağlığa kavuşman için ayrı bir kupayla kadeh kaldırmayı unutmuşum.</p>
				<p class="normal">BİRİNCİ SOYLU</p>
				<p class="normal">Galiba kendime kötülük ettim, öyle değil mi?</p>
				<p class="normal">İKİNCİ SOYLU</p>
				<p class="normal">Evet, ettin, ya hastasındır ya da sağlıklı.</p>
				<p class="normal">(Bayan Overdone girer.)</p>
				<p class="normal">LUCIO</p>
	<p class="normal">Bakın da bakın, Bayan Arzuları Dindiren geliyor. Onun şeyinde şey ederken ne hastalıklara yakalandım ben –</p>
				<p class="normal">İKİNCİ SOYLU</p>
				<p class="normal">Neyderken? Hadi söyle.</p>
				<p class="normal">LUCIO</p>
				<p class="normal">Araştırırken.</p>
	<p class="normal">İKİNCİ SOYLU</p>
				<p class="normal">Yılda tam üç bin acıyla kıvrandıran dolara<sup class="calibre3"><a href="1_split_040.html#footnote-100-14" id="footnote-100-14-backlink" name="footnote-100-14-backlink">[14]</a></sup> patlar.</p>
				<p class="normal">BİRİNCİ SOYLU</p>
				<p class="normal">Daha da fazla.</p>
	<p class="normal">LUCIO</p>
				<p class="normal">Frengiden saçların dökülmesi de cabası.<sup class="calibre3"><a href="1_split_041.html#footnote-100-15" id="footnote-100-15-backlink" name="footnote-100-15-backlink">[15]</a></sup></p>
				<p class="normal">BİRİNCİ SOYLU</p>
	<p class="normal">Siz beni hep hastalık kapmışım gibi gördünüz. Ama hatalısınız, benim hiç bir şeyim yok.</p>
				<p class="normal">LUCIO</p>
	<p class="normal">Doğru, sağlıklı olmasan da hiç bir şeyin yok, öyle ki için bomboş. Kemiklerinin bile içi boşalmış; günahlarından dolayı iyi bir ziyafet olmuşsun kurtçuklara.</p>
				<p class="normal">BİRİNCİ SOYLU</p>
				<p class="normal">(Bayan Overdone’a.) </p>
	<p class="normal">Ee, söyleyin bakalım, siyatik ağrınız en çok hangi kalçanızda?</p>
				<p class="normal">BAYAN OVERDONE</p>
	<p class="normal">Ya, evet. Adamı derdest edip hapse attılar. Beş bininize bedeldi o.</p>
				<p class="normal">İKİNCİ SOYLU</p>
				<p class="normal">Söyleyin, kimi?</p>
				<p class="normal">BAYAN OVERDONE</p>
				<p class="normal">Kimi olacak Claudio’yu, Bay Claudio’yu.</p>
				<p class="normal">BİRİNCİ SOYLU</p>
				<p class="normal">Claudio’yu hapse mi attılar? Olamaz.</p>
				<p class="normal">BAYAN OVERDONE</p>
	<p class="normal">Ben sadece tutuklandığını gördüm, alıp götürdüler; dahası da var; üç gün sonra kafası kesilerek idam edilecekmiş.</p>
				<p class="normal">LUCIO</p>
	<p class="normal">Bu kadar şakadan sonra buna inanmamı beklemeyin. Emin misiniz?</p>
				<p class="normal">BAYAN OVERDONE</p>
	<p class="normal">Evet eminim; Bayan Julietta’nın karnındaki bebek yüzünden.</p>
				<p class="normal">LUCIO</p>
	<p class="normal">Evet sebep bu olabilir. İki saat önce buluşacaktık. Sözünde durmakta çok titizdir.</p>
				<p class="normal">İKİNCİ SOYLU</p>
				<p class="normal">Ayrıca, bu daha önce konuştuklarımızı teyit eder nitelikte.</p>
				<p class="normal">BİRİNCİ SOYLU</p>
				<p class="normal">Üstelik ilan edilen açıklamaya da uygun.</p>
				<p class="normal">LUCIO</p>
				<p class="normal">Hadi gidelim, işin içyüzünü öğrenelim.</p>
				<p class="normal">(Lucio ve iki soylu çıkarlar.)</p>
				<p class="normal">BAYAN OVERDONE</p>
	<p class="normal">Buyurun bakalım, bir yanda savaş, bir yanda hastalık, öte yanda idam sehpası, yoksulluk; müşteri kıtlığına kıran girdi.</p>
				<p class="normal">(Pompey girer.)</p>
				<p class="normal">Ee, sende ne haberler var?</p>
				<p class="normal">POMPEY</p>
				<p class="normal">Adamı yaka paça hapse götürdüler.</p>
				<p class="normal">BAYAN OVERDONE</p>
				<p class="normal">Ne yapmış?</p>
				<p class="normal">POMPEY</p>
				<p class="normal">Bir kadın.</p>
				<p class="normal">BAYAN OVERDONE</p>
				<p class="normal">Evet ama suçu neymiş?</p>
				<p class="normal">POMPEY</p>
				<p class="normal">Özel bir ırmakta el yordamıyla alabalık avlamış.</p>
				<p class="normal">BAYAN OVERDONE</p>
				<p class="normal">Bir kızcağızdan çocuk yaptı diye mi?</p>
				<p class="normal">POMPEY</p>
	<p class="normal">Hayır, ama bir kızdan kadın yaptı diye. Herhalde sizin duyurudan muyurudan haberiniz yok.</p>
				<p class="normal">BAYAN OVERDONE</p>
				<p class="normal">Ne duyurusuymuş bu, herif?</p>
				<p class="normal">POMPEY</p>
	<p class="normal">Viyana’nın kenar mahallelerindeki o biçim evler yerle bir edilecekmiş.</p>
				<p class="normal">BAYAN OVERDONE</p>
				<p class="normal">Peki ya kent merkezindekiler?</p>
				<p class="normal">POMPEY</p>
	<p class="normal">Tohuma kaçsınlar diye bekletiyorlar; onlar da yok edilecekti, ama akıllı bir burjuva onları satın alabilir diye düşünüyorlar.</p>
				<p class="normal">BAYAN OVERDONE</p>
	<p class="normal">Ne yani, kenar mahallelerdeki randevu evlerimizi mi yıkacaklar?</p>
				<p class="normal">POMPEY</p>
				<p class="normal">Yerle bir edecekler hanımefendi.</p>
				<p class="normal">BAYAN OVERDONE</p>
	<p class="normal">Demek halk yararına yapacakları tek değişiklik bu olacak! Peki, ben ne olacağım?</p>
	<p class="normal">POMPEY</p>
	<p class="normal">Hadi hadi, korkmanıza gerek yok; iyi avukatlar müvekkilsiz kalmaz. Yer değiştirmeniz mesleğinizi değiştirmenizi gerektirmez. Ben hâlâ sizin adamınızım. Cesaret efendim, size mutlaka acıyacaklardır. Bunca yıl bu hizmette göz nuru döktünüz.<sup class="calibre3"><a href="1_split_042.html#footnote-100-16" id="footnote-100-16-backlink" name="footnote-100-16-backlink">[16]</a></sup> Bunu dikkate alacaklardır.</p>
				<p class="normal">(Claudio ve Julietta ile Zindancı ve muhafızlar girerler.)</p>
				<p class="normal">BAYAN OVERDONE</p>
				<p class="normal">Burada işimiz ne oğlum. Hadi gidelim.</p>
				<p class="normal">POMPEY</p>
	<p class="normal">İşte Bay Claudio ile Bayan Julietta’yı muhafızlar zindana götürüyorlar.</p>
				<p class="normal">(Bayan Overdone ile Pompey çıkarlar.)</p>
				<p class="normal">CLAUDIO</p>
	<p class="normal">Arkadaşım, neden böyle herkese göstererek gezdiriyorsun beni?</p>
	<p class="normal">Doğrudan hapishaneye götür, bu iş bitsin.</p>
				<p class="normal">ZİNDANCI</p>
				<p class="normal">Bunu kötü niyetle yapmıyorum ki,</p>
				<p class="normal">Lord Angelo böyle özel bir emir verdi.</p>
				<p class="normal">CLAUDIO</p>
				<p class="normal">Demek öyle, yarı tanrı efendimizin özel emri,</p>
				<p class="normal">Suçumuzun ağırlığınca bunu ödetecek bana.</p>
				<p class="normal">Tanrı’nın kelâmı bazen bağışlayıcı, bazen de değildir,</p>
				<p class="normal">Nasıl cezalandıracağı sadece ona aittir.</p>
				<p class="normal">(Lucio ile soylular girerler.)</p>
				<p class="normal">LUCIO</p>
				<p class="normal">N’oldu Claudio, bu tutsaklık da nerden çıktı?</p>
				<p class="normal">CLAUDIO</p>
				<p class="normal">Çok fazla özgürlükten Lucio, sınırsız özgürlükten.</p>
				<p class="normal">Oburluk fazlasıyla tutulan orucun babasıdır,</p>
				<p class="normal">Aşırılığa kaçtın mı bunun sonu tutsaklıktır.</p>
				<p class="normal">Doğamız zehri yiyip yutan aç gözlü fareler gibidir,</p>
				<p class="normal">Bu susatır bizi, çok su içince de sonumuz gelir.</p>
				<p class="normal">LUCIO</p>
	<p class="normal">Tutuklu olduğum halde, bu kadar akıllıca sözler söyleyebileceğimi bilsem, borcum olanları buraya çağırır kendimi tutuklatırdım. Ama gerçeği söylemek gerekirse, özgürlüğün ahmaklığını, tutsaklığın ahlakçılığına yeğ tutarım. Suçun nedir Claudio?</p>
				<p class="normal">CLAUDIO</p>
				<p class="normal">Neyse ne, söylersem yeni bir suç olur.</p>
				<p class="normal">LUCIO</p>
				<p class="normal">Peki, cinayet mi?</p>
				<p class="normal">CLAUDIO</p>
				<p class="normal">Hayır.</p>
				<p class="normal">LUCIO</p>
				<p class="normal">Zamparalık mı?</p>
				<p class="normal">CLAUDIO</p>
				<p class="normal">Onun gibi bir şey.</p>
				<p class="normal">ZİNDANCI</p>
				<p class="normal">Hadi bayım, gitmeliyiz.</p>
				<p class="normal">CLAUDIO</p>
				<p class="normal">(Zindancı’ya.)</p>
				<p class="normal">Tek kelime dostum; Lucio, sana bir şey diyeceğim.</p>
				<p class="normal">LUCIO</p>
				<p class="normal">Eğer sana yararı olacaksa yüz kelime et. Zamparalık bu kadar ağır bir suç mu oldu?</p>
				<p class="normal">CLAUDIO</p>
				<p class="normal">Öyle oldu benim durumumda.</p>
				<p class="normal">İkimiz anlaşınca sahip oldum Julietta’nın yatağına.</p>
				<p class="normal">Siz onu tanırsınız; o benim karımdır tanrı huzurunda,</p>
				<p class="normal">Yalnızca herkese duyurmadık bu durumu.</p>
				<p class="normal">Gerçi ailesine karşı açığa vursaydık aşkımızı</p>
				<p class="normal">Julietta’nın çeyizi de ona göre olurdu;</p>
				<p class="normal">Ama düşündük aşkımızı gizlemimizin daha doğru olduğunu</p>
				<p class="normal">Zamanı gelince söyleyecektik.</p>
				<p class="normal">Gizlilik eğlendiriyordu ikimizi de,</p>
				<p class="normal">Ama beraberliğimizin izleri</p>
				<p class="normal">Julietta’nın üstünde apaçık okunuyor şimdi.</p>
				<p class="normal">LUCIO</p>
				<p class="normal">Bebek büyüyünce mi yani?</p>
				<p class="normal">CLAUDIO</p>
				<p class="normal">Öyle, ne yazık ki. Dük’ün yeni vekiline gelince</p>
				<p class="normal">Ya yeni olmasından gelen acemilik ve telaştan</p>
				<p class="normal">Ya da çevrenin baskısından</p>
				<p class="normal">Ata yeni binmiş bir süvari hevesiyle,</p>
				<p class="normal">Olanca gücüyle atını mahmuzlayıp yağdırıyor buyrukları.</p>
				<p class="normal">Belki koltuğun getirdiği zorbalıktan,</p>
				<p class="normal">Verilen görev başını döndürdü belki de.</p>
				<p class="normal">Pek emin değilim – ama bu yeni vali</p>
				<p class="normal">Ne kadar eski ceza varsa benim üzerime yıktı,</p>
	<p class="normal">Tıpkı duvarda asılı paslanmış zırhı alıp giymek gibi.</p>
				<p class="normal">On dokuz yıldan<sup class="calibre3"><a href="1_split_043.html#footnote-100-17" id="footnote-100-17-backlink" name="footnote-100-17-backlink">[17]</a></sup> beri kullanılmayan yasaların hiçbiri</p>
				<p class="normal">Bu kadar yanlış kullanılmadı.</p>
				<p class="normal">Sırf isim yapmak, itibar sağlamak için</p>
				<p class="normal">Çoktan unutulan, kullanılmayan yasaları</p>
				<p class="normal">Ortaya çıkarıp benim üzerimde deniyor şimdi.</p>
				<p class="normal">LUCIO</p>
	<p class="normal">Öyle olduğuna kalıbımı basarım. Kafan omuzlarının üzerinde o kadar zayıf ve titrek kalmış ki, sana âşık olan bir genç kız karşında iç çekse yere düşecek sanki. Düke haber yolla, ona başvursana.</p>
				<p class="normal">CLAUDIO</p>
				<p class="normal">Bu yolu çoktan denedim. Bulamıyoruz, sırra kadem bastı.</p>
				<p class="normal">Yalvarırım Lucio, bir iyilik yapmalısın bana.</p>
				<p class="normal">Bugün kız kardeşim manastıra kapanıyor,</p>
				<p class="normal">Adaylık yemini edecek manastırda.</p>
				<p class="normal">İçine düştüğüm tehlikeyi anlat ona,</p>
				<p class="normal">Kız kardeşime rica et benim adıma,</p>
	<p class="normal">Şu acımasız valiye bizzat gidip dostluğunu kazansın;</p>
				<p class="normal">Söyle kız kardeşime, onu inandırmak için ne gerekirse yapsın.</p>
<p class="normal">Ona çok güvenirim, gençliğinin kıvraklığı ve sevimliliği ile</p>
				<p class="normal">Erkeklerin üstünde ikna gücü olduğunu bilirim;</p>
				<p class="normal">Hem mantık ve hitabet sanatında da bir hayli beceriklidir,</p>
				<p class="normal">Onu pekâlâ ikna edebilir.</p>
				<p class="normal">LUCIO</p>
	<p class="normal">Dilerim eder. Âşık oldunuz diye böyle bir cezayı çekmeniz haksızlık. Hayattan zevk alayım derken hayatınızın bir tavla pulu gibi böylesine aptalca yok edilmesine çok üzülürüm, doğrusu. Hemen gidiyorum.</p>
				<p class="normal">CLAUDIO</p>
				<p class="normal">Sana minnettar kalırım dostum Lucio.</p>
				<p class="normal">LUCIO</p>
				<p class="normal">İki saat içinde oradayım.</p>
				<p class="normal">CLAUDIO</p>
				<p class="normal">Hadi muhafız, gidelim.</p>
				<p class="normal">(Çıkarlar.)</p>
				</body>
</html>