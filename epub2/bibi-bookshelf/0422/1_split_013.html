<html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>1.html</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik" id="calibre_toc_15">3. Sahne</h2>
				<p class="normal">(Rahip kılığına bürünmüş Dük ile Zindancı girerler.)</p>
				<p class="normal">DÜK</p>
				<p class="normal">Selam size zindancı – buradaki görevli sizsiniz sanırım.</p>
				<p class="normal">ZİNDANCI</p>
				<p class="normal">Evet, zindancı benim. Bir isteğiniz mi var aziz peder?</p>
				<p class="normal">DÜK</p>
				<p class="normal">Hayırseverliğe ve kutsal mezhebime bağlı olarak</p>
	<p class="normal">Bu zindanın dertli sakinlerine yardım etmeye geldim.</p>
				<p class="normal">Onların yurttaşlık haklarını gözeterek izin ver onları görmeme,</p>
<p class="normal">Ve onların suçlarının ne olduğunu bana söyle,</p>
				<p class="normal">Söyle ki, ruhlarını uygun bir biçimde rahatlatayım.</p>
	<p class="normal">ZİNDANCI</p>
				<p class="normal">Daha fazlasını yapardım, eğer onlar için daha fazlası gerekseydi.</p>
<p class="normal">(Julietta girer.)</p>
	<p class="normal">İşte bakın, zindanımda yardımınıza muhtaç bir hanım,</p>
				<p class="normal">Anlık bir rüzgâra kapılıp gençlik ateşiyle itibarını kaybetmiş.</p>
<p class="normal">Karnında bebeği var, bebeği yapan genç de</p>
				<p class="normal">Ölüme mahkûm edildi bir daha yapmasın diye.</p>
				<p class="normal">DÜK</p>
				<p class="normal">Ne zaman idam edilecek?</p>
				<p class="normal">ZİNDANCI</p>
				<p class="normal">Sanırım yarın. </p>
				<p class="normal">(Kıza.) </p>
				<p class="normal">Hazırlanmanızı istedim,</p>
				<p class="normal">Kalın biraz, peder size doğru yolu gösterecek.</p>
				<p class="normal">DÜK</p>
				<p class="normal">Günahın neyse güzel kız, pişmanlık göster.</p>
				<p class="normal">JULIETTA</p>
				<p class="normal">Pişmanım ve bu utanca dayanmaya çalışıyorum.</p>
				<p class="normal">DÜK</p>
				<p class="normal">Vicdanını sorguya çekmeyi öğreteceğim sana.</p>
				<p class="normal">İster sağlıklı ister sağlıksız olsun,</p>
				<p class="normal">Nedamet getirmeni sağlayacağım.</p>
				<p class="normal">JULIETTA</p>
				<p class="normal">Seve seve öğrenirim.</p>
				<p class="normal">DÜK</p>
				<p class="normal">Sana kötülük yapan adamı seviyor musun?</p>
				<p class="normal">JULIETTA</p>
				<p class="normal">Evet, ona kötülük yapan kadını sevdiğim kadar.</p>
				<p class="normal">DÜK</p>
				<p class="normal">O zaman bu büyük günahı karşılıklı işlediniz.</p>
				<p class="normal">JULIETTA</p>
				<p class="normal">Anlaşarak yaptık.</p>
				<p class="normal">DÜK</p>
				<p class="normal">Demek senin günahın onunkinden daha ağır.</p>
				<p class="normal">JULIETTA</p>
				<p class="normal">İtiraf ediyorum ve pişmanlık duyuyorum peder.</p>
				<p class="normal">DÜK</p>
				<p class="normal">Pişmanlık duymalısın, evladım. Ama pişman olman</p>
				<p class="normal">Ve günahından utanman iyiye işaret.</p>
	<p class="normal">Nedamet bizi kendimize götürür, cennete değil,</p>
				<p class="normal">Bu da Tanrı’yı sevdiğimiz ve onun cezasından korktuğumuz için</p>
<p class="normal">Bize günahtan uzak durmayı öğretir –</p>
				<p class="normal">JULIETTA</p>
				<p class="normal">Günah işlediğim için pişmanım,</p>
				<p class="normal">Utanabildiğim için seviniyorum.</p>
				<p class="normal">DÜK</p>
				<p class="normal">Öyle ol. Arkadaşın yarın ölecekmiş duyduğuma göre,</p>
				<p class="normal">Şimdi ona gidiyorum manevi desteğimi vermeye</p>
				<p class="normal">Tanrı seninle olsun; Benedicite.</p>
				<p class="normal">(Çıkar.)</p>
				<p class="normal">JULIETTA</p>
				<p class="normal">Yarın mı ölecek! Ah acımasız yasa,</p>
				<p class="normal">Gerçi bir hayat armağan etti bana,</p>
				<p class="normal">Ama korkunç bir ölüm getirdim ben ona.</p>
				<p class="normal">ZİNDANCI</p>
				<p class="normal">Ne yazık ki öyle.</p>
				<p class="normal">(Çıkarlar.)</p>
				</body>
</html>