<html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>1.html</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik" id="calibre_toc_17">1. Sahne</h2>
				<p class="normal">(Rahip kılığında Dük, Claudio ile Zindancı girerler.)</p>
				<p class="normal">DÜK</p>
				<p class="normal">Demek Lord Angelo’nun seni bağışlayacağını umuyorsun?</p>
				<p class="normal">CLAUDIO</p>
				<p class="normal">Çaresiz insanlar için tek ilaç umut etmektir,</p>
				<p class="normal">Yaşamak için umutluyum, ama ölüme de hazırlıklıyım.</p>
				<p class="normal">DÜK</p>
				<p class="normal">Öleceğinin kesin olduğunu kabul etmelisin;</p>
				<p class="normal">Bazen ölüm, bazen de yaşam tatlı gelir insana.</p>
				<p class="normal">Pazarlığa otur yaşamla: De ki, seni kaybedersem,</p>
				<p class="normal">Bu zaten aptalların korumak istediği şeydir yalnızca;</p>
				<p class="normal">Sen ilahi emirlere amade geçici bir soluksun,</p>
	<p class="normal">Bu bedene işkence edip durursun.</p>
				<p class="normal">Sen yalnızca ölümün budalası<sup class="calibre3"><a href="1_split_055.html#footnote-100-29" id="footnote-100-29-backlink" name="footnote-100-29-backlink">[29]</a></sup> olursun.</p>
				<p class="normal">Umutsuz bir şekilde ondan kaçmaya çabalarsın,</p>
				<p class="normal">Ama yine de sürekli ona doğru koşmak zorundasın.</p>
				<p class="normal">Soylu değilsin, çünkü sağladığın her şey</p>
				<p class="normal">Basitliğin sütüyle beslenmiştir.</p>
				<p class="normal">Hele yiğit hiç değilsin, zavallı bir kurtçuk gördün mü</p>
				<p class="normal">Korkudan betin benzin sapsarı kesilir.</p>
				<p class="normal">En iyi dinlenme uykuyla gelir,</p>
				<p class="normal">Uykudan daha korkunç olan ölümü</p>
				<p class="normal">Hem davet eder hem de ondan korkarsın,</p>
				<p class="normal">İkide bir uyanır, yaşıyor muyum diye sorarsın.</p>
				<p class="normal">Sen kendine yetmezsin, çünkü toprağın ürettiği</p>
				<p class="normal">Binlerce tahıldan yalnızca bir zerresin.</p>
				<p class="normal">Mutlu değilsin, çünkü sende olmayana kavuşmak için</p>
				<p class="normal">Didinir durursun.</p>
				<p class="normal">Güvenilir değilsin, çünkü gökteki ayın durumuna göre,</p>
				<p class="normal">Değişir, garip hareketlerde bulunursun.</p>
				<p class="normal">Zengin olduğunu sansan da yoksulsun,</p>
				<p class="normal">Çünkü sırtı altın ve gümüşle dolu bir eşek gibi</p>
				<p class="normal">Bu ağır yükü taşıyarak götürsen bile,</p>
				<p class="normal">Ölüm o yükü boşaltmasını iyi bilir.</p>
				<p class="normal">Çocukların dışında dostun yoktur senin,</p>
				<p class="normal">Sadece onlar “baba” deyip boyun eğer sana;</p>
				<p class="normal">Senin ürettiğin o saf çocuklar bir gün gelir,</p>
				<p class="normal">Gut, deri hastalığı ve grip oldun diye lanet etseler bile</p>
				<p class="normal">Senin bir an önce ölmeni isteyeceklerdir.</p>
	<p class="normal">Ne gençliğin vardır, ne de yaşın,</p>
				<p class="normal">Yemek sonrası yaptığın bir şekerlemeden farksızdır zamanın,</p>
<p class="normal">O mutlu gençliğin dönüşür yaşlılığa;</p>
				<p class="normal">Sanki o genç başkalarının yardımlarına muhtaç</p>
				<p class="normal">Felçli bir ihtiyar gibidir;</p>
				<p class="normal">Yaşlı ve zenginsen ne sıcaklığın kalmıştır</p>
				<p class="normal">Ne sevgin, ne şehvetin, ne de güzelliğin</p>
				<p class="normal">O zaman beş para etmez zenginliğin.</p>
				<p class="normal">Öyleyse bu yaşamak tutkusu nedir?</p>
				<p class="normal">Şu yaşam dediğimiz şey binlerce ölümü gizler;</p>
				<p class="normal">Ama o korktuğumuz ölüm yaşamı dengeler.</p>
				<p class="normal">CLAUDIO</p>
				<p class="normal">Size teşekkür borçluyum.</p>
	<p class="normal">Ben yaşamayı dilerken ölümü arıyormuşum meğer,</p>
				<p class="normal">Ölümü ararken de yaşamı bulacağım.<sup class="calibre3"><a href="1_split_056.html#footnote-100-30" id="footnote-100-30-backlink" name="footnote-100-30-backlink">[30]</a></sup> Varsın gelsin ölüm.</p>
<p class="normal">ISABELLA</p>
				<p class="normal">(Dışarıdan.) </p>
				<p class="normal">Merhaba! Tanrı sizleri korusun,</p>
				<p class="normal">İyi dostlarınız olsun!</p>
				<p class="normal">ZİNDANCI</p>
				<p class="normal">Kim o? Gelin, iyi dileklerinizle hoş geldiniz.</p>
				<p class="normal">DÜK</p>
				<p class="normal">(Claudio’ya.) </p>
				<p class="normal">Bayım, çok geçmeden yine geleceğim.</p>
				<p class="normal">CLAUDIO</p>
				<p class="normal">Çok teşekkür ederim aziz peder.</p>
				<p class="normal">(Isabella girer.)</p>
				<p class="normal">ISABELLA</p>
				<p class="normal">Claudio ile görüşmek istiyorum.</p>
				<p class="normal">ZİNDANCI</p>
				<p class="normal">Elbette, buyrun. – Bakın bayım, kız kardeşiniz geldi.</p>
				<p class="normal">DÜK</p>
				<p class="normal">(Zindancı’ya.) </p>
				<p class="normal">Baksanıza, bir şey söyleyeceğim –</p>
				<p class="normal">ZİNDANCI</p>
				<p class="normal">İstediğiniz kadar aziz peder.</p>
				<p class="normal">DÜK</p>
				<p class="normal">Konuştuklarını duyabileceğim bir yere gizle beni.</p>
				<p class="normal">(Dük ve Zindancı çıkarlar.)</p>
				<p class="normal">CLAUDIO</p>
				<p class="normal">Kardeşim, iyi haberler getirdin mi bana?</p>
				<p class="normal">ISABELLA</p>
				<p class="normal">Evet, iyi haber dediğin neyse öyle, çok iyi, çok iyi.</p>
				<p class="normal">Lord Angelo’nun Tanrı’yla işi var; bu yüzden</p>
				<p class="normal">Seni cennete acil elçi olarak göndermek niyetinde,</p>
				<p class="normal">Oraya yerleşeceksin sonsuza dek kalmak üzere.</p>
				<p class="normal">Hemen hazırlıklarını tamamlamalısın;</p>
				<p class="normal">Yarın başlıyor yola çıkışın.</p>
				<p class="normal">CLAUDIO</p>
				<p class="normal">Hiç çare yok mu?</p>
				<p class="normal">ISABELLA</p>
				<p class="normal">Hayır, bir çare var: Başını kurtarır</p>
				<p class="normal">Ama yüreğini ikiye böler, parçalar.</p>
				<p class="normal">CLAUDIO</p>
				<p class="normal">Yani ?</p>
				<p class="normal">ISABELLA</p>
				<p class="normal">Evet ağabey, yaşayabilirsin.</p>
				<p class="normal">Yargıcının şeytanca bir merhameti var,</p>
				<p class="normal">Eğer kabul edersen, hayatını bağışlayacak,</p>
				<p class="normal">Ama seni prangaya vuracak ölümüne kadar.</p>
				<p class="normal">CLAUDIO</p>
				<p class="normal">Hayat boyu hapis mi yani?</p>
				<p class="normal">ISABELLA</p>
				<p class="normal">Evet, hayat boyu hapis; öyle bir tutsaklık ki,</p>
				<p class="normal">Dünyanın neresine gidersen git,</p>
				<p class="normal">Peşini bırakmayacak, sınırlar koyacak önüne.</p>
				<p class="normal">CLAUDIO</p>
				<p class="normal">Nasıl?</p>
				<p class="normal">ISABELLA</p>
				<p class="normal">Şöyle: Teklifini kabul ettiğin takdirde,</p>
				<p class="normal">Onurunu derini yüzer gibi alacaklar üstünden</p>
				<p class="normal">Onursuz, çırılçıplak kalacaksın.</p>
				<p class="normal">CLAUDIO</p>
				<p class="normal">Daha açık konuş.</p>
				<p class="normal">ISABELLA</p>
				<p class="normal">Senin için korkuyorum, Claudio,</p>
				<p class="normal">Huzursuz bir yaşam içinde altı yedi kış görebilirsin,</p>
				<p class="normal">Ama sonsuz bir onursuzluğa mahkûm olacaksın diye</p>
	<p class="normal">Korkudan titriyorum. Ölümden korkuyor musun?</p>
				<p class="normal">Ölüm dediğimiz acı veren farkındalık er geç beklenen bir şey,</p>
<p class="normal">Bir devin ölmekten duyduğu acı,</p>
				<p class="normal">Üstüne basıp öldürdüğümüz bir böcekten daha fazla değil.</p>
				<p class="normal">CLAUDIO</p>
				<p class="normal">Niye böyle utandırıyorsun beni?</p>
				<p class="normal">Süslü sözlerle beni teselli ederek</p>
				<p class="normal">Kararlılığımı mı sınıyorsun?</p>
				<p class="normal">Öleceksem, karanlığı bir gelin sayıp karşılar,</p>
				<p class="normal">Onu kollarımla sarar, bağrıma basarım.</p>
				<p class="normal">ISABELLA</p>
				<p class="normal">İşte şimdi ağabeyim gibi konuştun;</p>
				<p class="normal">Bu haykıran ses babamızın mezarından kopup geldi,</p>
				<p class="normal">Evet, ölmen gerek;</p>
				<p class="normal">Alçakça bir yaşama boyun eğmeyecek kadar soylusun sen.</p>
	<p class="normal">Şu aziz kılığına bürünmüş vekil,</p>
				<p class="normal">Yüzündeki hiç değişmeyen ifadesi ve dikkatli konuşmasıyla</p>
<p class="normal">Gençliğin kuş gibi kafasını koparırken</p>
				<p class="normal">Atmacanın serçeye yaptığı gibi</p>
				<p class="normal">Kirli arzularını gerçekleştirmek için tuzaklar hazırlıyor;</p>
				<p class="normal">O bir şeytan; ruhu yüzüne vursa</p>
				<p class="normal">Cehennem kadar karanlık bir çukur görürdün.</p>
				<p class="normal">CLAUDIO</p>
				<p class="normal">Vali Angelo mu?</p>
				<p class="normal">ISABELLA</p>
				<p class="normal">Valiymiş! Vali kılığına girmiş bir cehennem zebanisi</p>
	<p class="normal">O lanet olası bedenini vali sıfatıyla saklayıp örtmüş!</p>
				<p class="normal">Düşünebiliyor musun Claudio, ona bekâretimi vermem şartıyla</p>
<p class="normal">Seni bağışlayacağını söyledi.</p>
				<p class="normal">CLAUDIO</p>
				<p class="normal">Aman Tanrım, olamaz.</p>
				<p class="normal">ISABELLA</p>
				<p class="normal">Evet, bağışlayacak seni, ona kendimi teslim etmem yeterli.</p>
				<p class="normal">Söylemekten tiksindiğim şeyi</p>
				<p class="normal">Bu gece istiyor benden, yoksa yarın öldürecek seni.</p>
				<p class="normal">CLAUDIO</p>
				<p class="normal">Böyle bir şey yapmayacaksın.</p>
				<p class="normal">ISABELLA</p>
				<p class="normal">Senin bağışlanman için hayatımı isteseydi benden</p>
				<p class="normal">Bir an bile düşünmezdim inan.</p>
				<p class="normal">CLAUDIO</p>
				<p class="normal">Sağ ol, sevgili Isabella.</p>
				<p class="normal">ISABELLA</p>
				<p class="normal">Hazır ol Claudio, yarın sabah ölmen gerekiyor.</p>
				<p class="normal">CLAUDIO</p>
	<p class="normal">Evet. Yoksa sana karşı bir şeyler mi hissediyor?</p>
				<p class="normal">Sevmese yasaya karşı gelip bunları yapmaya cesaret edemezdi!</p>
<p class="normal">Seni seviyor olmalı, günah olmayabilir</p>
				<p class="normal">Ya da yedi ölümcül günahın en hafifi sayılabilir.</p>
				<p class="normal">ISABELLA</p>
				<p class="normal">Ne demek en hafifi?</p>
				<p class="normal">CLAUDIO</p>
				<p class="normal">Çok büyük bir günah olsa, akıllı geçinen bir adam o,</p>
				<p class="normal">Bir anlık bir keyif için bunu göze alabilir mi?</p>
				<p class="normal">Ah Isabel –</p>
				<p class="normal">ISABELLA</p>
				<p class="normal">Ağabey, neler söylüyorsun?</p>
				<p class="normal">CLAUDIO</p>
				<p class="normal">Ölüm korkunç bir şey.</p>
				<p class="normal">ISABELLA</p>
				<p class="normal">Onursuz yaşamak daha beter.</p>
				<p class="normal">CLAUDIO</p>
				<p class="normal">Ya ölmek, bir bilinmeyene gitmek,</p>
				<p class="normal">Soğuk bir ceset olup kara toprakta yatmak ve çürümek?</p>
				<p class="normal">O duyarlı sıcak hareket donar, bir çamur haline gelir;</p>
	<p class="normal">O hayattan haz duyan can ateşli sellere kapılıp kavrulur</p>
				<p class="normal">Ya da buz tutmuş, üşütücü kaburga yığınlarının üstüne savrulur.</p>
<p class="normal">Görünmeyen fırtınalarda hapsolursun</p>
	<p class="normal">Ve dinmeyen bir şiddetle dünyanın boşluğuna savrulursun.</p>
				<p class="normal">Daha da kötüsü şu dizginlenemeyen kuşku dolu düşünceler –</p>
<p class="normal">Dehşet verici. Şu dünyadaki en aşağılık yaşam bile,</p>
				<p class="normal">Açlık, yaşlılık, hastalık, ıstırap ve mahpusluk,</p>
				<p class="normal">Ölüm korkusu karşısında bir cennet sayılabilir.</p>
				<p class="normal">ISABELLA</p>
				<p class="normal">Yazık, yazık!</p>
				<p class="normal">CLAUDIO</p>
				<p class="normal">Sevgili kardeşim, bırak yaşayayım.</p>
				<p class="normal">Ağabeyinin hayatını kurtarmak için işleyeceğin günah</p>
				<p class="normal">Tanrı katında sevap hanesine yazılır.</p>
				<p class="normal">ISABELLA</p>
				<p class="normal">Düşüncesiz yaratık! İnançsız ödlek, onursuz sersem!</p>
				<p class="normal">Günahımla mı hayat bulmak istiyorsun?</p>
				<p class="normal">Öz kardeşinin utancından hayat bulmak</p>
				<p class="normal">Kardeşinin bir tür ırzına geçmek değil mi?</p>
				<p class="normal">Ne düşünmeliyim ki? Tanrı annemi korusun,</p>
				<p class="normal">Annem her zaman dürüsttü babama karşı,</p>
				<p class="normal">Böyle yanlış bir aşı yapılmış olamaz</p>
				<p class="normal">Böyle bir çocuk asla onun kanıdan gelemez.</p>
				<p class="normal">Nefret ediyorum senden, öl, geber!</p>
				<p class="normal">Kaderine razı olman için yalvaracağım.</p>
				<p class="normal">Ölmen için binlerce dua edeceğim,</p>
				<p class="normal">Ama kurtulman için tek bir kelime etmeyeceğim.</p>
				<p class="normal">CLAUDIO</p>
				<p class="normal">Hayır Isabel, dinle beni –</p>
				<p class="normal">ISABELLA</p>
				<p class="normal">Yaklaşma, uzak dur benden!</p>
				<p class="normal">Sen günahını bilerek işledin,</p>
				<p class="normal">Fuhuşla zina senin üvey kardeşlerin.</p>
				<p class="normal">Sana acıyan da sokak kadınıdır ancak,</p>
				<p class="normal">En iyisi bir an önce ölmen.</p>
				<p class="normal">CLAUDIO</p>
				<p class="normal">Beni dinle Isabella –</p>
				<p class="normal">(Rahip kılığında Dük girer.)</p>
				<p class="normal">DÜK</p>
				<p class="normal">Bir şey söylememe izin ver genç rahibe.</p>
				<p class="normal">ISABELLA</p>
				<p class="normal">Nedir istediğiniz?</p>
				<p class="normal">DÜK</p>
	<p class="normal">Bana biraz vakit ayırırsanız sizinle konuşacaklarım var. Söylediklerimi dinlerseniz bu sizin de hayrınıza olacak.</p>
				<p class="normal">ISABELLA</p>
	<p class="normal">Boşa geçirecek zamanım yok; zaten kendi yapacaklarım için epey ce geç kaldım. Ama bir kaç dakikamı ayırabilirim size.</p>
				<p class="normal">DÜK</p>
				<p class="normal">(Claudio’yu bir kenara çekerek.) </p>
	<p class="normal">Oğlum, senin kız kardeşinle olan konuşmalarına kulak misafiri oldum. Angelo’nun kardeşine karşı kötü niyeti yoktu; makamı açısından kendi becerisini anlamak için yalnızca onun namusunu sınamak istedi. Kız kardeşin gerçekten erdemli bir genç kız olduğu için onu reddetmiş, bu da onu ziyadesiyle memnun etmiştir. Angelo bana gelip günah çıkartır. Olan bitenden haberim var; bu yüzden kendini ölüme hazırlamalısın. Onun için aklını başına topla, boş yere umuda kapılma, çünkü yarın ölmen gerekiyor. Dizlerinin üstüne çök, dua et ve hazırlan.</p>
				<p class="normal">CLAUDIO</p>
	<p class="normal">İzin verin kardeşimden özür dileyeyim. Yaşama bağlılığım aklımı başımdan aldı, şimdi yaşama veda etmeliyim artık.</p>
				<p class="normal">DÜK</p>
				<p class="normal">Evet artık böyle düşün. Elveda. </p>
				<p class="normal">(Claudio çıkar.) </p>
				<p class="normal">Zindancı, sana söyleyeceklerim var.</p>
				<p class="normal">(Zindancı girer.)</p>
				<p class="normal">ZİNDANCI</p>
				<p class="normal">Ne istediniz peder?</p>
				<p class="normal">DÜK</p>
	<p class="normal">Geldiğiniz gibi gidin şimdi. Bu genç hanımla beni biraz yalnız bırakın. Anlayışım ve üstümdeki kıyafet ona bir zararım dokunmayacağını gösterir.</p>
				<p class="normal">ZİNDANCI</p>
				<p class="normal">Tamam. </p>
				<p class="normal">(Çıkar.)</p>
				<p class="normal">DÜK</p>
	<p class="normal">Tanrı sizi güzel yarattığı kadar erdemli de yaratmış. Erdemi olmayan güzellik ucuz, geçici bir güzelliktir, güzelliği sürekli kılan erdemdir. Namus yaradılıştaki niteliklerin ruhu olduğuna göre, bedeni de saf ve temiz tutacaktır. Angelo’nun sizi taciz etmesi benim anlayışıma çok ters düşüyor; ama böyle bir zaafla Angelo’nun günah işlemesinin tarihte birçok örneği var. Doğrusu şaştım Angelo’ya. Peki, bu durumdan yararlanıp yine de ağabeyinizi kurtarmak istemez misiniz?</p>
				<p class="normal">ISABELLA</p>
	<p class="normal">Ona bunun yanıtını vereceğim. Ben yasadışı çocuk doğuracağıma o yasaya göre ölsün daha iyi. Ah, o iyiliksever dükümüz Angelo hakkında ne kadar da yanılmış! Bir dönse de konuşsam onunla, ya boşa gider sözlerim ya da vekilinin ne mal olduğunu anlar.</p>
				<p class="normal">DÜK</p>
	<p class="normal">Boşa gitmez söyleyecekleriniz. Ama şu anki durum göz önünde tutulursa, suçlamalarınızı yalanlayacaktır sizi sınadığını söyleyecektir. O zaman kulaklarını açın ve tavsiyelerimi dinleyin. Bu durumu halletmek için aklıma bir çare geldi. İnanıyorum ki, haksızlığa uğramış bir hanımefendiye iyilik yaparken, hem ağabeyinizi katı yasanın pençesinden kurtaracaksınız, hem sizin namusunuza hiçbir halel gelmeyecek, hem de dükü memnun edeceksiniz; elbette eğer bir gün ona olanları anlatmak fırsatı bulabilirseniz.</p>
				<p class="normal">ISABELLA</p>
	<p class="normal">Söyleyeceklerinizi dinliyorum peder. Benim gerçeklerime uyan, kötü bir şey değilse, her dediğinizi yaparım.</p>
				<p class="normal">DÜK</p>
	<p class="normal">Erdemin gözü pektir, iyilik hiçbir zaman korkmaz. Hani şu deniz kazasında ölen yiğit asker Frederick’in kız kardeşi, Mariana’yı tanır mısınız?</p>
				<p class="normal">ISABELLA</p>
				<p class="normal">O hanımın adını duydum, hakkında iyi şeyler söylenir.</p>
				<p class="normal">DÜK</p>
	<p class="normal">Angelo ile evlenecekti; nişanlandılar, hatta düğün günü bile kararlaştırılmıştı. İşte o sırada kızın kardeşi Frederick deniz kazasında öldü. Tekneyle birlikte kızın çeyizi de sulara gömüldü. Bu olayın zavallı kızı çok zor durumda bıraktığını bilin. Her şeyden önce soylu ve ünlü bir ağabey kaybetmişti. Ağabeyi onu çok severdi. Onun kaybıyla varlığının büyük bir parçasını, desteğini ve çeyizini kaybetmişti; tabii dolayısıyla nişanlısını, yani yakışıklı Angelo’sunu da kaybetti.</p>
				<p class="normal">ISABELLA</p>
				<p class="normal">Nasıl olur? Angelo onu terk mi etti?</p>
				<p class="normal">DÜK</p>
	<p class="normal">Kızı gözyaşları içinde öylece bıraktı; onu teselli bile etmedi, kızın gözyaşları hiç kurumadı. Kız sanki namussuz biriymiş gibi yeminini de bozdu. Kısacası, kızcağız kendi kederiyle baş başa kaldı. Hâlâ da aynı üzüntüyle yatıp kalkıyor. Angelo, onun gözyaşlarından hiç etkilenmedi, taş gibi durdu ve bundan da hiçbir pişmanlık duymadı.</p>
				<p class="normal">ISABELLA</p>
	<p class="normal">Bu zavallı kızın dünyasını yıktıysa, ölümün övülecek hiçbir yanı yok! Bu adamın yaşamasına izin verdiğine göre ne yoz bir yaşam bu! Peki ama ne yapılabilir kızcağızın iyiliği için?</p>
				<p class="normal">DÜK</p>
	<p class="normal">Bu uyumsuzluğu siz kolayca düzeltebilirsiniz ve bunun tedavisi hem ağabeyinizi kurtarır, hem de sizi günah işlemekten korur.</p>
				<p class="normal">ISABELLA</p>
				<p class="normal">Söyleyin, ne yapmam gerekiyor aziz peder?</p>
				<p class="normal">DÜK</p>
	<p class="normal">Bu genç hanım ilk aşkını bir türlü unutamadı. Adamın vefasız tavrı kızcağızın ona olan aşkını bastıracağına, dalgaların kıyıya çarpması gibi, tutkusunu daha vahşi, zapt edilemez duruma getirdi. Şimdi, Angelo’ya giderek boyun eğmiş görünecek ve teklifini kabul ettiğinizi söyleyeceksiniz. Ancak bazı koşullar öne süreceksiniz: İlk önce yanında uzun kalamayacağınızı belirteceksiniz, buluşacağınızın yerin sessiz ve karanlık olması gerektiğinde ısrar edeceksiniz. Zamanını sizin saptayacağınızı söyleyeceksiniz. Bu koşulları yerine getireceği sözünü aldıktan sonra şöyle yapacağız: Sizin yerinize o bahtsız kızı randevuya göndereceğiz. Bu buluşma sonradan açığa çıkarsa, hatasını tamir etmeye çalışacaktır, ama ağabeyiniz de, onurunuz da kurtulur, zavallı Mariana yararlanır, ahlaksız vekilimiz de boyunun ölçüsünü alır. Bu işe hazırlanıp girişmesi için ben kızımızı razı ederim, hemen aklı yatacaktır; eğer siz bu oyunda olmayı kabul edersiniz, çifte iyilik bu hileyi utançtan kurtaracaktır. Ne diyorsunuz planıma?</p>
				<p class="normal">ISABELLA</p>
	<p class="normal">Düşüncesi bile beni şimdiden keyiflendirdi. Eminim hiç sorun çıkmadan bu planınız mükemmel sonuç verecektir.</p>
				<p class="normal">DÜK</p>
	<p class="normal">Bu planın yürümesi en çok size bağlı. Şimdi Angelo’ya gidin; hemen bu gece sizi yatağına davet ederse, kabul edin. Ben de Saint Luke’a gideyim, orada kilisenin çiftliğinde yaşayan bahtsız Mariana’yı bulayım. Siz de hemen Angelo’yla anlaşın.Yardımınız için size çok teşekkür ederim.</p>
				<p class="normal">ISABELLA</p>
				<p class="normal">Hoşça kalın, aziz peder.</p>
				<p class="normal">(Çıkar.)</p>
				</body>
</html>