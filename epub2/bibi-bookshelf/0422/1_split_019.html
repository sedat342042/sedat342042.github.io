<html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>1.html</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik" id="calibre_toc_19">1. Sahne</h2>
				<p class="normal">(Mariana ve şarkı söyleyen bir çocuk girer.)</p>
				<p class="normal">ÇOCUK</p>
				<p class="normal">(Şarkı söyler.)</p>
				<p class="normal">Bana kandırıcı, tatlı yeminler eden o dudakları,</p>
				<p class="normal">Götürün uzaklara uzaklara,</p>
				<p class="normal">Gün doğarken sabahı kandıran parıltısıyla</p>
				<p class="normal">O gözleri de götürün buralardan</p>
				<p class="normal">Ama boş yere mühürlenmiş olsa da</p>
				<p class="normal">Aşkımın mührü olan öpücükleri geri verin bana.</p>
				<p class="normal">(Rahip kılığına bürünmüş dük girer.)</p>
				<p class="normal">MARIANA</p>
				<p class="normal">Kes şu şarkıyı ve hemen git buradan.</p>
				<p class="normal">Bana huzur veren insan geliyor; tavsiyeleri</p>
				<p class="normal">Hiç rahat vermeyen kederimi sakinleştirdi.</p>
				<p class="normal">(Çocuk çıkar.)</p>
				<p class="normal">Bağışlayın efendim, hiç istemezdim</p>
				<p class="normal">Beni böyle şarkı dinlerken görmenizi.</p>
				<p class="normal">Ama inanın müzik eğlendirmiyor beni,</p>
				<p class="normal">Yalnızca biraz olsun yatıştırıyor kederimi.</p>
				<p class="normal">DÜK</p>
				<p class="normal">İyi, iyi; müziğin kötüyü iyi yapmak gibi bir büyüsü de olsa,</p>
				<p class="normal">İyiyi de kışkırtır acı duymaya.</p>
				<p class="normal">Lütfen söyleyin bugün beni arayan oldu mu burada?</p>
				<p class="normal">Biriyle buluşmaya söz vermiştim de şu sıralarda.</p>
				<p class="normal">MARIANA</p>
				<p class="normal">Bütün gün buradaydım; sizi arayan olmadı.</p>
				<p class="normal">(Isabella girer.)</p>
				<p class="normal">DÜK</p>
	<p class="normal">Size hep inanmışımdır; eh, şimdi artık vakti geldi. Kısa bir süre için bizi yalnız bırakmanızı rica edeceğim. Sonra sizi çağırır belki de iyi bir haber veririm.</p>
				<p class="normal">MARIANA</p>
				<p class="normal">Arzunuz emirdir benim için. </p>
				<p class="normal">(Çıkar.)</p>
				<p class="normal">DÜK</p>
				<p class="normal">Tam zamanında, hoş geldiniz.</p>
				<p class="normal">Şu iyi yürekli vekilimizden ne haberler getirdiniz?</p>
				<p class="normal">ISABELLA</p>
				<p class="normal">Yüksek tuğla duvarlarla çevrili bir bahçesi var,</p>
				<p class="normal">Batısında duvara bitişik bir bağ bulunuyor,</p>
				<p class="normal">Bu bağdan bahçeye tahta bir kapıyla giriliyor</p>
				<p class="normal">Kapı büyük bir anahtarla açılıyor.</p>
				<p class="normal">Aslında bağdan bahçeye girilen küçük bir kapı bu.</p>
				<p class="normal">Gece yarısı bu kapıdan gireceğime söz verdim ona.</p>
				<p class="normal">DÜK</p>
				<p class="normal">Yolu iyice tarif edebilecek misiniz?</p>
				<p class="normal">ISABELLA</p>
				<p class="normal">Çok dikkatle not tuttum.</p>
				<p class="normal">O da bana fısıltıyla ve suçlu bir titizlikle</p>
				<p class="normal">Tek tek anlattı her şeyi</p>
				<p class="normal">Hatta yolu iki kez gösterdi.</p>
				<p class="normal">DÜK</p>
				<p class="normal">Genç hanımın dikkat etmesi gereken şeyler,</p>
				<p class="normal">Özel bir işaret ya da parola falan konuşuldu mu?</p>
				<p class="normal">ISABELLA</p>
				<p class="normal">Hayır, yalnızca ziyaretin karanlıkta olacağını;</p>
				<p class="normal">Ona bu ziyaretimi kısa tutacağımı,</p>
				<p class="normal">Hizmetçimle birlikte geleceğimi,</p>
				<p class="normal">Onun beni bekleyeceğini,</p>
				<p class="normal">Hizmetçimin ağabeyim için geldiğimi sanacağını söyledim.</p>
				<p class="normal">DÜK</p>
				<p class="normal">Aferin çok akıllıca.</p>
				<p class="normal">Henüz bundan söz etmedim Mariana’ya.</p>
				<p class="normal">Hey, gelebilirsiniz artık!</p>
				<p class="normal">(Mariana girer.)</p>
				<p class="normal">Bu genç hanımla tanıştırayım sizi;</p>
				<p class="normal">Size yardım etmek için geldi.</p>
				<p class="normal">ISABELLA</p>
				<p class="normal">Evet, yardımcı olmak isterim.</p>
				<p class="normal">DÜK</p>
				<p class="normal">(Mariana’ya.) </p>
				<p class="normal">Size saygı duyduğuma inanıyorsunuz, değil mi?</p>
				<p class="normal">MARIANA</p>
				<p class="normal">Aziz peder, biliyorum, zaten çoktan ispatladınız bunu.</p>
				<p class="normal">DÜK</p>
				<p class="normal">Öyleyse arkadaşınızın elini sıkın,</p>
				<p class="normal">İlginizi çekecek bir hikâyesi var sizin için.</p>
				<p class="normal">Burada bekleyeceğim, elinizi çabuk tutun</p>
				<p class="normal">Gecenin nemi indi inecek.</p>
				<p class="normal">MARIANA</p>
				<p class="normal">(Isabella’ya.)</p>
				<p class="normal">Biraz yürüyelim mi şöyle?</p>
				<p class="normal">(Mariana ve Isabella çıkarlar.)</p>
				<p class="normal">DÜK</p>
				<p class="normal">Ey güç ve iktidar, milyonlarca hain göz dikmiş bakar sana,</p>
				<p class="normal">Yaptıklarına dedikodu üretir, söylenceler çıkarır hakkında</p>
				<p class="normal">Saldırmak için düşmanca havlamalarla.</p>
				<p class="normal">Binlerce ani zekâ patlamalarında</p>
	<p class="normal">Kendi sorumsuz hayallerinin ilham perisi olursun sen</p>
				<p class="normal">Ve seni yanlış yorumlarlar hayallerinde.<sup class="calibre3"><a href="1_split_067.html#footnote-100-41" id="footnote-100-41-backlink" name="footnote-100-41-backlink">[41]</a></sup></p>
				<p class="normal">(Mariana ile Isabella girerler.)</p>
				<p class="normal">Ee, anlaştınız mı bakalım?</p>
				<p class="normal">ISABELLA</p>
				<p class="normal">Siz de uygun gördüğünüz takdirde,</p>
				<p class="normal">Gerekeni yapmayı göze alacak aziz peder.</p>
				<p class="normal">DÜK</p>
				<p class="normal">Uygun gördüğüm gibi, yapmasını rica ediyorum.</p>
				<p class="normal">ISABELLA</p>
				<p class="normal">Ayrılırken fazla bir şey söylemeyin,</p>
				<p class="normal">Yalnızca kulağına fısıldayın</p>
				<p class="normal">“Ağabeyimi unutma” deyin.</p>
				<p class="normal">MARIANA</p>
				<p class="normal">Hiç merak etmeyin.</p>
				<p class="normal">DÜK</p>
				<p class="normal">Merak etmiyoruz kızım, kaygılanma, için rahat etsin.</p>
				<p class="normal">O senin kocan olacak nişanlın ne de olsa;</p>
				<p class="normal">Bu şekilde birleşmeniz günah sayılmaz,</p>
				<p class="normal">Onun üstünde hakkın var, bir yanlışlığı düzelteceksin.</p>
				<p class="normal">Hadi gidelim, ektiğimiz tohumlar yeşerinceye kadar</p>
				<p class="normal">Daha yapacak işlerimiz var. </p>
				<p class="normal">(Çıkarlar.)</p>
				</body>
</html>