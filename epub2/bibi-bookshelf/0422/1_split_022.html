<html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>1.html</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik" id="calibre_toc_22">4. Sahne</h2>
				<p class="normal">(Angelo ve Escalus girerler.)</p>
				<p class="normal">ESCALUS</p>
				<p class="normal">Yazdığı mektuplar birbirini tutmuyor.</p>
				<p class="normal">ANGELO</p>
	<p class="normal">Çoğu dengesiz ve dağınık, birbirinden saçma. Davranışları delidolu; Tanrı korusun da, aklını yitirmiş olmasın. Hem neden onu kentin çıkışında karşılayacakmışız, iktidar asasını da orada geri verecekmişiz?</p>
				<p class="normal">ESCALUS</p>
				<p class="normal">Hiçbir fikrim yok.</p>
				<p class="normal">ANGELO</p>
	<p class="normal">Üstelik, eğer adaletimizden şikâyeti olan varsa, orada sokak ortasında anlatacakmış derdini ve biz de bunu gelişinden bir saat önce halka ilan edecekmişiz.</p>
				<p class="normal">ESCALUS</p>
	<p class="normal">Bunun nedenini belirtmiş. Şikâyetleri hemen oracıkta halledip sonradan bize karşı kullanılmasını önleyecekmiş.</p>
				<p class="normal">ANGELO</p>
	<p class="normal">Pekâlâ, dediğiniz gibi olsun. Rica ederim, yarın sabah zamanında ilan edilmesini sağlayın. Size uğrarım, birlikte gideriz. Onu karşılaması gerekenlere de haber verin lütfen.</p>
				<p class="normal">ESCALUS</p>
				<p class="normal">Olur efendim. Hoşça kalın.</p>
				<p class="normal">ANGELO</p>
				<p class="normal">İyi geceler.</p>
				<p class="normal">(Escalus çıkar.)</p>
				<p class="normal">Bu durum beni çileden çıkarıyor,</p>
				<p class="normal">Zorlanıyorum anlamakta</p>
				<p class="normal">Şaşkınım olan bitenler karşısında.</p>
				<p class="normal">Yüksek mevkideki birinin zorlaması yüzünden</p>
				<p class="normal">Bekâretini yitirmiş bir genç kız,</p>
				<p class="normal">Hem de karşı gelerek yasalara!</p>
				<p class="normal">Ama bekâretini yitirmenin utancıyla</p>
				<p class="normal">Cesaret edemez bunu açıklamaya,</p>
				<p class="normal">Nasıl bir serzenişte bulunabilir ki bana karşı!</p>
				<p class="normal">Böyle bir şeye kalkışmaz aklı varsa,</p>
				<p class="normal">Çünkü yetkilerime olan inanç ve saygı</p>
				<p class="normal">O kadar büyük ki halk arasında</p>
				<p class="normal">Kişiliğime karşı yapılan bir suçlama</p>
				<p class="normal">Suçlayan kişiye zarar vermekle kalmaz</p>
				<p class="normal">Herkesin aklını karıştırır bir anda.</p>
				<p class="normal">Evet, Claudio yaşamalıydı belki,</p>
				<p class="normal">Ama gençlik ateşiyle bunu onur meselesi yapıp</p>
				<p class="normal">Ya intikam peşine düşseydi!</p>
				<p class="normal">İyi ki yaşamıyor! Ne ki, Tanrı vergisi ahlak unutulunca</p>
				<p class="normal">Hiçbir şey gitmiyor yolunda;</p>
				<p class="normal">Hem istiyoruz onu, hem de istemiyoruz.</p>
				<p class="normal">(Çıkar.)</p>
				</body>
</html>