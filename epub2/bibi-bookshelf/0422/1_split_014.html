<html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>1.html</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik" id="calibre_toc_16">4. Sahne</h2>
				<p class="normal">(Angelo girer.)</p>
				<p class="normal">ANGELO</p>
				<p class="normal">Ne zaman dua etmek ve düşünmek istesem,</p>
				<p class="normal">Hiçbir şey düşünemiyorum, belli bir konu dışında.</p>
				<p class="normal">Boş laflar ediyorum Tanrı’ya dualarımda,</p>
				<p class="normal">Aklım sözlerimi dinlemiyor, takılıyor Isabel adına</p>
				<p class="normal">Tanrı sözü ağzımdan düşmüyor ama</p>
				<p class="normal">Durmadan onun adını mırıldanır gibiyim,</p>
				<p class="normal">Yüreğimde kendi yarattığım bu günah güçlenip kabarıyor.</p>
				<p class="normal">Güzel bir uğraş olduğu sık sık söylenen</p>
				<p class="normal">Devlet işleri için yetiştirildim ben,</p>
				<p class="normal">Ama o da benim için kuruyup tekdüze bir hal aldı;</p>
				<p class="normal">Kimse duymasın, ama vakarım ile gurur duyarım.</p>
				<p class="normal">Değişmek elimde olsa da,</p>
				<p class="normal">Gereksiz bir tüy olup rüzgârda savrulsam.</p>
				<p class="normal">Makamın, kuralların, kalıbın kıyafetinle</p>
				<p class="normal">Ne kadar sıklıkla budalaları korkuya saldın,</p>
				<p class="normal">Akılları ikiyüzlü, sahte görünüşünle kendine bağladın!</p>
				<p class="normal">Sen kanlı canlı bir adamsın.</p>
				<p class="normal">Şeytanın boynuzuna “iyi melek” diye de yazsan,</p>
				<p class="normal">Şeytan yine şeytandır.</p>
				<p class="normal">(Bir hizmetli girer.)</p>
				<p class="normal">Ne var? Kim geldi?</p>
				<p class="normal">HİZMETLİ</p>
				<p class="normal">Isabel adında bir rahibe sizinle görüşmek istiyor.</p>
				<p class="normal">ANGELO</p>
				<p class="normal">Ona yolu göster.</p>
				<p class="normal">(Hizmetli çıkar.)</p>
				<p class="normal">Ah ulu Tanrım, niye kanım kaynamaya başladı böyle?</p>
				<p class="normal">Sanki hazır olup asıl görevini yapacağı yerde,</p>
				<p class="normal">Terk ediyor bedenimin her köşesini!</p>
				<p class="normal">Şimdi bu yarı baygın halinle</p>
				<p class="normal">Oynat da görelim budala kalabalığı,</p>
				<p class="normal">Gelin, hepiniz yardımcı olun,</p>
				<p class="normal">Beni hayatta tutan soluduğum havayı kesiyorlar sanki.</p>
				<p class="normal">İyi niyetli kralın uyrukları olarak halk</p>
				<p class="normal">İşini gücünü bırakıp dalkavukça sırnaşacağına</p>
				<p class="normal">Şimdi göstersin bir türlü öğrenemediği sevgiyi.</p>
				<p class="normal">(Isabella girer.)</p>
				<p class="normal">Hoş geldiniz küçük hanım.</p>
				<p class="normal">ISABELLA</p>
				<p class="normal">Kararınızı öğrenmeye geldim.</p>
				<p class="normal">ANGELO</p>
	<p class="normal">(Kendi kendine.)</p>
				<p class="normal">Duymak istediklerinizi söyleyebilseydim bende sevinecektim.</p>
<p class="normal">(Isabella’ya.)</p>
				<p class="normal">Ağabeyiniz yaşayamaz.</p>
				<p class="normal">ISABELLA</p>
				<p class="normal">Yine de... Tanrı efendimizi korusun.</p>
				<p class="normal">ANGELO</p>
				<p class="normal">Yaşasaydı diyelim, sizin kadar, benim kadar</p>
				<p class="normal">Gün gelip ölmesi gerekecekti yine de.</p>
				<p class="normal">ISABELLA</p>
				<p class="normal">Sizin emrinizle mi?</p>
				<p class="normal">ANGELO</p>
				<p class="normal">Evet.</p>
				<p class="normal">ISABELLA</p>
				<p class="normal">Peki ne zaman? Yalvarırım, söyleyin</p>
				<p class="normal">Söyleyin ki bu süre içinde ruhu huzur bulsun.</p>
				<p class="normal">ANGELO</p>
				<p class="normal">Ah, şu utanç veren günahlara lanet olsun!</p>
				<p class="normal">Doğadan çaldığı hayatı ona iade etmek,</p>
				<p class="normal">Günahını bağışlamak daha iyi olurdu belki,</p>
				<p class="normal">Ama Tanrı’nın bu nimetini edepsiz bir şehvet,</p>
				<p class="normal">Yasaklı bir aşkla yaratmayı da bağışlamak aynı değil mi?</p>
				<p class="normal">Bu yasal gebeliğin yerine sahtesini koymak,</p>
				<p class="normal">Kalp para basmak kadar kolay olurdu.</p>
				<p class="normal">ISABELLA</p>
				<p class="normal">Tanrı’nın yasası böyle, kulun yasası değil.</p>
				<p class="normal">ANGELO</p>
				<p class="normal">Demek öyle? O zaman size zor bir soru sorayım.</p>
				<p class="normal">Hangisini tercih ederdiniz,</p>
				<p class="normal">Ağabeyinizin yasalar uyarınca ölmesini mi,</p>
				<p class="normal">Yoksa bağışlanması için, onun o kıza yaptığı gibi,</p>
				<p class="normal">O tatlı ahlaksızlığı kabul eder,</p>
				<p class="normal">Bedeninizi vermeye razı olur muydunuz?</p>
				<p class="normal">ISABELLA</p>
				<p class="normal">İnanın efendim, ruhumu vermektense</p>
				<p class="normal">Bedenimi vermeyi tercih ederdim.</p>
				<p class="normal">ANGELO</p>
	<p class="normal">Ben sizin ruhunuzdan söz etmiyorum.</p>
				<p class="normal">Kaçınılmaz günahlar hesabı kabartsa da sonucu değiştirmez.</p>
<p class="normal">ISABELLA</p>
				<p class="normal">Ne demek istiyorsunuz?</p>
				<p class="normal">ANGELO</p>
				<p class="normal">Hayır, güvence veremem,</p>
				<p class="normal">Dediğimin aksini de söyleyebilirim. Sorumu yanıtlayın.</p>
				<p class="normal">Ben şu anda yasayı temsil ediyorum,</p>
				<p class="normal">Ağabeyinizin hayatı üzerinde karar veriyorum;</p>
				<p class="normal">Kardeşinizin hayatını kurtarmada</p>
				<p class="normal">İşlenecek bir günah sevap sayılmaz mı acaba?</p>
				<p class="normal">ISABELLA</p>
				<p class="normal">Bu kararı verirseniz eğer,</p>
				<p class="normal">Bütün kötülük benim ruhuma aksın,</p>
				<p class="normal">Bu asla günah olmaz, sevap olur.</p>
				<p class="normal">ANGELO</p>
				<p class="normal">Karar vermemi istiyorsunuz, ama ruhunuza aktığı zaman,</p>
				<p class="normal">Günahla sevabın yükü de bir olacaktır.</p>
				<p class="normal">ISABELLA</p>
				<p class="normal">Ağabeyimin hayatı için yalvarmam günahsa,</p>
				<p class="normal">Tanrı bu yükü taşımamda yardım eder bana;</p>
				<p class="normal">Eğer dileğimi kabul edip onu bağışlarsanız,</p>
				<p class="normal">Ve buna günah diyorsanız, sabah duamda</p>
				<p class="normal">Sizinkilerle birlikte, kendi günahlarımı da bağışlaması için</p>
				<p class="normal">Yalvarırım yüce Tanrı’ya.</p>
				<p class="normal">ANGELO</p>
				<p class="normal">Durun, dinleyin biraz. Beni anlamıyorsunuz siz;</p>
				<p class="normal">Ya aklınız ermedi dediklerime ya da kurnazsınız,</p>
				<p class="normal">Sonra pişman olursunuz.</p>
				<p class="normal">ISABELLA</p>
				<p class="normal">Ben cahil bir kadınım efendim, kurnazlık benim işim değil,</p>
				<p class="normal">Bu kadar işte benim aklım.</p>
				<p class="normal">ANGELO</p>
	<p class="normal">Akıl suça soyunduğunda çok parlak görünürmüş</p>
				<p class="normal">Tıpkı kara maskeyle<sup class="calibre3"><a href="1_split_054.html#footnote-100-28" id="footnote-100-28-backlink" name="footnote-100-28-backlink">[28]</a></sup> korunan güzelliğin</p>
				<p class="normal">Maskesiz güzellikten daha çekici olduğu gibi.</p>
				<p class="normal">Sizinle açık konuşayım, ağabeyiniz ölecek.</p>
				<p class="normal">ISABELLA</p>
				<p class="normal">Evet.</p>
				<p class="normal">ANGELO</p>
				<p class="normal">Suçunun ne olduğunu biliyorsunuz.</p>
				<p class="normal">Bu suçun cezası da idamdır.</p>
				<p class="normal">ISABELLA</p>
				<p class="normal">Doğru.</p>
				<p class="normal">ANGELO</p>
				<p class="normal">Ağabeyinizi kurtarmanın hiçbir yolu olmadığını kabul edin–</p>
				<p class="normal">Onun bundan kurtulması için hiçbir çözüme razı değilim –</p>
				<p class="normal">Tek bir çözüm dışında: diyelim ki,</p>
				<p class="normal">Yargıcın kararını etkileyecek yüksek makamdaki biri,</p>
				<p class="normal">Sizi, yani mahkûmun kız kardeşini arzuluyor,</p>
	<p class="normal">O kişi ağabeyinizi kimsenin başaramayacağı</p>
				<p class="normal">Yasanın bağlayıcı kurallarından ve kelepçelerinden kurtarabilir;</p>
<p class="normal">Yeter ki ona açın bedeninizin hazinelerini,</p>
				<p class="normal">Ya kendinizi bu adama teslim edersiniz ya da ağabeyiniz ölecek;</p>
<p class="normal">Ne yapardınız?</p>
				<p class="normal">ISABELLA</p>
				<p class="normal">Kendim için yapabileceğimi ağabeyim için de yapardım;</p>
				<p class="normal">Eğer ben ölüme mahkûm olsaydım,</p>
				<p class="normal">Kamçı izlerini birer yakut damlası gibi taşırdım,</p>
				<p class="normal">Günahın koynuna girmektense</p>
				<p class="normal">O soğuk ölümün yatağına fırlatır atardım bedenimi.</p>
				<p class="normal">ANGELO</p>
				<p class="normal">Bu durumda ağabeyiniz ölecek.</p>
				<p class="normal">ISABELLA</p>
				<p class="normal">Bu daha değerli bir yol.</p>
				<p class="normal">O adama bedenimi satıp yüzlerce kez ölmektense</p>
				<p class="normal">Ağabeyimin bir kez ölmesi çok daha iyidir.</p>
				<p class="normal">ANGELO</p>
				<p class="normal">Siz de lanetlediğiniz o yasalar kadar</p>
				<p class="normal">Acımasız davranmıyor musunuz?</p>
				<p class="normal">ISABELLA</p>
				<p class="normal">Namus pazarına çıkmakla kişisel bağışlama</p>
				<p class="normal">Birbirinden çok farklı şeylerdir;</p>
				<p class="normal">Yasal hoşgörünün hiçbir yakınlığı yoktur pişmanlıkla.</p>
				<p class="normal">ANGELO</p>
				<p class="normal">Siz yasaya zorbalık damgası vuruyorsunuz,</p>
				<p class="normal">Ağabeyinizin günahına da delikanlılık çılgınlığı diyorsunuz.</p>
				<p class="normal">ISABELLA</p>
				<p class="normal">Özür dilerim efendimiz,</p>
				<p class="normal">Çoğu kez söylemek istediklerimizi söyleyemeyiz;</p>
				<p class="normal">Düşüncemizi tam olarak ifade edemeyiz.</p>
				<p class="normal">Çok sevdiğim birinin iyiliği için</p>
				<p class="normal">Benim de nefret ettiğim bir şeyi hoş gördüğüm olmuştur.</p>
				<p class="normal">ANGELO</p>
				<p class="normal">Hepimizin zaafları vardır.</p>
				<p class="normal">ISABELLA</p>
				<p class="normal">Eğer suç ortağı yoksa ve tek suçlu oysa</p>
				<p class="normal">O zaman bırakın ölsün ağabeyim,</p>
				<p class="normal">Senin zaafını da sahiplenip varisi olsun.</p>
				<p class="normal">ANGELO</p>
				<p class="normal">Kadınların da zaafı var.</p>
				<p class="normal">ISABELLA</p>
				<p class="normal">Evet, kendilerini seyrettikleri aynalar kadar</p>
				<p class="normal">Kolay kırılır, tuzla buz olurlar.</p>
				<p class="normal">Kadınlar? – Tanrı yardımcıları olsun!</p>
				<p class="normal">Hep daha güçlü olan erkeklerin kazdığı tuzağa düşerler.</p>
				<p class="normal">Yo, bizim zaafımız erkeklerden on kat daha fazladır,</p>
				<p class="normal">Çünkü biz zayıf ve yumuşak huylu yaratılmışız,</p>
				<p class="normal">Tatlı söze ne de çabuk kanarız.</p>
				<p class="normal">ANGELO</p>
				<p class="normal">Bence çok doğru</p>
				<p class="normal">Kendi cinsiniz üzerine bu söyledikleriniz –</p>
				<p class="normal">Tanrı bizleri o kadar da güçlü yaratmamıştır,</p>
				<p class="normal">Çünkü günah karşısında sarsılıp rahatsızlık duymayız.</p>
				<p class="normal">Sözlerinize güvenerek söylüyorum diyeceklerimi.</p>
				<p class="normal">Kendiniz olun, yani kadın olun;</p>
				<p class="normal">Fazlasını olmaya çalışırsanız, bir hiç olursunuz.</p>
				<p class="normal">Eğer kadınsanız, ki öyle</p>
	<p class="normal">Dış görünüşünüzden güzel bir kadın olduğunuz belli,</p>
				<p class="normal">Kaderiniz olan zaafın kılığına bürünüp gösterin kadınlığınızı.</p>
<p class="normal">ISABELLA</p>
				<p class="normal">Ben bir tek dilde konuşuyorum;</p>
				<p class="normal">Yalvarırım efendim, siz de anladığım dilde konuşun.</p>
				<p class="normal">ANGELO</p>
				<p class="normal">Kısacası, sizi seviyorum.</p>
				<p class="normal">ISABELLA</p>
				<p class="normal">Ağabeyim de Julietta’yı seviyordu,</p>
				<p class="normal">Siz bana şimdi bu yüzden ölecek diyorsunuz.</p>
				<p class="normal">ANGELO</p>
				<p class="normal">Ölmesi gerekmez Isabel, eğer aşkınızı bağışlarsanız.</p>
	<p class="normal">ISABELLA</p>
				<p class="normal">Mevkiinizden dolayı erdemli olma özgürlüğünüz var elbette,</p>
<p class="normal">Başkalarının erdeminden dem vuracak kadar da utanç verici.</p>
<p class="normal">ANGELO</p>
				<p class="normal">İnanın bana, şerefim üzerime yemin ederim,</p>
				<p class="normal">Amacımı içtenlikle anlatıyor sözlerim.</p>
	<p class="normal">ISABELLA</p>
				<p class="normal">Ha! Alçakça bir amaç için inanılması gereken küçük bir şeref.</p>
<p class="normal">İki yüzlü! İkiyüzlü! Gerçeği her yerde haykıracağım, benden sakın.</p>
<p class="normal">Eğer hemen şimdi ağabeyimin af emrini imzalamazsan</p>
				<p class="normal">Bütün dünyaya senin ne mal olduğunu anlatırım.</p>
				<p class="normal">ANGELO</p>
				<p class="normal">Size kim inanır ki Isabel?</p>
				<p class="normal">Benim lekesiz adım, sessiz ve sakin hayatım,</p>
				<p class="normal">Size karşı vereceğim ifade, devlet katındaki yerim,</p>
				<p class="normal">Suçlamalarınızdan daha ağır basar,</p>
				<p class="normal">Kendi ifadenizin içinde boğulur gidersiniz,</p>
				<p class="normal">Bir de iftiracı damgasını yersiniz.</p>
				<p class="normal">İlk adımı attım, ama</p>
				<p class="normal">Şimdilik gem vuruyorum tutkularıma.</p>
				<p class="normal">Kabaran iştihamı doyurmanızı diliyorum;</p>
				<p class="normal">Bütün utangaçlığınız ve geciktirme taktiğinizle</p>
				<p class="normal">Ağabeyinize karşı acıma duygularımı yok etmemek için</p>
				<p class="normal">Bırakın kendinizi kollarıma.</p>
				<p class="normal">Arzularıma boyun eğip kurtarın ağabeyinizi,</p>
				<p class="normal">Yoksa yalnızca ölmekle kalmaz,</p>
				<p class="normal">Bana olan aksiliğiniz yüzünden </p>
				<p class="normal">Uzun uzun işkence de görür.</p>
				<p class="normal">Cevabınızı yarın verin bana,</p>
				<p class="normal">Eğer hayır derseniz, şu anda beni çıldırtan ruh halimle,</p>
				<p class="normal">Öylesine acımasız davranırım ki ona.</p>
				<p class="normal">Size gelince, dilediğinizi söyleyin herkese,</p>
				<p class="normal">Benim yalanlarım sizin doğrularınızı bastırır.</p>
				<p class="normal">(Çıkar.)</p>
				<p class="normal">ISABELLA</p>
				<p class="normal">Kimlere şikâyet edebilirim? Etsem kim inanır ki bana?</p>
				<p class="normal">Ah siz şom ağızlılar, siz suçlamak için de</p>
				<p class="normal">Bağışlamak için de aynı dili kullanırsınız,</p>
				<p class="normal">Yasayı istediğiniz gibi yorumlar, ona boyun eğersiniz,</p>
	<p class="normal">Doğruyu ve yanlışı çıkarınıza göre kabul edersiniz!</p>
				<p class="normal">Gidip ağabeyimi bulayım; gerçi kaynayan kanına yenik düşmüş,</p>
<p class="normal">Ama damarlarında onur dolaşır kan yerine,</p>
				<p class="normal">Kız kardeşinin namusuna leke sürdürmektense,</p>
				<p class="normal">Yirmi başı olsa yirmisini de uzatır idam kütüğüne.</p>
				<p class="normal">Isabella namusunla yaşa, boyun eğ ağabeyinin ölümüne;</p>
				<p class="normal">Namusum ağabeyimden daha değerli.</p>
				<p class="normal">Ama söyleyeceğim ona Angelo’nun teklifini;</p>
				<p class="normal">O zaman ölümü seçecek, huzura kavuşacak.</p>
				<p class="normal">(Çıkar.)</p>
				</body>
</html>