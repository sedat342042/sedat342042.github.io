<html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>1.html</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik" id="calibre_toc_20">2. Sahne</h2>
				<p class="normal">(Zindancı ve Pompey girerler.)</p>
				<p class="normal">ZİNDANCI</p>
				<p class="normal">Gel buraya herif. Bir adamın başını kesebilir misin?</p>
				<p class="normal">POMPEY</p>
	<p class="normal">Eğer adam bekârsa efendim, kesebilirim. Ama eğer evliyse, ailenin başı olduğu için, bir kadının başını kesemem.</p>
				<p class="normal">ZİNDANCI</p>
	<p class="normal">Hadi, hadi zevzekliği bırak da bana doğru dürüst cevap ver. Yarın sabah Claudio ile Barnardine idam edilecekler. Bu hapishanede sadece bir cellat var, onun da yardımcıya ihtiyacı var. Eğer ona yardım edersen, seni bu zincirlerden kurtarırım; eğer etmezsen, müthiş bir pezevenk olduğun için, seni hücreye kapatır, hapisten çıkmadan önce de acımasızca kırbaçlatırım.</p>
				<p class="normal">POMPEY</p>
	<p class="normal">Hatırlayamadığım kadar uzun bir süre yasadışı pezevenk oldum, şimdi de yasal bir cellat olmayı kabul ediyorum. Meslektaşımın öğreteceklerini memnuniyetle karşılarım.</p>
				<p class="normal">ZİNDANCI</p>
				<p class="normal">Hey, Abhorson! Abhorson orada mı?</p>
	<p class="normal">(Abhorson girer.)</p>
				<p class="normal">ABHORSON<sup class="calibre3"><a href="1_split_068.html#footnote-100-42" id="footnote-100-42-backlink" name="footnote-100-42-backlink">[42]</a></sup></p>
				<p class="normal">Beni mi çağırdınız efendim?</p>
				<p class="normal">ZİNDANCI</p>
	<p class="normal">Bak efendi, bu adam yarın infazda sana yardım edecek. Eğer işine gelirse yanında kalır yıllık bir ücrette anlaşırsınız; gelmezse yarın kullanır, sonra başından savarsın. Böyle bir işi yapıp yapamayacağını gösteren bir bonservis filan isteme, pezevengin biridir.</p>
				<p class="normal">ABHORSON</p>
				<p class="normal">Pezevenk mi efendim? Lanet olsun, sanatımıza hakaret bu.</p>
				<p class="normal">ZİNDANCI</p>
	<p class="normal">Hadi canım, ince eleyip sık dokuma, ikisi de aynı kapıya çıkar, al birini vur ötekine.</p>
				<p class="normal">(Çıkar.)</p>
				<p class="normal">POMPEY</p>
	<p class="normal">Kusura bakmayın, ama hoşgörünüze sığınarak bir şey soracağım –mutlaka hoş görülüsünüzdür– ancak insanı her an asıp kesecekmişsiniz gibi bakıyorsunuz, yani yaptığınız işe sanat mı diyorsunuz siz?</p>
				<p class="normal">ABHORSON</p>
				<p class="normal">Elbette sanattır efendim.</p>
	<p class="normal">POMPEY</p>
	<p class="normal">Bildiğim kadarıyla, yani öyle derler, boyama<sup class="calibre3"><a href="1_split_069.html#footnote-100-43" id="footnote-100-43-backlink" name="footnote-100-43-backlink">[43]</a></sup> bir sanattır. Benim mesleğimdeki orospularınız yüzlerini boyadıklarına göre, ancak benim uğraşım bir sanat olabilir. Ama ben asılacak olsam sanat bunun neresinde, bir türlü anlayamıyorum.</p>
				<p class="normal">ABHORSON</p>
				<p class="normal">Efendim, yaptığımız şey sanattır.</p>
				<p class="normal">POMPEY</p>
				<p class="normal">Kanıtla.</p>
				<p class="normal">ABHORSON</p>
				<p class="normal">Dürüst bir adamın giydikleri hırsıza da uyabilir –</p>
				<p class="normal">POMPEY</p>
	<p class="normal">Hırsıza dar gelen, dürüst adama bol gelebilir. Hırsız için bol gelen dürüst adama dar gelebilir. Böylece her dürüst adamın giydiği hırsıza da uyabilir.</p>
				<p class="normal">(Zindancı girer.)</p>
				<p class="normal">ZİNDANCI</p>
				<p class="normal">Anlaştınız mı?</p>
				<p class="normal">POMPEY</p>
	<p class="normal">Efendim, ona yardım edeceğim. Anladığıma göre, sizin celladın işi pezevenginizden daha çok pişmanlık gerektiriyor; astıklarından sık sık af dilemesi gerekiyor.</p>
				<p class="normal">ZİNDANCI</p>
	<p class="normal">Siz efendi, yarın saat dört için infaz kütüğü ile baltanızı hazır edin.</p>
				<p class="normal">ABHORSON</p>
				<p class="normal">Gel bakalım pezevenk, sana sanatın inceliklerini öğreteyim.</p>
				<p class="normal">POMPEY</p>
	<p class="normal">Öğrenmek için merakımdan çatlıyorum. Sıran geldiğinde icabına bakmak bana düşerse, dilerim hazır olurum. Doğrusu efendim, bana nazik davrandığınız için, infazı en iyi şekilde yerine getiririm.</p>
				<p class="normal">ZİNDANCI</p>
				<p class="normal">Barnardine ile Claudio’yu çağırın, gelsinler.</p>
				<p class="normal">(Abhorson ile Pompey çıkarlar.)</p>
				<p class="normal">Birine çok acıyorum, öteki umurumda değil,</p>
				<p class="normal">Bir katil o, kardeşim bile olsaydı hiç acımazdım.</p>
				<p class="normal">(Claudio girer.)</p>
				<p class="normal">Bak Claudio, idamın için evrak geldi.</p>
				<p class="normal">Şimdi vakit gece yarısı, sabah saat sekizde</p>
				<p class="normal">Ölümsüzlüğe ulaşacaksın. Barnardin nerde?</p>
				<p class="normal">CLAUDIO</p>
				<p class="normal">Kemiklerine kadar yorgun bir yolcu gibi</p>
				<p class="normal">Ve masum biriymiş gibi deliksiz bir uykuya daldı</p>
				<p class="normal">Uyanmak istemedi.</p>
				<p class="normal">ZİNDANCI</p>
				<p class="normal">Ona artık kimsenin yardımı dokunamaz.</p>
				<p class="normal">Hadi, sen de git hazırlan. </p>
				<p class="normal">(Kapıya vurulur.)</p>
				<p class="normal">Sus, bu gürültü de ne?</p>
				<p class="normal">Tanrı ruhlarınıza huzur versin!</p>
				<p class="normal">(Claudio çıkar. Kapı tekrar vurulur.)</p>
				<p class="normal">Hadi hayırlısı! Dilerim, bu soylu Claudio’nun</p>
				<p class="normal">Cezasının bağışlandığı haberidir.</p>
				<p class="normal">(Rahip kılığında Dük girer.)</p>
				<p class="normal">Hoş geldiniz peder!</p>
				<p class="normal">DÜK</p>
				<p class="normal">Gecenin en temiz, en iyi ruhları sizi korusun Zindancı!</p>
				<p class="normal">Az önce kimse geldi mi buraya?</p>
				<p class="normal">ZİNDANCI</p>
				<p class="normal">Sokağa çıkma yasağı başlayalı beri kimse gelmedi.</p>
				<p class="normal">DÜK</p>
				<p class="normal">Isabel de gelmedi mi?</p>
				<p class="normal">ZİNDANCI</p>
				<p class="normal">Hayır.</p>
				<p class="normal">DÜK</p>
				<p class="normal">Birazdan gelir öyleyse.</p>
				<p class="normal">ZİNDANCI</p>
				<p class="normal">Claudio için mi?</p>
				<p class="normal">DÜK</p>
				<p class="normal">Az da bir umut var.</p>
				<p class="normal">ZİNDANCI</p>
				<p class="normal">Vekil çok acımasız.</p>
				<p class="normal">DÜK</p>
				<p class="normal">Yok öyle demeyin. Angelo’nun yargıç olarak özel hayatı</p>
				<p class="normal">Ve davranışları birbirine paralel bir çizgidedir.</p>
				<p class="normal">Elindeki iktidar ile başkalarını kontrol etmek için</p>
				<p class="normal">Elini eteğini çekmiştir zevk ve sefadan.</p>
				<p class="normal">Eğer düzeltmek istediği şeyle kendi lekelemiş olsaydı</p>
				<p class="normal">O zaman zorbanın biri olur çıkardı.</p>
				<p class="normal">Ama neyse ki öyle değil, adaletlidir o.</p>
				<p class="normal">(Kapı vurulur.) </p>
				<p class="normal">İşte geldiler.</p>
				<p class="normal">(Zindancı çıkar.)</p>
				<p class="normal">Bu iyi kalpli bir zindancı. Zindancılar</p>
				<p class="normal">Genellikle terstir, bunun gibi insan canlısı olmazlar.</p>
				<p class="normal">(Zindancı girer. Kapı vurulur.)</p>
				<p class="normal">Kimmiş? Kapıyı vuran kimmiş?</p>
				<p class="normal">Aceleci ruhlar, kullanılmayan arka kapıya</p>
				<p class="normal">Böyle hasar verirler yumruklarıyla.</p>
				<p class="normal">ZİNDANCI</p>
				<p class="normal">Yardımcım kalkıp kapıyı açıncaya kadar bekleyecek,</p>
				<p class="normal">Kendisine haber verdim.</p>
				<p class="normal">DÜK</p>
				<p class="normal">Claudio’nun idamını durduracak bir haber gelmedi mi?</p>
				<p class="normal">ZİNDANCI</p>
				<p class="normal">Hayır efendim, gelmedi.</p>
				<p class="normal">DÜK</p>
				<p class="normal">Şafağı sökmesine az kaldı Zindancı,</p>
				<p class="normal">Sabah olmadan bir haber gelir,</p>
				<p class="normal">ZİNDANCI</p>
				<p class="normal">Siz belki bir şeyler biliyorsunuzdur,</p>
				<p class="normal">Ama bana kalırsa bağışlanmayacak;</p>
				<p class="normal">Bugüne dek bunun emsali olmadı.</p>
				<p class="normal">Ayrıca Lord Angelo, yasalara dayanarak</p>
				<p class="normal">Bağışlamayacağını halka açıkladı.</p>
				<p class="normal">(Bir haberci girer.)</p>
				<p class="normal">Bu lordumuzun adamı.</p>
				<p class="normal">DÜK</p>
				<p class="normal">İşte Cladio’nun bağışlandığın bildiren haber.</p>
				<p class="normal">HABERCİ</p>
				<p class="normal">(Zindancı’ya bir mektup vererek.) </p>
	<p class="normal">Lordum bu mektubu size gönderdi ve beni burada yazılandan başka türlü davranılmaması konusundaki emrini iletmekle görevlendirdi. İyi sabahlar, sanırım sabah olmak üzere.</p>
				<p class="normal">ZİNDANCI</p>
				<p class="normal">Harfiyen itaat edeceğim.</p>
				<p class="normal">(Haberci çıkar.)</p>
				<p class="normal">DÜK</p>
				<p class="normal">(Kendi kendine.)</p>
				<p class="normal">Bu affedenin işlediği bir günahın sağladığı</p>
				<p class="normal">Claudio’nun af mektubu.</p>
				<p class="normal">Yüksek yerden desteklenince</p>
				<p class="normal">Kötülük ne kolay ve hızla görüyor işini.</p>
				<p class="normal">Günaha ortak olunca</p>
				<p class="normal">Günahkâra duyulan merhamet de o kadar artıyor.</p>
				<p class="normal">Ee, ne diyor mektubunda?</p>
				<p class="normal">ZİNDANCI</p>
	<p class="normal">Size söylemiştim, Lord Angelo herhalde işimi ihmal edeceğimden korkmuş olmalı ki, bu tuhaf mesajıyla gözümü açıp işimi yapmamı emrediyor. Çok şaşırdım doğrusu. Şimdiye kadar böyle bir uyarıda bulunmamıştı.</p>
				<p class="normal">DÜK</p>
				<p class="normal">Okuyun şunu lütfen.</p>
				<p class="normal">ZİNDANCI</p>
				<p class="normal">(Okur.) </p>
	<p class="normal">“Aksini işitmiş olsanız dahi, Claudio sabah dörtte, Barnardine öğleden sonra idam edilecektir. Görevinizi tamamladığınızdan emin olabilmem için, saat beşte Claudio’nun başını gönderin bana. İdam söylediğim gibi gerçekleştirilmeli ve bu şimdilik hiçbir şekilde açıklanmamalıdır. İşinizi yapmakta sakın tereddüt etmeyin, aksi takdirde kendi hayatınızı tehlikeye atmış olursunuz.” Buna ne diyorsunuz efendim?</p>
				<p class="normal">DÜK</p>
				<p class="normal">Şu öğleden sonra idam edilecek olan Barnardine de kim?</p>
				<p class="normal">ZİNDANCI</p>
	<p class="normal">Serkeşin biri. Dokuz yıldan beri bu hapishanede. Burada yedi, içti, yaşlandı.</p>
				<p class="normal">DÜK</p>
	<p class="normal">Peki ama, nasıl oldu da dük ona özgürlüğünü vermedi ya da ölüme göndermedi? Birinden birine karar verirdi benim bildiğim.</p>
				<p class="normal">ZİNDANCI</p>
	<p class="normal">Dostları araya girip bağışlanmasını sağladılar. İktidar Lord Angelo’nun eline geçtiğinde suçu hâlâ kesinleşmemişti.</p>
				<p class="normal">DÜK</p>
				<p class="normal">Ee, yani şimdi mi kesinleşti?</p>
				<p class="normal">ZİNDANCI</p>
				<p class="normal">Evet şimdi kesinleşti. Kendi de inkâr etmiyor zaten.</p>
				<p class="normal">DÜK</p>
	<p class="normal">Hapishanede nedamet getirdi mi? Peki idam kararını nasıl karşıladı?</p>
				<p class="normal">ZİNDANCI</p>
	<p class="normal">Öleceğinin farkında bile olmayan bir adam; içkiden beyni uyuşmuş, kaygısız, aldırmaz; geçmişiymiş, bugünüymüş, yarınıymış umurunda değil. Ölümden etkilenebilecek durumda değil, ama ölmek zorunda.</p>
				<p class="normal">DÜK</p>
				<p class="normal">Nasihate ihtiyacı var.</p>
				<p class="normal">ZİNDANCI</p>
	<p class="normal">Dinlemez ki. Bunca zamandır hapishanede serbest dolaşmanın rahatlığına alışmış; kaçması için izin verin hiçbir yere gitmez. Sabahtan akşama kadar sarhoş. Birçok kez onu idama götürecekmiş gibi uyandırmak istedik, hatta sahte evrak bile gösterdik, yine kulak asmadı.</p>
				<p class="normal">DÜK</p>
	<p class="normal">Bunu sonra konuşuruz. Bakın sayın görevli, yüzünüzden dürüst ve güvenilir biri olduğunuz belli. Bunu yüzünüzden doğru okuyamıyorsam eski melekemi kaybetmişim demektir; ama bu melekeme sonsuz güvenim vardır, bu yüzden kendimi riske atacağım. Bilmelisiniz ki, Claudio’yu idama mahkûm eden Angelo yasalar önünde en az onun kadar suçludur. Bunun sizin tarafınızdan daha açık bir şekilde anlaşılması için, benim dört güne ihtiyacım var. Bu yüzden bana bir iyilik yapıp tehlikeli bir işte bana yardım edeceksiniz.</p>
				<p class="normal">ZİNDANCI</p>
				<p class="normal">Nasıl bir yardımmış bu?</p>
				<p class="normal">DÜK</p>
				<p class="normal">İdamını geciktirin.</p>
				<p class="normal">ZİNDANCI</p>
	<p class="normal">Aman efendim, nasıl yaparım böyle bir şeyi? İnfaz saati belirlendi. Acil bir emirle onun başını Angelo’ya götürmem yazıldı. İtaat etmezsem durumum Claudio’dan beter olur. </p>
				<p class="normal">DÜK</p>
	<p class="normal">Mezhebime ettiğim yemin üzerine size güvence veririm. Eğer beni dinlerseniz, şu Barnardin bu sabah idam edilsin ve kellesi de Angelo’ya götürülsün.</p>
				<p class="normal">ZİNDANCI</p>
				<p class="normal">Angelo her ikisini de gördü, ilk bakışta anlar.</p>
				<p class="normal">DÜK</p>
	<p class="normal">Ölüm çok değiştirir insanın suratını. Siz de biraz üstünde uğraşırsınız; kafasını kazıtın, sakalını örün, ölmeden önce suçlunun son arzusuydu deyin; olmayacak şey değil ki. Bir aksilik olursa, azizler adına yemin ederim ki, suçu üstlenir, gerekirse hayatımla öderim.</p>
				<p class="normal">ZİNDANCI</p>
				<p class="normal">Beni bağışlayın aziz peder, bu yeminime aykırı.</p>
				<p class="normal">DÜK</p>
				<p class="normal">Dük’e mi yoksa vekiline mi bağlılık yemini ettiniz?</p>
				<p class="normal">ZİNDANCI</p>
				<p class="normal">Dük’e ve onun yerine geçecek kimseye.</p>
				<p class="normal">DÜK</p>
				<p class="normal">Ya Dük sizin yaptıklarınızı haklı bulup onaylayacak olursa?</p>
				<p class="normal">ZİNDANCI</p>
				<p class="normal">Bu olacak şey mi?</p>
				<p class="normal">DÜK</p>
	<p class="normal">Bu bir olasılık değil, kesin olan bir şey. Ama hâlâ korktuğunuzu görüyorum. Ne üstümdeki şu kıyafet, ne dürüstlüğüm, ne de söylediklerim sizi ikna edebiliyor. Bunu gördüğümden, istemesem de daha ileri gidip kuşkularınızı tamamen yok edeceğim. Buraya bakın efendi, işte Dük’ün el yazısı ve mührü. </p>
				<p class="normal">(Bir kâğıt gösterir.) </p>
	<p class="normal">Hiç kuşkum yok tanımışsınızdır ve mühür de sizi yabancı değildir.</p>
				<p class="normal">ZİNDANCI</p>
				<p class="normal">El yazısını da, mührü de tanıyorum.</p>
				<p class="normal">DÜK</p>
	<p class="normal">Burada Dük’ün iki gün içinde geri döneceğini yazıyor. İsterseniz, siz de okuyabilirsiniz. Dük’ün iki gün içinde burada olacağını göreceksiniz. Angelo’nun bundan henüz haberi yok. Bugün onun eline, Dük’ün bir manastıra kapandığını ya da öldüğünü yazan garip mektuplar geçecek. Ama bu mektupta yazılanlardan henüz haberi yok. İşte kutup yıldızı çobana yol gösteriyor. Bunlar nasıl oluyor diye sakın şaşırmayın, Yolunu bilirseniz bütün güçlükleri yenersiniz. Celladı çağırın, kessin Barnardin’in kellesini. Böylece ona öbür dünyada bu hayattakinden daha güzel bir yer vermiş oluruz. Biliyorum, kafanız karıştı, ama göreceksiniz her şey yoluna girecek. Hadi bakalım, gün doğmak üzere.</p>
				<p class="normal">(Çıkar.)</p>
				</body>
</html>