<html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>1.html</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik" id="calibre_toc_11">3. Sahne</h2>
				<p class="normal">(Dük ile Rahip Thomas girerler.)</p>
				<p class="normal">DÜK</p>
	<p class="normal">Hayır kutsal peder, düşündüğünüz gibi değil.</p>
				<p class="normal">İnanın, aşkın pervasız okları benim kusursuz gönlümü yaralayamaz.</p>
<p class="normal">Bana gizli bir sığınak sağlamanızı istememin nedeni</p>
				<p class="normal">Ateşli gençliğin isteklerinden çok daha olgun ve ciddi,</p>
				<p class="normal">Yaşıma uygun.</p>
				<p class="normal">RAHİP</p>
				<p class="normal">Soylu efendimiz, bunun ne olduğunu bana anlatabilirler mi?</p>
	<p class="normal">DÜK</p>
				<p class="normal">Kutsal peder, bir zamanlar hayattan uzaklaşıp inzivaya çekilmeyi,</p>
<p class="normal">Gençliğin verdiği cüret ve gösteriş budalalığıyla</p>
				<p class="normal">Toplantılar yapmada ne kadar ısrarlı,</p>
				<p class="normal">Ve bunlarla uğraşmayı ne kadar sevmiş olduğumu</p>
	<p class="normal">En iyi siz bilirsiniz.</p>
				<p class="normal">Şimdi Lord Angelo’ya devrettim Viyana’daki bütün kudretimi.</p>
<p class="normal">Onun hoşgörüsü yoktur, üstelik kendini uzak tutar zevk ve sefadan;</p>
<p class="normal">Benim Polonya’ya gittiğimi sanıyor,</p>
				<p class="normal">Çünkü öyle sanması için bir dedikodu saldım kulaklara,</p>
				<p class="normal">O da buna inandı.</p>
				<p class="normal">Şimdi kutsal peder, bunu niçin yaptığımı soracaksınız bana.</p>
				<p class="normal">RAHİP</p>
				<p class="normal">Evet, lordum.</p>
				<p class="normal">DÜK</p>
				<p class="normal">Bizim çok sıkı kurallarımız ve acıtan yasalarımız var,</p>
				<p class="normal">Dik kafalı atların gemi de, dizgini de sıkı tutulmalı,</p>
				<p class="normal">İninde yatmaktan şişmanlayıp avlanmayan aslan misali,</p>
				<p class="normal">Şu son on dört yıldır göz ardı ettik bütün bu yasaları.</p>
				<p class="normal">Ahmak babaların dövmek için değil, korkutmak için</p>
				<p class="normal">Kızılcık sopasını göz önünde bırakmaları gibi;</p>
				<p class="normal">Ama zamanla bu sopa orda dura dura</p>
				<p class="normal">Korkulacak bir şey değil, alay edilecek bir şey haline gelir.</p>
				<p class="normal">Böylece uygulanmayan yasalar ölmüş demektir.</p>
				<p class="normal">O zaman özgürlük adaleti burnundan yakalar,</p>
				<p class="normal">Dünya tersine döner, bebek dadısını pataklar.</p>
	<p class="normal">RAHİP</p>
				<p class="normal">Eli kolu bağlı adaletin dizginlerini çekmek efendimize kalacaktı,</p>
<p class="normal">Bunu sizin yapmanız Lord Angelo’nunkinden daha korkutucu olacaktı.</p>
<p class="normal">DÜK</p>
	<p class="normal">Korkarım öyle olurdu. Bu hata benim olduğuna göre,</p>
				<p class="normal">Onları kamçılayıp cezalandırmam benim zorbalığım olacaktı;</p>
<p class="normal">Suçların cezalandırılmayıp göz ardı edildiğini görünce,</p>
				<p class="normal">Buna bir son vermenin doğru olacağını düşündüm,</p>
				<p class="normal">Bu yüzden işi Lord Angelo’ya devrettim.</p>
				<p class="normal">Ben gizlendiğim sırada adıma hedefi vursun,</p>
				<p class="normal">Adımı kötüye çıkartmadan işleri yürütsün.</p>
				<p class="normal">Nasıl yönettiğini izleyebilmek için</p>
				<p class="normal">Sizin mezhebinizden bir rahip gibi onu görmeye gitmeliyim.</p>
				<p class="normal">Bunun için rica ederim bir rahip kıyafeti bulun bana,</p>
				<p class="normal">Sonra da öğretin, gerçek bir rahip gibi nasıl davranabilirim.</p>
				<p class="normal">Uygun bir zamanımızda bu davranışım için</p>
				<p class="normal">Daha başka sebepler de göstereceğim</p>
				<p class="normal">Şimdilik birini söyleyeyim</p>
				<p class="normal">Lord Angelo dürüsttür,</p>
				<p class="normal">Ama hep savunma halinde, hırslıdır,</p>
				<p class="normal">Cinsel arzuları fazladır, ama göstermez,</p>
	<p class="normal">Ama iştahı para pula değil, bedenin zevklerine dönüktür.</p>
				<p class="normal">Şimdi görelim bakalım, iktidar olmak kişiyi ne kadar değiştiriyor.</p>
<p class="normal">(Çıkarlar.)</p>
				</body>
</html>