<html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>1.html</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik" id="calibre_toc_14">2. Sahne</h2>
				<p class="normal">(Zindancı ile bir hizmetli girer.)</p>
				<p class="normal">HİZMETLİ</p>
				<p class="normal">Bir görüşmesi var, bitince hemen gelir.</p>
				<p class="normal">Geldiğinizi haber vereyim.</p>
				<p class="normal">ZİNDANCI</p>
				<p class="normal">Lütfen.</p>
				<p class="normal">(Hizmetli çıkar.)</p>
				<p class="normal">Her şey onun elinde, belki döner kararından.</p>
				<p class="normal">Yazık sanki kâbus yaşıyor genç adam!</p>
				<p class="normal">Her türde, her yaşta insan bu suçu işliyor,</p>
				<p class="normal">Ama bu yüzden onun ölmesi gerek.</p>
				<p class="normal">(Angelo girer.)</p>
				<p class="normal">ANGELO</p>
				<p class="normal">Şimdi ne var Zindancı?</p>
				<p class="normal">ZİNDANCI</p>
				<p class="normal">Claudio’nun yarın sabah ölmesini emretmiş miydiniz?</p>
				<p class="normal">ANGELO</p>
				<p class="normal">Sana daha önce söylemedim mi? Emir vermedim mi ben?</p>
				<p class="normal">Neden tekrar soruyorsun?</p>
				<p class="normal">ZİNDANCI</p>
				<p class="normal">Acaba aceleye mi getiriyorum diye düşündüm.</p>
				<p class="normal">Yanılıyorsam düzeltin, çok infaz gördüm,</p>
				<p class="normal">İnfazdan sonra kararından dolayı pişman olanı da.</p>
				<p class="normal">ANGELO</p>
				<p class="normal">İşine bak sen. Benim işime de karışma,</p>
				<p class="normal">İşini yapamayacaksan, çekil git,</p>
				<p class="normal">Sensiz de bu işin üstesinden pekâlâ gelebiliriz.</p>
				<p class="normal">ZİNDANCI</p>
				<p class="normal">Yüce efendimden bağışlanmamı dilerim.</p>
				<p class="normal">İnleyip ağlayan Juliet için efendim, ne yapılmalı?</p>
				<p class="normal">Çok yakında doğuracak.</p>
				<p class="normal">ANGELO</p>
				<p class="normal">Onu uygun bir yere götürün, hem de çabuk.</p>
				<p class="normal">(Hizmetli girer.)</p>
				<p class="normal">HİZMETLİ</p>
				<p class="normal">Efendim, mahkûmun kız kardeşi geldi,</p>
				<p class="normal">Sizinle görüşmek istiyor.</p>
				<p class="normal">ANGELO</p>
				<p class="normal">Kız kardeşi de mi varmış?</p>
				<p class="normal">ZİNDANCI</p>
	<p class="normal">Evet, yüce efendim, çok erdemli bir kız,</p>
				<p class="normal">Rahibe olarak manastıra kapanacaktı, belki de kapanmıştır.</p>
<p class="normal">ANGELO</p>
				<p class="normal">Pekâlâ, bırakın gelsin.</p>
				<p class="normal">(Hizmetli çıkar.)</p>
				<p class="normal">Zinacı kadının götürülmesine göz kulak olun.</p>
				<p class="normal">Ona kaba saba değil, nazik davransınlar,</p>
				<p class="normal">O konuda emrimi sonra vereceğim.</p>
				<p class="normal">(Lucio ve Isabella girerler.)</p>
				<p class="normal">ZİNDANCI</p>
				<p class="normal">İzninizle efendim.</p>
				<p class="normal">ANGELO</p>
				<p class="normal">Biraz bekle. </p>
				<p class="normal">(Isabella’ya.) </p>
				<p class="normal">Hoş geldiniz! Nedir istediğiniz?</p>
				<p class="normal">ISABELLA</p>
				<p class="normal">Çok üzüntülüyüm yüce efendimiz,</p>
				<p class="normal">Minnettar kalırım beni dinlerseniz.</p>
				<p class="normal">ANGELO</p>
				<p class="normal">Olur, nedir derdiniz?</p>
				<p class="normal">ISABELLA</p>
				<p class="normal">En çok tiksindiğim bir günah var ortada,</p>
				<p class="normal">Bu günahın cezalandırılması en büyük isteğim;</p>
				<p class="normal">Bunun bağışlanması için rica etmemeliyim,</p>
				<p class="normal">Etmemeliyim biliyorum, ama etmek zorundayım,</p>
				<p class="normal">Etmek ve etmemek arasında bir savaş sürüyor içimde.</p>
				<p class="normal">ANGELO</p>
				<p class="normal">Sizi dinliyorum.</p>
				<p class="normal">ISABELLA</p>
				<p class="normal">Ölüme mahkûm edilen bir ağabeyim var.</p>
				<p class="normal">Yalvarırım size, günahını cezalandırın</p>
				<p class="normal">Ama ağabeyimi değil.</p>
				<p class="normal">ZİNDANCI</p>
				<p class="normal">(Kendi kendine.) </p>
				<p class="normal">Tanrı sana ikna gücü versin!</p>
				<p class="normal">ANGELO</p>
				<p class="normal">Günahı cezalandıracağım da, onu yapanı değil?</p>
				<p class="normal">Suç işlenmeden önce, yasa cezasını belirtmiştir.</p>
				<p class="normal">Benim işim ise sadece yasayı uygulamaktır,</p>
				<p class="normal">Yasada belirtilen cezayı uygulamak için de</p>
				<p class="normal">Suçu işleyeni cezalandırmak gerekir.</p>
				<p class="normal">ISABELLA</p>
				<p class="normal">Yasalar adil, ama acımasız!</p>
				<p class="normal">Demek artık ağabeyim olmayacak.</p>
				<p class="normal">Tanrı yardımcınız olsun?</p>
				<p class="normal">LUCIO</p>
				<p class="normal">(Isabella’ya fısıldıyarak.)</p>
				<p class="normal">Bu kadar çabuk pes etmeyin, yalvarın, ısrar edin,</p>
				<p class="normal">Önünde diz çökün, eteklerine kapanın.</p>
				<p class="normal">Böyle buz gibi olmaz; eğer hedefe varmak istiyorsanız,</p>
				<p class="normal">Daha istekli olmalısınız. Hadi, yapın dediğimi.</p>
				<p class="normal">ISABELLA</p>
				<p class="normal">Mutlaka ölmesi mi gerekir?</p>
				<p class="normal">ANGELO</p>
				<p class="normal">Genç bayan, çaresi yok bunun.</p>
				<p class="normal">ISABELLA</p>
				<p class="normal">Sizin onu bağışlayacağınızı umuyordum,</p>
				<p class="normal">Tanrı da, insan da merhametten pişmanlık duymaz.</p>
				<p class="normal">ANGELO</p>
				<p class="normal">Bağışlamayacağım.</p>
				<p class="normal">ISABELLA</p>
				<p class="normal">Bağışlamak isteseydiniz bağışlayabilir miydiniz?</p>
				<p class="normal">ANGELO</p>
				<p class="normal">Bakın, bağışlamak istemediğimi bağışlayamam ki.</p>
				<p class="normal">ISABELLA</p>
				<p class="normal">Sizin yüreğiniz de benimki gibi acıyla dolsaydı,</p>
				<p class="normal">Bağışlardınız, kimse de zarar görmezdi.</p>
				<p class="normal">ANGELO</p>
				<p class="normal">Artık çok geç, cezası kesinleşti.</p>
				<p class="normal">LUCIO</p>
				<p class="normal">(Isabella’ya fısıldayarak.) </p>
				<p class="normal">Hâlâ buz gibisiniz.</p>
				<p class="normal">ISABELLA</p>
				<p class="normal">Çok geç, öyle mi? Hiç sanmıyorum</p>
				<p class="normal">İzin verirseniz birkaç sözüm var size</p>
				<p class="normal">Hiçbir törensel şatafat ne büyüklere özgüdür</p>
				<p class="normal">Ne kral tacına, ne bir vekilin kılıcına</p>
				<p class="normal">Ne yüksek rütbelinin asasına</p>
				<p class="normal">Ne de yargıcın cüppesine;</p>
				<p class="normal">Bunların hiçbiri merhametin verdiği yüce duyguyu</p>
				<p class="normal">Tattıramaz insana.</p>
				<p class="normal">Kardeşim sizin yerinizde olsaydı,</p>
				<p class="normal">Siz de onun yerinde,</p>
				<p class="normal">Siz de onun gibi kazara günah işleyebilirsiniz,</p>
				<p class="normal">O sizin gibi katı davranmazdı.</p>
				<p class="normal">ANGELO</p>
				<p class="normal">Rica ederim gidin artık.</p>
				<p class="normal">ISABELLA</p>
				<p class="normal">Sizin gücünüz bende olsaydı, öteki dünyaya bile giderdim,</p>
				<p class="normal">Siz Isabel olsaydınız; böyle olabilir miydi acaba?</p>
				<p class="normal">Hayır, o zaman yargıç olmakla,</p>
				<p class="normal">Mahkûm olmanın anlamını size açıklardım.</p>
				<p class="normal">LUCIO</p>
				<p class="normal">(Isabella’ya fısıldayarak.)</p>
				<p class="normal">Şimdi can alıcı, noktayı buldunuz.</p>
				<p class="normal">ANGELO</p>
				<p class="normal">Kardeşiniz adalete teslim edilip cezalandırılmıştır,</p>
				<p class="normal">Boşuna nefes tüketiyorsunuz.</p>
				<p class="normal">ISABELLA</p>
				<p class="normal">Yazık yazık! Bir zamanlar, Hıristiyanlıktan önce</p>
				<p class="normal">Birçok insan da cezalandırılmıştı,</p>
				<p class="normal">Yüce İsa gücünün verdiği fırsatla bunun önlemini aldı.</p>
				<p class="normal">Bütün yargıçların üstünde olan İsa</p>
				<p class="normal">Sizin gibi katı ve hoşgörüsüz olsaydı</p>
				<p class="normal">Ne olurdu, düşünebiliyor musunuz?</p>
				<p class="normal">Bunu düşünün ve yenilenmiş bir insan gibi</p>
				<p class="normal">Merhamet sözü dökülsün dudaklarınızdan.</p>
				<p class="normal">ANGELO</p>
				<p class="normal">Yeter, güzel kız.</p>
				<p class="normal">Ağabeyinizi mahkûm eden ben değilim, yasalar;</p>
				<p class="normal">Benim akrabam, kardeşim ya da oğlum olsaydı bile</p>
				<p class="normal">Aynı şekilde cezalandırılacaktı.</p>
				<p class="normal">Yarın da infaz edilecek cezası.</p>
				<p class="normal">ISABELLA</p>
				<p class="normal">Yarın mı? Bu kadar çabuk – Bağışlayın onu, </p>
				<p class="ara-bas">onu bağışlayın!</p>
				<p class="normal">Ölmeye hazır değil henüz.</p>
				<p class="normal">Zamanı gelince kesiyoruz tavuğumuzu bile;</p>
				<p class="normal">Tanrı’ya kendi bencilliklerimizden</p>
				<p class="normal">Daha az mı saygı göstereceğiz?</p>
				<p class="normal">Yüce, merhametli efendim bir daha düşünün.</p>
				<p class="normal">Onun işlediği suçtan kim öldü ki?</p>
				<p class="normal">Cümle âlem yapıyor o suç dediğiniz şeyi.</p>
				<p class="normal">LUCIO</p>
				<p class="normal">(Isabella’ya fısıldayarak.) </p>
				<p class="normal">Diline sağlık.</p>
				<p class="normal">ANGELO</p>
				<p class="normal">Yasalar ölmemişti, uykudaydılar sadece.</p>
				<p class="normal">Suçlular baştan cezalarını bulsalardı</p>
				<p class="normal">Kimse cesaret edemezdi bu haltı yemeye.</p>
				<p class="normal">Yasalar artık uyandı,</p>
				<p class="normal">Kaydediyor olan biteni ve bir kâhin gibi</p>
				<p class="normal">Geleceğin kötülüklerini gösteren cam küreye bakıyor,</p>
				<p class="normal">Ya şimdi olmaktadır ya gözden kaçmıştır</p>
				<p class="normal">Ya da kuluçka dönemini bitirip doğmuş,</p>
				<p class="normal">Olmak üzere sırasını beklemektedir.</p>
				<p class="normal">Bunların yaşatmamak için</p>
				<p class="normal">doğmadan ezmek gerek başlarını.</p>
				<p class="normal">ISABELLA</p>
				<p class="normal">Ama biraz da merhamet gerek.</p>
				<p class="normal">ANGELO</p>
				<p class="normal">Adaleti yerine getirdiğimde gösteriyorum merhametimi,</p>
				<p class="normal">Başkalarına acı verdikten sonra cezasız bırakılan suçlularla</p>
				<p class="normal">Birlikte yaşamak zorunda kalan</p>
				<p class="normal">Tanımadığım o masumlara merhamet gösteriyorum.</p>
				<p class="normal">Gerçeği kabul edin, sakin olun, ağabeyiniz yarın ölecek.</p>
				<p class="normal">ISABELLA</p>
				<p class="normal">Demek bu cezayı veren ilk siz oluyorsunuz,</p>
				<p class="normal">Bunun ilk acısını çeken de ağabeyim ha!</p>
				<p class="normal">Vay vay, böyle bir dev gücüne sahip olmak</p>
				<p class="normal">Ne müthiş bir şeymiş, ama</p>
				<p class="normal">Bu gücü bir dev gibi kullanmak da o kadar zorbaca.</p>
				<p class="normal">LUCIO</p>
				<p class="normal">(Isabella’ya fısıldayarak.) </p>
				<p class="normal">Çok iyi söylediniz.</p>
				<p class="normal">ISABELLA</p>
				<p class="normal">Kendilerini dev aynasında görenler</p>
				<p class="normal">Jüpiter gibi gürleyebilselerdi,</p>
				<p class="normal">Jüpiter’in huzuru kaçmaz mıydı?</p>
				<p class="normal">Önüne gelen değersiz küçük görevliler</p>
				<p class="normal">Ona bağışlanan cenneti gürültü koparmak için kullanırlar,</p>
				<p class="normal">Başka bir şey için değil!</p>
				<p class="normal">Merhametli Tanrım,</p>
				<p class="normal">Sen elindeki keskin ve kükürtlü okunla</p>
				<p class="normal">Narin menekşeler yerine, güçlü meşeleri ikiye ayırırsın.</p>
				<p class="normal">Ama insan, kibirli insan, geçici bir yetki kazandı mı,</p>
				<p class="normal">Emin olduğu şeyde çok cahil olduğu halde,</p>
				<p class="normal">Kırılgan varlığıyla öfkeli bir maymun gibi,</p>
				<p class="normal">Ve Tanrı’nın gözleri önünde</p>
				<p class="normal">Öyle akıl almaz, budalaca eylemlere girişir ki,</p>
				<p class="normal">Ağlatır melekleri;</p>
				<p class="normal">Eğer onlar da bizim gibi olsalardı</p>
				<p class="normal">Ölümlülerin budalalığına kahkahalarla gülerlerdi.</p>
				<p class="normal">LUCIO</p>
				<p class="normal">(Isabella’ya fısıldayarak.) </p>
	<p class="normal">Evet işte böyle; üstüne üstüne gidin,</p>
				<p class="normal">Yumuşuyor, hissediyorum, yelkenleri suya indirecek az sonra.</p>
<p class="normal">ZİNDANCI</p>
				<p class="normal">(Kendi kendine.) </p>
				<p class="normal">Tanrı’ya yalvarırım, kız kazansın.</p>
				<p class="normal">ISABELLA</p>
				<p class="normal">Başka insanları kıyaslayamayız kendimizle.</p>
				<p class="normal">Büyük adamlar alay edebilirler kutsal kişilerle,</p>
				<p class="normal">Ama küçüksen eğer, çirkin bir ağzı bozukluktur sadece.</p>
				<p class="normal">LUCIO</p>
				<p class="normal">(Isabella’ya fısıldayarak.) </p>
				<p class="normal">Doğru yoldasınız, devam edin.</p>
				<p class="normal">ISABELLA</p>
				<p class="normal">Bir subay küfretti mi göz yumulur,</p>
				<p class="normal">Ama sıradan bir askerse cezayı gerektirir.</p>
				<p class="normal">LUCIO</p>
				<p class="normal">(Isabella’ya fısıldayarak.)</p>
				<p class="normal">Nerden biliyorsun bütün bunları? Hadi, devam.</p>
				<p class="normal">ANGELO</p>
				<p class="normal">Bunları niçin bana söylüyorsunuz?</p>
				<p class="normal">ISABELLA</p>
	<p class="normal">Çünkü yetkili olanlar da sıradan insanlar gibi yanılabilir,</p>
				<p class="normal">Ama dıştaki yanlışın kabuğunu soyan derdin devası içinde gizlidir.</p>
<p class="normal">Derinlere inin ve danışın yüreğinize,</p>
				<p class="normal">Ne diyor yüreğiniz ağabeyimin günahı için;</p>
				<p class="normal">Bunun doğal bir kabahat olduğunu itiraf ediyorsa,</p>
				<p class="normal">O zaman dile getirmeyin yüreğinizin sesini</p>
				<p class="normal">Ağabeyimin hayatını karartacak sözlerle.</p>
				<p class="normal">ANGELO</p>
				<p class="normal">(Kendi kendine.) </p>
	<p class="normal">Öyle mantıklı şeyler söylüyor ki,</p>
				<p class="normal">Bir anda duygularımı kamçılayıverdi.<sup class="calibre3"><a href="1_split_051.html#footnote-100-25" id="footnote-100-25-backlink" name="footnote-100-25-backlink">[25]</a></sup></p>
				<p class="normal">(Isabella’ya.)</p>
				<p class="normal">Artık gidin. Güle güle.</p>
				<p class="normal">ISABELLA</p>
				<p class="normal">Soylu efendim, lütfen benden kaçmayın.</p>
				<p class="normal">ANGELO</p>
				<p class="normal">Bunu düşüneceğim. Yarın tekrar gelin.</p>
				<p class="normal">ISABELLA</p>
				<p class="normal">Dinleyin, size karşılığını vereceğim, iyi efendim</p>
				<p class="normal">Lütfen dönün bana doğru.</p>
				<p class="normal">ANGELO</p>
				<p class="normal">Ne? Karşılığını mı vereceksiniz?</p>
				<p class="normal">ISABELLA</p>
				<p class="normal">Evet,Tanrı’nın armağanıyla.</p>
				<p class="normal">LUCIO</p>
				<p class="normal">(Isabella’ya fısıldayarak.)</p>
				<p class="normal">Eğer böyle demeseydin her şey berbat olacaktı.</p>
				<p class="normal">ISABELLA</p>
				<p class="normal">Sadece aptalların değer verdiği altınla</p>
	<p class="normal">Ya da herkes için geçici bir değeri olan mücevherle değil,</p>
				<p class="normal">Masum yüreklerin, oruç tutan bakirelerin, kutsal rahibelerin</p>
<p class="normal">Gün doğmadan Tanrı katına ulaşacak gerçek dualarıyla</p>
				<p class="normal">Ödeyeceğim bir minnet borcu bu.</p>
				<p class="normal">ANGELO</p>
				<p class="normal">Peki, yarın gelin.</p>
				<p class="normal">LUCIO</p>
				<p class="normal">(Isabella’ya fısıldayarak.) </p>
				<p class="normal">Tamamdır, her şey yolunda, gidelim.</p>
				<p class="normal">ISABELLA</p>
				<p class="normal">Tanrı efendimizi korusun.</p>
				<p class="normal">ANGELO</p>
				<p class="normal">(Kendi kendine.) </p>
				<p class="normal">Amin.</p>
				<p class="normal">Beni kendine çeken şeyle dualar kesişiyor.</p>
				<p class="normal">ISABELLA</p>
				<p class="normal">Yarın kaçta huzurunuzda olayım?</p>
				<p class="normal">ANGELO</p>
				<p class="normal">Öğleden önce herhangi bir saatte.</p>
				<p class="normal">ISABELLA</p>
				<p class="normal">Tanrı efendimizi korusun.</p>
				<p class="normal">(Angelo dışında herkes çıkar.)</p>
				<p class="normal">ANGELO</p>
				<p class="normal">Senden de, erdemlerinden de Tanrı beni korusun!</p>
				<p class="normal">Neler oluyor bana? Nedir bu halim?</p>
	<p class="normal">Günah onun mu, yoksa benim mi?</p>
				<p class="normal">Baştan çıkaran mı, yoksa baştan çıkan mı daha günahkârdır?</p>
<p class="normal">Hayır, kızın günahı yok; baştan çıkarmak değildi niyeti;</p>
				<p class="normal">Sorun bende. Güneş altındaki menekşe<sup class="calibre3"><a href="1_split_052.html#footnote-100-26" id="footnote-100-26-backlink" name="footnote-100-26-backlink">[26]</a></sup> nasıl çiçek değil de,</p>
				<p class="normal">Ceset gibi kokuyorsa, erdemleri de öyle çürütüp attı beni.</p>
				<p class="normal">Alçakgönüllülük, dişilikten daha çok akıl çelici olabilir mi?</p>
				<p class="normal">Bunca zamanı üretmeden geçirdikten sonra</p>
				<p class="normal">Korunduğumuz kutsal yeri yıkıp</p>
				<p class="normal">Oraya mı boşaltacağız kötülüklerimizi?</p>
				<p class="normal">Ayıp ayıp ayıp! Ne oluyor sana, nesin sen Angelo?</p>
				<p class="normal">Onu iyi yapan şeyler için mi arzuluyorsun onu</p>
	<p class="normal">Böyle utanç verici bir biçimde? Bırak yaşasın kardeşi!</p>
				<p class="normal">Yargıçlar hırsızlık ediyorsa, hırsızlara hak vermek gerekmez mi?</p>
<p class="normal">Ne, yoksa âşık mı oldum ona? Bir daha duysam sesini diyorum,</p>
<p class="normal">Gözlerine dalıp şenlenmek istiyorum.</p>
	<p class="normal">Yoksa bu gördüğüm bir düş mü? Ah kurnaz şeytan,</p>
				<p class="normal">Bir ermişi başka bir ermişin oltasındaki yemle avlıyorsun!<sup class="calibre3"><a href="1_split_053.html#footnote-100-27" id="footnote-100-27-backlink" name="footnote-100-27-backlink">[27]</a></sup></p>
				<p class="normal">Erdemi severek günaha girmek en tehlikelisi.</p>
				<p class="normal">Cinselliğini ve bütün hünerlerini kullanan hiçbir fahişe</p>
				<p class="normal">Bu erdemli bakire kadar</p>
				<p class="normal">Beni bu hale düşürüp kanımı kızıştıramazdı.</p>
				<p class="normal">Bugüne kadar bu duruma düşen bir erkeğe gülerdim,</p>
				<p class="normal">Nasıl bu duruma düşebilir diye hayret ederdim.</p>
				<p class="normal">(Çıkar.)</p>
				</body>
</html>