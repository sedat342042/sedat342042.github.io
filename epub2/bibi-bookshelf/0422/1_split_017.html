<html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>1.html</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik" id="calibre_toc_18">2. Sahne</h2>
				<p class="normal">(Elbow ve Pompey ile muhafızlar girerler.)<sup class="calibre3"><a href="1_split_057.html#footnote-100-31" id="footnote-100-31-backlink" name="footnote-100-31-backlink">[31]</a></sup></p>
				<p class="normal">ELBOW</p>
	<p class="normal">Madem erkekleri ve kadınları böyle hayvan gibi satmaktan başka çare yok, o zaman hepimiz esmer ve beyaz piçleri<sup class="calibre3"><a href="1_split_058.html#footnote-100-32" id="footnote-100-32-backlink" name="footnote-100-32-backlink">[32]</a></sup> de içip sarhoş olalım.</p>
				<p class="normal">DÜK</p>
				<p class="normal">Aman Tanrım, bunlar da ne böyle?</p>
				<p class="normal">POMPEY</p>
	<p class="normal">Kullanabileceğimiz iki şeyden en keyif vericisi yasaklandıktan sonra dünya çekilmez bir yer oldu. En kötüsü de yasanın sımsıcak kürkler içindeki tefecilere izin vermesi – çeşit çeşit kürkler, tilki, kuzu ne istersen; bu kürkler onların becerilerini gösterir; kürk giyenlere masum denemez, zengin denir. Kısacası, ye kürküm ye.</p>
				<p class="normal">ELBOW</p>
				<p class="normal">Buyurun efendim, Tanrı sizi kutsasın muhterem peder.</p>
				<p class="normal">DÜK</p>
				<p class="normal">Sizi de kardeşim. Bu efendi size karşı ne suçu işledi?</p>
	<p class="normal">ELBOW</p>
	<p class="normal">Meryem hakkı için efendim, karşı değil, yasaları ihlal etti. Aynı zamanda hırsız efendim, üstünden bir bekâret kemeri anahtarı çıktı efendim.<sup class="calibre3"><a href="1_split_059.html#footnote-100-33" id="footnote-100-33-backlink" name="footnote-100-33-backlink">[33]</a></sup> Hemen savcıya haber verdik.</p>
				<p class="normal">DÜK</p>
				<p class="normal">Ayıp, demek bir aracısın; kötü bir şey pezevenklik!</p>
				<p class="normal">Hayatını kazanmak için yaptığın bu kötülük iş değil evlat,</p>
				<p class="normal">Mideni doldurmak ve sırtına şu çulları giymek için</p>
				<p class="normal">Bu pis işi yapmayı marifet sayıyorsun;</p>
				<p class="normal">Şöyle kendi kendine bir düşün</p>
				<p class="normal">Bu insanlık dışı hayvanca birleşmeler sayesinde</p>
				<p class="normal">Yiyorum, içiyorum, giyiniyorum ve yaşıyorum de.</p>
				<p class="normal">Sen bu pis hayatına yaşamak mı diyorsun?</p>
				<p class="normal">Git temizlen, temizlen.</p>
				<p class="normal">POMPEY</p>
				<p class="normal">Doğrudur efendim, bir bakıma kötü kokuyor; ama yine efendim, bir şeyi kanıtlamak –</p>
				<p class="normal">DÜK</p>
				<p class="normal">Sus, şeytan sana günah delillerini verdiyse,</p>
				<p class="normal">Ancak onu kanıtlayabilirsin sen.</p>
				<p class="normal">Atın şunu zindana.</p>
				<p class="normal">Bu vahşi hayvan daha fazla azmadan önce</p>
				<p class="normal">Cezalandırılmalı ve ıslah edilmeli.</p>
	<p class="normal">ELBOW</p>
	<p class="normal">Daha önce şerif<sup class="calibre3"><a href="1_split_060.html#footnote-100-34" id="footnote-100-34-backlink" name="footnote-100-34-backlink">[34]</a></sup> tarafından uyarılmıştı efendim. Şerif bir orospu tüccarını cezalandıramaz efendim; bu işi bıraksa onun için iyi olur efendim, yoksa daha üst bir makam tarafından fena halde cezalandırılacak.</p>
				<p class="normal">DÜK</p>
	<p class="normal">Kimileri günahın içindeyken günahkârmış gibi görünmez,</p>
				<p class="normal">Bazı günahkârlar da elini kolunu sallayarak gezer, biz göremeyiz!</p>
<p class="normal">ELBOW</p>
				<p class="normal">Elbette bir gün boynu yağlı iple tanışır efendim.</p>
				<p class="normal">(Lucio girer.)</p>
				<p class="normal">POMPEY</p>
	<p class="normal">Yardım diliyorum, yalvarıyorum! İşte beni tanıyan saygıdeğer bir bey, benim de dostum.</p>
				<p class="normal">LUCIO</p>
	<p class="normal">Oo, nasılsın çeyrek altın Pompey? Ne o, Sezar’ın zafer arabasının arkasındaki esir alınmış köle gibisin! Halk şenliğine seni de mi götürüyorlar? Piyasaya yeni çıkan, şöyle elimizi cebimize atacağımız, parayı çıkaracağımız hiç güzel kadın kalmadı mı? Cevap yok, ha? Ne diyorsun sen şu para şıkırtısına? Son yağmurlarda sele kapıldı, değil mi? Ne diyorsun bütün bunlara oğlum? Dünya eskisi gibi dönmüyor mu yoksa? Bakalım nasıl cevap vereceksin bana? Üzüntüyle kısaca mı? Nasıl? Hangi tarzda?</p>
				<p class="normal">DÜK</p>
	<p class="normal">Nasıl olacak, dönüp dolaşıp aynı şeyi söylüyor, her defasında daha da batıyor!</p>
				<p class="normal">LUCIO</p>
	<p class="normal">Senin şu ağızlara layık hanımın ne âlemde? Yerine birini buldu mu bari?</p>
	<p class="normal">POMPEY</p>
	<p class="normal">Doğrusu efendim, bütün salamura etleri yedi bitirdi, iyileşmek için de kükürtlü banyoya girdi.<sup class="calibre3"><a href="1_split_061.html#footnote-100-35" id="footnote-100-35-backlink" name="footnote-100-35-backlink">[35]</a></sup></p>
				<p class="normal">LUCIO</p>
	<p class="normal">İyi, olacağı bu işte, hak ettiğini bulmuş. Orospular taze, pezevenkler pudralı. Kaçınılmaz sonuç da bu. Hapse mi gidiyorsun Pompey?</p>
				<p class="normal">POMPEY</p>
				<p class="normal">Evet öyle, efendim.</p>
				<p class="normal">LUCIO</p>
	<p class="normal">E, bu felaket sayılmaz Pompey. Güle güle. Seni benim gönderdiğimi söyle. Borcundan dolayı Pompey, değil mi?</p>
				<p class="normal">ELBOW</p>
				<p class="normal">Değil, pezevenk olduğu için, pezevenk olduğu için.</p>
				<p class="normal">LUCIO</p>
	<p class="normal">O zaman hemen hapsedin. Pezevenklerin layığı hapis olduğuna göre doğru olan da bu. Pezevenk olduğu kuşku götürmez, hem de yıllardan beri, ne de olsa babasının oğlu. Elveda sayın Pompey. Hapishaneye benden selam söyle. Şimdi artık huzur içinde evinde olur, orayı çekip çevirirsin.</p>
				<p class="normal">POMPEY</p>
				<p class="normal">Kefaletimi ödeyip beni kurtaracağınızı umuyorum efendim.</p>
				<p class="normal">LUCIO</p>
	<p class="normal">Olmaz Pompey, olacak iş değil. Dua ederim zincirlerini artırsınlar diye; sabırla katlanamazsan, zincirlerin de çoğalır. Hoşça kal, sadık Pompey. Tanrı sizi korusun peder.</p>
				<p class="normal">DÜK</p>
				<p class="normal">Sizi de.</p>
				<p class="normal">LUCIO</p>
				<p class="normal">Pompey, Bridget hâlâ makyaj yapıyor mu?</p>
				<p class="normal">ELBOW</p>
				<p class="normal">(Pompey’e.) </p>
				<p class="normal">Hadi bakalım, gidelim beyim.</p>
				<p class="normal">POMPEY</p>
				<p class="normal">(Lucio’ya.) </p>
				<p class="normal">Demek kefaletimi ödemeyeceksiniz efendim?</p>
				<p class="normal">LUCIO</p>
	<p class="normal">Ne şimdi, ne de başka zaman Pompey. Yabancı diyarlardan ne haber aziz peder?</p>
				<p class="normal">ELBOW</p>
				<p class="normal">Hadi beyim, gidiyoruz.</p>
				<p class="normal">LUCIO</p>
				<p class="normal">Hadi kafesine Pompey.</p>
				<p class="normal">(Elbow ve yanındakiler Pompey ile çıkarlar.)</p>
				<p class="normal">Dük’ten ne haber aziz peder?</p>
				<p class="normal">DÜK</p>
	<p class="normal">Bu konuda bir şey bilmiyorum, ya siz, bir şeyler duydunuz mu?</p>
				<p class="normal">LUCIO</p>
	<p class="normal">Kimi Rus çarının yanında olduğunu söylüyor, kimi de Roma’da; sizce nerde olabilir?</p>
				<p class="normal">DÜK</p>
	<p class="normal">Nerede olduğunu bilemem, ama neredeyse iyi olmasını dilerim.</p>
				<p class="normal">LUCIO</p>
	<p class="normal">Devleti bırakıp gitmesi mantıksızca bir işti. Soyluluğuna yakışmayacak bir şekilde ortadan kayboldu. Onun yokluğunda Lord Angelo dük rolüne soyunmuş, ortalığı kasıp kavuruyor.</p>
				<p class="normal">DÜK</p>
				<p class="normal">İşini iyi yapıyor.</p>
				<p class="normal">LUCIO</p>
	<p class="normal">Çapkınlığa biraz daha hoşgörüyle baksaydı fena olmazdı. Sizce aziz peder, fazla sert davranmıyor mu?</p>
				<p class="normal">DÜK</p>
	<p class="normal">Pek yaygınlaşmış bir günahtı, sertlikle düzeltilmesi gerekiyordu.</p>
				<p class="normal">LUCIO</p>
	<p class="normal">Evet ama, işin doğrusu, bu günahın çok geniş bir ailesi var, aynı zamanda güçlü müttefikleri ve ilişkileri var; hem bunu kökünden kesip atmak da imkânsız aziz peder. Bu tıpkı yemek içmek gibi bir şey. Söylendiğine göre, bu Angelo doğal yoldan, bir erkek ve kadından doğmamış, sizce doğru mu aziz peder?</p>
				<p class="normal">DÜK</p>
				<p class="normal">Başka hangi yoldan gelebilir ki?</p>
				<p class="normal">LUCIO</p>
	<p class="normal">Bazısı denizkızı yumurtasından çıktığını söylüyor. Bazısı morina balığının çiftleşmesinden peydahlandı diyor. Ama doğru olan şu ki, işerken buz parçaları döküyormuş. Cinselliği olmayan bir tahta kukla olduğu kesin.</p>
				<p class="normal">DÜK</p>
				<p class="normal">Çok tuhafsınız efendim, boş konuşuyorsunuz.</p>
				<p class="normal">LUCIO</p>
	<p class="normal">Bence asıl tuhaf olan, erkeğin şeyi baş kaldırdı diye o insanın canını almaktır! Şu anda burada bulunmayan Dük böyle bir şey yapar mıydı? Yüz piç üreten herifi asacağına, bin tane piçi beslemeyi tercih ederdi. Böyle bir eğlenceye karşı hoşgörülüydü; bu işi iyi bilirdi, onun için de merhametliydi.</p>
				<p class="normal">DÜK</p>
	<p class="normal">Dük’ün kadınlara fazla düşkün olduğunu hiç duymadım ben, zaten böyle birine hiç benzemiyordu.</p>
				<p class="normal">LUCIO</p>
				<p class="normal">Aman efendim, yanılıyorsunuz.</p>
				<p class="normal">DÜK</p>
				<p class="normal">Yanılmam mümkün değil.</p>
	<p class="normal">LUCIO</p>
	<p class="normal">Kim, dük mü? Ellilik dilenci karılara bile, onların kutularına<sup class="calibre3"><a href="1_split_062.html#footnote-100-36" id="footnote-100-36-backlink" name="footnote-100-36-backlink">[36]</a></sup> para sokuştururdu. Böyle garip merakları vardı. Bak söyleyeyim, sık sık kafayı da bulurdu.</p>
				<p class="normal">DÜK</p>
				<p class="normal">Ama ona haksızlık ediyorsunuz.</p>
				<p class="normal">LUCIO</p>
	<p class="normal">Efendim, ben onun canciğer arkadaşıydım. Aslında Dük utangaç biriydi. Neden tüydüğünü de biliyorum.</p>
				<p class="normal">DÜK</p>
				<p class="normal">Neden, lütfen söyler misiniz?</p>
				<p class="normal">LUCIO</p>
	<p class="normal">Yo hayır. Dudaklarım mühürlü, bu sırdır, söyleyemem. Ama şu kadarını bilmenizi isterim çoğunluk onun akıllı bir adam olduğunu sanır.</p>
				<p class="normal">DÜK</p>
				<p class="normal">Elbette! Hiç kuşkusuz öyleydi zaten.</p>
				<p class="normal">LUCIO</p>
				<p class="normal">Hadi canım, yapmacık, bilgisiz ve düşüncesiz biriydi.</p>
				<p class="normal">DÜK</p>
	<p class="normal">Ya çok kötü niyetlisiniz, ya aklınız yerinde değil ya da fena halde yanılıyorsunuz. Herhalde yaşayışıyla olsun, hayatı boyunca yaptıklarıyla olsun, hakkında daha iyi şeyler söylemenizi hak ediyor. Bence o yaptığı ve yapacağı şeylerle değerlendirilmelidir. O bilgili bir adam, iyi bir devlet adamı, yiğit bir askerdir. Siz zevzeklik ediyorsunuz. Eğer onu gerçekten tanıyarak konuşuyorsanız, o zaman da gözünüzü haset bürümüş.</p>
				<p class="normal">LUCIO</p>
				<p class="normal">Efendim onu tanırım ve severim.</p>
				<p class="normal">DÜK</p>
	<p class="normal">Seven insan daha çok tanımaya çalışır, tanıdıkça da daha çok sever.</p>
				<p class="normal">LUCIO</p>
				<p class="normal">Hadi ama, ben ne dediğimi biliyorum.</p>
				<p class="normal">DÜK</p>
	<p class="normal">İnanmam mümkün değil, çünkü ne dediğinizin farkında değilsiniz. Dualarımızla Dük bir gün dönerse, doğrusu onun önünde bu sözlerinizi tekrarlamanızı isterim. Doğruyu söylüyorsanız, söylediklerinizin arkasında duracak cesaretiniz de olmalı. Size haber veririm. Adınızı lütfediniz.</p>
				<p class="normal">LUCIO</p>
				<p class="normal">Efendim adım Lucio, Dük beni çok iyi tanır.</p>
				<p class="normal">DÜK</p>
	<p class="normal">Bunları ona iletecek kadar yaşarsam, sanırım sizi çok daha iyi tanıyacaktır.</p>
				<p class="normal">LUCIO</p>
				<p class="normal">Sizden korkmuyorum.</p>
				<p class="normal">DÜK</p>
	<p class="normal">Herhalde, siz dükün dönmeyeceğini sanıyorsunuz ya da benim kimseye zarar veremeyeceğimi düşünüyor olmalısınız – ama size birazcık olsun zarar verebilirim. Bir fırsat bulduğunuzda söylediklerinizi inkâr eder miydiniz?</p>
				<p class="normal">LUCIO</p>
	<p class="normal">Ölürüm daha iyi; hakkımda yanılıyorsunuz peder. Her neyse, bu kadar yeter. Asıl siz bana şunu söyleyin, Claudio yarın ölecek mi, kurtulacak mı?</p>
				<p class="normal">DÜK</p>
				<p class="normal">Niye ölecekmiş ki?</p>
	<p class="normal">LUCIO</p>
	<p class="normal">Niye mi? Huniyle şişeyi doldurduğu için. Keşke Dük bir an önce dönse; yoksa şu cinsel organı olmayan vekil, ülkenin nüfusunu dur durak bilmeden azaltacak. Yakında kırlangıçların yuva yapmasını da yasaklar, çünkü onlar da zampara. Dük karanlıkta yapılan bu işleri karanlığa yine gömecektir; bu yapılanları hiçbir zaman aydınlığa çıkarmayacaktır. Ah bir dönse! Hey Tanrım, şu Claudio uçkuruna sahip olmadı diye cezalandırılacak. Hadi hoşça kalın peder, benim içinde dua edin lütfen. Bakın yine söylüyorum Dük cuma günleri but yemekten<sup class="calibre3"><a href="1_split_063.html#footnote-100-37" id="footnote-100-37-backlink" name="footnote-100-37-backlink">[37]</a></sup> hoşlanırdı. Size söylüyorum, şimdi sadece ağzı kara ekmekle sarımsak kokan pis dilenci karılarla yetiniyor.<sup class="calibre3"><a href="1_split_064.html#footnote-100-38" id="footnote-100-38-backlink" name="footnote-100-38-backlink">[38]</a></sup> Böyle dediğimi de ona söyleyin. İyi günler. </p>
				<p class="normal">(Çıkar.)</p>
				<p class="normal">DÜK</p>
				<p class="normal">Şu dünyada ne siyasal güç, ne de soylu olmak</p>
				<p class="normal">Durduramıyor düşmanca eleştiriyi;</p>
				<p class="normal">Alçaklara sırtını dönersen, arkandan vururlar böyle.</p>
				<p class="normal">Hangi kralın kudreti, kötü niyetlinin dilini bağlayabilmiş ki?</p>
				<p class="normal">Bu gelenler de kim?</p>
				<p class="normal">(Escalus, Zindancı, muhafızlar ve </p>
				<p class="normal">Bayan Overdone girerler.)</p>
				<p class="normal">ESCALUS</p>
				<p class="normal">Şu kadını hemen hapse atın.</p>
				<p class="normal">BAYAN OVERDONE</p>
	<p class="normal">İyi yürekli efendim, acıyın bana; sizin merhametli olduğunuzu herkes bilir. Lütfen efendim!</p>
				<p class="normal">ESCALUS</p>
	<p class="normal">Bir söyledik olmadı, iki söyledik olmadı, hâlâ niye aynı suçu işleyip durursun? Bu artık merhamet mi bırakır insanda, bizim böyle sert olmamıza sen neden oldun.</p>
				<p class="normal">ZİNDANCI</p>
				<p class="normal">Bu işi tam on bir yıldır aralıksız yapıyor efendimiz.</p>
	<p class="normal">BAYAN OVERDONE</p>
	<p class="normal">Lordum aleyhime konuşan o Lucio denen alçağın Dük zamanında Kate Hepalttakal’dan bir çocuğu oldu, herif onunla evlenmeye söz verdi, ama evlenmedi. Şenlikler sırasında<sup class="calibre3"><a href="1_split_065.html#footnote-100-39" id="footnote-100-39-backlink" name="footnote-100-39-backlink">[39]</a></sup> peydahlanan bu çocuk şimdi bir yaşını geçti. Küçüğe hep ben baktım. Şimdi adam kalkmış bana iftira atıyor.</p>
				<p class="normal">ESCALUS</p>
	<p class="normal">O adam çapkınlıkta fazla ileri gitmiş. Çağırın gelsin huzurumuza. Kadını hapse götürün – siz de tek kelime etmeyin artık.</p>
				<p class="normal">(Muhafızlar Bayan Overdone ile çıkarlar.)</p>
	<p class="normal">Zindancı, kardeşimiz Angelo’nun geri adım atacağı yok. Claudio yarın ölecek. Son duasını etmesini sağlayın ve ona yardımcı olun. Kardeşimizin adalet duygusu benim merhametim kadar olsaydı, sonu böyle olmayacaktı.</p>
				<p class="normal">ZİNDANCI</p>
	<p class="normal">Bu rahip mahkûmun yanındaydı ve onu son yolculuğuna hazırladı efendimiz.</p>
				<p class="normal">ESCALUS</p>
				<p class="normal">İyi günler aziz peder.</p>
				<p class="normal">DÜK</p>
				<p class="normal">Mutluluk ve iyilik sizinle olsun.</p>
				<p class="normal">ESCALUS</p>
				<p class="normal">Nerden geliyorsunuz?</p>
				<p class="normal">DÜK</p>
				<p class="normal">Buralardan değilim, ama fırsatını bulmuşken</p>
				<p class="normal">Bir süre kalacağım ülkenizde.</p>
				<p class="normal">Ben Tanrı yolunda yürüyen bir rahibim.</p>
				<p class="normal">Papalıktan özel bir görevle gönderildim.</p>
				<p class="normal">ESCALUS</p>
				<p class="normal">Oralarda ne var ne yok?</p>
				<p class="normal">DÜK</p>
	<p class="normal">Hiç, ama iyilik o kadar çok hastalanmış ki, tedavisi yalnızca ölümle yapılıyor. İstenen yalnızca yenilikler; her şeyde ısrarcı olmak tehlikeli sayılıyor, her işte sebatsızlık erdem oldu. Toplumların güvencesini sağlayan gerçekler zorla ayakta kalabiliyor; öte yanda dostlukları yok eden alıkça iyimserlik önem kazanıyor. Dünyanın düzeni ne yazık ki bu aykırılık üzerine kurulmuş. Bu haber oldukça eski, ama bu aynı zamanda her yeni günün de haberi. Söyler misiniz efendim, Dük nasıl biriydi?</p>
				<p class="normal">ESCALUS</p>
				<p class="normal">Her şeyden önce kendini tanımaya çalışan biriydi.</p>
				<p class="normal">DÜK</p>
				<p class="normal">Nelerden haz duyardı?</p>
				<p class="normal">ESCALUS</p>
	<p class="normal">Kendinin mutluluğundan çok başkalarının mutlu olması onu sevindirirdi. Her yönüyle tam bir beyefendiydi. Neyse şimdi bunu bir kenara bırakılım, başarılı ve iyi olması için dua edelim. Claudio’nın hazır olup olmadığını öğrenmek istiyorum. Ziyarette bulunduğunuzu söylediler.</p>
				<p class="normal">DÜK</p>
	<p class="normal">Yargıcının haksız bir ceza vermediğini söylüyor, adaletin kararına tevazuyla boyun eğiyor. Önceleri zaafına kapılıp bağışlanacağına ilişkin umut taşıyordu, ama sonra onunla yakından ilgilenip ikna ettim, ölüm gerçeğini kabul etti.</p>
				<p class="normal">ESCALUS</p>
	<p class="normal">Rahip olarak Tanrı’ya ve mahkûma karşı görevinizi pek güzel yapmışsınız. O genç adamın hayatını kurtarmak için saygı sınırları içinde elimden geldiğince çaba gösterdim, ama kardeş yargıcımız bu konuda o kadar kesin kararlıydı ki, mahkûma adaleti asıl onun temsil ettiğini söylemem için zorladı beni.</p>
				<p class="normal">DÜK</p>
	<p class="normal">Kendi yaşayışı da eylemleri kadar kesin ve kararlıysa, ona yaraşıyor demektir; eğer ilkelerinde zaaf gösterirse, kendi ipini kendi çeker.</p>
				<p class="normal">ESCALUS</p>
				<p class="normal">Mahkûmu ziyaret edeceğim. Hoşça kalın.</p>
				<p class="normal">DÜK</p>
				<p class="normal">Selametle gidin.</p>
				<p class="normal">(Escalus ve Zindancı çıkar.)</p>
				<p class="normal">Tanrı’nın kılıcını taşıyan kişi</p>
				<p class="normal">Sert olmayı seçmişse,</p>
				<p class="normal">Aynı ölçüde, rahip gibi</p>
				<p class="normal">İşine bağlı olmalı.</p>
				<p class="normal">Kendine doğru bir yol seçmeli,</p>
				<p class="normal">Ahlakça dik durmalı</p>
				<p class="normal">Ve erdemle yürümeli;</p>
				<p class="normal">Başkalarına ödetirken</p>
				<p class="normal">Kendi zaaflarını düşünmeli.</p>
				<p class="normal">Kendisiyle aynı günahı işleyeni</p>
				<p class="normal">Acımasız bir vuruşla öldürmekten utanmalı;</p>
				<p class="normal">Katmerli ayıp Angelo’nunki,</p>
				<p class="normal">Benim hatam yüzünden</p>
				<p class="normal">Onunkinin büyümesi!</p>
				<p class="normal">Dışı melek içi şeytan olmayı</p>
				<p class="normal">Nasıl da beceriyor insan!</p>
				<p class="normal">Başkasının işlediği aynı suçu işlemek</p>
	<p class="normal">Yanındakileri aldatmaktan başka bir şey değil.</p>
				<p class="normal">..........................................<sup class="calibre3"><a href="1_split_066.html#footnote-100-40" id="footnote-100-40-backlink" name="footnote-100-40-backlink">[40]</a></sup></p>
				<p class="normal">Bu anlık sonuçlara sahte araçlarla ulaşmak için</p>
				<p class="normal">Ağırlıkları örümcek ağının iplikleriyle çekmek gibi!</p>
				<p class="normal">Kötülüğe karşı beceri iyi bir tedavi</p>
				<p class="normal">Bu gece eski nişanlısının koynunda</p>
				<p class="normal">Angelo habersiz yatacak,</p>
				<p class="normal">Böylece nişanlısı kılık değiştirip onu aldatacak,</p>
				<p class="normal">İhanet eden ihaneti anlayacak,</p>
				<p class="normal">Kısasa kısas yerini bulacak.</p>
				<p class="normal">(Çıkar.)</p>
				</body>
</html>