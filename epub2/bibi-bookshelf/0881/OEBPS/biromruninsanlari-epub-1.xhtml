<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>biromruninsanlari-epub-1</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:e36c8e12-5e8d-454b-99fc-c9c1df2fd9cc" name="Adept.expected.resource"/>
	</head>
	<body id="biromruninsanlari-epub" lang="tr-TR" xml:lang="tr-TR">
		<div class="Basic-Text-Frame">
			<p class="baslik"><span class="bold">ÖNSÖZ</span></p>
			<p class="paragraf"><span class="italik">Dağı Delen Irmak</span> kitabımda hatıralarımı yazdıktan ve kitabı bir iki kez gözden geçirdikten sonra bazı eksikler olduğunu düşündüm. Kitabın nasıl yayımlandığını bir iki yazıda belirtmiştim. Hatıralarımı yazmayı benimle doktora yapan bir öğrencim teklif etmişti. Teklif bir süre sürüncemede kaldıktan sonra, nihayet İş Bankası Kültür Yayınları’nın projeyle ilgilenmesiyle hatıralar kaydedilmiştir. Konuşmaları rahmetli Emin Tanrıyar’la yapmıştık. İş Bankası son dakikada yayımlamaktan vazgeçince, hatıraları İmge Kitabevi, daha sonra Timaş Yayınları bazı ilavelerle yayımladı.</p>
			<p class="paragraf">Kitapta hayatımın ana safhalarını ve tecrübelerimi anlatmıştım. Ama aşağıda belirteceğim gibi hayatıma tesir eden, gelişmemi olumlu veya olumsuz etkileyen bazı olayları ve bizzat temasa geçtiğim kimselerle olan ilişkilerimi gerektiği kadar ifade etmediğimi düşündüm. <span class="italik">Dağı Delen Irmak</span>’ta birçok kimseyle olan ilişkilerim, o kimselerin kişiliği, karakteri ve beni nasıl etkilediği yer almamaktadır. Başka bir deyişle kitap beni birey olarak, düşünen, hareket eden, duyguları olan biri gibi anlatmamıştı. Bence bir hatırat insanın yalnızca yaptıklarını ve tecrübelerini anlatmakla kalmamalı, bir ömür boyunca tanıştığı kimselerle, o kimselerin kimlik ve karakterleri, memleketleri hakkında da bilgi vermelidir. Gariptir ki, <span class="italik">Dağı Delen Irmak</span>’ın eksikliklerini fark etmemin ana faktörü bizzat kitabın kendisi olmuştur. </p>
			<p class="paragraf">Ben mevkiine, kültürüne bakmadan insanlarla kaynaşmayı, dost olmayı, herkese yardım etmeyi, herkesten bir şeyler öğrenmeyi, insanlığımın tabii bir özelliği olarak görmekteyim. Diğer yandan yaptığım ilmî çalışmaların yanında fiziksel ve psikolojik yapıma uyarak hayatı da nerede olursa olsun bütünüyle yaşamaya gayret ettim. Arkama bakmadan, hep ileriyi düşünerek yaşadım, ta ki <span class="italik">Dağı Delen Irmak</span>’ı yazıncaya kadar. Bu kez tekrar küçüklük yıllarımı, ailemi, yaşadığım ülkelerin insanlarını ve olayları bir bütün olarak gözden geçirme fırsatı buldum. Birbirinden kopuk parçaları kaynaştırarak hayatımı bir bütün olarak görebildim. Böylece eskiden hissetmediğim duyguları hissetmeye başladım, yani <span class="italik">Dağı Delen Irmak</span> kitabı benim hayatımı bütünüyle tasvir ederken kendimi daha iyi tanımamı sağlamıştır. Tabiri caizse bu kez kendi kendimi keşfettim.</p>
			<p class="paragraf">Bu sürecin akabinde, <span class="italik">Dağı Delen Irmak</span> kitabında anlatmadığım insanlarla olan ilişkilerimi, onların karakterlerini, yaşadıkları ülkenin koşullarını, kültürünü karşılıklı ilişkilerimiz açısından ele almaya karar verdim. Yani yeni bir hatırat yazmaya karar verdim. Bu hatıratta zaman, mekân farklarını bir yana bırakarak tanıdığım bazı önemli kimselerle kurduğum dostluğu esas aldım, ama bu hatıratımda ana gayem, tanıdığım insanların bana ettikleri tesir kadar Türk toplumundaki yerlerine ve toplum üzerindeki etkilerine değinmekti. Bu yüzden, bir kraldan tutunuz, alelade kimselere kadar birçok kişiyle kurduğum ilişkileri yazdım. Ancak amacıma uygun olarak bazılarını seçtim ve onları anlattım. Eksiklikler mutlaka ki vardır, herkesi anlatamadığım gibi, tanıdığım önemli bazı kişileri de anlatmadım, portrelerini çizmedim. Çünkü bunlar bu hatıratta gerçekleştirmeyi umduğum asıl gaye için uygun değillerdi. Tekrar edeyim, bu portre-hatırat kitabının gayesi, bazı kimselerle olan ilişkilerimi anlatırken bu kimselerin, hayatımı nasıl etkilediğini belirtmek olduğu kadar, yine bu insanların Türkiye’ye, Türk toplumuna etkilerini de dile getirmekti. Bu portreler aslında biyografi değildir. Portresini çizdiğim kimselerin hayatını anlatmadım, yapıtlarının önemli olanlarını yahut benimle veya Türkiye ile ilgili olanlarını dile getirdim. </p>
			<p class="paragraf">Özetleyeyim, bu hatıratım çeşitli vesilelerle tanıdığım ve üzerimde olumlu ya da olumsuz etki bırakan kişilerden oluşmaktadır. Bir kişide çarpıcı özellikler gördüğüm takdirde o kişinin mevkii ve tahsili ne olursa olsun onu hatıratıma koydum. Portrelerini çizmeye gayret ettiğim kimseler arasında dünyaca tanınmış liderler, yazarlar olduğu kadar tamamıyla alelade, sıradan insanlar da vardır. Portresini çizdiğim insanların, bana göre çok farklı bir kişiliğe, kimliğe, yani istisnai bazı özelliklere sahip olmasını önemsedim. Mevkii, tahsil, maddi varlık gibi özelliklere önem vermedim. Benim için önemli olan, o kimsenin siyasi hayata, ilme, sanata yaptığı katkılardı. Bununla birlikte, topluma entelektüel katkısı olmayan birkaç kişinin de portresini çizdim. Çünkü onlarda çok istisnai, garip diyebileceğim bazı özellikler gördüm. </p>
			<p class="paragraf">Aslında bu hatırat bir bakıma çok eski bir projemle beraber başlamıştır diyebilirim, yani burada yazılanlar o projenin bu hatırata malzeme vermesiyle oluşmuştur. Bu eski projem, yine bazı kimseler hakkında aldığım notlara dayanmaktadır. Bu notlar, 20-30 seneden, belki daha eskiden beri tanıdığım bazı kimselerin önemli saydığım, takdir ettiğim veya sorguladığım özellikleri hakkında bilgilerden oluşuyordu. Bu kimseler hakkında 30 seneyi aşkın bir süredir aldığım notları güncelleyerek hatıratıma koydum. Böylece bu hatırat çok eski bir projemin devamı sonucunda meydana gelmiş oldu. </p>
			<p class="paragraf">Bahsini ettiğim bu eski proje birçok yerde dile getirdiğim hayalimin ürünüdür. Kendimi bildim bileli edebiyat yazarı olmak istedim. Üstelik sıradan bir yazar değil… Ben milli bir Türk romanı yazmak istedim. Türkiye’de çok sayıda roman yazılmıştır. Fevkalade güzel romanlar da vardır, bu romanların bir kısmı Türk toplumunun bazı yönleriyle birlikte kültürünü yansıtmaktadır. Ama ben tüm toplumu tarihiyle, kültürüyle, karakteriyle, davranışıyla, yaşayışıyla bir bütün olarak ele alıp anlatmak istedim. Buna istinaden fırsat buldukça, ayrıksı özelliklere sahip kişilere rastladığım zaman onlar hakkında notlar almış ve dosyama koymuştum. Haddizatında, bir toplumu bütünüyle anlatacak milli bir romanın, sağlam bir temaya, her şeyi kucaklayacak bir konuya ve derin bir bilgiye bağlı olduğuna inandım. </p>
			<p class="paragraf">Yazacağım bu romanın konusunu da çoktan seçmiştim: Göçler. Türk tarihinde ve Türk toplumunun oluşumunda, değişiminde göçlerin oynadığı ana rol göz önünde tutulursa bu konunun önemi anlaşılır ve bir milli romana ana konu olabileceği de kendiliğinden ortaya çıkar. Tabii burada kastettiğim göç, bir yerden bir yere varmak değil, aynı zamanda ve her şeyden evvel göçün neden olduğu değişiklikleri belirtmektir. Yani toplumsal ve kültürel değişmelerin göçler sayesinde nasıl oluştuğunu anlatmaktır. Tabii Türklerin Orta Asya’dan Anadolu’ya gelmesi, Osmanlı’nın Rumeli’ye geçmesi, günümüzde köyden şehre göçler yahut Avrupa’ya muhaceret Türk toplumunu her bakımdan etkilemiştir. Tabii bu göçlerin etkilerini iyice anlamak için bizzat göçleri incelemek gerekir. Bu yüzden çalışmalarımın büyük bir kısmı göçlerle ilgilidir. Çünkü romanıma konu edeceğim göçleri tam anlamıyla anlamak istiyordum ve öyle etüt ettim, elbette bu arada birçok şey de öğrendim.</p>
			<p class="paragraf">İkinci adım, yazmayı tasarladığım Türk romanının kahramanlarını seçmek ve onların vesilesiyle toplumu anlatmaktı. Bir romanda baş karakter, yalnız kendi özelliklerini içermekle kalmaz, yazar birçok insanın özelliğini, seçtiği bu kahramana mâl ederek onun vasıtasıyla toplumun insanlarını, kültürünü, gelişmelerini anlatmaya çalışır. Böyle roman karakterleri ararken birçok not aldım. Nihayet bu kişisel biyografik portre notlarının önemli bir kısmını bu hatırata koydum. Belki haklı olarak sorulabilir: “Kahramanınız var mıydı?” Evet, gerçek hayatın içinden, Nuri isminde bir kahramanım vardı. Bir halk adamı olarak, toplum içindeki sıradan insanların özelliklerini, Nuri’de toplamıştım. Ama bu hatıratta Nuri’ye yer vermedim, çünkü Nuri bu kitabın amaçlarına uymuyor. Evvelce de dediğim gibi bu hatıratta farklı kültürleri, insanları anlattım. Yani bir roman yazmadım. Bu yüzden Nuri’nin portresi bu kitapta yok, ama onun hakkında 40-50 sayfalık bir yazı yazabilirdim. Tasarladığım Türk romanında, yaşayan kimseler olacaktı. Hayalî karakter yaratmak, hiçbir zaman düşüncemde yer almamıştı. Tıpkı bunun gibi, okuduğunuz hatıratta yer alan şahısların hepsi gerçektir. Çünkü ben gerçekçiyim ve yaşayan toplumla, insanla ilgileniyorum. </p>
			<p class="paragraf">Bu hatıratın birçok yerini güncelledim. Gözden geçirirken tarih de koydum, çünkü söz konusu kimselerin bir kısmı bugün hayatta değil… Ayrıca farklı dinlere, kültürlere, dillere, ülkelere mensup kimselerin portrelerini ve benimle olan ilişkilerini dile getirdim. Her ne kadar Türk insanı daha büyük yer tutsa da, bu hatırat uluslararası bir niteliğe sahiptir, değişik kültürlerin ve insanların portresidir diyebiliriz. Böylece insanların böylesine farklıyken, aslında birbirlerine ne kadar benzediğini de anlatmak istedim. Velhasıl bu hatırat <span class="italik">Dağı Delen Irmak</span>’ın boşluklarını doldurmakla beraber, yeni bir çalışmadır, insanlara ve dünyaya değişik bir yaklaşımı ifade etmektedir. Eğer okuyucuya yeni bir bilgi, insan ve dünya hakkında yeni bir anlayış kazandırabilmişsem ne mutlu bana.</p>
			<p class="paragraf ParaOverride-6"><span class="bold">Kemal H. Karpat<br/>29 Haziran 2015</span></p>
			<p class="paragraf">Not: Hatıratın bir kısmı doğrudan doğruya elde yazılmış, diğer kısmı ise kaydedilen konuşmalardan deşifre edilerek düzenlenmiştir<span class="bold">. </span></p>
			<p class="bolumadi" id="_idParaDest-1">BİRİNCİ BÖLÜM / <span class="bölümismi">SİYASET, DEVLET, FİNANS VE DİN ADAMLARI</span></p>
			<p class="baslik"><span class="bold">SÜLEYMAN DEMİREL<br/></span><span class="baslik-alti _idGenCharOverride-4"><br/>DEMOKRASİYİ KÖKLEŞTİRME ÇABASI, <br/>GEÇ TAKDİR EDİLEN BÜYÜK HALK ADAMI</span></p>
			<p class="paragraf">Süleyman Demirel hakkında yazdıklarımı gözden geçirirken, onun ölüm haberini aldım ve bu haberle derin teessür altında kaldım. Nitekim bu üzücü hadiseyle birlikte, ben bir dost kaybederken, Türkiye de büyük bir siyaset adamını kaybetmiş oldu…</p>
			<p class="paragraf">Türkiye’de demokrasinin yerleşmesine herkesten fazla hizmet eden bu büyük adam hakkında belki en manalı yazıyı Sayın Ertuğrul Özkök 17 Haziran 2015 tarihinde <span class="italik">Hürriyet</span>’te yazmıştır. Sayın Özkök’ün yazısından bazı bölümleri aşağıda sunuyorum:</p>
			<p class="daryazi ParaOverride-7"><span class="bold">Geç anladım onun değerini çok geç</span> </p>
			<p class="daryazi ParaOverride-8">…Gerçek manada bir Türk büyüğünü kaybettik…</p>
			<p class="daryazi ParaOverride-8">…Kaybettiğimiz insan bu ülkenin en yoksul köylerinden birinde, yoksul bir ailenin çocuğu olarak doğdu…</p>
			<p class="daryazi ParaOverride-8">Bu ülkenin başkanı oldu… Cumhurbaşkanı oldu…</p>
			<p class="daryazi ParaOverride-8">…İktidar oldu, muktedirliğe soyunmadı.</p>
			<p class="daryazi ParaOverride-8">…Bize öylesine bir hayat hikâyesi, ondan güzel bir hoşgörü mirası bıraktınız ki…</p>
			<p class="daryazi ParaOverride-9">Vicdanı olanlarımıza, içinde hâlâ insanlığı kalanlarımıza nesiller boyu yeter…</p>
			<p class="paragraf">Burada, rahmetlinin hakkında, daha o hayattayken, ölümünden çok sene evvel yazdıklarımı paylaşmak istiyorum:</p>
			<p class="paragraf">Süleyman Demirel ile tanışmayı, konuşmayı ısrarla istedim. Diğer kimselerle yaptığım görüşmeler ki, bunların bir kısmı kitaba geçmiştir, eğitim ve meslek hayatım sürecinde olmuştur. Daha evvel kimseyle Demirel kadar görüşmek istediğimi hatırlamıyorum.</p>
			<p class="paragraf">Demirel’le görüşmem rahmetli Aydın Yalçın vasıtasıyla olmuştu. Aydın o dönem, Adalet Partisi’nde oldukça aktif çalışıyordu. Söz konusu görüşmeden sonra Süleyman Demirel’le ilişkim aralıklı olmakla beraber bu güne kadar devam etmiştir. Son olarak bundan birkaç ay evvel Isparta’daki Süleyman Demirel Üniversitesi’ndeki müze açılışına davet edildim, ne var ki gidemedim. Bununla birlikte, bir mesaj göndererek bu müzenin kurulmasının çok isabetli bir karar olduğunu ve kısaca Sayın Demirel hakkındaki görüşlerimi bildirdim.</p>
			<p class="paragraf">1964’te Demirel’le ısrarla görüşmek istememin sebebi hem mesleki yönden hem de Türkiye’nin geleceğini düşünmemden kaynaklanmaktadır. Çünkü Demirel 1964’te Adalet Partisi başkanlığına seçilmesiyle Türkiye’yi çok tehlikeli bir yola girmekten alıkoymuş ve yeniden demokrasiye giden yola sokmuştu. </p>
			<p class="paragraf">Durum en kısa şekliyle şöyleydi: 1960’ta askerî darbe olmuş, Demokrat Parti lider ve mebusları tutuklanmış, Yassıada’ya götürülerek muhakeme edilmişlerdi. Adnan Menderes, Celal Bayar, Hasan Polatkan ve Fatin Rüştü Zorlu ölüme mahkûm edilmişti. Yaşı dolayısıyla Celal Bayar’ın ölüm cezası müebbet hapse dönüştürülmüştü.</p>
			<p class="paragraf">1961’de, anayasa az bir oy farkı ile kabul edilmişti. Eğer askerî idarenin devam edeceği korkusu olmasaydı, belki de anayasa kabul edilemeyecekti. Anayasa bilindiği gibi bir yandan alabildiğine liberal hak ve hürriyetlere yol açmış, diğer yandan bilhassa ekonomi alanında eski devletçi tutumunu korumuştu. Fakat bundan çok daha önemlisi yeni anayasa ve siyasi ortam Türkiye’ye huzur, refah ve sükûnet getirecek güçte değildi. Çünkü Türkiye’de iki bölüme ayrılmış toplum hâlâ görüş farklarını devam ettiriyordu. Bir tarafta yeni anayasanın getirdiği hürriyetlere rağmen eski görüşü savunmaya devam eden bir kitle vardı ki bu da Halk Partisi’nin içerisindeydi. Buna karşın Demokrat Parti’ye oy veren büyük bir halk kitlesi vardı. Orta sınıf ve alt tabakalar hâlâ Demokrat Parti’yi özlüyordu ve onun izinden gidecek bir partiye oy vermeye hazırdı. </p>
			<p class="paragraf">Temelde büyük değişiklikler yoktu. 1961 seçiminde eski Demokrat Parti kitlesini temsil eden Adalet Partisi, oyların %34.79’nu; aynı halk temeline dayanan Ekrem Alican’ın başkanlık ettiği Yeni Türkiye Partisi ise seçimlerinde oyların %13.73’nü almıştı. Buna karşılık artık yeni düzeni hazırlamakta büyük payı olan 1961 Anayasası’nı hazırlayan Halk Partisi 1961 seçimlerinde oyların %36.74’nü almıştı. </p>
			<p class="paragraf">1961 seçimlerinde Cumhuriyet Halk Partisi ilk bakışta en fazla oy alan parti olarak görünmekteydi. Fakat aynı felsefeye sahip, aynı görüşlerle hareket eden eski Demokrat Parti’yi desteklemiş kitle CHP’ye oy verenlerden fazlaydı. Adalet ve Yeni Türkiye Partisi’ne (YTP) oy verenlerin aynı kökenden geldiğini tekrar belirtmek isterim. Gerçi Yeni Türkiye Partisi yurdun doğusundaki başka bölgelerde güçlüydü. Bu parti genç ve değişik görüşlere sahip kitleyi temsil ediyordu. Ama bu kitle de tek parti rejimine, vesayete ve birçok alanda CHP’ye muhalifti. </p>
			<p class="paragraf">1961’de AP ve YTP’ye oy verenlerin toplamı %48.52’ydi. Yani muhalefet seçimi kazanmıştı, çünkü eski DP’yi temsil eden AP ve YTP’nin birleşik oyları CHP’nin oylarından %12 fazlaydı. O dönemdeki koşullar göz önünde tutulursa bu iki parti liderinin bir araya gelmesi ve beraber hareket etmesi güçtü. Çünkü AP’nin yönetimini ele geçiren grup, DP liderlerine yapılan muameleyi kınıyor, askerî idareye karşı tavır alıyor ve intikam almak ister gibi hareket ediyordu. AP’ye hâkim olan liderler grubuna bir bakıma intikamcı demek doğruydu. Onların ana hedefi 1961 Anayasası ile kurulan sistemi yok etmek olmasa da Halk Partisi’ni iktidardan düşürmek ve hapiste bulunan DP liderlerini serbest bırakmaktı. Ama o koşullar altında çok güçlü bir durumda olan ordunun bu amaçların gerçekleşmesine müsaade etmesi imkânsızdı. AP, İnönü’nün idaresinde kurulan hükümete katılmamıştı. Koalisyon, HP ve YTP ile Milliyetçi Hareket Partisi’ne dönüşecek Cumhuriyetçi Köylü Millet Partisi’nden oluşuyordu. Daha ılımlı, eski DP muhalefetini temsil eden Ekrem Alican’ın partisi koalisyona girecek ama ömrü kısa olacaktı.</p>
			<p class="paragraf">1964’te durum aşağı yukarı belli olmuştu. AP, intikam grubu idaresindeydi. Partinin başkanı başta General Ragıp Gümüşpala’ydı. Fakat paşa, partiye tam hâkim olamamış ve AP’deki karar yetkisini intikamcı gruba bırakmıştı. İntikamcı ibaresini kullanmakla birlikte bu ibareyi biraz sert buluyorum. Çünkü o dönemde AP idaresinde bulunanlar arasında durumu daha gerçekçi ve sağlam zeminde düşünenler de vardı. Fakat güç, intikam almak yahut DP’ye yapılan muameleyi ve haksızlıkları düzeltmek isteyen bir grubun elindeydi. Diğer yandan AP ile aynı görüşlere sahip fakat daha uzlaşmacı görünen Ekrem Alican’ın YTP’sinin uzun zaman ayakta kalabilmesi mümkün değildi. Çünkü AP ve YTP’yi destekleyen kimseler temelde aynı felsefeyi paylaştıkları için uzun süre farklı partilere oy veremezlerdi. YTP kanımca uzun ömürlü olamazdı. Eninde sonunda YTP’yi destekleyen kimselerin AP’ye kayması kaçınılmazdı. Nitekim 1965 seçimleri bunu açıkça göstermiştir. </p>
			<p class="paragraf">YTP’ciler ancak %3.74 oy alabilmiş, buna karşılık AP %52.65 oy almak suretiyle kesin bir çoğunluk elde etmişti. Eğer AP’nin 1961 Anayasası’nı pek de istemeyerek kabullenmiş olduğu düşünülürse, eninde sonunda CHP ve orduya güvenen siyasetçilerle çatışması kaçınılmaz gibi görünüyordu. En azından ben öyle düşünüyordum. Türkiye’nin AP’yi aşırılığa kaçmaktan kurtaracak ve dolayısıyla Türkiye’ye demokrasi yollarını açacak, ama halk desteğini de muhafaza edecek bir liderler kadrosuna ve yeni bir lidere ihtiyacı vardı ve bence bu lider Demirel’di.</p>
			<p class="paragraf">Demirel, Isparta’nın İslam köyünde doğmuş, Türk kültürünü benimsemiş bir halk adamıdır. Yüksek tahsil görüp mühendis olmuştur. Su İşleri Genel Müdürü olarak yaptığı çalışmalarla çok yetenekli bir insan olduğunu da göstermiştir. Demirel halkçı olmakla beraber cumhuriyetçi, modernist, Atatürkçü, demokrasi isteyen ve bu kavramları benimseyen biriydi. O dönemin koşulları ele alınırsa Türkiye’de demokrasinin ayakta kalmasına yardım edebilecek ve bunu sağlayabilecek bir lider olarak görünüyordu.</p>
			<p class="paragraf">Demirel’in 1964’te yapılan AP kongresinde başkan seçilmesi, bence Türkiye için büyük bir şanstır. Çünkü o, hem eski DP’lilere, hem AP’lilere hem de modernist, Atatürkçü kimselere yakın görünen bir insandı. Orduya da sıcak görünen birçok yanı vardı. Demirel bir bakıma bürokrattı, devlet içinde büyümüş, mevki sahibi olmuş, dış memleketlerde bulunmuş, dış dünyayı tanıyan, yabancı dil bilen biriydi. İşte bunları görerek, Türkiye’nin en kritik zamanlarında, AP başkanı olarak tarihî bir vazifeyi yüklenmiş bu şahsiyeti yakinen tanımak istiyordum. “Acaba demokrasi ümitlerim boşa mı çıkacak, yoksa gerçekleşecek mi?” diye merak ediyordum. Şüphesiz benim Türkiye siyasetini ya da kamuoyunu etkileyecek gücüm yoktu. Ama mesleğim icabı tüm bu meseleleri açık, bîtaraf, Türkiye’nin geneli açısından anlamak ve anlatmak istiyordum. Bu vazifeyi yerine getirmek için de AP’nin başına geçen adamı tanımam gerekiyordu ve tanıdım.</p>
			<p class="paragraf">Demirel’le ilk görüşmem parti merkezinde oldu. Sakin, nazik bir şekilde konuştu. Sorularıma cevap verdi. Her şeyiyle kendine güveni tam, kararlı, ne istediğini bilen ve demokrasi yanlısı bir insan olduğuna kanaat getirdim. Gelişmeler benim gibi milyonlarca insanın beklentisini tatmin etti. Çünkü AP 1965’te seçimlerde daha evvel belirttiğim gibi, oyların %52.67’sini alarak iktidar oldu. Yine daha evvel belirttiğim gibi Süleyman Demirel idaresindeki AP’nin çok boyutlu ve ılımlı politikası, YTP’de aradığını bulamayan ya da bulamayacak olan büyük bir kitleyi kendine çekti. YTP 1965 seçimlerinde oyların ancak %3.74’nü alarak âdeta Türkiye siyasetinden silindi gitti. </p>
			<p class="paragraf">Henüz 1946’dan beri şekillenmekte olan Türk siyaseti doğal mecrasına döndü. Ana parti AP, halkın, işadamlarının ve bazı entelektüel kesimin de desteğini görüyordu. Böylece AP sağlam bir şekilde iktidarda oturuyordu. Halk Partisi ise oyların ancak %28.67’siyle ana muhalefet partisi olarak 1950’den beri sıkıştığı durumu muhafaza ediyordu. Demirel’in hükümet programı ordu dâhil herkesi tatmin etmese de korkutucu değildi. Bu konuları bütün ayrıntılarıyla, son olarak <span class="italik">Kısa Türkiye Tarihi</span> kitabımda inceledim. (Daha ayrıntılı bilgi için bahsi geçen kitaba bakılabilir). </p>
			<p class="paragraf">Demirel fırsat buldukça benimle görüşür, sorularıma cevap verir, bazı noktalarda benden bilgi ister fakat sonunda daima her şeye kendisi karar verirdi. Mesela, bir keresinde Amerika’dan söz ettiğimiz sırada, Amerika’da iktidarda bulunan Demokrat Parti biraz ideolojik hareket ettiği için Türkiye’ye bazı görüşlerini kabul ettirmeye kalkabilir, Yunanistan’ı tutabilir ve böylece Türkiye açısından arzu edilmeyen sonuçlar çıkabilir diye, Demirel’i ikaz etmek istedim. Çünkü hakikaten ABD Kongresi’nde, Temsilciler Meclisi ve Senato’da, Türkiye aleyhine konuşan gruplar daima Yunanistan’ı destekliyordu. O zaman Demirel bana, “Evet, bunları biliyorum. Diğer taraftan Pentagon var. Kendi açısından dünya askerî vaziyetini göz önünde bulundurarak Türkiye’ye destek çıkmıştır ve çıkacaktır,” dedi. Ben de Pentagon’un önemli olduğunu kabul ediyordum ama eninde sonunda Türkiye’ye karşı Amerikan siyasetini düzenleyen makamlar kongre ve başkanıydı. Anlatmak istediğim Demirel’in bunları yakından bildiği ve alternatifler düşündüğüdür. </p>
			<p class="paragraf">Demirel’le birkaç kez görüştüm. Bazen beni Güniz Sokak’taki evine davet ederdi. Buluşmalarda kimi zaman arkadaşları da olur, onlarla sohbet ederdik. Hatırlıyorum, bir seçim arefesinde yine görüştük. Benim fikirlerimi de sormuştu. Ben de stratejik bakımdan düşündüklerimi anlattım. Dikkate aldı mı, almadı mı onu bilmiyorum ama seçimi kazandı. Vakıa, Demirel her zaman kendi başına karar verip hareket eden bir kimsedir.</p>
			<p class="paragraf">Mütevazı bir yaşamı vardı. Güniz Sokak’taki evi ve oradaki yaşayışı Türkiye’deki orta sınıfın yaşayışından farksızdı. Bir keresinde yine evindeyken tam kalkmak üzereydim, “Otur, beraber yemek yiyelim,” dedi ve ilave etti, “Karadeniz Bölgesi’nde yaşayan bir dostum palamut göndermiş. Hanım hazırladı, beraber yiyelim.” Yani yemek daveti gayet normal, bir halk adamının yaptığı gibiydi. Nitekim Nazmiye Hanım’ın tavada kızarttığı lezzetli balıkları beraberce yedik. Bunlar bir bakıma Demirel’in tevazuunu gösterir. </p>
			<p class="paragraf">Bir kere ailemi sordu. Romanya’da olduklarını, benim dışarıda bulunmam, Amerika’da çalışmam ve Türkiye’ye gidip gelmem ve tanınmam nedeniyle baskı altında kaldıklarını ve durmadan sorguya çekildiklerini anlattım. 1964-65’te Romanya’ya gittiğim zaman rahmetli kardeşim Cemal, “Abi, artık bunlara dayanamıyoruz. Durmadan sorgulayıp duruyorlar,” diyerek ne kadar zorluk çektiklerini anlatıyordu. (Biraderim Cemal’in <span class="italik">Acıyı Bal Eylemek</span> adlı hatıratında bunları daha geniş bir şekilde anlattığım için burada üzerinde durmayacağım). Demirel’e, “İşte bu yüzden ailemi Türkiye’ye getirmek istiyorum,” dedim. O zaman Süleyman Bey, “Bir bakalım… İhsan Sabri Çağlayangil Bey’le de bir görüşeyim, sen de görüş,” dedi. Ben de İhsan Bey’i tanıyordum. Bundan sonra hükümetimiz, Rumen Hükümeti’ne bir nota vererek, yakın ailem sayılan 10 kişinin Türkiye’ye göçmelerine izin verilmesini istedi. Rumenler ilk notaya cevap vermediler, reddettiler. Hatta yine aileme baskı yapmışlar. Sonra ikinci bir nota daha verildi. Nihayet 1967’de, yani Demirel’in başbakan olduğu zaman kardeşim ile ailesi, ablam ile ailesi ve annem Türkiye’ye geldiler. Nihayet özgürlüklerine kavuşarak normal bir hayat yaşamaya başladılar. Bu bakımdan Demirel’e karşı şahsi bir minnettim vardır, fakat bu minnet duygusu hiçbir zaman yaptıklarını ya da yapamadıklarını değerlendirme hususundaki tarafsızlığımı etkilemez. Ama yine de ona can u gönülden müteşekkirim. Ailemin yeni bir hayat kurup insan gibi yaşamasına imkân verdi. </p>
			<p class="paragraf">Demirel’le Romanya’da bulunan Müslümanların, Türklerin durumunu da çok konuştuk. Kendisine anlattığım konular arasında Mecidiye Medresesi de vardı. Ben bu medreseden mezun olmuştum. Bu okul Romanya’da bulunan 100 bin kadar Müslüman için yegâne öğretim ve eğitim yuvasıydı. Burada imam-hatipler yetişip o halkın dinî inançlarının korunmasına yardımcı olduğu gibi öğretmen de yetişiyordu. Müfredat lise ayarında ve hatta daha ağırlıklıydı. Dünya tarihi ve edebiyatından tutunuz, pedagoji, felsefe, psikoloji gibi dersleri çok iyi yetişmiş Rumen hocalar, Rumence olarak öğretiyorlardı. Geleceğin öğretmenlerini yetiştirecek bu bölüm tamamıyla yüksek seviyede eğitim veriyordu. Şahsen bu bölümde öğrencilik yaptığım zaman elde ettiğim bilgilerden hayatım boyunca istifade ettim. Entelektüel gelişimimin ana temelleri burada atılmıştır. Bu gerçek, birçok arkadaş için de geçerlidir. </p>
			<p class="paragraf">Romanya’da komünist rejim, bilhassa Çavuşesku döneminde (1964-89) aşırı milliyetçi komünistliğe dönüşmüştü. Gerçi Çavuşesku kendine komünist diyordu, fakat alabildiğine milliyetçiydi. Bu iki terimi bağdaştırmak güçtür. Doğu Avrupa’da komünistlik, milliyetçiliğe hem de kötü milliyetçiliğe dayanarak ayakta kalabilmişti. Çavuşesku idaresi Romanya Türklerinin yegâne bilgi merkezi olan Mecidiye Seminarı’nı kapatmıştı. Ben de olayları yakından takip ediyordum. Bu okulun tekrar açılmasını, oradaki 100 bin kadar Müslüman için hayati öneme sahip olması hasebiyle çok istiyordum. Bunu Demirel’e, “Acaba Türk Hükümeti bir şey yapabilir mi?” diye anlattım. Kendisine ayrıca şunları da anlattım: Bu okul aslında Babadağ’da kurulmuştu. Tahminen 1610 senesinde Gazali Paşa, Babadağ’da yaptırdığı cami yanında bir de medrese inşa ettirmişti. O medrese bazı kopukluklarla beraber 1902 yılına kadar Babadağ’da faaliyet göstermişti. Medrese 1902’de daha büyük bir Müslüman nüfusa sahip olan Mecidiye’ye taşındı. Gazali Paşa, cami ve medreseyi yaptırdığı zaman bu kurumları finanse edecek bir vakıf da kurmuş; biri Zebil, diğeri Hergele ismini taşıyan iki köyün gelirlerini bu vakfa tahsis etmişti. Vakıf da bu gelirle söz konusu müesseseleri finanse ediyordu. Dobruca’yı, 1878’de Romanya alınca bu iki köydeki arazileri ele geçirmek istemiş, ama bunu orada bulunan halkı kırmayacak şekilde yapmaya çalışmış, bu amaçla bir anlaşma yapılmıştır. Bu anlaşmaya, vakfa mütevelli olan dedem de katılmıştı. Vakfın arazisi Rumen Devleti’ne devredilecek, Rumen Devleti de Babadağ Medresesi ayakta kaldığı sürece, medreseyi finanse edecekti. Bu anlaşma medrese Mecidiye’ye devredildikten sonra da geçerliliğini sürdürmüştür. Nitekim ben orada öğrenciyken medresenin finansı Rumen Devleti bütçesinden yapılmaktaydı. Çavuşesku, Mecidiye Seminarı’nı kapatınca o eski anlaşmayı ihlal etmiş, yüzlerce, binlerce dönüm arazi bu şekilde karşılıksız olarak Rumen Hükümeti’ne kalmış ve tazminat verilmemişti.</p>
			<p class="paragraf">Bunları Demirel’e anlattım. Demirel de Romanya seyahatlerinden birinde Çavuşesku’ya Mecidiye Medresesi’nin tekrar kurulması gerektiğini söylemiş. Çavuşesku da, “Halk bunu istemiyor. Bunu size ispat ederim,” demiş, Dobruca’nın Müslüman halkından seçilen üç kişiyi yanına çağırmış. Onlar da tabii korkudan titreyerek, “Hayır, medresenin açılmasını istemiyoruz,” demişler. Çavuşesku da, “Bak, onlar istemiyorsa, ben ne yapayım,” demiş. Bunları bizzat Süleyman Bey’in kendisinden işittim. Çavuşesku rejimi yıkıldıktan sonra Türkiye Devleti Mecidiye’de Atatürk Teoloji Lisesi adında bir lise kurdu. Bu lise, hâlâ faaliyettedir. Dobruca’daki Müslüman halkın entelektüel ve manevi ihtiyaçlarını bir nebze olsun gidermektedir. Yerli halk bu medreseyi tekrar canlandırmak istiyor. 2002 senesinde Mecidiye Seminarı’nın açılmasının 100. yıldönümü kutlaması yapıldı. Ben de açılışı Türkçe ve Rumence bir konuşmayla yaptım. O gün bana Mecidiye Şeref Üyeliği verdiler. Orada kendilerine, “İlla medreseyi canlandırmak istiyorsanız, yıkılmış ve perişan halde bulunan medrese binalarını yeniden inşa ederek kültür merkezi haline getirin. Bu medreseyi finanse edecek, orada çalışacak öğretmenlere maaş verecek kudretiniz yok,” dedim.</p>
			<p class="paragraf">Oradaki halkın dinî ihtiyaçlarını bugün Türkiye’de okuyan Dobrucalı çocukların bir kısmı yerine getirmektedir. Bugün Romanya’daki müftülüğün başında bulunan Yusuf Murat Türkiye’de okumuştur. Ne yapıldı bilmiyorum ama 2013’te Mecidiye’yi ziyaret ettiğim zaman cemaatin ileri gelenlerinin söylediğine göre medreseyi kültür merkezi olarak canlandırma fikri halk indinde kabul görmüş. Tabii bu anlamda Türkiye Diyanet İşleri Başkanlığı’nın çabaları ve katkıları da çok önemlidir.</p>
			<p class="paragraf">Demirel cumhurbaşkanıyken Dobruca’ya ve bir bakıma Türk tarihine, kültürüne Anadolu ve Rumeli’deki anıtlara önemli katkılarda bulunmuştur. Daha evvel bahsettiğim Gazi Ali Paşa Camii 1990’larda perişan durumdaydı. Diyanet İşleri Başkanlığı ve hükümet bu eski camiyi onardı. Türkiye’den getirilen malzemelerle işçiler, camiyi ve imam evini fevkalade güzel yaptılar. Caminin onarılmasından sonra yapılan açılış törenini Cumhurbaşkanı Süleyman Demirel ve Romanya cumhurbaşkanı onurlandırdı. Bugün o cami Dobruca Müslümanlarının ana abidesi haline geldi. Oraya hafta sonu ziyaretler yapılır, namaz kılınır. Dobruca’nın farklı yerlerinden insanlar, kültürümüzün bir parçası diye, Babadağ’a gelirler. Birkaç yıl sonra, o zamanlar başbakan olan Sayın Recep Tayyip Erdoğan da Gazi Ali Paşa Camii’nde namaz kıldı. Babadağ’da Saltuk Baba’nın türbesini tamir ettirdi. Açılış törenini yaptıktan sonra da tekrar camiye gidip namaz kılmış.</p>
			<p class="paragraf">Bunları anlatmak benim için bir vazifedir, ama Demirel’le olan konuşmalarımda ve ilişkimde bu Romanya faslının yeri çok azdır. Onunla zaman zaman Türkiye, zaman zaman da dünya siyaseti hususunda konuşur, tartışır ara sıra da mektuplaşırdık. Bu mektuplardan biri de Demirel’in, 7 Ağustos 1974 tarihinde gönderdiği mektuptur. O mektubun bir kısmını buraya aktarıyorum:</p>
			<p class="paragraf">“22 Ağustos 1974 tarihli mektubunuzu aldım. Uzunca bir süredir sizinle görüşmek ve muhabere etme imkânı olmadı. Özlediğimi söyleyebilirim.” Ankara’da görüşemediğimizi, ev numarasının değiştiğini, evde bulamazsam parti genel merkezinin numarasını verdiğini ve onu buradan aramamı belirttikten sonra devam ediyor, “Gelişen dünya şartları içerisinde Türkiye’nin gerek ekonomik, gerek sosyal, gerekse rejim bakımından fevkalade önemli bir safhada bulunduğu kanaatindeyim. Devlet, rejim ve kalkınma üçlüsü bugün her zamandakinden çok ilişkili ve her biri çok manalı halde gelişmiştir. Büyük zorluklar yanında büyük fırsat ve imkânlar da mevcuttu. Türkiye bir dağınıklık içerisindedir. Ne yapmak islediğimizi, nereye varmak istediğimizi geniş çapta kaybettik. Bunun yerini şekil ve usûl tartışmaları aldı. Demek istediğim şudur; hedefler önem ve ağırlığını geniş çapta metot araştırmalarına terk etti. Türkiye’nin istikrara olan ihtiyacı âdeta önemsiz hale gelmiş, fukaralık, çaresizlik ve cahillikten kurtulma hamlesi durgunluğa terk edilmiştir.” Görüldüğü gibi Demirel mektubunda Türkiye’nin durumunu ve iyiliğini ön plana aldığını belirtiyor, nitekim bu, mektubundaki ifadelerden daha iyi anlaşılıyor. </p>
			<p class="paragraf">Bilindiği gibi Demirel, 1971 ve 1980’de mevkiini kaybetti, tutuklandı. Fakat hiçbir zaman umudunu ve Türkiye’ye olan inancını kaybetmedi. Onunla 1983’ten sonra da görüştük. Maalesef Turgut Özal ile Demirel arasındaki ilişki pek de olumlu değildi. Demirel, kendini bir yana itilmiş, âdeta unutulmaya mahkûm edilmiş olarak görüyor ve üzülüyordu. </p>
			<p class="paragraf">Bir konuşmamızda Özal’ın politikasından söz açıldı. Özal’ın ekonomi politikasını tenkit etti. Ben de dayanamadım, “Özal’ın ekonomik politikası sizin temel fikirlerinizden ayrılmış değil. Bana öyle geliyor ki, siz de uzun vadede belki de Özal’ın politikasını izleyecektiniz.” Şunu da ilave ettim, “Özal nihayet bir bakıma başbakan olduğunuz devrelerde yetişmiştir. Yani aranızda büyük farklar yok, bence bunları etraflı düşünmek yerinde olur.” Mümkün olduğu kadar suya sabuna dokunmayacak şekilde konuştum. Kanaatimce Özal’ın ve Demirel’in iyi geçinmesi gerekiyordu. O zaman Demirel yumuşadı ve güldü, “Evet, Turgut da bizim çocuklardandır. Onun bazı fikirlerini kabul ediyorum fakat kabul etmediğim tarafları da vardır,” dedi. Maalesef Özal ve Demirel yakınlaşması oluşmadı yahut arzu edilir bir yola girmedi. </p>
			<div class="_idGenObjectLayout-2">
				<div class="cerceve _idGenPageitem-3 _idGenRasterizeObjectStyleOverride-1">
					<img alt="" class="_idGenPageitem-1" src="image/4.jpg"/>
				</div>
			</div>
			<p class="resimalti">Süleyman Demirel’in Kemal H. Karpat’a gönderdiği 7 Ağustos 1974 tarihli cevabî mektubu</p>
			<div class="_idGenObjectLayout-2">
				<div class="cerceve _idGenPageitem-4 _idGenRasterizeObjectStyleOverride-1">
					<img alt="" class="_idGenPageitem-1" src="image/4a.jpg"/>
				</div>
			</div>
			<p class="paragraf">Nihayet Demirel, Doğru Yol Partisi’ni kurdurdu. Bence bu, doğru bir karar değildi, çünkü bu parti hiçbir zaman tek başına iktidara gelmediği ve gelemeyeceği için birçok koalisyona girerek, Anavatan Partisi (ANAP) ve Refah Partisi’yle çalışarak Türkiye’yi oldukça güç bir yoldan yürüttü. Türkiye bu durumdan çok zarar gördü. Özal’ın 1993’te ölümüyle Demirel cumhurbaşkanı seçildi. </p>
			<p class="paragraf">Bir keresinde yine Türkiye siyasetinden söz ederek kendisinin eninde sonunda cumhurbaşkanı olacağını söylemiştim. Tepkisi şu oldu, “Ben cumhurbaşkanı olmak istemiyorum. Önemli olan Türkiye’nin doğru dürüst yol almasıdır.” Ben de, “Gördüğüm kadar günün birinde sizin cumhurbaşkanı olmanız mukadderdir,” dedim. Gülümsedi, “Bunu artık zaman gösterecektir,” dedi ve 16 Mayıs 1993-19 Mayıs 2000 tarihleri arasında cumhurbaşkanlık görevinde bulundu. </p>
			<p class="paragraf">Daha sonra kendisini bir iki defa daha gördüm ama önemli bir şey konuştuğumuzu hatırlamıyorum. Her zamanki gibi nazik, alçak gönüllü davrandı. Son olarak Orta Doğu Teknik Üniversitesi’nin hazırladığı bir sempozyuma gelmişti. Türkiye’de laiklik üzerine yaptığım konuşmayı dikkatle dinledi, elimi sıktı ve teşekkür etti. </p>
			<p class="paragraf">Bir kere, Büyük Millet Meclisi’ni açmazdan evvel, sekreteri bana bir yazı göndererek, “Cumhurbaşkanı meclis açılış konuşmasında yapacağı konuşma için sizden Türkiye’nin 21. yüzyılda geleceği hakkında düşüncelerinizi istiyor, bunu nutkuna sokabilir,” dedi. Ben de 10-12 sayfa kadar bir yazı gönderdim. Meclis konuşmasında söylediklerim yoktu veyahut çok değiştirilmiş bir şekilde kullanılmıştı. O dönemde hükümetin politikasına uygun olamayacak şeyler de yazdım ve daha sonra birkaç defa ayaküstü görüştük. Nazmiye Hanım’ın ölümü nedeniyle gönderdiğim taziye mektubuma nazikçe cevap verdi. </p>
			<div class="_idGenObjectLayout-2">
				<div class="cerceve _idGenPageitem-5 _idGenRasterizeObjectStyleOverride-1">
					<img alt="" class="_idGenPageitem-1" src="image/5.jpg"/>
				</div>
			</div>
			<p class="resimalti">Süleyman Demirel’in isteği üzerine Kemal H. Karpat’ın meclis konuşması için hazırladığı rapor</p>
			<div class="_idGenObjectLayout-2">
				<div class="cerceve _idGenPageitem-6 _idGenRasterizeObjectStyleOverride-1">
					<img alt="" class="_idGenPageitem-1" src="image/5a.jpg"/>
				</div>
			</div>
			<div class="_idGenObjectLayout-2">
				<div class="cerceve _idGenPageitem-7 _idGenRasterizeObjectStyleOverride-1">
					<img alt="" class="_idGenPageitem-1" src="image/5b.jpg"/>
				</div>
			</div>
			<div class="_idGenObjectLayout-2">
				<div class="cerceve _idGenPageitem-8 _idGenRasterizeObjectStyleOverride-1">
					<img alt="" class="_idGenPageitem-1" src="image/5c.jpg"/>
				</div>
			</div>
			<div class="_idGenObjectLayout-2">
				<div class="cerceve _idGenPageitem-9 _idGenRasterizeObjectStyleOverride-1">
					<img alt="" class="_idGenPageitem-1" src="image/5d.jpg"/>
				</div>
			</div>
			<div class="_idGenObjectLayout-2">
				<div class="cerceve _idGenPageitem-10 _idGenRasterizeObjectStyleOverride-1">
					<img alt="" class="_idGenPageitem-1" src="image/5e.jpg"/>
				</div>
			</div>
			<div class="_idGenObjectLayout-2">
				<div class="cerceve _idGenPageitem-11 _idGenRasterizeObjectStyleOverride-1">
					<img alt="" class="_idGenPageitem-1" src="image/5f.jpg"/>
				</div>
			</div>
			<div class="_idGenObjectLayout-2">
				<div class="cerceve _idGenPageitem-12 _idGenRasterizeObjectStyleOverride-1">
					<img alt="" class="_idGenPageitem-1" src="image/5g.jpg"/>
				</div>
			</div>
			<p class="paragraf">Sonuç olarak benim gözümde Demirel, Türkiye demokrasisinin ayakta kalması için çabalar vermiş bir siyasetçidir. Türkiye’yi çok güç durumlardan kurtarmış, hiç olmazsa demokratik yollardan sapmamasını sağlamıştır. Fakat bazı konularda yeteri kadar vizyon sahibi olamamıştır. Hata yapmaktan çekindiği için, birçok şeyi hoş görmekle beraber bazı zamanlar her ayrıntıyı belki doğru dürüst ölçmemiş, değerlendirmemiştir. Bu normaldir. Demirel hiçbir zaman gücü kendi elinde toplayıp diktatörlük kurmak, hükmetmek çabasına girmemiştir. </p>
			<p class="paragraf">Demirel’in ismi bugünlerde pek sık gündeme gelmiyor. Türkiye’nin yakın tarihiyle uğraşan kimseler nedense Demirel’i gereği kadar değerlendirmiyor. Onun, Türkiye’nin gelişmesine, demokrasisine yaptığı hizmet yeteri kadar vurgulanmıyor. Bence bu haksızlıktır, çünkü Demirel çok güç dönemlerde hükümeti yönetmiş, büyük güçlüklerin hakkından gelmiştir. AP başkanı, başbakan ve cumhurbaşkanı olarak yaptığı hizmetler çok büyüktür. Onun bu hizmetleri minnetle anılmaya değerdir. Demirel aşağı yukarı 1964’ten 2000’e kadarki uzun dönemde (35 yıl) Türkiye’nin yararına çalışmış ve geniş çapta da başarı sağlamış bir siyasetçidir. Bazı geçiş dönemlerini belki doğru değerlendirememiş olabilir, ama yanlış sayılabilecek siyasi hamleleri, doğruları ile tartılırsa şüphesiz olumlu yönleri daha ağır basacaktır. Kanaatimce kendisi Türkiye’nin yetiştirdiği büyük bir devlet adamıdır. Bu satırları yazdığım sırada vefat eden Süleyman Demirel’e Allah’tan rahmet dilerim.</p>
			<p class="baslik"><span class="bold">BÜLENT ECEVİT<br/></span><span class="baslik-alti _idGenCharOverride-4"><br/>İDEALİST, PRATİĞİ EKSİK BİR SİYASETÇİ, ŞAİR</span></p>
			<p class="paragraf">Bülent Ecevit, Türk siyasi arenasında 50 yıl faaliyet göstermiş, dünya basınında sık sık ismi geçen, oldukça tanınmış bir kimseydi. Yanılmıyorsam hakkında 80 kadar kitap yazılmıştır. Türkiye’den isimlerin yanı sıra, yabancı önemli kalemler de onun hakkında çok geniş, faydalı, bazen öven, bazen de tenkit eden yazılar yazmıştır. Hikmet Bila, Orhan Koloğlu, Cüneyt Arcayürek, Fikret Bila, Kayhan Sağlamer gibi tanınmış yazarlar onun hakkında çok değerli kitaplar yazmışlardır. Bu kitaplarda hem Ecevit’in hayatı hem de siyaseti, ideolojisi ve particilik anlayışıyla ilgili geniş bilgiler vardır. Bu kitapların birkaçını okudum, yanı sıra Ecevit’in bizzat yazdığı birkaç kitabı da okudum.</p>
			<p class="paragraf">Bu bölümde, Ecevit ile konuşmalarımdan hatırladıklarımı, şahsi görüşlerimi ve intibalarımı dile getirmeye çalışacağım. Böylelikle kitabın asıl amacına hizmet babında, tıpkı anlattığım ve anlatacağım diğer şahsiyetlerde olduğu gibi hayatımın portresini verirken, Ecevit hakkında bilinenlere de katkıda bulunmayı umut ediyorum.</p>
			<p class="paragraf">Ecevit her bakımdan istisnai biriydi. Şair, yazar, ateşli bir hatip, geniş kültürlü, Avrupa’yı tanıyan, vatanına son derece bağlı ve ülkesini daha iyi bir geleceğe götürmek isteyen, idealist bir siyasetçiydi. Dürüst, açık sözlü, hürmetkâr, dostluğa, insanlığa değer veren ve karşılıksız herekse itimat eden bir insandı. Bu bakımdan Bülent Ecevit, Türk siyasi tarihinde önemli aynı zamanda istisnai bir yere sahiptir. Belki ileride, hakkında yazılanlar bir araya getirilmek ve bunlardan sağlam bir sentez yapılmak suretiyle Bülent Ecevit hakkında kaynak bir eser meydana getirilebilir. Ecevit’i şahsen oldukça iyi tanıdım, ona yakın oldum diyebilirim, dolayısıyla onun hakkında aktaracaklarım bu yakınlıktan kaynaklanmaktadır.</p>
			<p class="paragraf">Ecevit’i 1950’lerde Ankara’da tanımıştım. Helikon adlı bir grup vardı, toplantılar yapar, konuşmalar tertip ederdi. Ankara’nın ileri gelen düşünürlerini bir araya getiren entelektüel bir çevreydi. Ben de arada sırada gider konuşanları dinler, ama fazla bir şey söylemezdim. Çünkü amacım konuşmak değil bir şeyler öğrenmek, Türkiye’nin entelektüellerini tanımak, onların düşüncelerini analiz etmekti. Ancak bu sahada temel bilgilere sahip olduktan sonra bir şeyler söyleyebileceğimi düşünüyordum. </p>
			<p class="paragraf">Ecevit, benim 1967’de çıkan ve Türkçeye <span class="italik">Türk Demokrasi Tarihi</span> adıyla çevrilen kitabımın İngilizcesini okumuş, sonrasında bana yakın ilgi göstermiştir. Zaten akabinde ilişkimiz çok iyi bir şekilde gelişti. </p>
			<p class="paragraf">O tarihlerdeki görüşmelerimizi, konuşmalarımızı pek iyi hatırlamamakla birlikte, 1961 Anayasası çıkmış, seçimler yapılmış ve İnönü kabineyi kurmuştu. Ecevit o tarihten sonra siyaset alanında daha sık görülmeye başladı. Çalışma bakanı oldu ve 1964’te İnönü hükümeti istifa edince o da istifa etti. </p>
			<p class="paragraf">O tarihlerde ben New York Üniversitesi’nde profesördüm. Türkiye’nin siyasi hayatı ile ilgili bir konferans hazırlıyordum. Konferansa Bülent Ecevit’i davet ettim ve Türkiye’deki işçilerle ilgili bir konuşma yapmasını rica ettim. Cevaben, “Yaparım ama Kemal Bey, biliyorsun, ben artık bakan değilim,” dedi. Ben de, “Size konuşmayı bakan kimliğinizle yapmanız değil, kişisel fikrinizi söylemeniz için teklif ediyorum. Türkiye’deki işçi sınıfı hakkındaki görüşlerinizi, düşüncülerinizi belirtmenizi istiyorum,” dedim. “O halde kabul ederim,” dedi ve New York’a geldi, güzel bir konuşma yaptı. Bu konuşmayı başka konuşmalarla beraber yayımladım. Değerli bir konuşmadır. Fakat nedense çok az kişi Ecevit’in bu konuşmasını bilir.</p>
			<p class="paragraf">Konferansın sonunda Bülent Bey yorulmuştu, istirahata ihtiyacı vardı. Onu evime davet ettim, “Birkaç gün geliniz, bende kalınız, dinlenirsiniz hem de konuşuruz. Ondan sonra ne yapmak isterseniz siz karar verirsiniz,” dedim. Kabul etti. Nitekim Long Island’a yani New York’a 100 km mesafedeki küçük bir köydeki evime geldi. Burada kendisiyle yakından tanışma, konuşma fırsatını buldum. </p>
			<p class="paragraf">Evimdeki sohbetlerimizde Bülent Bey, Halk Partisi’nden memnun olmadığını, partinin değişmesi gerektiğini defalarca belirtti. Bu arada Halk Partisi’ne hâkim olan gruplardan söz etti. Benim nazarımda, bunlar hâlâ ilk parti döneminden kalmış, elitist mantaliteye sahip, demokrasiyi şeklen kabul etmiş ancak içine sindirememiş kimselerdi. Bunlar partide kaldıkça Halk Partisi’nin gerçek manada demokrasiyi benimseyerek halkı kendisine çekmesinin mümkün olamayacağını söyledim. Bülent Bey bu görüşleri tamamıyla kabul etti, “Doğrudur fakat güçlük, bunların partiden nasıl çıkartılacağıdır. Öyle köklü yerleşmişler ki, söküp atmak imkânsız,” dedi. Üstelik partinin eski kadrosu ve yeni katılanlar İnönü’yü önder olarak görüyordu ve İnönü başta kaldıkça Cumhuriyet Halk Partisi’nin köklü bir reform yapması güç, hatta imkânsızdı. Bu konuda da anlaşıyorduk, fakat bununla birlikte Bülent Bey’in İnönü’ye karşı çok derin bir saygısı ve sevgisi vardı. O tarihlerde İnönü’den âdeta bir baba gibi bahsederdi. O olmadan Halk Partisi’nin ayakta kalabileceğine inanmıyordu. Bu fikri yavaş yavaş değişti. Benim de İnönü’ye karşı saygım vardı, fakat İnönü’nün çağın gerisinde kaldığına inanıyordum.</p>
			<p class="paragraf">Halk Partisi’nin altı umdesinden de söz ettik. Bunlar partinin ideolojisi olarak görünüyordu. Fakat gerçekte bu altı okun üçü daha İttihat ve Terakki Cemiyeti devrinde uygulanmış, sonra Atatürk döneminde bilhassa partinin 1931 yılındaki kongresinde, bunlara devrimcilik gibi yeni umdeler (oklar) ilave edilmişti. Gerçi daha evvel bunlar partide tartışılmıştı ama fiilen kabul edilmesi 1931’de olmuştur. Bu umdelerin, beraber ilerlemesi ifade edilmekle beraber, eğer Türkiye söylendiği gibi demokrasiye gidiyorsa, bu altı okun bir arada uygulanması oldukça imkânsızdı çünkü aralarında çelişkiler vardı. </p>
			<p class="paragraf">Halkçılık öteden beri yani II. Meşrutiyet’ten beri entelektüellerin dilinden düşmeyen bir konuydu. Ama halkın anladığı halkçılık ile yöneticilerin anladığı halkçılık arasında büyük fark vardı. Gerçek halkçılık, bizzat halkın idareye katılmasını, oy ile istediğini seçmesini ve onlardan istediği politikayı gerçekleştirmesini öngörüyordu. Devletçilik ise öteden beri kişiyi bir yana bırakarak devleti ön plana çıkarıyordu. Devletin politikasına herkesin uymasını istiyor, uymayanı zorlayarak yola getirmek gibi geleneksel tutumlarından sıyrılamıyordu. Fransız laikliği olmazsa olmazdı. Bu bağlamda Fransız laikliği bize model oldu. Yani rejim, dini karşısına aldı ve modernleşmenin düşmanı olarak gördü. Tutuculukla İslam aynı şey olarak gösterildi. Dinî tutuculuk (muhafazakârlık), sosyal tutuculuk ile aynı şey değildir. Laiklikte, devlet din ayrımı vardır, dinin siyasete karışmaması vardır, ancak bunun en güzel modeli Fransa değil, belki Amerika, belki İngiltere’dir. Hatta daha da ileri gidebiliriz, Osmanlı’da 19. yüzyıla kadar teorik olarak bilinmese de pratikte gerçek anlamda bir çeşit laiklik vardı. Devlet din işlerine karışmıyor, dinin kendi çerçevesinde hür yaşamasına yönelik bazı önlemler alabiliyordu. Böylece İslam’ın Türk toplumundan ayrılmaz, kültürel bir kökeni olduğunu Ecevit’e anlatmaya çalıştım. İslam’a yalnız din olarak değil, kültür olarak bakmak gerektiğini hatırlattım. Ama halk kültürünün birçok laik tarafı olduğunu unutmamak gerekir. İslam kültürü aldatıcı bir tabirdir. Her şeyi İslam adına değerlendirmek, meşrulaştırmak şekil bakımından belki lüzumluydu ama gerçekte Türk toplumunun din kisvesi altında laik bir kültürü vardı. Fiiliyatta dünyevi hayatın hem Osmanlı’da hem de Cumhuriyet’te kendine mahsus, otonom bir alanı vardı. CHP ise her şeyi dünyevileştirerek manevi hayatın bir ifadesi olan dine hayat hakkı tanımak istemiyordu.</p>
			<p class="paragraf">Bülent Bey bunların hepsini kabul etti, “Laiklik konusunda Halk Partisi doğru yolda değil. Benim yapacağım ilk değişikliklerden biri partinin laiklik hakkındaki pozitivist tutumunu değiştirmek, tabana daha demokratik bir görüş kabul ettirmektir,” dedi. Nitekim 1965’te, yani bizim konuşmalarımızdan bir sene sonra, böyle bir girişim yapıldı. Ne kadar başarılı oldu, bilmiyorum ama hiç olmazsa bu altı oktan vazgeçmek ve laikliğe yeni bir gözle bakmak Bülent Bey’in kafasında yer etmişti. Ne var ki bunları halka gerektiği gibi anlatamadığını sanıyorum, çünkü Batıcılık onun zihninde kökleşmişti.</p>
			<p class="paragraf">Bülent Bey’le Türk liderleri hakkında konuştuk, ordunun siyasete karışmasını tartıştık. Bülent Bey ordunun siyasete karışmasına olumsuz bakıyordu, ben de aynı görüşteydim. Ama ordunun bir ülke için birinci derecede önemli olduğunu kabul ediyor ve siyasete karışmadan, profesyonel olarak yetişmesine öncülük tanıyordu. 1960’ta ordunun siyasete karışmasıyla Türkiye sonu belirsiz bir döneme girmişti. Bunu Bülent Bey de kabul ediyordu. Beraber geziyor, konuşuyor, oturuyor ve yemek yiyorduk. Bir ara Bülent Bey bana, “Kemal Bey, biz yerimizi yanlış seçmişiz, siz bu güzel ortamda oturuyorsunuz, siyaset konuşuyor ve etüt ediyorsunuz. Ben ise edebî geçmişimi unutamıyorum. Sizin Türkiye’de siyaset yapmanız, benim de böyle bir yerde şiir, kitap yazmam gerekir,” dedi. Unutamadığım bir sözdü, çünkü gerçek Ecevit, özünde şair ruhlu bir insandı.</p>
			<p class="paragraf">Bülent Bey’le konuşmalarımız bu şekilde devam etti. Sonra o, bulunduğum yere yakın oturan bir arkadaşından söz açtı. Helikon’dan bir arkadaşıymış, “Acaba onu görmem mümkün mü?” dedi. Telefon rehberini açtım, aradığı arkadaşının ismini buldum. Hakikaten benim eve 20-30 km mesafede oturuyordu. Bu arkadaşı Amerika’nın meşhur Brookhaven Nükleer Araştırmalar Enstitüsü’nde çalışıyormuş. Bu zata telefon ettik, “Hemen gelip Bülent Bey’i alayım,” dedi. “Merak etmeyin, getiririm,” dedim. Bülent Bey’i aldım, arkadaşının evine götürdüm. Orada birkaç gün kaldıktan sonra Türkiye’ye döndü. Bundan sonra her Türkiye’ye gidişimde Bülent Bey’le görüştüm. O zamanlar senede 3-4 kez Türkiye’ye giderdim, âdeta Türkiye’den hiç ayrılmıyor gibiydim.</p>
			<p class="paragraf">1965 seçimlerinden evvel, yine Bülent Bey’le görüştüm. Seçimlerde Halk Partisi’nin kazanacağını söylüyordu. Ben ise Halk Partisi’nin kazanamayacağını belirttim. Biraz alındı, “Halk Partisi güçlüdür. Halktan destek görüyor,” dedi. O zaman eski Demokrat Parti’nin yerini Adalet Partisi almış ve Demokrat Parti’ye güç veren fikirleri kabullenmişti. Demokrat Parti’yi destekleyen kitle bu defa Adalet Partisi’ne kaymıştı. </p>
			<p class="paragraf">Nitekim seçimler yapıldı. Seçimlerde Adalet Partisi oyların %52.67’sini aldı. Halk Partisi yani Ecevit’in partisi ancak %28.87 gibi bir oy aldı. Halbuki 1961 seçimlerinde Adalet Partisi oyların ancak %34’nü alırken, Halk Partisi oyların %36’sını almıştı. Yani bu dört yıl içerisinde Halk Partisi koalisyon yapmış olmasına rağmen iktidar fiilen elindeydi. Böyle olmasına karşın Türkiye’nin bütünü göz önüne alınırsa 1961 seçimlerine kıyasla oyların %16’sını kaybetmişti. Buna karşılık Adalet Partisi oylarını %18 nispetinde arttırmıştı. 1965 seçimlerine Türkiye İşçi Partisi (TİP) de katılmış, oyların %3’üne çok yakın bir oy toplamıştı. </p>
			<p class="paragraf">Ama Halk Partisi’nin 1965 yılındaki hezimeti Bülent Bey’in parti içindeki durumunu çok güçlendirdi, çünkü partiye 1965 seçimlerinde CHP’nin İnönücü grubu hâkimdi. Bu arada 12 Mart 1971’de askerî darbe oldu. Bülent Bey darbeye karşıydı. Daha evvel belirttiğim gibi askerin siyasete müdahale etmesini asla istemiyordu. Bu da Halk Partisi içinde oldukça önemli mevkiye sahip bazı kimselerin düşüncelerine ters düşüyordu. Çünkü onlar ordu yoluyla iktidarı ele alıp Türkiye’yi idare etmek istiyorlardı ki, 1961’den 1964’e kadar gelişen durum da zaten buydu. Daha doğrusu Bülent Bey’in istemediği bu durum devam etmişti. Parti içerisinde, eski tek parti zihniyetini devam ettiren grup İnönü’nün desteğiyle partiye hâkim olmaya devam etmişti. Bunu bana birkaç defa anlattı, ama İnönü’ye olan sevgisini yitirmedi. Bülent Bey’in düşüncesi şuydu: Biz İsmet İnönü’yü yavaş yavaş ikna eder ve onun gücünden, prestijinden istifade ederek Halk Partisi’nin yeni bir yoldan yürümesini sağlarız. Ben aynı fikirde değildim ama bunları kendisine açıkça söylemiyordum. Çünkü fiilen ona siyasi manada yol göstermek gibi bir niyetim yoktu. Dışarıdan bakarak siyasetin üstünde, olayları kendi görüşüme göre değerlendirmek için serbest kalmak istiyordum.</p>
			<p class="paragraf">Bunları kendisine birkaç defa anlattım. Bülent Bey beni Halk Partisi üyesi yapmak istiyordu fakat hiçbir partiye üye olmak istemiyordum ve olmadım. Partiler üstü durumumu sürdürdüm. Bu arada Bülent Bey’de bazı değişiklikler olduğunu sezdim. Tavrı sertleşmiş, siyasi hırsı artmış, olaylara ideolojik açıdan bakmaya başlamıştı. İşte bu şekilde başka seçimleri de tartıştık. 1973 seçimlerinde ben yine Türkiye’deydim. Halk Partisi’nin yapılan değişimlerle birlikte güçlendiğini, daha fazla oy toplayacağını anlattım. Çünkü bu tarihe kadar Bülent Bey ile İnönü’nün arası açılmış, Bülent Bey parti genel sekreterliğini bırakmış, daha doğrusu bırakmak zorunda kalmıştı. Nihayet İnönü, Halk Partisi’nden istifa ettikten sonra Bülent Bey parti başkanı seçilmişti. 1972’de bu olayı benimle konuştu ve İnönü’nün partiden istifasına çok üzüldüğünü ama bundan başka çıkar yol kalmadığını da belirtti. Bununla birlikte İnönü’ye sonsuz sevgisinin devam ettiğini de ilave etti. </p>
			<p class="paragraf">İnönü o sene öldü, Allah rahmet eylesin. </p>
			<p class="paragraf">Bilindiği gibi 1973 seçiminde Halk Partisi oyların %33.5’ini almış, buna karşın AP ancak %30 gibi bir oy alabilmişti. Yani Halk Partisi, Türkiye’nin bir numaralı partisi haline gelmişti. Çoğunluğu alamamış, ama eskiye nazaran ileriye dönük, büyük adımlar atmıştı. Daha evvel belirttiğim gibi 1965 seçimlerinde Halk Partisi oyların %28’sini almış, 1973 seçiminde ise (arada bir 1969 seçimi daha olmuştu) bu defa %33.5’ini almıştı. Bu da kanımca çok önemli bir göstergeydi. 1971’den sonra Ecevit’in 12 Mart askerî müdahalesini tenkit etmesi halkı kendisine çekmiş, CHP ordu desteğini aramaktan vazgeçmişti. Halk Partisi içerisinde değişimlerin zaruri olması ve Ecevit’in, partinin yeni bir yol tutmadan ilerleyemeyeceğini söylemesi, partide gerçek anlamda bir değişiklik olacağının göstergesiydi. Bu tutumu devam ettirmek gerekiyordu. Bülent Bey’e bunları anlattım. Halkta, Halk Partisi’ne karşı devamlı, değişmez bir karşı durma kararı yoktur; siyasette nadiren bu gibi durumlar görülür. Eğer kararlar tepeden empoze edilmezse, halk daima kendi düşüncelerine, menfaatine uygun hareket eden partiye oy verir. 1971’den sonra halk, CHP içerisinde böyle bir gelişme sezdiği için oylarını Halk Partisi’ne vermeye başlamıştır. Ordu kumandanları da CHP’nin eski katı laiklik söyleminden vazgeçmesini ve aşırı milliyetçiliği kısmen bir yana bırakmasını, Atatürkçülük’ten uzaklaşma olarak yorumlamıştı. Zaten 1980’de ordunun idareye tek başına, tamamıyla el koymasını ve 1982’den sonra kurulan sivil idareye hâkim olmasını, CHP ile olan eski siyasi ortaklığın Ecevit sayesinde sona ermesine bağlamak mümkündür.</p>
			<p class="paragraf">Bülent Bey benim görüşlerimi kabul ediyor, fakat istediği gibi hareket edemiyordu. Çünkü Halk Partisi genel sekreterliğini bırakması, daha sonra 1972’de İnönü’nün parti başkanlığından ayrılması ve Bülent Bey’in başkan seçilmesi, onu Halk Partisi’nin eski görüşlerine, siyasetine yaklaştırdı, çünkü artık fiilen partinin lideriydi. Böyle olunca parti içerisindeki hiziplere önem vermesi ve parti içerisinde bir denge kurması gerekiyordu. Bu yüzden hedeflediği reformları gerçekleştiremedi, gerçekleştiremezdi de. Kanımca parti içerisinde geniş bir temizliğe ihtiyaç vardı, ama bu temizliğin o şartlar altında yapılması güçtü. Bülent Bey gayet açık konuşan, gizliliği sevmeyen, entrika çevirmeyen bir lider olduğu için, parti içerisinde gereken temizliği dolambaçlı oyunlara dayanarak yapamazdı. Ecevit aksiyon adamı değildi, pratik yönleri yoktu. 1980’den sonra DSP’yi kurdu ise de başarı sağlayamadı, çünkü CHP’nin kusurları, eksiklikleri vardı ama ne olursa olsun sağlam bir tarihe sahipti. CHP bu tarihî kökeni zamanın şartlarına uydurmak yerine ona iktidar sağlayan güçlerle -ordu, bazı üniversiteler, yargı- işbirliğini devam ettirmek istedi. Bununla birlikte Ecevit yine de faaliyetlerine devam ediyor, parti içindeki temizliği gerçekleştirmek için çabalıyordu. Halk bunu seziyor ve onu destekliyordu. İşte bu şartlar altında yine seçime gitmek mecburiyeti hâsıl oldu. </p>
			<p class="paragraf">1977 seçimlerini anlatmazdan evvel Kıbrıs müdahalesini dile getirmek istiyorum. Türkiye’nin 1974’te Kıbrıs’a asker çıkarması, Bülent Bey’in prestijini epey yükseltti. Rauf Denktaş hakkındaki bölümde de anlatacağım gibi, Kıbrıs Harekâtı; Bülent Bey ile ordu arasındaki gerginliği yok ettiği gibi Bülent Bey’i askerî bir kahraman yaptı. Bülent Bey, Kıbrıs Harekâtı’nın verdiği bu büyük prestijle 1977 seçimlerine hazırlandı. O zaman görüştüğümüzde bana bu defa seçim sonuçları hakkında ne düşündüğümü sordu. Ben de, “Halk Partisi’nin bu defa seçimi kazanacağını, çoğunluk sağlamasa da, çoğunluğa yakın bir oy alacağını,” söyledim ve bunların şahsi kanaatim olduğunu belirttim. Bununla birlikte, bu işleri bildiğim için, nispeten kendime güvenerek söylediğimi de ilave ettim. Bülent Bey de gülerek, “Kemal Bey nihayet sizinle hemfikiriz. Şimdiye kadar Halk Partisi’nin seçimleri kaybedeceğini söylüyordun, bu sefer sen de benim gibi Halk Partisi’nin kazanacağını söyledin,” dedi. Nitekim Halk Partisi seçimde oyların %42.70’ni alarak birinci parti oldu ve Bülent Bey başbakan seçildi ama Erbakan’la koalisyon hükümeti kurmak zorunda kaldı.</p>
			<p class="paragraf">O zamanlar Ankara’da kütüphanede araştırmalarımı yürütüyordum. Bir müddet Ankara’da kaldığım için Bülent Bey’le sık sık görüşüyordum. 1977’nin yazında bana, “Kemal Bey, müşavirim olur musun?” dedi. Ben açıkçası şaşırıp kaldım. Müşavirlik demek, biraz da siyasete karışmak, müşaviri olunan partinin başkanını desteklemek, parti görüşlerine uymak demekti ki benim öyle bir niyetim pek yoktu. Ben partiler üstü kalmak istiyordum. “Teklifinizi kabul ederim ama bir taraftan da şimdiye kadar olduğu gibi görüşlerimi kendi inancıma, kendi inandıklarıma göre belirtmek isterim,” dedim. “Olur,” dedi. “Siz burada bir yer bulunuz. Çalışmaya başlayınız,” dedi. Nitekim ikinci günü başbakanlığa gittim, benim için bir yer olup olmadığını sordum. Bülent Bey’in etrafındakiler bana, “Bu adam da nereden çıktı?” gibisinden ters ters bakmaya başladılar. Hepsi Ecevit’in etrafını sarmış, kendilerine mahsus projelerini gerçekleştirmek istiyor. İkinci gün gittiğimde bu ortamda devam edemeyeceğimi daha iyi anladım. O insanlar bana, Türkiye’yi savunmak, Türkiye’nin menfaatlerine göre bir siyaset düzenlemek ve Halk Partisi’ni içeriden değiştirmek  niyetinde değillermiş gibi göründüler. Müşavirlik konusunda benim görüşüm Bülent Bey’in etrafındakilerden farklıydı.</p>
			<p class="paragraf">Müşavirlikten ümidim, fırsat buldukça Bülent Bey’e, Halk Partisi’nin nasıl değişmesi gerektiğini anlatmaktı. Bu şahsi kanaatimdi, bir taraftan da cumhuriyet prensiplerine, Atatürk’e sadık kalmak gerekiyordu. İster tek parti rejimi olsun, ister bu rejimin icraatları olsun bunların hepsi tartışılabilirdi ve tartışılması da gerekirdi ama bunların ötesinde kurulmuş yeni bir rejim vardı. Atatürk modern bir millet oluşturmak istiyordu, “diktatör mü, değil mi” ayrı mesele. Siyasi bir dönemden diğer döneme geçmek için yani, saltanattan cumhuriyet idaresine geçmek için bazı sert kararlar almak gerektiği aşikârdı. Ancak Atatürk hiçbir zaman diktatör olmak niyetinde değildi. Fakat Atatürk zamanında kurulmuş olan elit hâkimiyetine de son vermek gerekiyordu. Bu Osmanlı’dan gelmiş askerî güce dayanarak hüküm sürmek isteyen felsefenin mahsulü bir elitin âdeta dini olmuştur. Ama Osmanlı’dan kalan askere dayalı elit düşünceye de son vermek gerekiyordu. Bu sisteme son vermek için orduyu yok etmek veya küçültmek gereksizdi; tam tersine orduya şeref ve onurla bakmak gerektiğini düşünüyorum. Demokrasi düşüncelerimiz ne olursa olsun ortada acı bir gerçek var; güçlü ordusu olmayan bir ülke uzun zaman ayakta kalamaz. Bu yüzlerce senedir maalesef tarihçe tespit edilmiş acı bir gerçektir.</p>
			<p class="paragraf">Bütün bunların ötesinde Halk Partisi’nde yer etmesi gereken düşünce, halkın büyük kitlelerine refah temin etmek, refah yolunu açmaktı. Halk için halka rağmen felsefe yerine, halk ile halk için demek gerekiyordu. Bunu yapmadıkça Halk Partisi eski felsefesinden vazgeçemezdi. Bunları ve bunların yanında başka hususları da Bülent Bey’e çoğu kez söylemiştim. Benim ona tavsiyem: Halk Partisi’nin gerçek manada demokrat bir parti haline dönüşmesiydi. Bunu da ancak güçlü bir lider yapabilirdi ve ben Bülent Bey’in böyle bir lider olmasını istiyordum, ama Bülent Bey kimseyi kırmak ve insanların partiden uzaklaşmasını istemiyordu. Ayrıca pratik değildi, bence en büyük eksikliği buydu. </p>
			<p class="paragraf">Biraz ütopik siyasi düşünceleri vardı. Hatırlarım, İsveç’ten döndükten sonra görüşmüştük. Türkiye’yi İsveç gibi yapacağını söylüyordu. Bunu inanarak söylüyordu. Ama Türkiye’nin İsveç gibi bir ülke olması için ne ekonomik şartları ne yapısı ne de tarihi müsaitti. Bir kere İsveç’in nüfusu az, ekonomisini geliştirmiş bir ülke ve bu gelişim sayesinde vatandaşına birçok imkân sağlayan, sosyal vesayetçi diyebileceğim bir rejim kurmuştu. Türkiye’nin böyle sosyal vesayetçi bir anlayışla, vatandaşlarına ekonomik ve sosyal bakımdan her türlü imkânı temin etmesi için çok çalışması lazımdı, dahası Türkiye o tarihlerde bu politikalar için müsait değildi. Bunu kendisine anlattım, dinledi, ama ses çıkarmadı.</p>
			<p class="paragraf">Bir başka konuşmamızda, onun gerçek manada realist bir lider olmadığını gördüm. O tarihlerde Japonya, ekonomik bakımdan alabildiğine gelişmekteydi ve Bülent Bey Japonya’nın gelişimine, büyük bir sevinç ve takdirle bakmaktaydı. Amerika’yı sevmiyordu. Bana, “Japonya az zaman sonra Amerika’yı geçecek,” dedi. Ben de kendisine, “Geçemez,” dedim. Çünkü Japonya’nın gerçek manada ekonomik gücü yoktu; ne hammaddesi ne arazisi ne de askerî gücü vardır. Evet, Japonya hammaddeyi Avustralya’dan, Asya ülkelerinden alıyor, kendi ülkesinde işliyor ve dışarıya satıyordu. Fakat Amerika’nın ziraatı gelişmeye alabildiğinde müsaitti, ziraata, tarıma elverişli arazinin %30’u, %40’ı işleniyor. İkinci derece, üçüncü derecede münbit arazi halen Amerika’nın %50-55’ni oluşturuyor. Zorda kalınırsa bu araziler hemen işlenmeye başlanabilir. Bu tarım gücü varken, Amerika’nın geleceği nispeten parlaktı. Amerika köklü ve sonsuz kömür yataklarına sahip, Japonya’da kömür çok azdır. Amerika’nın büyük nehirleri var, su ihtiyacını belki 100-200 sene, yeni su kaynaklarına ihtiyaç duymadan karışlayabilir. Bunun yanında Japonya’nın su kaynakları kısıtlı. Bunun gibi birçok alanda Japonya’nın Amerika ile boy ölçüşmesi imkânsızdır. Tekrar ediyorum; Amerika’nın ekonomik kökenleri var. Amerika, tükettiği petrolün %50’sini dışarıdan ithal ederken, yeni petrol araştırma yöntemleriyle, örneğin; crackin dedikleri usûlle çıkardığı petrolü yakın zamanda ihraç etmeye başlayacaktır. Bugün Amerika ile Çin arasındaki yarış yine Amerika’nın bu köklü ve zengin varlığına dayanarak Amerika lehine sonuçlanacaktır. Bunların hepsinin ötesinde demokrasi vardır, çünkü Amerika tartışarak eksiklerini görüyor ve kendine yeni imkânlar araştırıyor. Bunun için Amerika’yı yakından tanımak gerekmektedir diyerek, tüm bunları Bülent Bey’e anlattım. Fakat kendisi pek ikna olmadı. Onun sol sosyalist tarafı, kapitalist Amerika’yı realist düzlemde görmesine engel oluyordu.</p>
			<p class="paragraf">1977 senesi sonbaharında beş mebusluk için ara seçim yapıldı. Bülent Bey bunların hepsini kaybetti ve istifa etti. Çünkü kurduğu ortak hükümette Erbakan ile anlaşamadığı gibi, pratik alanda da fazla bir şeyler yapmadı. Bülent Bey’le olan dostluğumuz 1980’den sonra da devam etti. Görüştüğümüzde Türkiye ve dünya sorunlarını tartışıyorduk. Tekrar belirtmem gerekir ki, 1980 Askerî Darbesi’ne kökten karşıydı. Ondan sonra malum DSP’yi kurdu. Asker, 1980’den sonra başka partiler gibi Halk Partisi’ni de kapattı. Ancak 1982 Anayasası kabul edildikten sonra parti faaliyete başladı. Bülent Bey’le görüşmelerim azaldı, çünkü ben hem CHP’den hem de DSP’den umudumu kesmiştim. Dikkatim Türkiye’deki yeni siyasi oluşumlara kaymıştı.</p>
			<p class="paragraf">Bülent Bey’in realist bir lider olmadığını belirten bir başka tecrübem daha oldu. Başbakan olduğu bir dönemde yine Ankara’daydım. Hatırlıyorum; kıştı, kar yağıyordu. O zaman Bulvar Palas diye bilinen otelde kalıyordum. Bülent Bey Ankara’da olduğumu haber almış, “Hemen görüşelim,” dedi. Sanırım ekonomik krizin patlak verdiği 2001 yılıydı. Bana telefon etti, “Bülent Bey memnuniyetle gelirim, fakat vasıtam yok. Bu kışta taksiyle nasıl geleceğim?” diye sordum. “Ben, size araba gönderirim. Sizinle görüşmek istediğim bir konu var,” dedi. Nihayet bir makam arabası geldi, beni aldı. Bu defa Bülent Bey benimle Köy-Kent Projesi’ni görüşmek istiyordu. Anlattı, böyle olacak, şöyle olacak, gayet idealist bir görüşle projenin mutlaka Türkiye’yi değiştireceğine inandığını söyledi. Bir an önce projeyi yürürlüğe koymak istiyordu. </p>
			<p class="paragraf">Benim proje hakkında daha evvel edindiğim bazı bilgiler vardı. Bülent Bey’e bu projenin başarılı olamayacağını, basit bürokratik bir kurum olmaktan öteye geçemeyeceğini ve kendi başına ayakta kalamayacağını, gelişmesi için bazı ekonomik, sosyal koşulların değişmesi gerektiğini belirtmiştim. Bu konuda Boğaziçi Üniversitesi’nde dört-beş kişilik bir grup tartışmasına katılmıştım. Konuşmacıların bir kısmı, böyle bir projenin Türkiye için kaçınılmaz olduğunu, Türkiye’yi kökten değiştireceğini savunmuştu. O toplantıda görüşlerinin neden gerçekleşemeyeceğini teker teker anlatmaya çalışmıştım. Gerek onlar, gerekse salonda bulunanlar hemen aleyhime döndüler; malum bilhassa entelektüel zümrede heyecanla, lafla büyük işler başarılacağını düşünenler çoktur. Karşı görüş belirtirseniz, hemen dışlanırsınız. </p>
			<p class="paragraf">Bülent Bey’e Köy-Kent Projesi hakkındaki düşüncelerimi açıkça anlattım. Köy-Kent Projesi’nin devlete mali külfet getireceğini ve başarı sağlamayacağını söyledim. Bülent Bey memnun olmadı, “Kemal Bey bizim hanımı gör. Bu konuyla o yakından meşgul oluyor,” dedi. Hemen emir verdi ve bir araba hazırlattı. Beni Rahşan Hanım’a götürdüler. Rahşan Hanım, Bülent Bey’den çok farklı bir insandı, onu iyi tanıyamadım, birkaç defa görüştük, konuştuk o kadar. Nedense bana karşı daima soğuk davrandı ve mümkün olduğu kadar konuşmamaya gayret etti. Bu defa Bülent Bey istediği için konuştu. Yine Köy-Kent Projesi’ni konuştuk. İtirazlarımı dinlemedi bile, sert ve inanmış bir şekilde, “Bu olacaktır,” dedi. Buna karşı benim söyleyeceğim pek bir şey olmadığı için teşekkür ettim ve oradan ayrıldım. </p>
			<p class="paragraf">Köy-Kent Projesi’nin akıbeti biliniyor. Karadeniz Bölgesi’nde kurulan model birkaç yıl evvel kapandı gitti. Bülent Bey’le bir daha görüşemedim. Onun DSP’nin başında bulunması ve biraz fazla teorik olması, eski dinamizmini kaybetmiş olması, yaşlanması beni biraz ondan uzaklaştırdı. Halk Partisi tekrar kurulmuştu. Her şeye rağmen bir ismi, bir geçmişi, Türkiye tarihinde yeri vardı. DSP yeni fikirler üretmiş, yeni projeler teklif ediyordu fakat başarı sağlamak için halktan yetişmiş kadroları yoktu. Bu kadrolar, yani demokratik bir rejim içinde çalışan kadrolar olmadığı sürece DSP’nin büyük bir başarı sağlayacağına inanmıyordum. Gerçi DSP 1995 seçimlerine girmiş, oyların %15’ini almıştı, Halk Partisi de oyların %11’ini almıştı. DSP ve Halk Partisi’nin oyları aynı kaynaklardan geliyor, ama ikisi bir araya gelince oyların yüzdesi ancak %26’ya çıkıyor. 1995 seçiminde ANAP aşağı yukarı %20’ye yakın bir oy almıştı. Bunun karşısında Refah Partisi oyların neredeyse %23’ünü almıştı. Burada oy meselesini uzun uzadıya konuşmak istemiyorum. Fakat Halk Partisi ile DSP’nin oylarını bir araya koysanız, toplam iki partinin oyu ancak %26’ya yükseliyor. Buna karşılık tek başına %23 oy alan Refah Partisi var. Onu destekleyen, ileriye yol almak isteyen bir kitle ama Refah Partisi bu beklentiyi karşılamayacağını gösterince, parti içinden Türkiye gerçeklerine göre düşünen, hareket eden Adalet ve Kalkınma Partisi çıktı.</p>
			<p class="paragraf">Ne oldu bundan sonra? 2002 seçimi geldi. Halkın isteğine uygun, ileriye dönük, demokrasiyi benimsemiş görünen ve hakikaten demokrasiye hizmet edecek AK Parti, 3 Kasım 2002 seçimlerinde oyların %36’sını alarak tek başına hükümet kurabildi. Buna karşılık Halk Partisi ki, bu defa DSP’yi de içine almıştı, halen %20 oy toplayabiliyordu. </p>
			<p class="paragraf">Türkiye’de bir bakıma değişiklikler oluyor; fakat eski düzen ve iki büyük halk kitlesi ayrılıklarını devam ettiriyordu. Ve halk, siyasetten beklediklerini AK Parti gerçekleştirdi diye ona oy verdi. 1995 seçiminde %14, 1999’da %23,5 oy alan DSP 2002 seçimlerinde %1.28 oy alabilmişti. İnanılacak gibi değildi… Bu çok ağır bir hezimetti, yalnız DSP’nin değil, Ecevit’in de hezimetiydi. Bu oylar nereye kaydı? Halk Partisi’ne ve AK Parti’ye…</p>
			<p class="paragraf">Tüm bunları, rahmetli Bülent Bey’i tenkit etmek için söylemiyorum. Biraz da Türk siyasetinin nasıl hayallere, güzel sözlere kanarak lider seçtiğini göstermek için söylüyorum. Tabii demokraside güzel söz söylemek, karizmatik bir kişiliğe sahip olmak iyidir, ama temelde halkın istediği gerçek bir liderdir ve gerçekçi bir siyasettir.</p>
			<p class="paragraf">Bülent Bey hakkında söyleyeceklerim bunlardan ibarettir. İtiraf edeyim; hastalanması ve 5 Kasım 2006’da vefat etmesiyle Türkiye yalnız bir dost değil, bir umut kaybetmiştir. Bazen düşünüyorum da keşke yanında olsaydım, belki ona biraz yardım edebilirdim. Ama herhangi bir etkim olamayacağını, Bülent Bey’e ulaşmak için birçok kimseyi aşmam gerektiğini anladım. Ben orada oturacaktım, Bülent Bey istediğinde benden fikir alacaktı o kadar. Halbuki ben bunu yapamazdım. Benim de yerleşmiş, kabul görmüş bir yerim vardı. Benim gibi açık düşünenler, dürüst hareket edenler Türk siyasetinde etkili olamadı.</p>
			<p class="paragraf">Yattığı yer nur olsun. Tekrar söylüyorum, büyük bir adamdı. Sıcak, temiz, dürüst, memleketini seven, Türkiye’ye iyilik yapmak isteyen bir siyasetçiydi. Ancak elinde imkân yoktu yahut elindeki imkânları iyi kullanamadı. Son kararı tarih verir. </p>
			<p class="paragraf">Bu satırları okuyanlar haklı olarak, niçin Türkiye’de siyasete girmediğimi, siyasi mevkii edinmediğimi sorabilirler. Türkiye’de bazı siyasi liderleri tanıdığım halde, hatta halkla kolayca ilişki kurabildiğim halde siyasi hayata neden atılmadığımı oldukça garip görebilirler. Cevap çok basittir; hiçbir zaman mevkii sahibi olmak gibi bir ihtirasım, arzum olmamıştır. Çeşitli ilmî kurumların başkanlığını yaptığım, birkaçının da kurucusu olduğum doğrudur. Bu kurumların Türkiye’ye ve insanlığa faydalı olabileceğini düşündüğüm için bünyelerine katıldım. Düşüncemden, dürüst hayatımdan taviz vermediğim, veremediğim için de siyasete girmedim.</p>
			<p class="baslik"><span class="bold">RAUF DENKTAŞ<br/></span><span class="baslik-alti _idGenCharOverride-4"><br/>ÜLKE YARATAN BİR KAHRAMAN</span></p>
			<p class="paragraf">Rahmetli Rauf Denktaş’ı 1963 yılında, Kıbrıs’taki olaylar sonrasında tanıdım. Bilindiği gibi 1963’te Kıbrıs’ta Makarios’un idaresindeki Kıbrıs Rum Hükümeti, 1959-60 Antlaşmalarında Türklere verilen hakları zorla yok etmek istemişti. Kıbrıs’taki Türk bölgelerine silahlı saldırılarda bulunan Kıbrıs Rum güçleri, çeşitli köy ve kasabalarda yaşayan Türkleri yok etmek veyahut sıkı kontrol altına alarak 1959-60 Antlaşmalarını yok sayıp, muhtemelen bütün Kıbrıs’ı Yunanistan’la birleştirme gayesini gütmekteydiler. Enosis olarak bilinen bu birleşme çabası Rum milliyetçiliğinin ve Doğu Akdeniz’e hâkim olan siyasetin bir ifadesiydi. </p>
			<p class="paragraf">Rumlara göre Kıbrıs’ta olup biten olayların nedeni sözde, cumhurbaşkanı yardımcısı olan Doktor Fazıl Küçük’ün bazı kanunları, kararları imza etmemesi ve böylece Kıbrıs’ta normal işleyecek bir hükümetin çalışmalarına engel olması bahanesiydi. O zaman bu olaylar Amerikan medyasında büyük başlıklarla veriliyor ve tartışmalar yaratıyordu. Olaylar başladığı zaman Rum kesiminden gelen haberler, “Bugün şu kadar Türk’ü öldürdük, şu kadarını esir ettik,” diye bütün dünyaya bildiriliyordu. Bu haberler Rumların 19-20. yüzyıl başlarındaki görüşlerinden hâlâ caymadıklarını gösteriyordu. O zaman Türk’ü öldürmek, yok etmek büyük bir Hristiyanlık zaferi olarak görülüyordu. Rumlar hâlâ bu düşünceden vazgeçmemişti. Ne kadar Türk öldürürlerse, Batı’dan o kadar destek göreceklerini sanıyorlardı. Halbuki hiç de öyle olmadı. Tepkiler yükselmeye başladı. Bazı gazetelerde bu katliama karşı tenkitler yayımlandı. Bunun üzerine Rumlar taktik değiştirerek konuyu hukuk açısından ele aldılar. Kıbrıs’ın ezelden beri bir Rum adası ve Rum-Helen medeniyetinin bir parçası olduğunu ileri sürüyorlar, Türklerin Ada’da herhangi bir hakları olmadığını iddia etmeye çalışıyorlardı.</p>
			<p class="paragraf">Bu tek taraflı partizan görüşe karşı Batı ile Birleşmiş Milletler’in harekete geçmemesi ve Türkleri korumak için hiçbir şey yapmaması, kâğıt üzerinde, havada kalan barış nasihatleri vermesi New York’ta bulunan Türk toplumu ve bilhassa gençler arasında büyük tepki toplamıştı ve neticede bir gösteri yapma fikri ortaya çıkmıştı. Bir gösteri tertip edildi. 30-40 kişilik bir grup, BM binası önünde yürüyüş yaptı ve sloganlar attı. Akabinde de Türkiye’nin BM’deki temsilcilerinin bulunduğu binaya gidip bir şeyler yapılmasını istedi. </p>
			<p class="paragraf">Ben de o dönemde New York Üniversitesi’nde profesördüm, ders veriyordum. Olayları yakından takip ediyor, olup bitenlere, Türklerin haklarının ayaklar altına alınmasına öfkeleniyordum. Çok rahatsız olmuştum. Gösteriye ben de katılmıştım. Arkadaşlarla beraber Türkiye’nin BM misyonuna gittik. Misyon başkanıyla görüştük. Oradan şöyle bir cevap aldık, “Bugün İngiliz, Fransız imparatorlukları dağılıyor. Milyonlarca kişi yeni kurulan ülkelerin hâkimiyetinde kalıyor veya göç ediyor. Kıbrıs’ta 100 bin Türk var. Bu kadar az kişiye karşı Batı’nın olumlu davranıp onları savunacağını sanmıyorum.” Misyon başkanı tarafından verilen cevap, ben dâhil oradakileri oldukça öfkelendirmişti. Bu durum Ankara’ya bildirilmiş, misyon başkanı bir müddet sonra İnönü hükümeti tarafından geri çağrılmıştı. </p>
			<p class="paragraf">Fakat gazeteler Kıbrıs konularında tek taraflı yazılar yazmaya devam etti. Rumlar yüzde yüz haklı, Türkler haksız gösteriliyordu. Bunun üzerine ben de dayanamadım, bir gün oturup uzunca bir mektup yazdım. Kıbrıs’ın müstakil bir ülke olarak 1959-60 Antlaşmaları sonrasında ortaya çıktığını, bu antlaşmalarda Türkiye’nin, Yunanistan’ın ve İngiltere’nin imzalarının bulunduğunu anlattım. Bu antlaşmalarda şöyle bir hüküm bulunduğunu belirttim: Eğer Kıbrıs’ın mevcut siyasi ve hukuki düzeni zorla ortadan kaldırılacaksa antlaşmalara imza atan her bir tarafın -Türkiye dâhil- müdahale hakları vardır. Kıbrıs meselesinin çok yönlü olduğunu belirttim. Neticede Türkiye’nin de mevcut antlaşmalara göre hareket ettiğini, oradaki Türklerin haklarının Kıbrıs Anayasası dâhilinde tanındığını, o şekilde hürmet görmesi ve uygulanması gerektiğini belirttim. Benim amacım, mevcut antlaşmalara, uluslararası hukuka dayanan argümanlarla Kıbrıs Türklerinin hakkının verilmesi için çalışılmasının, onların savunulmasının ve Türkiye’nin garantör olarak, Kıbrıs konusuyla yakından ilgilenmesinin gerekli ve yerinde olduğunu ortaya koymaktı.</p>
			<p class="paragraf">Mektubu yazdığımı ve bir gazeteye göndereceğimi o zamanlar haber bürosu başkanı olan kişiye söyledim. O ise, “Bunu yapma,” diyerek beni vazgeçirmeye çalıştı. Yani kimse rahatını bozarak bu tartışmaya girmek istemiyordu. Kıbrıs’taki sorun Türkiye meselesi değil, insan hakları meselesiydi. Ben bu konuyu bu açıdan ele alıp mektubu hazırlamıştım. Ne olursa olsun diye düşündüm. Mektubu o zamanlar da şimdi de Amerika’nın en büyük gazetesi olan <span class="italik">New York Times</span>’a gönderdim ve bu yazı yayımlandı. Kıyamet koptu. Sağdan soldan tepkiler geldi. Demek ki, Türkiye’nin de hakkı varmış gibi şeyler söylendi. Sonra bana davetler gelmeye başladı. Amerika’nın en büyük kurumları, CBS gibi televizyonlar bu konuda konuşmamı istediler. Ben de açık bir dille Kıbrıs sorununu Türkler açısından anlattım. Sonra başka yerlerden, New Jersey, Connecticut ve New York’un bazı şehirlerinden konuşma davetleri aldım. Bu davetlerin bir kısmına katıldım. New York Üniversitesi’nde dersim olduğu için talepleri karşılayamıyordum. Sonra konuşma talepleri Türkiye’nin BM’deki temsilciliğine gönderildi. Ben mektup yazıp, Kıbrıs konusunda bir şeyler bildiğimi göstermişim. Bunun için temsilcilik konuşma taleplerini bana havale etmişti.</p>
			<p class="paragraf">Birçok yere giderek Kıbrıs konusunda konuştum. Hatta bazı yerlerden tepkiler geldi, “Sen üniversitede profesör müsün, yoksa Türk Hükümeti’nin ajanı mısın?” diye.</p>
			<p class="paragraf">Tabii devam etmekle beraber bu konuşmaları seyrekleştirdim. Bu arada yine ilginç bir olay yaşandı. CBS, beni ve New York Üniversitesi’ndeki danışmanım Vlavianos ile bir kişiyi Kıbrıs konusunu karşılıklı tartışmaya davet etmişti. Eski danışmanım Vlavianos’un Türkleri sevmediğini biliyordum ama konuşmada pek de başarılı olamadı. Hatta konuşmadan sonra aşağıda onu bekleyen hanımı bana, “Gayet iyi konuştunuz,” dedi. Sonra arabaya bindiler ve gittiler. Bu konuda başka konuşmalarım da oldu. </p>
			<p class="paragraf">Bir başka olayı daha anlattıktan sonra Rauf Bey’le nasıl tanıştığımı ve neler konuştuğumuzu aktaracağım. New York Üniversitesi’nde uluslararası ilişkiler dersi veren bir meslektaşım, bir işi dolayısıyla derse giremeyeceğini, dersinin boş geçmemesi için de benden derse girip Kıbrıs konusunu anlatmamı rica etti. Gayet bîtaraf, objektif olarak her iki tarafın da görüşlerini belirterek konuştum. Herhangi bir tepki gelmedi. 4-5 gün sonra ofisime genç bir hanım geldi, “Dersimi dinlediğini ve Kıbrıs konusunda daha fazla bilgi edinip bir yazı yazmak istediğini,” söyledi. Ben de gerekeni yaptım. Sonra genç kız, “Yorulduysanız beraber çıkıp bir kahve içelim,” dedi. “Vaktim yok,” dedim. “Acaba Kıbrıs konusunda Türkiye’nin görüşünü anlatan kitap, broşür var mı?” diye sordu. Ben de masamın üzerinde propaganda mahiyetindeki bir iki broşürü verdim, “Bunları alabilirsin,” dedim. Akabinde ısrarla, “Bunlar araştırmaya dayanan, bîtaraf yazılar değildir, ona göre hareket edersin,” diye de ekledim. Verdiğim o broşürü sanki altın bulmuş gibi çantasına koydu ve memnun bir durumda ayrıldı. Ben de konuyu unuttum. İki üç gün sonra Sosyal Bilimler Bölümü’nün dekanı beni çağırdı. “Profesör Karpat, dersinizde Kıbrıs konusunda Türkiye tarafını tek yönlü olarak savunmuşsunuz, hatta Türk tarafı lehine broşür dağıtmışsınız. Sizi dinleyenler tarafından bu broşürler getirildi,” dedi. O broşürler bana gelen Rum kızına verdiğim broşürlerdi. Meğer her şey tertipmiş. Bir profesörü, kendisinden beklenen bîtaraflığı bırakıp, Türk propagandası yapan biri olarak gösterecek ve beni yerimden edecek bir tertip. Ama dekan, “Bu broşürleri getirenler, bunun propaganda olduğunu da söylediğinizi belirttiler,” dedi. En azından bir nebze doğru hareket etmişler. Ben de dekanla açıkça konuştum. Her yerde, her zaman olduğu gibi bîtaraf hareket ettiğimi ve iki tarafın da görüşlerini anlattığımı söyledim, “Şahsi görüşüm ve tercihim ne olursa olsun, bunlar hiçbir zaman derslerimde ve kitaplarımda görünmemektedir. Ben burada iki yıldır ders veriyorum. Hiçbir yerden şikâyet gelmedi, ta ki Rum arkadaşların size bu broşürleri getirmelerine kadar.” Dekanın cevabı ilginçti, “Bir dekan olarak bana gelen şikâyetleri incelemem ve onlara cevap vermem gerekiyor. Bu yüzden seni çağırdım ve görüşlerini aldım. Zaten bana gelen Rum öğrenci grubunun tutumunu beğenmedim. Israrla bana, ‘Profesör Karpat’a ne yapacaksınız?’ diye sordular. Herhalde senin atılmanı beklediler. Bu tutumları beğenmedim. Meseleyi sonuna kadar incelemek istedim. Şimdi konu kapandı.” </p>
			<p class="paragraf">Bunun gibi Kıbrıs’la ilgili başka olaylar da oldu. Sonra Madison’da Wisconsin Üniversitesi’ne geçtim ama New York’a sık sık gidiyordum. Sözünü ettiğim Long Island’daki evimi muhafaza etmiştim. </p>
			<p class="paragraf">1968-69 yılında yine bir New York seyahatimde Kıbrıs konusu bütün hararetiyle tartışılıyordu. Ben de bu konuda yapılan bazı konferanslara katılmış ve Türklerin görüşünü ortaya koymuştum. Böyle bir seyahatte Kıbrıs cemiyetine mensup bir tanıdık, “Rauf Bey sizinle tanışmak istiyor,” dedi. Ben de zaten Rauf Bey’in ismini çok iyi bildiğim için, “Memnun olurum,” dedim. Rauf Bey’le bu şekilde tanıştım. Daha sonra dostluğumuz gelişti.</p>
			<p class="paragraf">Rauf Bey, bir New York seyahatinde, “Kemal Bey, siz Kıbrıs konusunda konuşuyor ve yazıyorsunuz ama Kıbrıs’taki durumu yakından görmediniz. Kıbrıs’a geliniz, durumu yerinde inceleyiniz. O zaman daha iyi konuşursunuz,” dedi. Ben de şüphesiz böyle bir fırsatı dört gözle beklediğim için, “Gelirim,” dedim.</p>
			<p class="paragraf">Nihayet 1974 senesinin Mayıs ayında Kıbrıs’a gitme fırsatı buldum. Londra’da yine bir toplantıya katılmam gerekiyordu. O toplantıya katıldıktan sonra Kıbrıs Konsolosluğu’na gittim, vize istedim. Benimle konuşan memura, “Kıbrıs’a gitmek istiyorum, Rauf Bey davet etti,” dedim. Arkadaş hemen kulağıma eğilerek, “Sakın Rauf Denktaş Bey’in sizi davet ettiğini söylemeyiniz. Şimdi sizi konsolosa götüreceğim. Rauf Bey’in ismini anmayın. Çünkü onu tanıyan, ona yakın kimseye vize vermiyorlar,” diye fısıldadı. Bu arkadaş Türk’müş. Beni aldı, oldukça genç olan konsolosun yanına götürdü. Tabii konsolos Rum’du. Ona turist olarak Kıbrıs’a gideceğimi daha sonra Türkiye’ye geçeceğimi, Amerika’da profesör olduğumu söyledim. Bana itimat etti, “Vize veriniz,” dedi. Vizeyi aldım. Beni ikaz eden Türk arkadaşa teşekkür ettim. O da, “Rauf Bey’e selam söyleyin,” dedi. Çok tuhafıma gitti. Konsoloslukta çalışan bir adam, tamamen Rauf Bey’in aleyhinde olması gereken bir adam, Rauf Bey’e selam gönderiyor, “Rauf Bey’e bu durumu sorarım,” diye düşündüm. </p>
			<p class="paragraf">Uçağa bindim, gece geç vakit Lefkoşa’ya ulaştım. Geleceğimi haber alan Rauf Bey karşılamak için birkaç kişiyi göndermişti. Türk bölgesine giderek, bir otelde misafir edildim. İkinci gün Rauf Bey’le uzun uzadıya görüştük. </p>
			<p class="paragraf">Rauf Bey, Londra’da tahsil gören, güzel İngilizce konuşan, zeki, atılgan, uzak görüşlü, gerçek manada bir liderdi. Memleketini seven bir Kıbrıs Türk’ü olduğu kadar Türkiye’yi de seven, inanan ve çıkarlarını göz önünde tutarak hareket eden biriydi. Fakat her şeyden evvel Kıbrıs’ı düşünen bir vatanseverdi. Onun Kıbrıs sevgisiyle Türkiye sevgisi asla çatışmaz, birbirini tamamlardı. </p>
			<p class="paragraf">Rauf Bey, bana Rumların katliamlarından söz etti. Murat adındaki bir köyü görmemi tavsiye etti. Rumlar oradaki bütün Türkleri öldürmüşler. Bir kuyunun içine girerek saklanan genç bir çocuk olayları şahsen görüp, sonra bunları Kıbrıs Türk makamlarına anlatmış. Rauf Bey, bana bunları da anlattı, “Rumları yakından tanıyorum. Onlar hiçbir zaman Türk’ün hakkını tam manasıyla vermeye eğilimli değiller. Onlar için Türk’ün hayatının hiçbir değeri yoktur. Onların gözünde Türk, insan değildir. Onlar bu görüşe sahip oldukça anlaşmamız çok güçtür. Ada’ya hâkim olmak, Kıbrıs Türklerini söküp atmak, haklarından mahrum etmek, öncelikli düşünceleridir. Biz bunları Kıbrıs’ta Rumlarla yaşayarak öğrendik. Tabii Rum halkının büyük bir kısmında Türk aleyhtarı duygular yok ama liderlerinde kökleşmiş Türk nefreti var ve bunu Hristiyanlıktan aldıkları argümanlarla meşrulaştırıyorlar,” dedi. “Bu şartlar altında bir arada yaşamamız güç. Ben ve birkaç arkadaşım, daha 1955’lerde bu durumu görerek bir şeyler yapmamız gerektiğine inandık ve aramızda bir direniş grubu kurduk. Gizli bir gruptu ama kararlı ve silahlıydık,” dedi. “Silahları nereden aldınız?” diye sordum. “Sağdan soldan aldık,” deyip pek üzerinde durmadı. “Şimdiye kadar bu sayede direndik. Kıbrıs’ın önemli yerlerinde kendi bölgelerimize sıkıştık, onları müdafaa edip duruyoruz. Siz etrafı gezin sonra gelin, konuşuruz,” dedi. </p>
			<p class="paragraf">Tesadüf Rauf Bey’le yaptığım konuşmadan sonra adaya bir Türk heyeti geldi. Başında İhsan Sabri Çağlayangil vardı. Sanırım o zaman mebustu. Onların arasına katılarak Kıbrıs’ı dolaştım. Yer yer durup o bölgedeki Türklerle veya liderlerle konuşmak suretiyle durumu inceleyip bilgi edindik.</p>
			<p class="paragraf">Baf’a geldik. Orası Rauf Bey’in doğduğu yerdi. Oldukça güçlü bir grup direnişi sağlamış, ama Türk bölgesi kasabanın ancak 1/5’ni oluşturuyor. Türk bölgesinin önü plaj ve fevkalade güzel bir manzarası var. Hatırlıyorum, o denizin, plajın güzelliği beni çok etkiledi. “Buradan denize girebiliyorsunuz, güneşlenebiliyorsunuz,” dedim. Hemen cevap verdiler, “Ne gezer, şuradan 20 metre açılırsanız, hemen kurşunu yersiniz. Çünkü bütün plaj Rum silahlarının tehdidi altındandır. Biz plajı ve denizi uzaktan seyrediyoruz.” Ondan sonra yola devam ettik. Akşam geç vakit Lefkoşa’ya vardık. Çok yorgun olduğum için yattım. Türk heyeti de Türkiye’ye döndü. </p>
			<p class="paragraf">İkinci gün Rauf Bey’le Türk sefirinin bürosunda görüştük, “Kemal Bey, Kıbrıs’ı gezdin, gördün. Ne düşünüyorsun?” dedi. Ben de, “Rauf Bey bu iş bitmiş. Türk toplumu küçücük köşelere sıkıştırılmış, tecrit edilmiş, güçlükle ayakta duruyor. Eğer Rumlar toplu bir hücuma girişirse az zamanda bu direniş noktalarını yok ederler. Durumun bu kadar kötü olduğunu asla tahmin etmiyordum. Hatta affedersiniz, bu direniş bitmiş gibi bir şey,” dedim. Rauf Bey güldü. Sefire dönerek, “Bakınız, Kemal Bey’le bu yüzden iyi anlaşıyorum. Her şeyi olduğu gibi gördü ve öyle değerlendirdi. Kemal Bey ne dedi? Eğer önemli bir hadise durumu değiştirmezse, bu tecrit edilmiş Türk bölgelerinin uzun süre ayakta kalması imkânsızdır. Ben de ona katılıyorum,” dedi. Sefir Bey dinledi, “Ne yapabiliriz? Bekleyeceğiz,” gibi bir şeyler söyledi.</p>
			<p class="paragraf">Kıbrıs’ta bir gün daha kaldım ve gerek Rum gerekse Türk bölgelerinde çıkan gazetelere göz atma fırsatı buldum. Yerli bir Kıbrıs Türk gazetesinde geldiğimin haberi veriliyor. Çünkü orada en küçük olay dahi önemli sayılıyor. “Amerika’dan Kemal H. Karpat isminde bir profesör gelmiş. Burada incelemelerde bulunuyor,” mahiyetinde kısa bir haberdi. Rum kesiminin gazeteleri ise haberi alabildiğine büyütmüşler, “Neden Türk kesimi Amerika’dan siyasi ilimler uzmanı getirip araştırmalar yaptırıyor, bunun manası nedir?” vs diye. Durumu olduğu gibi anlattım. Kıbrıs’a gitmem, oradaki araştırmam tamamıyla kendi adıma yaptığım bir geziydi ama olaylar garip bir şekilde gelişti. </p>
			<p class="paragraf">Lefkoşa’dan ayrıldım, Magosa’ya gittim. Oradan gemiyle Mersin’e geçtim. Mersin’den Ankara’ya gittim. Bülent Ecevit’i gördüm. Ona da kısaca Kıbrıs’ı anlattım. Sonra İstanbul’a geldim. Bir müddet sonra Kıbrıs’ta Rum hücumları çoğaldı ve sertleşti. Olaylar, Türkiye’nin Kıbrıs’a asker çıkarmasıyla sonuçlandı. Türkiye Kıbrıs’ı istila etti. Sonra Amerika’ya, üniversiteye döndüm ve derslerime başladım. Bu defa bir iki arkadaş gülerek, “Kemal Bey, Kıbrıs’a Türk çıkarmasını hazırlamaya gittiniz değil mi?” gibi şaka mahiyetinde şeyler söylüyorlardı. Bazıları da buna inanmıştı. Açıkçası benim Türk çıkarmasıyla herhangi bir ilişkim yok. Daha Kıbrıs’tayken Rauf Bey’e ve Türk sefirine söylediğim bir gerçektir. Kıbrıs’ta büyük bir olay olmazsa Türk kesimi yok olacak demiştim.</p>
			<p class="paragraf">Olay, Yunanistan’a hâkim askerî cuntanın Kıbrıs’ı Yunanistan’la birleştirerek kendilerinin ayakta kalmasını sağlamak için gerçekleştirilmiş bir darbe girişimiydi. Yedi seneden beri Yunanistan’ı idare eden ve halkın desteğini kaybetmiş, uluslararası alanda herhangi bir kabul görmemiş olan cunta, muhtemel bir halk isyanını önlemek için Enosis’i gerçekleştirip Kıbrıs’ı Yunanistan’a katarak ayakta kalmak istemiş. Bu, canice bir harekettir. Güç durumda kalmış bir idarenin panik içinde başvurduğu bir yöntemdir. Sampson ismiyle tanınan anarşist diyebileceğim adamı, bir grubun başına koyarak Kıbrıs Başkanı Makarios’u iktidardan indirme teşebbüsüne giriştiler ve muvaffak oldular. Bu bir hükümet darbesiydi. Makarios son dakikada cumhurbaşkanlığı sarayından, oradan da yurt dışına kaçarak hayatını kurtarmıştır. </p>
			<p class="paragraf">Kıbrıs’ta darbeyle bütün antlaşmaları ayaklar altına alan ve rejimi zorla değiştirmeye kalkışan teşebbüse karşı Türkiye, Kıbrıs’a asker çıkarmıştır. Amaç Kıbrıs’ta anayasa ile kurulmuş rejimi ayakta tutmaktı. Hukuken Türkiye’nin hareketi meşruydu. Ama diğer taraftan Kıbrıs’a asker çıkarmak kanuni meşruiyet temelleri ne olursa olsun sert bir hareketti. Kıbrıs çıkarması sonrasında rahmetli Bülent Ecevit’in popülaritesi Türkiye’de aldı yürüdü. Ecevit millî kahraman oldu ve akıllı bir manevra ile Kıbrıs çıkarmasını bir barış harekâtı olarak gösterdi, kısmen de başarılı oldu. Amerika, İngiltere ve Avrupa’ya giderek Türk harekâtının bölgede barışı sağlamak için yapıldığını oldukça ikna edici bir şekilde anlatabildi. Bunu açıkça belirtmek gerekir. Harekâtı izah etmek, sağa sola giderek anlatmak bize düştü, biz de gerekeni yaptık ve hiç olmasa bizi dinleyenlerin gözünde meseleyi daha iyi anlattık. Onları ikna edemesek de Kıbrıs konusunun iki tarafı olduğunu gösterebildik.</p>
			<p class="paragraf">Sonra Kıbrıs’a tekrar gittim. Bu defa Kıbrıs ikiye bölünmüştü. Kuzeyde Kıbrıs Türk Cumhuriyeti kurulmuş, güneyde ise adanın 2/3’sinde Rumlar bulunuyordu. Rauf Bey’le birkaç defa genel durumu tartıştık. Bence bu konuda artık yapılacak büyük bir iş kalmamıştı. Mesele fiilen çözülmüştü. Adanın 1/3’i Kıbrıs Türklerinin olmuştu. Güneyde yaşayan Türklerin büyük bir kısmı oralardaki mallarını mülklerini bırakarak kuzeye göç etmişti. Fiilen ada ikiye bölünmüştü. Yapılacak iş bu gerçekleri tanımaktı. Ama Rumlar asla ve asla bu gerçekleri kabul etmek istemediler, “Ancak Türk askerleri adadan çekilirse bir anlaşmaya varabiliriz,” dediler.</p>
			<p class="paragraf">Kıbrıs Türklerinin kendi başlarına adadaki durumu ve topraklarını korumalarına imkân yoktur. Ancak sağlam bir siyasi formülle mesele çözülebilir. Siyasi formül de Türklerin yaşadığı bölgeye bugün fiilen bir otonomi tanımaktır. Kıbrıs konusunu daha çok tartışmak mümkün elbette, fakat bu konuda birçok kitap var. Şüphesiz ki bu kitaplarda konunun benim anlattığımdan çok daha fazlası vardır. </p>
			<p class="paragraf">Burada küçük bir hususu belirtmek isterim: Bu bölümün başında, Londra’nın Kıbrıs konsolosluğunda çalışan Türk’ün Rauf Bey’e selam gönderdiğini söylemiştim. “Bu sizin adamınız mı?” diye sordum. “Yok, bunlar Rum tarafına geçmiş, onları desteklemiş ve Rumlardan mükâfat alarak mevki sahibi olmuş Türklerdir. Şimdi de Türklerin hâlâ ayakta durduğunu görünce yaranmak istiyorlar. Aldırış etme, aldırış etmiyorum,” dedi.</p>
			<p class="paragraf">Rauf Bey’le mektuplaştık, konuştuk. Ben artık Kıbrıs sorununun fiilen çözüldüğüne inandığım için bu konuya fazla zaman ayırmak istemedim. Zaten benim yapabileceğim bir şey yoktu. Ama mesele hâlâ çözüm beklemektedir. Kıbrıs Türk tarafındaki idarede büyük değişiklikler oldu. Yeni kimseler sahneye çıktı. Rauf Bey aramızdan göçüp gitti.</p>
			<p class="paragraf">Büyük bir adamdı. Cesur, bilgili, siyasi kabiliyetleri yüksek, tam manasıyla bir liderdi. Kıbrıs’ın zorlu günlerinde böyle bir lidere sahip olması Kıbrıs’ın şansıdır. Dolayısıyla Türkiye’nin şansıdır. Yattığı yer nur olsun. </p>
			<p class="arabaslik-1">Kıbrıs’ın Geleceği</p>
			<p class="paragraf">Kıbrıs, 1877-78’de İngiliz idaresine girdiğinden beri Kıbrıs Rumlarının siyasi amacı Yunanistan’la birleşmekti. Yunanistan, Kıbrıs’ta her şeye hâkim olduğu için görüşlerini istediği gibi uygulayabiliyordu. Yunanistan’ın elindeki en büyük koz uluslararası alanda tanınmış bir ülke olması ve uluslararası kurumlarda söz sahibi olmasıydı. Kıbrıs, 1959-60’ta bağımsız bir devlet olarak ortaya çıkınca Yunanistan’dan farklı hareket etmeye başladı. Ekonomik alanda dış yatırımlar, uluslararası para yardımları ve ticaret Kıbrıs Rum idaresine büyük gelirler sağladı. Rum idaresi bu gelirleri Kıbrıs Türkleriyle ve Yunanistan’la paylaşmamak için sahip olduğu özgür, uluslararası alanda tanınmış devlet statüsüne gittikçe büyük önem verdi ve Enosis’i, yani Yunanistan’la birleşmeyi arka plana itti. Zaten Makarios’a karşı 1974’te yapılan darbenin ana nedeni Makarios’un Enosis’ten vazgeçecek olmasıydı. Hem de eskiden Enosis’in en ateşli savunucusu olmasına rağmen.</p>
			<p class="paragraf">Bugün Kıbrıs önemli bir ekonomik güce sahiptir. Bu güç Rumların elinde, Rumlar bu güçlerini Kıbrıs Türkleriyle paylaşmak istemiyorlar ve istemeyeceklerdir, çünkü Kıbrıs’ın yakınlarında keşfedilen petrol yatakları ülkenin ekonomik gücünü ve uluslararası etkisini daha da arttıracaktır. Kıbrıs Rumlarının ve Yunanistan’ın, Kıbrıs Türklerini ve Türkiye’yi bu petrol yataklarına ortak etmesi beklenemez. Ancak Kuzey Kıbrıs Türk Cumhuriyeti (KKTC) uluslararası camianın bir üyesi olursa, yani özgür devlet statüsüne sahip olursa, hem Kıbrıs Rumlarına hem de dünyaya sözünü geçirebilir. KKTC’yi Türkiye’den ve önemsiz bir iki devletten başka tanıyan yok. Arap ülkelerinin de hiçbirinin KKTC’yi tanımadıkları ve tanımaya yanaşmadıkları aşikârdır. KKTC’nin yeni bir statüye kavuşması Türkiye’nin bölgede ağırlığını ve etkisini arttırmakla beraber, Avrupa Birliği’nin desteğini almasını gerektirir ki bugün bu desteği sağlamak güçtür. KKTC’nin Türkiye ile birleşmesi geçici olarak çözüm gibi görünse de uzun vadede Türkiye için büyük sorunlar yaratabilir. </p>
			<p class="paragraf">Benim 2015 yılı itibarıyla tavsiyem sabırla beklememiz yönünde. Rumlar yine bir hata yapabilirler, bununla birlikte Türkiye, KKTC’nin petrol yataklarındaki haklarını ısrarla savunmaya devam etmelidir. Rumlar sabırsızdırlar. “Hata yapsak da, yanlış siyaset uygulasak da Avrupa gelir bizi kurtarır. Karşımızda Türkler ve Türkiye bulundukça biz ne yaparsak yapalım, sonunda biz haklı çıkarız,” diye düşünüyorlar. Nitekim iki yüz seneden bu yana, yani Yunanistan özgürlüğüne kavuştuğundan beri (1830) bu görüşlerimiz doğru çıkmıştır. “Gerekirse görünürde Türklerle can ciğer dost olalım (1923-39, 1945-60’ta olduğu gibi), balayı sona erince eski siyasetimize dönebiliriz, hem de çok daha güçlü olarak,” düşüncesi hâkimdi.</p>
			<p class="baslik"><span class="bold">JIMMY CARTER<br/></span><span class="baslik-alti _idGenCharOverride-4"><br/></span><span class="baslik-alti _idGenCharOverride-4">ABD’NİN HALK ADAMI BAŞKANI</span></p>
			<p class="paragraf">Sene 1979. Bir sabah ofisime gittim ve postaya bakınca acele bir telgraf geldiğini gördüm. Açtım, baktım. Telgraf, Beyaz Saray’dan geliyor. Başkan Jimmy Carter sizi İran konusunda toplanacak bir toplantıya davet ediyor, danışmak, konuşmak istiyor, yazılı bir telgraf. İnanamadım, dikkatle baktım, hakikaten telgraf Beyaz Saray’dan gelmiş. Verdikleri telefonu aradım, “Filanca gün, şu saatte Beyaz Saray’da toplanıyoruz,” dediler. ABD’de bu gibi davetiyeler normal insanlara hayatta çok nadir gelir. Davetiye dünyanın en güçlü devlet başkanından geliyor, ABD Başkanı. Elinde muazzam güçler var. Başkanla görüşmek değil, Beyaz Saray’ın kapısından içeri girmek bile Amerikalılar için çok büyük bir onur sayılıyor. Ve ben, bir Türk, danışmalık yapmak için Beyaz Saray’a davet ediliyorum.</p>
			<p class="paragraf">Cevap verdim, gelirim dedim. Nitekim toplantıdan bir gün evvel hazırlandım. Uçağa gitmeden evvel, fakültemin sekreteriyle görüştüm, “Ben yarın derse gelmeyeceğim, Beyaz Saray’a davet edildim. Öğrencilerimi bilgilendiriniz, dersi erteliyorum,” dedim. Uçağa bindim, Washington’a ulaştım. Zaten Madison ve Washington arasında direkt uçak var. 2 saatten az bir zamanlık uçuş. </p>
			<p class="paragraf">Beyaz Saray’a gittim ve kapıda nöbetçilere ismimi verdim. Zaten evvelden her şeye hazırlanmışlar. “İçeri buyurunuz,” dediler. Beyaz Saray’da, Oval Ofis (Yuvarlak Masa) dedikleri bir yerde oturduk. Orada benim gibi daha 10 kadar meslektaşım vardı. Hepsi Ortadoğu üzerine kitaplar yazmış, çalışmalar yapmış kimseler. Masaya oturduk. Önce Jimmy Carter’ın yardımcısı, müşaviri geldi. “Hoş geldiniz. Bir süre sonra başkan gelecek,” dedi. </p>
			<p class="paragraf">Nitekim biraz sonra içeri Başkan Carter girdi. Sakin sakin tam karşımdaki sandalyeye oturdu. Konuşmaya başladı, “Biz, Ortadoğu ülkelerinde olup bitenleri çok yakından izliyoruz. Ne olduğunu, olayların nedenlerini anlamak istiyoruz,” dedi. “Misal son olarak vuku bulan İran’daki Humeyni hareketi…” Carter devam etti, “40-50 Amerikalı Tahran’da Amerikan elçiliğinde çalışan kişiyi rehin almıştı. Biz bunları anlayamıyoruz. Biz İslam dünyası ile barış içerinde yaşamak istiyoruz. Her bakımdan Amerikan’ın çıkarı, Müslüman ülkelerle barış içerisinde yaşamaktır,” dedi. “Sizi de bunun için çağırttım. Ne oluyor? İran’da, İslam dünyasında ne oluyor? Uzman olarak siz bunları daha iyi bilirsiniz,” dedi. </p>
			<p class="paragraf">“Benim niyetim İslam dünyasına bir barış mesajı göndermektir,” dedi. “Siz bu mesajı ele alıp gönderirseniz, memnun olacağım,” dedi ve tekrar etti, “Biz İslam dünyasıyla barış içinde yaşamak istiyoruz, bütün dünya ile barış içerisinde yaşamak istiyoruz.” Jimmy Carter barışa çok önem veren, diğer ülkelerle dostluk kurmak isteyen ve dostça geçinmek isteyen biriydi. Zaten öteden beri Amerika’daki konuşmaları, beyanatları onun barış taraftarı olduğunu açık bir şekilde göstermekteydi. Toplantıda bir kez daha bu görüşlerini ifade etti. Orada bulunanlar bu konuda, İran’da olup bitenleri anlatmak istediler, ben de konuşmaya katıldım. İran’da olup bitenin aslında, demokratik bir devrim olduğunu, Şah’ın yaptıklarını, onun İran topluluğunu alt üst edecek sözde reformlara girişiğini, bütün gücü eline topladığını, gizli servisleri tamamen kendi menfaatine kullandığını, halkını ezdiğini açık şekilde anlattım. </p>
			<p class="paragraf">Zaten o dönemlerde İran’daki siyasi durum oldukça demokratik idi, ancak 2 yıldan sonra demokratik güçler sahneden silindiler yerini sözde devrimcilere bıraktılar. İran’a halen orada hâkim dinî bir irade yerleşti. Tabii bu iradeyi uzun uzun anlatmak mümkün ama ben bunun üzerinde durmayacağım. İran’daki idare aslında Şiîliğin velayet anlayışına uygun olarak kurulmuştur. Sözde, 12. İmam dönünceye kadar, din adamlarının vazifesi toplumu İslam yolunda, yani Şiî yolunda tutmak ve imamın gelmesini beklemektir.</p>
			<p class="paragraf">İşte Jimmy Carter ile konuşmamız bu şekilde devam etti. Ben de ilk defa Amerikan başkanının hareketlerini, sözlerini inceden inceye anlamak, karakteri hakkında bir fikir edinmek istiyordum. İnanılmayacak kadar mütevazı, alelade bir insan gibi davranıyor. İşte ben bu muazzam güçlü ülkenin başkanıyım demiyor, senin benim gibi konuşuyor, öyle hareket ediyor.</p>
			<p class="paragraf">Tabii ben birçok siyasi lider tanıdım. Bilhassa Ortadoğu’da yüksek bir mevkiye çıkanlar âdeta tabiat üstü bir varlık gibi hareket ediyorlar. Ağızlarından çıkan her kelimenin cevhermiş gibi görülmesini istiyorlar. Kendilerine Allah gibi hürmet edilmesini bekliyorlar. En küçük tenkide tahammül göstermiyorlar. Şimdi ise karşımda dünyanın en güçlü başkanı duruyor, senli benli konuşuyor, tenkitlere içerlemiyor, cevap veriyor.</p>
			<p class="paragraf">“Gelecek hususunda neler düşünüyorsunuz?” diye sordu. Bir iki arkadaştan sonra sıra bana geldi. Ben de şunları söyledim, “II. Dünya Savaşı’ndan beri Ortadoğu siyasetini planlayan, belirleyen Araplar oldu, ama Ortadoğu’yu berbat ettiler, birlik kuramadılar. Bir başarıya ulaşamadılar. Bu kadar yüzyıldan beri kendi iradeleriyle özgür bir ülke olarak hareket etmeyi öğrenemediler. İslam dünyasını 20. yüzyıla kadar Türkler ve kısmen İranlılar idare ettiler. Ama 40-50 yıldan beri, yani I. Dünya Savaşı’ndan sonra sahneden kısmen silindiler, kendi içlerine dönerek gelişme çabalarına giriştiler, yenilendiler, güçlendiler ve değiştiler. Şimdi Türk ve İran iki eski medeniyet olarak tekrar sahneye çıkıyor ve gün geçtikçe belki daha etkin olacaklar. Onun için Ortadoğu’da dengelerin değiştiğini, ortaya yeni aktörlerin çıktığını hesaba katmak, ona göre hareket etmek gerekir.” Nitekim de o tarihlerden, bunları yazdığım 2015 yılına kadar İran Ortadoğu’da gittikçe büyük bir rol oynamaya başlamıştır. Körfez memleketlerinin bazılarında çok etkili Şiî gruplar hâkim, Irak’ta yine öyle, çünkü halkın 3/2’si Şiî’dir. Bugün Irak’ı elinde tutan hükümete ve onun politikasına en büyük destek İran’dan geliyor. Suriye’deki Esad rejimi de aynı şekilde İran’dan yardım görüyor. Hizbullah’ı saymayalım, o ayrı, Filistinlilere bağlı bir teşkilat, Lübnan’a da kümelenmiş Hizbullah da İran’dan büyük yardım görüyor. </p>
			<p class="paragraf">Yani bundan 30-35 evvel söylediklerimiz gerçekleşti. İran gittikçe Ortadoğu’da daha güçlü, söz sahibi olmaktadır. Ve bilindiği gibi bugün nükleer silah yapıp yapamayacağı tartışılmaktadır. Buna karşı Türkiye de 1979’dan beri büyümüş, güçlenmiş, demokratikleşmiş ama nedense bugün için sözünü kendi sınırları dışında geçirememektedir. Çünkü Ortadoğu’ya ve Araplara yanlış bir şekilde bakmakta, Batı ile ilişkilerinde yanlış yol tutmaktadır. Ama Türkiye’nin potansiyeli hâlâ mevcut ve ortadadır. Bir ara çok güzel bir iç ve dış siyaset güden Türkiye’nin bu yoldan sapıp sapmayacağı tartışılmaktadır. </p>
			<p class="paragraf">Bunların hepsini Carter’a bu şekilde anlatmadım, bu olaylar yukarıda anlattığım şekilde henüz oluşmamıştı. Ama Ortadoğu’da İran’ın ve Türkiye’nin güçlü bir aktör olarak ortaya çıktığını ve bunlara çok daha fazla önem verilmesini bütün gücümle vurguladım. Tabii toplantıda bulunan Arap arkadaşlar bundan hiç memnun olmadılar. Çünkü Araplar öteden beri, bilhassa okumuş takımı, Türkiye’yi ve Türkleri biraz aşağı görmektedirler. Hâlâ kavm-i necip psikolojisinden kurtulamadılar. Benim söylediklerim pek hoşlarına gitmedi. Bir ikisi bir şeyler söyledi. Carter’ın yardımcısı güldü, “Aa bakıyorum, Ortadoğu’yu bu masada da görüyoruz. Hâlâ aranızda bir anlaşma yok. Zararı yok, biz burada fikir alışverişinde bulunuyoruz,” dedi ve Carter ayrılıp gitti. </p>
			<p class="paragraf">Carter bir bakıma zayıf bir kimseydi; baskılara boyun eğen ve bazı kültürlere önem veren biriydi. Koyu Hristiyan’dı diyemem, ama Hristiyanlığa bağlı, çok dindar bir insandı. İşte onun zamanında 1974 Kıbrıs Çıkarması’ndan sonra Amerika’da Rum Lobisi bir hayli faaliyette bulundu. Türkiye askerî gücünün Kıbrıs’tan çekilmesi için elinden geleni yaptı. Carter’ı ikna ederek Türkiye’ye Amerikan silah ambargosu konuldu. Çünkü Georgia’da yani Carter’ın geldiği eyalette çok güçlü, zengin Rumlar var. Onlar Carter’ın seçim kampanyalarına para bağışlarında bulunmuş ve seçilmesine yardım etmişlerdir. İşte onlar ve Washington’da Yunanistan tarafından beslenen lobiler Carter’ı ikna ederek, Türkiye’ye ambargo konmasını sağladılar. Bu ambargo ancak Özal zamanında kaldırıldı. Özal, Saddam Hüseyin’e açılacak ilk savaşı çok güzel kullanarak hem ambargonun kaldırılmasını hem de Türk ordusunun yeni silahlarla donatılmasını sağladı. </p>
			<p class="paragraf">Yıllar sonra Carter’la Atlanta’da görüştüm. Başkanlıktan ayrılmış, çünkü seçimi kaybetmişti. Daha doğrusu Demokratlar seçimi kaybetti. O da bir vakıf kurarak yine dünyanın çeşitli konularıyla uğraşmaya başladı. O zaman da dünyadaki savaşları durdurmak ve bilhassa Kıbrıs sorununu çözmek için bir toplantı tertip etmişti. Toplantıyı Carter’ın vakfı yapmıştı. Bu konferansa ben de davet edilmiştim. </p>
			<p class="paragraf">Tabii toplantı zamanına kadar dünyada büyük olaylar gerçekleşti. Sovyetler Birliği dağıldı. Sovyetler Birliği’nin dağılmasında Carter’ın ve Zbigniew Brzezinski’nin oldukça önemli katkıları oldu. Brzezinski, Carter’ın ulusal güvenlik danışmanıydı. Ben de onu çok eskiden beri tanıyordum. Harvard Üniversitesi’nde bulunduğum bir sene Zbigniew Brzezinski de orada doktora yapmakta idi ki, bunu ayrı bir konu olarak ele aldım. O zaman Henry Kissinger’la da temas kurmuş, konuşmuştum.</p>
			<p class="paragraf">Şimdi, tekrar Atlanta’da Carter’la yaptığım görüşmeye döneceğim. Carter’ı tebrik ettim, çünkü o insan haklarını öne sürerek Sovyetler’de insan haklarına hürmet edilmesini bir dereceye kadar sağlamıştı. Bu konuda onun danışmanı olan Brzezinski’nin de büyük katkısı olmuştu. Atlanta görüşmemizde bunları Carter’a hatırlattım ve tebrik ettim. Sizin Sovyetler’le olan ilişkiler konusunda uyguladığınız yöntem çok başarılı oldu dedim. Çünkü Sovyetler’in dayanmayacağı temel bir güç varsa o da insan haklarının genişlemesidir. Hiçbir diktatörlük, sert rejim insan haklarının derinleşmesini, kökleşmesini istemez. Buna müsaade verirse ilk gidecek, yok olacak şey rejimin kendisidir. Bu Sovyetler’de böyle oldu. “Tebrik ederim, ama Türkiye’ye karşı uyguladığınız politika bir müttefikten beklenen hareket değildi. Bu konuda ne düşünüyorsunuz?” dedim. Bana dostluktan, barıştan bahsetti, fakat daha fazla bir şey söylemek istemedi çünkü orada haksızdı. Ama yine de dostça konuştuk. </p>
			<p class="paragraf">Onunla konuşurken eşi yanımıza geldi. Beni eşine de tanıştırdı, “Beyaz Saray’a davet etmiştik. Bu Kemal Karpat’tır. Ortadoğu, Türkiye ve Sovyetler hakkında konuşuyoruz,” dedi ve ondan sonra ikisi de elimi sıkarak ayrıldılar.</p>
			<p class="paragraf">Jimmy Carter 2015 yılı itibarıyla hayattadır, faaliyettedir, ama Amerika’nın kültür hayatının ötesinde fazla bir etkisi kalmamıştır. Yine de Carter sayesinde Beyaz Saray’a gittim ve bu olay ismimin daha iyi tanıtılmasını sağladı. Beyaz Saray’dan çıkıp uçakla Madison’a döndüm. İkinci günü görünce inanamadım. Bu bölgenin en büyük gazetesinde büyük manşetlerle bir haber var, “Profesör Kemal Karpat Beyaz Saray’a davet edildi,” diye. Çünkü Amerika’da Beyaz Saray’a davet edilmek çok büyük bir olay olarak görülür, bir insan için unutulmaz bir şeref sayılır. Ben de inanamadım açıkçası. Sonra anladım. Amerikan halkı başkanı seçer, başkan halkın oyuna güvenerek iş başına gelir, halkı onu her zaman sorgulayabilir ve başkanını kendisinin seçtiğine yürekten inandığı için ona çok derin bir hürmet gösterir. </p>
			<p class="paragraf">Dolayısıyla Beyaz Saray’a davet edilmem, birdenbire beklemediğim, ümit etmediğim bir şekilde; beni Wisconsin’da üniversitemde tanıttı. Herkes bana farklı bakmaya başladı ve bu da üniversitede geliştirmekte olduğum, Türk, Orta Asya, Ortadoğu programlarına dolayısıyla faydalı oldu. Herhalde bende de halkımızın bir karakteri olan pratik bir taraf var, ilmî sıfatım yanında pratik olmam sayesinde, bazı fırsatları verimli olarak kullanabilmekteyim. Beyaz Saray danışmanlığımın bu şekilde pratik faydaları olmuştur.</p>
			<p class="baslik"><span class="bold">DİNMUHAMMED AHMET ALİ KUNAEV<br/></span><span class="baslik-alti _idGenCharOverride-4"><br/>KAZAKİSTAN’DA MİLLET YARATAN <br/>KOMÜNİST LİDER </span></p>
			<p class="paragraf">Kunaev’in, Orta Asya toplumları üzerinde, bilhassa Kazakistan modern tarihinde can alıcı bir yeri vardır. Hatta bir adım daha ileri giderek onun Sovyetler Birliği’nin yıkılışını tetikleyen hareketlere dolaylı olarak öncülük yaptığını söyleyebiliriz. Aynı zamanda Kunaev Orta Asya cumhuriyetlerinin 1917’den sonra geçirdiği siyasi, sosyal ve kimlik değişimlerinin bir timsalidir. Bu kadar önemli birini, şahsen tanımayı, görmeyi ve konuşmayı öteden beri çok istiyordum. </p>
			<p class="paragraf">Nihayet onun bir yakını sayesinde ölümünden birkaç ay evvel, Aralık 1992’de Kunaev’i ziyaret ettim. Uzun süren bu görüşme hakkındaki hatıralarımı anlatmazdan evvel bu hatıraların geçtiği yeri yani Kazakistan’ı tarihî, kültürel ve soysal çerçeve içine koymayı faydalı buluyorum. Türk tarihini, toplumunu ve kültürünü çok geniş bir şekilde ele aldığım için Türklerin kökeninde bulunan Orta Asya’ya karşı öteden beri büyük merakım vardı. Ayrıca Kıpçak kökenli Nogayca ve Tatarca (ikisi birbirine çok yakın) ağızlarını oldukça iyi konuştuğum için Kazakçayı da bir dereceye kadar iyi anlayabiliyordum. Diğer yandan Cumhuriyet ve Osmanlı dönemleri tarihini inceleyen herkesin mutlaka Rus tarihi ve siyasi düşüncesiyle aşina olmaları gerektiğine samimiyetle inanıyorum. Gerçekten Rusya, siyasi ve askerî bir güç olarak Osmanlı Devleti’nin tarihini ve akıbetini çok yakından etkilemiştir. Rus ve Osmanlı düşüncesi ise iki devletin benzer idare şekillerine sahip olmaları, kimliklerini din üzerine kurmaları ve nihayet her ikisinin de tepeden inme modernleşme çabalarına girişmeleri karşılaştırmalı tarih açısından da birinci derecede önem taşır. </p>
			<p class="paragraf">Nihayet I. Dünya Savaşı’ndan sonra Rusya’nın cumhuriyetçi komünistliğe, Türkiye’nin ise cumhuriyetçi milli devlete yönelmesi, sosyo-kültürel değişimle uğraşan herkesin ilgisini çekecek olaylardır. Ben Rusya tarihi, düşüncesi ve edebiyatı hakkındaki bilgimi ABD’de çok geliştirdiğim gibi, Sovyetler Birliği’nde, Orta Asya, Kafkas ve Volga havzası Müslüman Türk bölgelerinde olup biteni yakından izliyordum. Doğu Avrupa gezilerimde dil açısından (Rumence, Bulgarca) kolaylığa sahip olduğum için bu sosyalist rejimler hakkında bir hayli bilgi sahibi olmuştum. Wisconsin Üniversitesi’nde Türk Etütleri Programı’nı kurmak ödevini aldıktan sonra bu programın daha iyi gelişmesini ve etkisini kökleştirmek için Ortadoğu Arap Müslüman etütleriyle kurduğum işbirliğini Sovyet programıyla genişletmeye karar verdim. </p>
			<p class="paragraf">Orta Asya Programı böylece benim başkanlığımda 1985 senesinde kuruldu ve çok çabuk genişledi. 1995 senesine kadar beş uluslararası konferans tertip eden program, Orta Asya, Azerbaycan, Tataristan ve Başkırdistan’dan çeşitli alanlarda çalışan kimseleri davet ederek onların Sovyetler dışında olan dünyayı tanımasına fırsat sağladı ve Sovyetler Birliği’nde yaşayan milyonlarca Türk-Müslüman halkların varlığını ve davasını Batı dünyasına, bilhassa ABD’ye tanıttı. (Konferanslara Orta Asya ve ABD’nin en seçkin simaları katılmıştır). Orta Asya Programı’nı düzenlemem hatta bir Orta Asya Çalışmaları Enstitüsü kurup ona bir süre başkanlık yapmam üniversitemin ismini etrafa duyurduğu gibi Orta Asya’dan, Kazan ve Azerbaycan’dan önemli birçok kimsenin ABD’ye gelmesine vesile oldu. Diğer yandan Sovyet idarecileri uzun zaman bana vize vermemiştir. (Vize alıp Sovyetler Birliği’ne yaptığım gezim, başlı başına ilginç bir konudur ki bunları Ethem Tenişev bölümünde ele aldım). </p>
			<p class="paragraf">Kunaev’in Kazakistan’da ve Sovyetler Birliği’nde yüksek mevkilere çıkışı ve parlak bir eğitim görmesi, Kazakistan’ın yerli bir elit yetişmesini sağlaması, üzerinde önemle durulması gereken çok ilginç siyasi, sosyal bir olaydır. Sovyet devriminden birkaç yıl sonra Bolşevik idaresi eski Müslüman cedidçi olarak tanınan kadroları yok etmiştir. Cedidçilerin bir kısmı mesela Kazak Alaş Orda gibi milli kuruluşlar Kızılları, yani Bolşevikleri desteklemiştir. Rejim bunlara bekledikleri kültürel özgürlük yerine Korenizatsiya ismiyle bilinen bir politikayı yürütme ödevini yüklemiştir, böylelikle yerli halk arasından alınan kadrolar sayesinde komünizmi halka aşılamayı amaçlamıştır. Fakat 1937’de Stalin bu kadroları “milliyetçi burjuva”ya döndükleri için yok etmiştir. Fakat 1953 yılında Stalin’in ölümünden sonra Korenizatsiia ismiyle bilinen politikası başka bir isim altında –cumhuriyetler arası değiş tokuş- tekrar yürürlüğe konmuştu. Amaç idareci kadroları kendi cumhuriyetlerinde değil başka yerlerde eğiterek bunları kendi bölgelerinde mevkii sahibi yaparak Ruslaştırma politikasını onlar vasıtasıyla yürütmekti. Gerçi Sovyet rejimi yerel dil ve kültürün gelişmesini destekler gözükmekteydi, fakat son amaç yeni bir dil ve kimlik yaratarak geleneksel kültürü ve kimliği yok etmekti. Bu politika Çarlık devrinde Kazan’da Müslüman halkı Hristiyanlaştırmak kampanyasında denenmişti. Kazan Ortodoks Din Akademisi’nde Nikolay İlminskiy’nin idaresinde 1863’te başlayan kampanya, Hristiyanlaşan Tatar gençleri vasıtasıyla kendi dillerini konuşmak suretiyle kendi halklarına Ortodoks Hristiyanlığı kabul ettirmek amacını güdüyordu. </p>
			<p class="paragraf">Kunaev’in yaptıkları ve hayatı Kazakistan’ın tarihiyle yakından ilgili olduğu için bu tarihin önemli bazı noktalarını belirtmek yerinde olacaktır. Rusya, Kazakların küçük cüzleriyle (Kabile konfederasyonu) başlayarak 18. yüzyılda Orta Asya ve büyük cüzleri de hâkimiyeti altına aldı. Moğol hücumlarına, birleşik hareket edemedikleri için karşı koyamayan Kazak Cüzleri Rusların yardımını istemek zorunda kalmıştı, ama 20. yüzyıla kadar Kazaklar binlerce ölü vererek Rus idaresi altında çalışmıştır. En şiddetli çatışma 1916’da Kazakların Rus ordusunda hizmet görmeyi reddetmesiyle başladı. Ruslara karşı isyan aslında yıllardan beri Kazak topraklarının Rus göçmenlere verilmesiyle otlak yerlerinin daralması ve Kazak geleneksel hayatının yok olmasına karşı duyulan öfkenin sonucuydu. On binlerce Kazak 1916’da Ruslar tarafından öldürüldü ve arazileri ellerinden alındı. 1917 Bolşevik İhtilâli’nden istifade eden Kazak aydınlarının idaresinde kurulan Alaş Orda ismindeki parti, kurduğu askerî birlikler sayesinde Kızıl Ordu’ya yardım ederek Çarlık taraftarlarını yendi. Mükâfat olarak az zaman sonra Rus askerleri Kazakistan’ı işgal ederek 26 Ağustos 1920’de Kırgız Otonom Cumhuriyeti’ni kurdular ve 1925’te bunun ismini Kazak Cumhuriyeti olarak değiştirdiler. </p>
			<p class="paragraf">Moskova, iki yıl sonra, 1927’de, Kazak göçebelerini başka yerlerde iskân etti ve topraklarına çok sayıda Rus (Ukraynalı, Gagavuz, Alman vs.) getirmeye başladı. Bu yıllarda yani 1927 ve 1939 yılları arasında direnişe geçen Kazakistan, nüfusunun beşte birini yani 1,5 milyon insanını kaybetti. Yarım milyondan fazla Kazak; Özbekistan, Çin ve Türkmenistan’a sığındı. Rus nüfusunun sayısı ise gittikçe arttı. Nihayet 1932 ve son olarak 6 Aralık 1936’da Kazakistan Sovyetler Birliği Cumhuriyeti ismini alarak diğer cumhuriyetlerle eşit hale geldi. </p>
			<p class="paragraf">Stalin’in ölümünden sonra, yani 1953 yılından sonra iktidarı eline geçiren Kruşçev Kazakistan’ı Virgin Lands-Idle Lands (Bakir Topraklar-Boş, Âtıl Topraklar) kampanyasıyla hububat üretim merkezi haline getirdi. Onlarca sene otlak olarak kullanılan ve ekime elverişli olmayan topraklara buğday ekildi. Kazakistan’ın 180 milyon hektar olan ziraata müsait topraklarından her yıl 33 milyon hektar işletmeye konuldu. Amaç Kazakistan’da elde edilen zirai ürünlerle Sovyetler’in açlık tehlikesi geçiren bölgelerini beslemekti. Zaten başka sosyalist ülkelerin tersine Kazakistan’da yalnız 442 kolektif çiftliğe (kişilerin üye olduğu) karşı 1517 sovkhoz, yani devlet çiftliğinin bulunması Sovyet idaresinin Kazakistan arazisinden azami fayda sağlamak istediğini göstermektedir. (Devlet çiftlikleri, çalışanlara aylık ve günlük ücret veren sistemli, makine kullanan kapitalist metotlarla işletilen kuruluşlardır). Fakat Kazakistan’ın iklimi devamlı ve verimli tarıma müsait değildir. Normal mahsul ancak 4-5 senede bir kez alındığı için geri kalan seneler evvelinden tespit edilen üretim kotaları karşılanamamıştır.</p>
			<p class="paragraf">Kazakistan’ın yakın tarihini ve Kunaev’in siyasi kariyerini, yükselişini ziraat işletmeciliği ve buğday üretimi yakından etkilemiştir. Brezhnev, Kazakistan’a 1945 yılında ikinci sekreter tayin edildiği zaman ana görevi Kazakları eğitmek veya refah temin etmek değil, buğday üretimini yüksek seviyede tutmaktı. Brezhnev, Kazakistan’a gelince orada sağlam bir mevkii olan, Rus diline tam hâkim, zeki olduğu kadar Ruslarla çok iyi geçinmesini bilen, Rus kültürünü bir dereceye kadar benimsemiş Kunaev’le yakın dost oldu. Kunaev de aslında “bakir toprakları” tarıma açma taraftarıydı. Brezhnev, 1955 yılında Kazakistan’a birinci sekreter ve 1956’da Moskova’da Politbüro üyesi olunca Kunaev’i yakından destekledi. Kruşçev, Kazakistan’da beklediği mahsulü alamaması nedeniyle Kunaev’i mevkiinden uzaklaştırmışsa da 1964 yılında Kruşçev’in iktidardan atılması ve onun yerine Brezhnev’in gelmesiyle Kunaev’in yıldızı tekrar parladı. </p>
			<p class="paragraf">Kunaev, Brezhnev’le olan yakın dostluğu ve Kazakistan’ın ziraat durumunu çok iyi idare etmesi sayesinde Sovyetler Birliği’nde hiçbir Müslüman’a nasip olmayan mevkilere yükseldi. Gerçekten uzun yıllar Kazakistan’ın Komünist Parti birinci sekreteri ve Politbüro üyesi olarak 21 yıl en yüksek mevkilerde bulunarak Kazak tarihini yakından etkileme fırsatını buldu. Kunaev her ne kadar otlak arazilerinin sürülüp ekilmesine taraftar olduysa da bir müddet sonra tahıl ekiminin Kazakistan arazilerini kötü etkilediğini görünce tahıl tarımıyla hayvancılığın dengelenmesini savundu. Ayrıca Kazakistan’ın ürettiği yiyecek maddelerinin başka cumhuriyetleri ve bilhassa Moskova halkını beslemek için kullandığını ve yerli halkın aç kaldığını söylemesi Kazak halkının gönlünü fethetmesine yardım etti. Kunaev, kendi Kazak halkına yakınlık gösterdiği kadar Ruslara karşı eşit ve saygılı davranarak onları da hoşnut etmeyi başardı. </p>
			<p class="paragraf">Kunaev daha sonra tekrar belirteceğimiz gibi Ulu Cüz (Büyük Cüz) aşiretine mensuptur. Nüfusu en fazla olan Orta Cüz ve Kici (Küçük) Cüz’le beraber aşağı yukarı bütün Kazak nüfusunu kapsayan bu cüzlerde hâkim olan gelenekler Kazakların kişisel ve aile hayatlarını geniş çapta düzenlemektedir. Atalarını kırk nesil gerilere kadar bilmek, mülkiyet, miras ve evlilik hayatını düzenleyen kurallar, aşiret dayanışması ve kimlik paylaşmak, yakınlarına destek sağlamak gibi çeşitli âdetler ve inançlar Kazakların, bilhassa kırsal alanlarda yaşayanların hayatının temel bir alt kültürünü oluşturmaktadır. </p>
			<p class="paragraf">Kunaev bu gerçekleri bildiği için Kazakistan idaresindeki Orta Cüz ve daha az bir nispette Küçük Cüz’e mensup kimselere de mevkiler sağlamıştır, fakat en iyi mevkileri yine kendi cüzüne mensup kimselere ayırmıştır. Nitekim Kazakistan’ın halen başkanı olan ve Kunaev’in yetiştirdiği kimseler arasında sayılan Nursultan Nazarbayev bu cüzdendir. Gerçek şudur ki Kunaev, imkân nispetinde her cüze mensup kimselere mevkii sağlamış ve bir dereceye kadar cüzler üstü ortak siyasi bir Kazak kimliğinin gelişmesine yardım etmiştir. Cüzlerin yerleşmiş temsilci kuruluşlara ve kendine mahsus örgütlere sahip olmamaları Kazakların daha büyük kurumlarda yer almalarını kolaylaştırmıştır. Millet olmak, Kazak Milleti olma yolunu açmıştır. İşte bu ön bilgileri verdikten sonra Kunaev’in hayatını tekrar ele alalım. </p>
			<p class="paragraf">Kruşçev’e yakın olması hayatında köklü bir değişiklik meydana getirmiştir. Brezhnev’i birinci sekreter olduğu Kazakistan’dan 1956’da Moskova’ya getirdi. Kruşçev’in Ekim 1964’te darbeyle mevkiini kaybetmesinden sonra Brezhnev yükseldi. Yirmi yıla yakın bir süre merkez parti birinci sekreteri olarak yani Sovyetler Birliği başkanı olarak hüküm sürdü. Orta Asya ve diğer cumhuriyetlerin idaresinde “devamlılık” ve “yerlilik” adı altında özetleyebileceğimiz yeni bir siyaset güttü. Bu siyasete göre sağlam, güvenilir bir parti üyesinin belirli bir cumhuriyetin birinci sekreteri (başkanı) olarak uzun süre orada kalması hem istikrar sağlayacak hem de Moskova’ya olan bağlılığı ve güveni güçlendirecekti. </p>
			<p class="paragraf">Böylece Orta Asya’yı idare eden, mesela Özbekistan’da Şeref Raşidov (1959-83), Kırgızistan’da Turdakun Usulbayev (1961-85) ve diğer başkanlar uzun zaman iktidarda kalma fırsatını bulmuşlardır. Tüm bu liderler her bakımdan sağlam inançlı parti üyesi oldukları kadar Moskova’nın adamlarıydılar. Çok iyi Rusça konuşan, Rus okullarında yetişen, hatta bazen Rus kadınlarla evli olan bu Orta Asya liderleri kendi halklarını Sovyetleştirmek-Ruslaştırmak için özel yetiştirilmiş kimseler gibi görünüyorlardı. Fakat gerçekler çok farklıydı. Sovyetler’in yetiştirdiği yeni elitler her ne kadar Rus dili ve kültürüyle Sovyet okullarında yetişmişseler de aslında temel kimlikleri, aile gelenekleri ve halk değerleri itibarıyla halkın içinden gelmiş kimselerdi. Bu yüzden kendi kimliğini ve kültürünü benimsemiş, diğer yandan Ruslaşmış gibi görünen bu kimseler bir bakıma çıktıkları sosyal grup açısından daha köklü Kazak, Özbek, Kırgız’dılar, çünkü entelektüel olarak toplumlarının bilincini taşıyorlardı. Hatıratını yazanlar bunu çok açık göstermektedir. Bu liderler aynı zamanda aşiret, oymak kökenlerini yani şecerelerini (shezyhre) biliyor, dost ve arkadaşlarını çoğu kez aşiret ve soy yakınlığına göre kendilerine yardımcı seçiyorlardı. Esasen “milli” diyebileceğimiz kültür, aşiret kültürüydü. </p>
			<p class="paragraf">Orta Asya Cumhuriyetlerinin başına birinci sekreter yani cumhuriyetin başı olarak seçilen kimseler mevkilerini sağlamlaştırmak için az zaman içinde kendi aşiret mensuplarını, memleketlilerini ve akrabalarını yardımcı seçtikleri gibi bunlara büyük ekonomik imkânlar sağlamışlardır. Böylece az zaman içinde Sovyetler Birliği’nin Müslüman cumhuriyetleri yerli dili bilen, âdetlerini paylaşan grupların idaresine girince bir yandan temel yerli kültür ve kimlik güçlenmiş, diğer yandan Moskova’nın etkisi azalmıştı. Her ne kadar Rusça konuşanların sayısı yükselmiş ve Kazakistan gibi yerlerde kendi dilini konuşamayan okumuşların sayısı artmışsa da Rus’tan farklı oldukları bilinci de çok artmıştır. </p>
			<p class="paragraf">Soğuk Savaş nedeniyle Müslüman devletleri kendine çekmek isteyen Sovyet hükümeti kendi ülkesinde yaşayan Müslümanların ekonomik refah, din ve kültür hürriyeti içinde yaşadıklarını göstermek amacıyla onların din ve kültür hürriyetlerini biraz genişlettiği gibi bazen dış seyahatlerini de kolaylaştırdı. İşte o tarihlerde Batı’da bazı gazeteler ve araştırmacılar Sovyet Müslümanları arasında “milli” kimliğin ve İslam’ın canlandığını kendi tarihlerini gerçeklere uygun yazmak istediklerini ve milli bir edebiyatın doğduğuna dair haberler yazmaya başladılar. Cengiz Aytmatov’un <span class="italik">Bir Gün Yüzyıldan Uzundur</span> ve Mehmet Ali Mahmudov’un <span class="italik">Ölmez Kayalar</span> romanları bunun ifadesidir. </p>
			<p class="paragraf">Mesela 1981’de bir Türkmen öğretmen gündüzleri devlet okulunda “ilmî materyalizm” dersleri veriyor, akşamları ise bir sufi tarikatının başkanı olarak semalar düzenliyordu. Kunaev’in bizzat kendisi dinî ayinlerin halen devam ettiğini tenkit eder gibi gözükmesine karşılık oğluna eski âdetlere uygun, gösterişli bir sünnet düğünü yapmıştır. (Sovyetler’in Afganistan’ı işgal etmesi Orta Asya Müslümanları arasında büyük tepki yarattı). Bu gelişmelerle beraber tüm Sovyetler Birliği’ne yayılan rüşvet Orta Asya’da da alabildiğine arttı. Rüşvet, liderlerin kendilerini destekleyen kadroya sağladığı bir çeşit ödenekti ve birçok yerde doğal olarak görülüyordu. </p>
			<p class="paragraf">Brezhnev’in ve onu takiben çok kısa hüküm süren iki parti başkanının ölümünden sonra Mikhail Gorbachev’un (Gorbaçov) Sovyet idaresinin başına geçmesi tüm bu gelişmeleri hem hızlandırdı hem de yön değiştirmeye zorladı. Gorbaçov’un Moskova’da birinci parti sekreterliğine getirilmesi 1985’te oya sunulduğu zaman on Politbüro üyesinin dördü onun aleyhine oy kullandı. Politbüro üyesi ve aynı zamanda Kazakistan Cumhuriyeti Sekreteri olan Kunaev de olumsuz oy vermişti. Gorbaçov’un sözde rüşveti yok etmek için giriştiği mücadele, aslında milliyetçiliği yok etmeye yönelik bir çabaydı. Kazakistan’da ideolojiyi yürütmekle görevli bölümün başkanı Yegor Ligaçev, Gorbaçov gibi hem yerel milliyetçiliği, -yani yerel kültürün, tarihin gelişmesini- hem de İslam’ı ilerlemeye ve moderniteye karşı baş engel olarak görmekteydi. Özbekistan Birinci Sekreteri Raşidov büyük bir Özbek mafyasına müsamaha gösterdiği ve kendisinin de rüşvete ve mafyaya karıştığı iddiaları karşısında 1983’te intihar etmişti. “Liberalleşme”, “antirüşvet” kampanyası, aslında yerel milliyetçiliği yok etme amacını gütmekteydi. Azlettiği yerli Müslüman birinci sekreterlerin yerine Gorbaçov Rusları tayin ediyordu. Beklendiği gibi Gorbaçov alelacele, hem de hoş olmayan bir şekilde Aralık 1986’da Kunaev’i parti birinci sekreterliğinden azlederek yerine Rus asıllı Gennady Kolbin’i tayin etti.</p>
			<p class="paragraf">Aynı zamanda Moskova Rus medyası Kunaev’i özel hedef alarak onu “aşiretçilik” güden ve “aşiretini” kollayan biri olarak itham etmiştir. Gerçekten 1980’li yıllarda Orta Asya cumhuriyetlerinin idare mevkilerinin %70’ten fazlası yerli Özbek, Kazakların elindeydi. Almatı’da 17-18 Aralık 1986’da patlak veren şiddetli gösteriler yerli bir liderin azlini protesto ettiği gibi yerli kadroların mevkilerini kaybetme korkusunun da bir ifadesiydi. Şahsi çıkar, milli duyguyu körüklemekteydi. Almatı gösterileri Kazakistan’ın başka yerlerine sıçradığı gibi diğer cumhuriyetlerde de yerli halkı harekete geçirdi. Kazakistan tarihine “Zheltoksan” (Aralık) gösterileri olarak geçen bu hareket, Sovyetler Birliği’nde büyük kaygı uyandırdığı gibi tüm dünyayı hayretler içinde bıraktı. </p>
			<p class="paragraf">Orta Asya’da milli uyanışın bu kadar geliştiğini kimse tahmin etmemiştir. Durum her bakımdan hayret uyandırıcıydı. Kazakistan görünürde en fazla Ruslaşan bölgeydi. Kimse o bölgeden böyle bir hareket beklemezdi. O tarihlerde 16 milyon kadar olan nüfusun ancak %37’si Kazak asıllı olarak gözükmektedir ve muazzam büyüklükte arazisiyle yeni keşfedilmeye başlayan kömür yatakları ve petrol kaynaklarıyla “Sovyet modernleşmesinden” en fazla yararlanacak en “uslu” bölge olarak gözüken Kazakistan isyan etmişti. </p>
			<p class="paragraf">Kazakistan yakından incelenirse dil ve kültür bakımından aslına en sadık kalmış ülke olduğu anlaşılır. Orta Asya medeniyetinin merkezleri sayılan Buhara, Semerkand, Hive Özbekistan’dadır. Bu şehirlerde 20. yüzyıla kadar, yani Özbekçe konuşanların taşradan gelip yerleşmesine ve siyasi idareyi ellerine almalarına kadar şehirlerde Tacikçe, yani Farsça konuşulurdu. Kazakistan’ın üç cüzü Türkçeyi aslına en yakın şekilde konuşmakta ve yakın zamana kadar göçebe hayatı yaşadıkları için eski Türk âdetlerini ve kültürlerini en iyi koruyanlardı. Yerleşik düzende yaşayan insanlar bazı özelliklerini çeşitli nedenlerle çabuk değiştirmelerine karşılık göçebeler devamlı bir yerin etkisinde kalmadıkları için âdetlerini ve kimliklerini ısrarla muhafaza ederler.</p>
			<p class="paragraf">Kazakistan’da şahsen gözlediğim bazı âdetler bunu göstermiştir. Bir örnek vereyim; Ahmet Yesevi’nin türbesinin bulunduğu Türkistan şehrine 20 km mesafede bulunan kasabada bir aile beni yemeğe davet etmişti. Evin içine girince sağımda kapısı açık bir odada döşeklerin, yorganların üst üste kocaman bir sandık üzerine yerleştirilmiş olduğunu gördüm. Rumeli ve Anadolu’da da aynı şekilde düzenlenmiş döşek ve yorgan gördüğüm için Kazakistan’da aynı düzeni görmek beni hayrete düşürdü. Ev sahibine bu eşyayı bu şekilde yerleştirmeye ne ad verildiğini sordum. “Yüklük” dedi. Benim 5000 km ötede, Rumeli’deki evimde döşek ve yorganların aynı şekilde bir araya getirilmesi de yüklük diye adlandırıldı. Bu benim için hayret verici bir benzerlikti. </p>
			<p class="paragraf">Şahsi kanaatime göre Kunaev köklü bir Kazak orta halli ailesinden gelen, diline ve geleneklerine içten bağlı bir kimse olarak bir yandan Ruslarla, Moskova’yla yakından işbirliği yapmış, diğer yandan da kendi Kazak halkının kültürünü ve kimliğini geliştirmek için çalışmış ve Kazak hemşerilerini iş başına getirmiştir. Gerçekten Kunaev 1959’dan 1986’ya kadar, yani 27 yıl başka hiçbir Orta Asya liderine nasip olmayacak kadar uzun bir süre iktidarda bulunmuştur. Aynı zamanda Kunaev birçok Kazak aydını gibi Kazak modern edebiyatının ve kimliğinin kurucusu olan Abai Kunanbaev’in (1845-1904) fikirlerini benimsemiş bir kimse olarak modern Kazakistan vizyonuna sahipti. </p>
			<p class="paragraf">Kunaev, 1912’de Almatı’da Kazakistan’ın elit grubu sayılan büyük cüz aşiretleri grubuna mensup bir ailede doğmuştur. Moskova’da bir maden enstitüsünden 1936’da mezun olduktan sonra teknoloji ilimleri alanında doktorasını almıştır. Bu tarihten 1939’a kadar mühendis olarak çalışmıştır. Nihayet 1949’da Kazak Komünist Partisi merkez üyeliğine seçilmiş ve Kazak İlimler Akademisi’nin başkanı olmuştur. Kunaev yüksek derecede siyasi lider olduğu kadar, çok değerli bir ilim adamı, bir akademisyendir; birçok ilmî yayını vardır. Gerçekten merkez idarede yani Moskova’da 1971-1986 arası Politbüro’nun üyesi olarak siyasi mevkilerin zirvesine çıkmıştır. </p>
			<p class="paragraf">Sınırları belli bir ülke olarak Kazakistan’ın resmen kurulmasından sonra milli Kazak kültürü ve siyasi kimliği oluşmuş ve nihayet bu gelişmeleri idare edecek bir Kazak entelijansiyası gelişmiştir. Bu gelişmeler geniş çapta Kunaev’in katkısıyla oluşmuştur. Kazak entelijansiyasının bir kısmı dil bakımından Ruslaşmıştı. Şehirlerde yaşayan Kazak okumuşların %50’si kendi Kazak dilini bilmiyor veya konuşmuyordu. Fakat kimlik ve kültür alanlarında Rus siyasi hâkimiyetine bir tepki olarak ve temelde yatan halk kültürünün etkisiyle Kazakların Kazaklık bilinci çok gelişmiştir. </p>
			<p class="paragraf">Kunaev tüm bu gelişmeleri sağladığı veya hiç olmazsa desteklediği için halk ona “Kazakistan’ın atası” ismini vermiştir. Kunaev’in 1986’da Gorbaçov tarafından mevkiinden azledilmesi Kazak gençliği tarafından milli hakaret olarak sayıldığı için büyük gösteriler yaparak cumhuriyetlerinin bir Rus tarafından idare edilmek istemediklerini açıkça göstermişlerdir. Kanaatimce işte bu nedenlerle Orta Asya’da en büyük gelişmelerin Kazakistan’da oluşacağına ve Kazakistan’ın Orta Asya’nın en zengin ve güçlü devleti haline geleceğine inandığım için bu ülkenin kurucularından olan Kunaev’i şahsen görmek ve tanımak istedim.</p>
			<p class="paragraf">Tataristan Cumhurbaşkanı Mintimer Şamiyev’i şahsen tanımama ve Kazan’ın Türk dünyası içindeki yerini çok takdir etmeme rağmen onunla oturup uzun uzun konuşmadım, çünkü Şamiyev Tataristan’ın kurucusu değil, tarihî mirasının canlandırıcısıdır. Aynı şeyi Kırımlıların ana yurtlarına dönmesini sağlayan ve yakından tanıdığım Mustafa Cemiloğlu için de söyleyebilirim. Kunaev’i modern Kazakistan’ın baş mimarları arasında gördüğüm için onu şahsen daha iyi tanımak istedim. (Kunaev’le çalışan ve 25 Nisan 1990’da başkanlığa seçilen Nursultan Nazarbeyev de pirinin felsefesine ve görüşlerine sahiptir).</p>
			<p class="paragraf">Tarih yaratan, millet kuran kimselerle şahsen temas kurmanın, tarihi ve belirli bir toplumu daha iyi tanımama yardım edeceğine öteden beri inanmaktayım. Ancak yüksek mevkii sahibi olan kimselerle şahsen görüşmek her zaman kolay olmuyor. Bu durumda görmek istediğim kimselerin yakınlarının yardımını istemekten başka çare kalmıyor. Kunaev’le görüşmek onun yakını hatta akrabası olan, aynı cüze (aşiretten olan) mensup bir doktor ile hanımının sayesinde oldu. Görüşme gününden evvel bu aile beni akşam yemeğine davet etmişti. Onların evinde geleneksel göçebe hayatından kalma, fakat modern şartlarla bağdaştırılan ilginç bir meslek ve o mesleği yürüten bir kimseyle tanıştım. Yemekte 20-25 yaşlarında sakin, çekingen, konuşmalara katılmayan bir genç vardı. Çok büyük beyaz ellerini bir yere çarpmamak, rastgele kullanmamak için gayret ettiğini fark ettim. Nihayet bu gencin kim olduğunu sordum. Almatı hastanesinde çalıştığını ve hastaları, ellerini hastaların bedenlerinin ağrıyan kısmına sürerek tedavi ettiğini söylediler. Modern tıp eğitimi almış Kazak uzmanlar ellerinin şifa verici olduğuna inanıyor ve bunu hastaların tedavisinde kullanarak olumlu sonuçlar aldıklarına inanıyorlarmış. </p>
			<p class="paragraf">İkinci gün Kunaev’le buluşmaya hazırlanırken birçok sosyalist ülkede tanıdığım soğuk, herkese tepeden bakan, emir veren biriyle karışılacağımı sanıyordum. Karşımda gördüğüm zat uzun boylu, ilerlemiş yaşına rağmen hâlâ dinç, yüz hatları düzgün, sıcak, babacan, kibar fakat sıradan bir adam olmadığını hemen belli eden biriydi. İlk defa karşılaşmama rağmen sanki Kunaev’i senelerdir tanıyormuşum gibi ona karşı yakınlık hissettim. Sanırım o da benim Türk ve Müslüman olduğumu anlayınca gayet dostça hareket etmeye başladı. Orta Asya’da olsun, Tataristan veya başka bölgelerde olsun halk, görüştüğü kimselerin kimliklerini ustaca sorar. Asya’ya yerleşen ve Türkçe konuşan Ruslar, Ukraynalılar Gagavuz sayılır. Onları yerli halktan ayıran temel fark dindir.</p>
			<p class="paragraf">Daha evvel belirttiğim gibi, Kunaev’i şahsen görmekteki maksadım onunla kişisel olarak temas etmek ve kimliğini direkt hissetmekti. Yoksa onunla Kazakistan hakkında röportaj yapmak değildi. Onun için konuşmamız soru cevaptan daha çok hasbihal olarak geçti. Gorbaçov’un onu nasıl azlettiğini sormaktan kendimi alamadım. Kunaev azledilmediğini, istifasını çok evvel Gorbaçov’a sunduğunu fakat Kazakistan halkının bunu fark etmediğini belirtti. Yerine bir Rus’un tayin edilmesini normal karşılamadığını söyledikten sonra meseleyi biraz daha açmak istedim.</p>
			<p class="paragraf">“Size Kazakistan’ın atası, yani babası diyorlar. Buna ne dersiniz?” diye sordum. Kunaev cevap olarak halkın ona Kazakistan’ın atası dediğini bildiğini, halk bu ismi ona layık gördüğü için gurur duyduğunu işaret etti. Kunaev’in, bu azil meselesi üzerinde konuşmak istemediği aşikârdı, fakat 1986 yılında Almatı’daki sert gösterilerin Moskova liderlerinin diğer cumhuriyetlerdeki Müslüman idarecileri azletmekten alıkoyduğunu herhalde biliyordu. Birçok Orta Asya uzmanı, bu arada bölge siyaseti ve İslamiyet hakkında en seçkin araştırmaları yapan Fransız Olivier Roy’nın görüşüne göre 1986’da Kazakistan’daki gösteriler Sovyetler Birliği’nin çöküşünü hazırlamıştır. </p>
			<p class="paragraf">Kunaev, Türkiye’yi çok takdir ettiğini ve kendi ülkesi ile Türkiye halklarının birbirini çok daha yakından tanıması gerektiğini söyledikten sonra Türklerin büyük bir kısmının Kazakistan’ı tanımadığından veya yanlış değerlendirdiğinden yakındı. Bir ara Kunaev’e, sahip olduğu Kazak, Komünist ve Müslüman kimliklerinden hangisine öncülük verdiğini sordum. Hiç tereddüt etmeden her üçüne birinci sırada yer verdiğini söyledi. Biraz düşündükten sonra arkamdaki duvarda asılı bir resmi gösterdi. Resimde Kazak kıyafetinde bir sandalyede oturan yaşlıca bir zatın ayakları ucunda 4-5 yaşlarında bir çocuk vardı. Kunaev, “Bu zat Mekke’den, hacdan yeni dönen dedemdir, ayakucundaki çocuk da benim,” dedi ve manalı bir şekilde güldü. Basit bir cümle ile çok şeyler anlatmak istedi. Kunaev aslı Rusça yazılmış ve 1992’de Kazakçaya çevrilmiş kitabını imzalayarak bana hediye etti. “Belki beni daha iyi tanır ve anlarsınız,” dedi. </p>
			<p class="paragraf">Gerçek şudur ki ben Kunaev’in Kazakistan tarihindeki can alıcı yerini anlamıştım. Zaten bu yüzden onu görmek için her vasıtaya başvurmuştum. Kunaev’le görüşmemden iki yıl sonra yani 1994’te Kazakistan idarecileri, Karl Marx ismini taşıyan Almatı’nın ana caddesine Din Muhammet Ahmet Ali Kunaev ismini vermişlerdir. Vatan kendi evlatlarının hizmetini takdir edebiliyordu. (Diğer Orta Asya Cumhuriyetleri de Gorbaçov tarafından 1980’lerde Özbekistan’ın Raşidov gibi azledilen, rüşvet ve mafyacılıkla itham edilen liderlerini aklamış ve milli kahraman yapmıştır).</p>
			<p class="paragraf">Kunaev’in 1960-61’de yeni 317 sovkhoz kurulmasında ve 754 kolhozun kapatılmasında büyük rolü olmuştur. Sovkhoz bir devlet işletmesi olarak hem tarımı daha rasyonel işletiyor hem de çalışanlara aylık maaş ödediği için gelirlerinin miktarını evvelden güvenceye alıyordu. Fakat Moskova basınında çıkan haberlerde Kazakların hem sovhkoz hem de kolhoz arazide hayvan otlakları merkezdeydi. Yani eski geleneklerini sürdürdükleri aşikârdı. Buğdayı, üzümü beklenildiği kadar üretemeyince Kunaev Aralık 1962’de vazifesinden alındı, fakat ikinci sene Rus idareci altında üretim miktarı daha da kötü oldu. Nihayet Kruşçev 1964 yılı sonlarına doğru Kazakistan’daki başarısızlığının da etkisiyle azledildi. Brezhnev tarafından tekrar Komünist Parti başkanlığına getirilen Kuanev bu kez yine Moskova’nın emriyle daha büyük yatırım ve yeni teknolojiyle Kazakistan tarımını geliştirmeye girişti, fakat pek başarı sağlayamadı. Kunaev, Brezhnev’le olan yakınlığı nedeniyle mevkiini muhafaza etti. </p>
			<p class="paragraf">Sovyet tarımının durumunu inceleyen uzmanlar Kazakistan’da hayvancılığın devam etmesinin ve arazinin bir kısmının otlak olarak kullanılmasını önerdiler ki Kunaev’in fikri de buydu. Burada niteliği ve boyutu çok farklı iki ayrı konu bir araya geldi. Kazakistan arazisi sanıldığı kadar verimli olmadığı gibi büyük sulama tesislerine ve çok miktarda suya ihtiyaç olduğu için arazinin otlak olarak kullanılması daha uygun gözükmektedir. Ayrıca hayvancılık Kazakların yüzlerce yıldır alışık olduğu bir yaşam şekli olduğu kadar Kazak kültürünün ayrılmaz bir parçası ve Kazak kimliğini tayin eden bir unsurdur. Diğer yandan Kazakistan tarım yatırımları Rusların bu bölgeye gelip yerleşme oranını arttırmış ve idari mevkilerin onların elinde toplanmasına yol açmıştır.</p>
			<p class="paragraf">Kunaev tekrar başkan olunca Kazakları iş başına getirmeye başlamıştır. Kazaklar arasında doğum oranı da gittikçe artmıştır. Kısaca burada belirttiğimiz ekonomik olayların çok yönlü siyasi ve kültürel boyutlarını asla gözden uzak tutmamak gerekir. </p>
			<p class="paragraf">Yazdıklarımız, Kunaev’in bir milliyetçi Kazak olarak hareket ettiğini gösterebilir. Bir bakıma da bu gerçektir, fakat Kunaev Kazakistan’ın geleceğini ve modernleşmesini, Sovyetler Birliği’nin bir parçası olarak Ruslarla işbirliği yapmakta görmüştür. Güçlü ve müreffeh bir Kazakistan, aynı şekilde gelişmiş bir Sovyetler Birliği’yle işbirliği, dostluk ve barış içinde yaşamak anlamına geldiği için Kunaev hem kendi halkı hem de Ruslar tarafından tutulmuş ve desteklenmiştir. Ta ki Ruslar eski milliyetçiliklerine ve emperyalist, kolonist, asimilasyonist siyasetine dönene kadar. Gorbaçov, gayelerine ulaşmak için Merkez Komünist Partisi’ni canlandırarak güçlendirmeye öncelik vermiştir, ancak devrini yaşamış rejim, baskılara dayanamayarak içten çöküp gitmiştir.</p>
			<div class="_idGenObjectLayout-2">
				<div class="cerceve _idGenPageitem-13 _idGenRasterizeObjectStyleOverride-1">
					<img alt="" class="_idGenPageitem-1" src="image/12.jpg"/>
				</div>
			</div>
			<p class="resimalti">Kunaev’le alakalı “Alma-Ata’da Gerçekte Ne Oldu?” <br/>başlıklı 2 Mart 1987 tarihli <span class="italik">Time</span>’da çıkan haber</p>
			<p class="baslik"><span class="bold">ŞEYHÜLİSLAM ALLAHŞÜKÜR PAŞAZADE<br/></span><span class="baslik-alti _idGenCharOverride-4"><br/>AZERBAYCAN’IN ATASI, TÜRK DOSTU</span></p>
			<p class="paragraf">Azerbaycan’ın dinî lideri olan Şeyhülislam Allahşükür Paşazade çok renkli, hareketli, dünyayı ve siyaseti iyi bilen, Türkiye dostu bir kimsedir. Onu Bakü’de şeyhülislamlık binasında tanıdım ve hemen anlaştık. Sovyetler Birliği’nin dağılmasından sonra Azerbaycan; Rusya’nın, İran’ın ve Türkiye’nin kendi yanlarına çekmek için büyük çaba sarf ettiği bir ülke haline gelmişti. </p>
			<p class="paragraf">Azerbaycan gerçekten zengin petrol kaynakları bulunan, stratejik konumu gereği büyük önem taşıyan bir ülkedir. Azerî kimliğini ve dilini ön planda tutan bu ülkede şeyhülislamın yeri ve etkisi çok büyüktür. Şeyhülislam Allahşükür’ün halk adamı olması hasebiyle Azerbaycan’da özel bir yeri vardır. Kendisiyle çok samimi bir şekilde görüştüğüm için bana bazı önemli bilgiler verdi. İran’ın 1980’lerde ilk cumhurbaşkanı olan Rafsancani’nin kendisine her türlü yardımı vadettiğini, buna karşılık Azerbaycan’ın İran’ı desteklemesini istediğini, ancak kendilerinin Türkiye’nin yanında olmaya karar verdiklerini söyledi. Şeyhülislam Efendi’yi, 1993’te ABD’deki üniversiteme Orta Asya, Kafkas ve Volga Müslümanlarıyla ilgili bir konferansa davet etmiştim. Şeyhülislam Efendi hayatımda duyduğum en güzel konuşmalardan birini yaptı. Karadağ sorununu ele alan bu konuşma bir belagat numunesi olacak kadar akıcı ve doluydu. Azerî Türkçesinin bu kadar güzel olduğunu bilmiyordum.</p>
			<p class="paragraf">Kendisini tebrik ettim ve Türkçenin suni reform görmedikçe ne kadar güzel bir dil olduğunu gösterdiği için tekrar tebrik ettim. Şeyhülislam’ın konuşması sonunda Cumhurbaşkanı Turgut Özal’ın ölüm haberi geldi. Şeyhülislam Efendi derhal ayağa kalktı. Türk dünyasının çok büyük bir liderini kaybettiğini ilan ederek yüksek sesle dua okudu. Amerika’nın ortasında dinleyicilerin çoğunun Müslüman olmadığı bir ülkede, kendisinin ve kültürünün bir icabını yerine getirmesi Şeyhülislam’ın kişiliğinin bir aynasıdır. </p>
			<p class="paragraf">Azerbaycan’da bulunduğum bir sırada Şeyhülislam Efendi’nin bir yemeğine davet edildim. O toplantıda kadın haklarını ve kadının toplum içerisindeki yerini tartıştık. Nevval Sevindi Hanım, Azerî lehçesiyle kadın haklarını canlı ve inandırıcı bir şekilde savundu. Şeyhülislam Efendi, sizin gibi zeki bir kadın önünde hürmetle eğilirim demekle hoş görüsünü ifade etti. </p>
			<p class="paragraf">Şeyhülislam Efendi’yi son olarak 2004 senesinde Gürcistan’ın başkenti Tiflis’te demokrasi ve hoşgörü konulu bir toplantıda görmüştüm. Bir gün tekrar Azerbaycan’da görüşmeyi kararlaştırdık ama bugüne kadar onu görmek mümkün olmadı. </p>
			<p class="baslik"><span class="bold">HAMDULLAH SUPHİ TANRIÖVER<br/></span><span class="baslik-alti _idGenCharOverride-4"><br/>GENİŞ UFUKLU TÜRKÇÜ DİPLOMAT, HATİP</span></p>
			<p class="paragraf">Rahmetli Tanrıöver’i 1945 yılında tanıdım. Kendisi Romanya’da yaşayan Gagavuz çocuklardan 10-12’sini eğitim için Türkiye’ye getirmişti. Bunlardan bir ikisini şahsen tanıdım. Bir gün bu Gagavuz arkadaşlar Hamdullah Bey’in Rumence bilen birine ihtiyacı olduğunu söylediler. Bir çalışma söz konusuymuş. Benim ilgilenip ilgilenmediğimi sordular. Yaz tatili başlamak üzereydi. Benim de işim yoktu. Çalışıp biraz para kazanmak için iş arıyordum. Aşağıda daha ayrıntılı bir şekilde anlatacağım gibi bu olay Tanrıöver’i tanımama vesile oldu.</p>
			<p class="paragraf">Bu tanışmayı anlatmadan evvel Tanrıöver hakkında kısaca bilgi vermek istiyorum. Tanrıöver devlete hizmet etmiş, birçok özelliği olan bir ailenin çocuğuydu. Dedesi Abdurrahman Sami Paşa devlet içinde yüksek mevkilerde bulunmuş, sanat seven, eğitimi desteklemiş bir kimseydi. Babası Suphi Paşa ise tarihçi ve eğitim bakanlığı yapmış, çok yönlü bir entelektüeldi. Yine Türk edebiyatında önemli bir yeri olan Samipaşazade Sezai, Tanrıöver’in amcasıydı. Annesi Çerkez asıllı bir hanımdı. Tanrıöver’in biyografisini yazanlar, onun hakkında fazla malumat vermezler. Fakat Tanrıöver bir şiirinde annesinden bahsederken haremde yaşayan kadınların durumunu ele almış ve hürriyetten mahrum, dört duvar arasındaki yaşantılarını duygulu bir şekilde anlatmıştı. </p>
			<p class="paragraf">19. yüzyılın sonuna doğru harem kadınlarının durumu dile getirilmişti. Bu acıklı duruma son verilmesini isteyen yazılar vardır. Bu yazarların bazıları da harem kadınlarının çocuklarınındır. Bu konuda benim hatırladığım, bildiğim çalışmalardan biri İsmail Parlatır’ın <span class="italik">Tanzimat Edebiyatında Kölelik</span> isimli kitabıdır, Ankara’da 1987’de yayımlanmıştır. Bu kitap haremde yaşamış annelerin çocuklarının görüşlerini dile getirmiştir.</p>
			<p class="paragraf">Hamdullah Suphi, 1880 yılında İstanbul’da doğmuştur. Bir Osmanlı-Türk okulunda tahsil gördükten sonra Galatasaray Lisesi’ni bitirmiştir. Daha sonra öğretmenlik yapmıştır. Yazıları ve konuşmaları kendisine büyük bir şöhret kazandırmıştır. Akıllı, dengeli, fevkalade güzel konuşan, Türkçeye her bakımdan hâkim, şair ruhlu, ateşli bir vatansever olan Tanrıöver 1912’de Türkçüler grubuna katılmış ve o tarihten itibaren Türk Ocakları üyesi, sonra da başkanı olmuştur. Bu vazifesini 1931’e kadar devam ettirmiştir. O dönemde vatanseverlere, milliyetçi denmez, Türkçü denirdi.</p>
			<p class="paragraf">Hamdullah Suphi Türk Ocakları’nın başkanı olarak hars yani kültüre dayanan bir Türkçülüğün savunucusuydu. Hars kanımca o tarihlerdeki Türkçülüğün içeriğini çok güzel ifade etmektedir. Çünkü hars, dil ve kültür üzerine ve kısmen soy üzerine kurulan bir Türkçülüğü ifade ediyordu. Buna karşılık Yusuf Akçura’nın <span class="italik">Türk Yurdu </span>daha fazla soy üzerinde duruyor, soy ise ırkçılık olmamakla beraber biraz da o manayı taşıyordu. Ziya Gökalp her iki Türkçülük akımıyla iyi geçinmekle beraber Türk Ocakları’na daha yakındı. Çünkü Türk Ocakları, dediğim gibi toplumun Türk anlayışına, kimliğine daha yakın bir görüşe sahipti. Din de bu kültür (hars) anlayışı içine girmekle beraber ikinci, üçüncü, dördüncü derecede bir yeri vardı. </p>
			<p class="paragraf">Türk Yurdu ile Türk Ocakları arasında rekabet yoktu, anlaşmazlık da yoktu. Ama bazı farklar vardı ki bunları kültür konularını daha yakından inceleyenler bilirler. Zaten Türk Ocakları kültüre kültür demez, hars der. </p>
			<p class="paragraf">Bu şekilde her iki akım, görüşlerini yayınlarıyla kamuya ulaştırmaya çabalamaktaydılar. Nihayet 1931’de Türk milliyetçiliği Yusuf Akçura’nın anlayışına daha yakın bir şekil alarak yeni bir safhaya geçmiştir. Zaten 1932’de toplanan Türk Tarih Kongresi bu görüşü benimsemişti. Bu yeni görüş ağırlığı soya, ırka veriyor, Türklerin kökenlerinin Orta Asya’da olduğunu savunuyor ve Osmanlı dönemini bir yana atıyordu. Bu önemli siyasi, ideolojik gelişmeler nihayet Türk Ocakları’nın kapatılmasıyla sonuçlandı. Onların yerine bir sene sonra Halkevleri kurulacaktı. Bunlar hem bu yeni Türkçülük anlayışını yayacak hem de cumhuriyetçiliği, uygarlığı halk kitlelerine götürecekti. Aynı zamanda Halkevleri somut Türk sorunlarına yeni bir anlayış ve çözüm yolu öngörüyordu. </p>
			<p class="paragraf">Hamdullah Suphi Tanrıöver, hars görüşüyle, Osmanlı tarihine kısmen sıcak bakması ve bir dereceye kadar da İslam’ı benimsemesiyle bu yeni görüşe uygun düşmüyordu. Türk Ocakları’nın kapatılmasıyla Hamdullah Suphi yurt dışına çıkarıldı veyahut çıkarılması münasip görüldü. Çünkü Türk Ocakları içerisinde onun yeri köklüydü. Türk Ocakları’nın takriben 37 bin üyesinin hemen hepsi Tanrıöver’e yakındı ve onu destekliyordu. Muhtemel bir muhalefeti önlemek için Hamdulah Suphi Bükreş’e sefir olarak gönderildi. Bu tarih 25 Mayıs 1931’dir.</p>
			<p class="paragraf">Tanrıöver Romanya’daki Gagavuzlarla yakından meşgul oldu. Gagavuzlar Türkçe konuşan fakat dinleri Ortodoks Hristiyanlık olan sayıları o tarihlerde aşağı yukarı 200 bin olan bir gruptu. Bugün Moldova Cumhuriyeti olarak bilinen ülkede yaşamaktaydılar. Onların yaşadığı bölge Prut Nehri’nin güneybatı sahilinden aşağılara, Karadeniz kıyılarına kadar uzanmaktaydı. Gagavuzlar bu bölgeye 18. yüzyılın sonları ve bilhassa 19. yüzyılın başlarında Karadeniz’in batı sahillerinden Bulgaristan’a göç etmişlerdi. Gagavuzların kökeni tartışmalıdır. Benim kabul ettiğim ana görüşü, tanınmış Osmanlı Tarihçisi Paul Wittek güzel anlatmıştır. Gagavuzlar aslında Türkmen ve Müslümandı. 13. yüzyılda Moğollara karşı isyan eden İzzeddin II. Keykavus yenildikten sonra Moğol intikamından kurtulmak için Bizans topraklarına sığınmışlar, başında Saltuk Baba varmış ve Bizans idaresi tarafından Karadeniz’in batı sahillerine yerleştirilmişlerdir. Burası bugün Bulgaristan’da kalan bölgedir. Daha sonra bir kısmı yine Anadolu’ya dönmüş, diğer bir kısmı ise 13. yüzyılın sonlarında ya da 14. yüzyılın başlarında Hristiyanlığı kabul etmişlerdir. Bununla birlikte, Hristiyan ayinlerini çok defa Türkçe yaparlar ve birçok Müslüman isim ve âdetlerini muhafaza etmiştir. Rusya Moldova’yı (o zamanlar bu bölgeye Besarabya deniliyordu), yani bu bölgeyi aldıktan sonra Müslüman halkı Tuna’nın güneyine göçmeye mecbur etmiş, bir kısmını da Kafkaslar’da iskân ettirmiş. Buradan ayrılan Müslüman Türk halkın yerini Hristiyanlaşmış Türkler almıştır. Gagavuzlar o zamandan beri Türkçelerini muhafaza etmektedirler.</p>
			<p class="paragraf">Hamdullah Suphi, Bükreş’e varır varmaz Gagavuzlarla ve Dobruca’da yaşayan Müslüman Türk halkıyla yakından ilgilenmeye başlamıştır. Bu konuda bir makale yazdım.<span class="dipnotno CharOverride-9"><a href="#footnote-220-1" id="footnote-220-1-backlink">1</a></span> Arşiv vesikalarına dayanan makalem, bu konuları ayrıntılı olarak dile getirmektedir. </p>
			<p class="paragraf">Romanya’da Hamdullah Bey Rumen devlet adam ve idarecileriyle çok yakından ilişkiler kurmuş, kendisini sevdirmiş ve büyük itibar görmüştür. O zaman Romanya’nın kralı olan II. Carol dahi onunla sık sık görüşmeler yapar, dünya siyaseti hakkında konuşurdu. </p>
			<p class="paragraf">Hamdullah Bey’in en önemli faaliyetlerinden biri Gagavuzları ziyaret etmesi ve kimliklerini aydınlatması olmuştur. Gagavuzlar, yüzyıllardan beri korudukları dillerini varlıklarının temeli saymışlardır. Daha evvel belirttiğim gibi Hamdullah Bey’in Türkçülüğünün temeli de dildi. Besarabya’da bozulmamış, halis, güzel bir Türkçe konuşan Hristiyan halk vardı. Hamdullah Bey’in gözünde onlar Türk’tü. Onların Türkiye’ye göçmesi için çok çalışmıştır. Ne var ki II. Dünya Savaşı ve başka nedenlerin araya girmesi bunu engellemiştir. Hamdullah Bey, idealine tam anlamıyla erişemese de orada 24-26 arasında okul kurdurdu, o okullarda Dobruca’dan gelen Türk öğretmenlerin Türkçe ders vermelerini sağladı. Gagavuzlar Hamdullah Bey’i çok sevmişler ve ona derinden bağlanmışlardı.</p>
			<p class="paragraf">İkinci faaliyeti Dobruca’da gerçekleştirdi. Benim de mezun olduğum Mecidiye Medresesi’nin ders programının değişmesini, modernleştirilmesini sağladı. Öğrencilere fes yerine şapka giydirdi. Oraya kayıt olduğum zaman bu değişimler uygulanmaya başlamıştı. Süleyman Demirel’i anlattığım bölümde belirttiğim gibi bu seminar Dobruca’da yaşayan elit Müslümanları yetiştirir halka kültürel alanda, ibadetlerinde, dillerinde yol göstermelerini sağlardı. Aynı zamanda Gagavuzlara da öğretmen yetiştirdi. II. Dünya Savaşı bilindiği gibi ilk olarak 1940’ta Polonya’da başladı ve 1941’de Rusya’ya yayıldı. Hamdullah Bey de Rusların, daha doğrusu Sovyetler’in Romanya’ya girmesinden evvel Türkiye’ye döndü. Sovyetler bu milli tutumundan dolayı onu hiçbir zaman sevmedi.</p>
			<div class="_idGenObjectLayout-2">
				<div class="cerceve _idGenPageitem-14 _idGenRasterizeObjectStyleOverride-1">
					<img alt="" class="_idGenPageitem-1" src="image/7.jpg"/>
				</div>
			</div>
			<p class="resimalti">Bükreş Türkiye Büyükelçisi Hamdullah Suphi Tanrıöver’in Mecidiye Medresesi programının tekrar yapılanması için Romen makamları nezdinde girişimini anlatan 22 Ocak 1935 tarihli yazı. Kemal H. Karpat bu okula 1935 yılında kayıt olmuş ve Mayıs 1942’de mezun olmuştur</p>
			<div class="_idGenObjectLayout-2">
				<div class="cerceve _idGenPageitem-15 _idGenRasterizeObjectStyleOverride-1">
					<img alt="" class="_idGenPageitem-1" src="image/7a.jpg"/>
				</div>
			</div>
			<div class="_idGenObjectLayout-2">
				<div class="cerceve _idGenPageitem-16 _idGenRasterizeObjectStyleOverride-1">
					<img alt="" class="_idGenPageitem-1" src="image/7b.jpg"/>
				</div>
			</div>
			<p class="paragraf">Dönüşünden bir sene sonra Hamdullah Bey’le tanıştım. Rumenceyi ve Rumen kültürünü iyi bilmeme ilaveten Gagavuz ağzına da hâkimdim. Bizim ailede çalışan Ivan Karakaş isminde biri vardı. Dört çocuğa sahip bu aileyle uzun süre temasımı sürdürerek onlardan Gagavuz ağzını öğrenmiştim. Türkçe bilen bir kimse için Gagavuz ağzını öğrenmek zor değildir. </p>
			<p class="paragraf">Hamdullah Bey’in evine gittim. Sanırım Bostancı civarında oturuyordu. Kendisiyle görüştüm. Bana bazı sorular sordu. Hepsine cevap verdim. O da, “Sen benim aradığım kimsenin sıfatlarına sahipsin ama bakalım ne yapacaksın?” dedi. Sonra bana projeyi açıkladı, “Ben Gagavuzlarla ilgili bazı evraka sahibim. Bir iki kitap da aldım. Sana bütün bu malzemeyi ve kitapları vereyim. Gagavuzlar hakkında, onların tarihini, kültürünü, dilini hepsini hesaba katarak bir çalışma yapabilir misin?” diye sordu. Ben henüz 22 yaşındayım. Daha belli başlı bir çalışmam yoktu. Her ne kadar ufak tefek yazılarım yayımlanmışsa da Gagavuzlar hakkında ihtisas gerektiren bir çalışmayı yerine getiremeyeceğim diye düşündüm. Ama teklif Hamdullah Suphi Tanrıöver gibi büyük bir kimseden geliyordu. Üstelik bana güvenir gibi oldu. Rumence biliyorum, Gagavuz ağzını tanıyorum, üniversiteye de devam ediyorum. Düşündüm taşındım, “Bu fırsat kaçırılmaz,” dedim. Her şeyden evvel bir şeyler öğrenirim…</p>
			<p class="paragraf">Biraz tereddüt ettikten sonra nihayet kabul ettim. Hamdullah Bey topladığı vesikaları bana verdi. Aslında fazla bir şey yoktu. Gagavuzların ona yazdığı bir iki mektup, bir iki makale, yine onun gayretiyle Manof isminde Gagavuz asıllı bir Bulgar tarihçinin yazdığı Gagavuzlar hakkında bir kitap. Bu kitabı Türkçeye çevirten de yine Hamdullah Bey olmuştur.</p>
			<p class="paragraf">Ben bu evrakı alınca soluğu kütüphanede aldım. Artık İstanbul Üniversitesi Kütüphanesi’nde Gagavuzlar hakkında ne kadar kitap varsa okudum, zaten fazla bir kitap yoktu. Sonra Bâb-ı Âlî’den, Sahaflar Çarşısı’ndan da kitaplar aldım. Mesela Yaşar Nabi’nin Gagavuzlarla ilgili kitabını buldum.<span class="dipnotno CharOverride-9"><a href="#footnote-220-2" id="footnote-220-2-backlink">2</a></span> Gece gündüz zevkle çalıştım. Eskiden ismen ya da şahsen tanıdığım kimselerin tarihi, kültürü, yaşadığı yerler hakkında yeni bilgiler ediniyordum. İtiraf edeyim ilk anlardaki tereddüdüm bir iki hafta sonra yok oldu. Araştırmacı olarak, yazar olarak tecrübem yoktu, ama öğreniyordum. </p>
			<p class="paragraf">Yaz sonunda 200 sayfalık bir kitabı el yazısıyla tamamlamış oldum. Ama bu çalışmalar esnasında Gagavuzlarla ilgili temel bazı kaynakların Türkiye’de bulunmadığının da farkına varmıştım. Mesela Radloff gibi büyük Rus Türkologların çalışmaları vardı. </p>
			<p class="paragraf">Kitabı Hamdullah Bey’e takdim ettim. Ama bu yazdığım kitabın tamamlanmadığını, tekrar gözden geçirilmesi gerektiğini, bilhassa yabancı kaynaklardan istifade edilerek tamamlanması gerektiğini vurguladım. O da kabul etti, “Biraz bekleyelim. Sen araştırmalara devam et. Yine görüşürüz,” dedi. Yeni bir şeyler bulamadım, zaten derslerim başlamıştı. Hayatımı kazanmak için ders vermem icap ediyordu. Fransızca dersleri vererek üç beş kuruş kazanıyordum. Böylece Gagavuz kitabı bir kenara atıldı.</p>
			<p class="paragraf">Bir iki defa daha Hamdullah Bey’i gördüm. Kendisi bu defa milletvekiliydi. 1950’den sonra Türk Ocakları’nı yeniden kurdu ama büyük başarı sağlayamadı. Benim hayatım ise başka mecralara sürüklendi gitti. Sosyal etütlere, tarihe, Türk siyasetine karşı büyük ilgi duyarak bunları incelemeye başladım. Sonra Amerika’ya gittim. Ama Gagavuzlarla ilgili temel çalışmamı hiçbir zaman unutmadım. Onlar hakkında geniş ve sağlam bilgilere sahiptim. Bu çalışmalara başladığım zaman Paul Wittek’in Gagavuzlarla ilgili çalışmaları henüz yayımlanmamıştı. Onun çalışmalarından birinin başlığı şöyledir: <span class="italik">Hıristiyan Türkler ve Yazıcıoğlu Ali</span>. Çünkü o, İbn Bibi gibi kimselerin yazılarından başlayarak Yazıcıoğlu Ali hakkındaki bütün temel kaynakların hepsini incelemiş, Gagavuzların kökeni hakkında çok sağlam bilgiler ortaya koymuştu. Gagavuz kelimesinin Keykavus’tan geldiğini ısrarla savunmuştur. Keykavus ve Gagavuz terimlerinin birbiriyle olan bağlantısını ilk ortaya atan kimsenin Balascef isminde bir Bulgar tarihçi olduğunu da belirmişti. Ben Balascef’in makalesini Rumenceden Türkçeye çevirip Türk Tarih Kurumu’na göndermiştim. Bana Bulgarca yazılan makalenin Rumence çevirisini Hamdullah Bey vermişti. Bu konuyla uzaktan meşgul olmaya devam ettim. Birkaç tebliğ sundum. Fakat Osmanlı ve Cumhuriyet’le ilgili çalışmalara kendimi verdiğim için Gagavuz konusunu ikinci plana itmiştim. Zaten 1950’lerde Amerika’daydım. Hamdullah Bey her görüştüğümüzde, “Kemal Gagavuz çalışması ne oldu?” diye sorardı. Ben de, “Fırsat buldukça ileri götüreceğim,” derdim. Kendisi de sonradan pek alakadar olmadı. Çünkü Gagavuzlar Türkiye’ye göçmemişti.</p>
			<p class="paragraf">Sovyetler Birliği dağıldıktan ve Moldova kendini müstakil bir ülke olarak ilan ettikten sonra ben de Gagavuz topraklarına gidip yerinde inceleme yapmaya karar verdim. Böylece Hamdullah Suphi Bey’e 30-40 sene evvel verdiğim sözü yerine getirecektim. Şunu tekrar edeyim, Hamdullah Bey’in bana verdiği malzemelerle bir kitap yazılamazdı. Bana verdiği malzeme içinde bir iki güzel makale vardı, ama yeterli değildi. Benim el yazısıyla yazdığım kitaptaki malumatın %90’ını ben buldum.</p>
			<p class="paragraf">1991 senesinde arabamla, yanımda Mecidiye’deki okuldan tanıdığım tarihçi arkadaşım Mehmet Mustafa’yla Gagavuz bölgesine gittik. O zaman Gagavuzlar yeni özgür olan Moldova Hükümeti’ne karşı direnmekte, kendilerinin ayrı bir etnik grup olarak tanınmasını istemekteydiler. (Bu konuyu Diyanet İşleri Başkanlığı’nın çıkardığı <span class="italik">İslam Ansiklopedisi</span>’nde bir çalışmada inceledim).</p>
			<p class="paragraf">Kısaca Moldova Hükümeti ile Gagavuzlar arasındaki çatışmayı anlamak yerinde olur. Gagavuzları Ukrayna ve Rusya destekliyor. Moldovalılar ise Gagavuzlara hiçbir etnik hak tanımamakta direnmekteydiler, “Evet, sizin Moldova vatandaşı olarak normal haklarınız var ama bundan başka hiçbir şey isteyemezsiniz,” diyorlardı. Gagavuzlar ise hiç olmazsa kültür otonomisi istiyorlardı. Mehmet Mustafa’yla yaptığımız seyahat tam da bu karışık zamana isabet etti. Moldovalılar Komrat’a gittiğimizi anlayınca ve arabamın İstanbul plakalı olduğunu görünce bize hiç yardım etmediler. Benzin dahi satmadılar. Benzin bitmek ve akşam da olmak üzereyken nihayet Komrat gözüktü. Bir de baktık önümüzde bariyer var. Silahlı birkaç Gagavuz, bizi hemen durdurdular. Baktılar biz Türkiye’den geliyoruz, “Hoş geldiniz kardeş,” dediler. Arabayı aramadılar, başka hiçbir şey de sormadan yolu açtılar. </p>
			<p class="paragraf">Nihayet Komrat’ın içine girdikten sonra iki gence, “Burada otel var mı?” diye sorduk. Türkçe konuşuyoruz. Türkiye’den geldiğimizi anlayınca bize, “Hoş geldiniz,” dediler. Gençlerden biri, “Bize gelin, misafir olun,” dedi. O da bizimle arabaya bindi, evine götürdü. Babası bizi yürekten karşıladı, içeri buyur etti. O gece orada kaldık. İkinci gün araştırmalara başladım. Gagavuz köylerine gittim, köylerin ileri gelenleriyle görüştüm. Daha sonra Gagavuz entelektüellerinin bulunduğu Moldova’nın başkenti Kişinev’e geçtik. Orada da bu kişilerle konuştuk. Tekrar Dobruca’ya döndük. Mehmet Mustafa Bükreş’e döndü, ben İstanbul’a döndüm.</p>
			<p class="paragraf">Gagavuzlar istediklerine bir dereceye kadar ulaştılar. Moldova devleti onlara bir dereceye kadar otonomi verdi. Gagavuz yerinin merkezi olan Komrat’ta bir Gagavuz üniversitesi açıldı. </p>
			<p class="paragraf">Hamdullah Bey 1966’da rahmetli oldu. Onunla son görüşmem, sanırım 1962’deydi, “Ah Kemal, hatırlıyor musun o eski günleri? Hiç olmazsa Romanya’daki Müslümanlara bir şeyler verebildik. Dünyayı da Gagavuzların varlığından haberdar ettik,” dedi. </p>
			<p class="paragraf">Çok muhterem ve sevdiğim bir kimseydi. Yattığı yer cennet olsun.</p>
			<p class="baslik"><span class="bold">GEORGE SOROS<br/></span><span class="baslik-alti _idGenCharOverride-4"><br/>İNSANLIĞINI KORUMUŞ MİLYONER</span></p>
			<p class="paragraf">George Soros’u 1956 senesinde New York’ta tanıdım. Öğrenciyken kaldığım International House’da bir toplantı hazırlamıştı. Toplantıya Macaristan’dan gelen 5-6 kişi konuşmacı olarak davet edilmişti. Bilindiği gibi 1956 yılında Macaristan, Sovyet işgaline ve Komünist rejime karşı ayaklanmıştı. Kısa bir süre Budapeşte’yi ve başka şehirleri ele geçiren isyancılar, Sovyet ordusunun müdahalesiyle yok edilmişler veya Avusturya’ya ve başka yerlere sığınmaya mecbur bırakılmışlardı. </p>
			<p class="paragraf">Halkın demokrasi uğruna yaptığı ayaklanma bu şekilde bastırılmıştı. Ama fırsattan istifade ederek binlerce, hatta yüz binlerce Macar yurtdışına kaçmayı başarmış, bunların bir kısmı Avrupa’ya, bir kısmı Amerika’ya gelip yerleşmişti. Amerika’ya gelen Macarlar arasından seçilen 5-6 kişi International House’a davet edilmiş ve Macaristan’daki ayaklanma hakkında konuşmaları istenmişti. Ben de konuşmayı dinlemeye gitmiştim.</p>
			<p class="paragraf">Konuşmalar yapıldı. İçlerinden 25-26 yaşında genç bir adam dikkatimi çekti. Fevkalade zeki, gayet güzel İngilizce konuşan, görüşlerini açık ve anlaşılır şekilde ifade eden biriydi. Farklı karaktere sahip olduğunu hemen sezdim, tanımak istedim. Konuşmalar bitince yanına yaklaştım. Macaristan’daki ayaklanma hakkında biraz daha bilgi vermesini rica ettim. Bir iki nokta üzerinde durdu. Kardeşi Paul Soros’la beraber hududu nasıl geçtiklerini anlattı. İsmini sordum. “George Soros” dedi. Ondan sonra George Soros’la arada sırada tesadüfen görüştük ve konuştuk. Zekâsına hayran oldum. O da benim sorularımı ilgi çekici bulduğu için görüşüyorduk. Böylece birbirimizi tanıdık. Sıkı dost olduğumuzu söyleyemem, ama birbirimizi yakinen tanıyorduk.</p>
			<p class="paragraf">George Soros, üniversitelere gidip kursları takip ettiğini, iş aradığını söyledi. Bir ara Soros’la daha yakından ilişki kurma fırsatını buldum. International House’un, yani Uluslararası Ev’in Long Island’ta yazlık bir yeri vardı. Yazları hafta sonları International House’ta oturan 30-40 kadar kişi buraya gelir, hafta sonunu dinelenerek orada geçirirdi. Denize yakın, çok güzel bir plajı olan bir yerdi. Bu ev her hafta sonu ve hafta içi International House’tan gelen öğrencilere kapılarını açardı. Gelen öğrencilerin tümü üniversite mezunu doktora veya master öğrencisi olarak farklı ülkelerden gelen kalburüstü kimselerdi. Her biri değişik ülkelerden olan bu öğrenciler her hafta sonu, yerlerini başkalarına bırakırdı. </p>
			<p class="paragraf">Ben o tarihlerde doktora tezimi yazıyordum. Evin en üstünde, çatı katında bir masam vardı, tezimi o masada yazıyordum ama ana ödevim; bu yaz evinin idaresiydi. Gelenlere odalarını gösterir, gereken ufak tefek kayıtları yapardım. Böylece herkesi tanıma fırsatını buluyordum. Bu yazlık ev 19. yüzyılda yapılmış bir saraydı. New York şehrinde yaşayan ünlü ve zengin bir aile, şehir büyüyünce şehrin kenarında bulunan malikâneleri bırakmak zorunda kalmışlar. Şehre 100 km uzaklıkta Long Island’ta kendilerine yeni bir malikâne inşa ettirmişler. O zamanki ölçülere göre ayrı hizmetçi evi olan, ahırları, faytonları bulunan bir malikâneymiş. Sonradan aile dağılmış. Veraset olarak bu malikâne ailenin erkek çocuğu William Swan’a kalmıştı. William Swan hakkında bir hatıratımı ayrıca kaydettim, onu daha geniş bir şekilde tanıttım.</p>
			<p class="paragraf">Hafta içi International House nispeten tenhaydı. Çünkü herkesin işi, okulu olduğu için şehre dönüyorlardı. Hafta içi burada misafir olacakların sayısı az olduğu için benim onlarla uzun uzadıya konuşmam, onları tanımam ve dostluk kurmam mümkündü. George Soros da hafta içi arada sırada gelen misafirler arasındaydı. Alman asıllı bir kız arkadaşı vardı. Onunla gelir, beraber yemek yer, uzun uzadıya oturup konuşurduk. Macaristan hatıralarını anlatır, Türkiye hakkında merak ettiklerini sorardı. Osmanlı- Macaristan arasındaki tarihî ilişkileri de bilirdi. Bu yüzden Türkiye’ye karşı merakı vardı. Kız arkadaşı Alman asıllı, güzel bir kadındı. Sonra evlendiler, üç çocukları oldu. O sıralarda George Soros henüz finans hayatına atılmış değildi. Hatta biraz geçim zorluğu çekiyordu. Bir keresinde eski püskü arabasıyla gelmiş, arabasını satmak istediğini söylemişti. “Arabaya 50 dolar veren çıkarsa satacağım,” dedi. Bu olayı çok iyi hatırlıyorum. Çünkü dünyanın en zengin kimseleri arasına girecek Soros para sıkıntısı nedeniyle 1957’de arabasını 50 dolara satmak istiyor, müşteri bulamıyordu. </p>
			<p class="paragraf">George Soros’un benimle tanıştıktan sonraki hayatını pek yakından takip etmedim. Ama onun hakkında çeşitli haberler alıyordum. Michael Rywkin adında bir arkadaşı bana, Soros’un Wall Street’e gidip, hisse alış satış işlemleri yapan bir firmada çalışmaya başladığını söylemişti. Michael Rywkin de yine farklı özellikleri olan bir kimse. Polonya Yahudisi’ydi. Savaş zamanında Sovyetler Polonya’nın doğu tarafını işgal edince burada yaşayan kimseleri (bilhassa Almanlar Sovyetler’e savaş ilan edip içerilere doğru ilerleyince), bazı Polonyalıları Orta Asya’ya götürüp yerleştirmişti. Bunların arasında Michael Rywkin de vardı. Dört sene Özbekistan’da kalmış, savaş sonunda ailesiyle beraber Paris’e gitmiş, sonra Amerika’ya gelip doktora tahsili yaparak profesör olmuştur. Rusya ve Sovyetler Birliği Tarihi dersi veriyordu ama uzmanlığı Orta Asya üzerineydi. Orta Asya hakkında yazılan ilk kitaplardan bir ikisinin yazarıydı. Benimle de yakın dostluk kurmuştu. Aynı zamanda Rywkin, George Soros’un da çok yakın arkadaşı olduğu için arada sırada görüştüğünü, Soros’un hisse senedi alıp-satarak büyük başarı elde ettiğini söylemişti. Hatta orada birkaç yıl çalıştıktan sonra edindiği para ile emekliye ayrılacağını bile söylemişti. Soros’un az zamanda finans âleminde bu kadar başarı sağlamasını, normal karşıladım. Daha önce de belirttiğim gibi zeki, atılgan, ne istediğini bilen biriydi. </p>
			<p class="paragraf">Soros’u başka bir görüşümde evime davet ettim. Bu ev, 1965 yılında yaptırdığım küçük, şirin, yeşillikler arasında bir evdi. Soros, daveti hemen kabul etti. Birkaç arkadaşla evimde o akşam, yemek yiyerek geç vakte kadar oturduk, dünya siyasetinden, Sovyetler’de olup bitenlerden, Amerika’nın siyasetinden, ekonomisinden konuştuk. Soros bunlar hakkında malumat sahibiydi. Bilgi topluyor, bunları değerlendirip kullanıyordu.</p>
			<p class="paragraf">Sonra birkaç kez daha görüştük. Bu arada Soros aldı yürüdü. Kendi firmasını kurdu. Büyük çapta hisse senetleri alış verişine girişti ve zengin oldu. O sıralarda Quantum adında bir hisse senedi fonu kurdu, o fona para yatıranların adına hisseler alıp satıyordu. Yine o sıralarda Soros İngiliz parası, sterlinin düşeceğini tahmin ederek buraya çok miktarda para yatırdı. Nitekim İngiliz sterlini düştü, sonra yükselmeye başladı. Soros bu işten 2 milyar dolarla kazançlı çıktı. İnanılacak gibi değildi. Bunu ancak cesaretli ve hisse senetleri piyasasını iyi bilen biri yapabilirdi. Soros’un başarısına hiç şaşırmıyorum, çünkü kabiliyetlerini ilk tanıştığımızda sezmiştim.</p>
			<p class="paragraf">Soros’un şöhreti ve zenginliği aldı yürüdü. Bir müddet sonra dünyanın en zengin kişileri arsında yer aldı. Yine o zamanlarda da görüştük. Bir küçük toplantıya o da gelmişti. Hiç değişmediğini fark ettim. Hâlâ tevazuyla konuşuyor, senelerden beri dostummuş gibi davranıyor, onu dinleyenler dünyanın en zengin adamları arasında yer aldığını düşünmüyorlardı. </p>
			<p class="paragraf">Sonra Soros, Long Island’taki evime 15 km mesafede Southampton kasabasında kendine güzel bir malikâne satın aldı. Zaten Southampton, New York milyonerlerinin yazlık mekânıydı.</p>
			<p class="paragraf">Ben Madison’a geldiğim için New York’a ancak senede birkaç defa uğruyordum. Ama Soros’la ilişkim devam ediyordu. Üniversitem, Orta Asya hakkında, idaremde birkaç uluslararası konferans tertip etmişti. Üniversite, bu konferanslar için vakıflara müracaat ederek yardım talep etti. Bu arada Soros kendi vakfını kurmuş ve çeşitli ilmî faaliyetlere destek veriyordu. Bunların arasında Budapeşte’de kurulan Doğu Üniversitesi de vardı. Soros bizim üniversitenin başvurularına da olumlu cevap verdi. Orta Asya konferanslarının toplanması için bir miktar para vererek üniversiteyi destekledi. Bunda onların benimle olan dostluğunun ne kadar payı var, bilmiyorum.</p>
			<p class="paragraf">Son olarak üniversitede kurduğum Türk Etütleri Enstitüsü’nün genişletilmesi meselesinden söz edeceğim. Etüt merkezi için bağış arıyordum. Türk Hükümeti’ne müracaat ettik. Bu merkezin her bakımdan Türkiye’nin tanıtılmasına yardım edeceğine inanıyordum. Zaten bu vazifeyi öteden beri başarıyla kendi imkânlarımla yürütüyordum. Merkez genişler ve güçlenirse Türkiye’yi daha iyi tanıtır, diye düşündüm. Merkeze verilecek para Türkiye Devleti için önemsiz paraydı. Bu para döner sermaye olacak, üniversite ayakta durduğu sürece Türk Etütleri Enstitüsü de faaliyetlerini finanse edecekti. Düşündüm, tekrar Soros’a müracaat etmeye karar verdim. Bu defa Soros’a şahsi bir mektup yazdım ve ne yapmak istediğimi anlattım. Mümkünse Soros Vakfı’nın benim üniversitemdeki Türk Etütleri Enstitüsü’ne yardım sağlamasını rica ettim. Az bir süre sonra cevap geldi. Cevapta şöyle bir şey vardı: Biz buradan, Soros Vakfı’ndan artık direkt yardım yapmıyoruz. Dünyanın çeşitli ülkelerinde geliştirdiğimiz merkezlerimize para veriyoruz. Faaliyetleri desteklemeye, yardımlarda bulunmaya bu merkezler karar veriyor. Sizin başvuracağınız yer İstanbul’daki merkezimizdir. Merkezin başında şu zat vardır, adresi şudur. Oraya müracaatınızı yapınız. Ben o merkeze müracaatımı yaptım, hemen olumlu bir cevap aldım, fakat araya giren bazı nedenlerle talebimizi gerçekleştiremedik. İstediğimiz meblağı alamadık. Ben de fazla ısrar etmedim. </p>
			<p class="paragraf">Soros epey yaşlanmıştır ve hayattadır, her zamanki gibi de faaldir. Çeşitli liberal girişimleri destekliyor, gazete ve televizyonlarda konuşuyor, görüşlerini savunuyor. Nispeten liberal sayılan Demokrat Parti’nin destekçisidir. Daha muhafazakâr olan Cumhuriyetçi Parti onu durmadan tenkit ediyor ancak o faaliyetlerine devam ediyor. </p>
			<p class="paragraf">Ümit ederim ki fırsat olursa New York’a bir gidişimde onu arama ve konuşma fırsatı bulabilirim. Ama şimdiye kadar söylediklerimden anlaşılacağı gibi Soros’a takdirkâr bir gözle bakıyorum, çünkü Amerika’daki imkânlarını çok güzel kullanarak kendini tanıtmış, zengin olmuş, gerek Amerika’nın gerek dünyanın siyasi ve kültürel hayatını etkilemiştir. Tabii onu kapitalist diye tenkit edenler çoktur. Bilhassa eski Sovyetler, bugünkü Rusya onu çok tenkit etmektedir. Şu da muhakkak ki Soros dolaylı da olsa Türk etütlerine de yardım etmiştir. Bu yüzden kendisine müteşekkirim.</p>
			<p class="baslik"><span class="bold">DALAY LAMA<br/></span><span class="baslik-alti _idGenCharOverride-4"><br/>AYRI BİR DÜNYANIN SESİ</span></p>
			<p class="paragraf">Asıl adı Tenzin Gyatso. Dalay Lama bilindiği gibi Tibet Budistlerinin başkanıdır. Bu mevkiye getirilecek kimse özel olarak seçilir. Daha küçük yaşta bu mevkiye layık görülen bir çocuk; Tibet’in her tarafından araştırılır ve aranan özelliklere uygun ise Dalay Lama namzedi ve daha sonra Dalay Lama olur. Dalay Lama böyle çok eski bir geleneğe göre seçilir ve Tibet’in bir çeşit kralı olur. Çin’in Tibet’i işgalinden sonra Dalay Lama ülke dışına iltica etti. Hindistan da ona gereken kolaylıkları gösterdi.</p>
			<p class="paragraf">O tarihlerden yani aşağı yukarı 40 yıldan beri Dalay Lama dünyanın her tarafına giderek, Tibetlilerin hakkını savunur ve Tibet’e özgürlük arar. Çin Hükümeti ise Dalay Lama’nın baş düşmanı, Dalay Lama’ya yakınlık gösteren devletleri sert bir şekilde tenkit eder durur, hatta o devletlerle ilişkileri kısıtlar. </p>
			<p class="paragraf">İşte Dalay Lama, benim çalıştığım Wisconsin Üniversitesi’ne de birkaç kez davet edilmiştir. Kendisi bulunduğum bölgede çok sevilir. Bilindiği üzere 1998 yılında Nobel Barış Ödülü’nü almıştır. Belirttiğim gibi üniversitemin Budist araştırmaları merkezi Dalay Lama’yı birkaç defa davet etti. Dalay Lama’nın son gelişinde üniversitenin rektörü Donna Shalala onun için bir resepsiyon hazırladı. Donna Shalala, Lübnan kökenli Hristiyan Arap, göçmen bir ailenin kızıdır. Ama Ortadoğu işleri ile pek ilgilenmez. Amerika’daki Araplar onun desteğini almak için bir hayli uğraştılarsa da Shalala onlara pek yüz vermemiştir. Ben Donna Shalala’yı üniversitenin rektörüyken çok iyi tanıdım. Çünkü o dönemler Orta Asya programının başkanı olarak bu programı kurmak için hem içeriden hem dışarıdan destek arıyordum. Shalala bana lafla destek oldu. Ama vadettiği para yardımlarının hiçbiri gerçekleşmedi. Çünkü rektör Shalala çok farklı işlere daldı, mesela spora önem verdi. </p>
			<p class="paragraf">Shalala’nın hazırladığı resepsiyona program başkanları ve tanınmış profesörler davet edilmişti. Resepsiyonda Rektör Shalala bir ara beni gördü. Hemen yanına çağırdı ve beni Dalay Lama’ya takdim etti, “Bu zat, Kemal Karpat, sizin dünyanızı çok iyi bilen biridir. Herhalde onunla tanışmak, görüşmek istersiniz,” dedi. Dalay Lama çok çok memnun oldu. “Siz Uygur musunuz?” diye sordu. “Hayır, ben Türk’üm, Türkiyeliyim,” dedim. “Olsun, yine de kardeş sayılırız. Çünkü Doğu Türkistan’daki Uygurlar da bizim gibi Çin işgali altında inleyip durmaktadırlar. Biz onlarla da yakından ilgileniyoruz ama elimizden bir şey gelmiyor,” dedi. “Siz burada, bu konuda ne yapıyorsunuz?” diye sordu. “Doğu Türkistan’dan, Urumçi’den, Anwar Ablimit, yani Abdülhamit adında bir genci ailesiyle beraber buraya getirdik, ona burs verdik,” dedim. Halen bu bursunu kullanarak burada tahsiline devam etmektedir. Çok memnun oldu. “Onunla tanışmak isterdim,” dedi. “Evvelden haberim olsaydı, onu getirirdim,” dedim.</p>
			<p class="paragraf">Gerçekten ben Suudi Arabistan’a, Cidde’ye gitmiştim. Cidde’de Uygur kökenli oldukça önemli sayıda insan vardır. Onların birkaçıyla tanışarak Doğu Türkistan’daki Türkleri desteklemek için bir burs programı hazırlıyoruz. Ama paramız yok, burs veremiyoruz dedik. Onlar da biz yardım ederiz, dediler. Kendi aralarında bir miktar para toplayarak üniversiteye gönderdiler. Biz de bu parayı kullanarak, Anwar Ablimit’i karısı ve küçük kızıyla ABD’ye getirdik. Anwar Ablimit, burada master derecesini aldı. Bir ara dönmek istemedi. Hanımı ise dönelim diye ısrar etti. Urumçi’de ailesi varmış. Nitekim döndüler. Sonra Anwar Ablimit’in mektuplarından öğrendim ki Urumçi Üniversitesi’nde profesör olmuş. Zaman içinde haberleşmemiz kesildi. Nihayet Urumçi Üniversitesi’nde rektör olduğunu öğrendim. Doğu Türkistan’da ve oranın halkı hakkında birçok bilgiyi Anwar Ablimit’ten öğrendim.</p>
			<p class="paragraf">Dalay Lama’ya Anwar Ablimit’ten neler öğrendiğimi anlattım, “İmkânım olsa ben de size, Doğu Türkistan’dan daha çok öğrenci getirmenize yardım ederdim. Sizinle teması muhafaza etmek istiyorum,” dedi. Ama arkası gelmedi, çünkü onun işi çok ve zamanını Tibet davasına veriyordu. Tibet kıyafetiyle, halkına olan sevgisiyle ve Tibet’e özgürlük kazandırmak çabası ile çok etkileyici bir kimseydi. Halen de mücadelesi ve çalışmaları devam etmektedir. Yaşı ilerlemiş olmasına rağmen hâlâ ayakta ve dinçtir.</p>
			<p class="paragraf">Dalay Lama daha çok Tibet’e faydalı olacak kimselerle bağlantı kurmak istiyordu. Ben ise Doğu Türkistan’la ilgileniyordum. Bir resepsiyonda biraz sohbet ettikten sonra onunla konuşmak için sırada bekleyenlere imkân vermek için çekildim. </p>
			<p class="paragraf">Donna Shalala’ya gelince onun da hayatı çok ilginç. Wisconsin Üniversitesi rektörü olmadan evvel New York’ta Hunter College’de profesördü. Amerika’da eğitim hakkında birkaç yazı ve konuşmasıyla hemen tanındı. Gerçekten gayet zeki, güzel konuşan, düşüncelerini gayet güzel ifade eden biriydi. Kariyerinde yükselmekte çok hüner gösterdi. Wisconsin Üniversitesi’nden ayrıldıktan sonra Bill Clinton’ın sağlık ve çalışma bakanlığını yaptı. Çünkü Shalala, Bill Clinton’ın eşi Hillary ile çok yakın dostmuş. Clintonlar sayesinde sekiz yıl bakanlık yaptı. Amerika çapında büyük bir mevkie sahip oldu. Ben ise ona bir türlü ısınamadım.</p>
			<p class="paragraf">Bir iki toplantıda ayaküstü görüştüm, merhabalaştık ama fazla konuşmadık. Hâlihazırda, yani 2015 yılında Shalala, Florida’daki Miami Üniversitesi’nin rektörüdür. 14 yıldır bu kurumda rektörlük yapmaktadır. 78 yaşında olan Donna Shalala bir aksilik çıkmazsa önümüzdeki yaz Clinton ailesinin kurduğu vakfın başına geçecektir. Clinton Vakfı 250 milyon dolar döner sermayeye sahip bir vakıftır. Amerika ölçülerine göre oldukça küçük bir vakıftır. Amerika ve dış ülkelerdeki kadınlara, çocuklara yardım amacıyla çalışan bir vakıftır. </p>
			<p class="baslik"><span class="bold">ÜRDÜN KRALI HÜSEYİN<br/></span><span class="baslik-alti _idGenCharOverride-4"><br/>OSMANLI’YA KARŞI AYAKLANAN BİR HANEDAN TORUNU</span></p>
			<p class="paragraf">1970’lerin sonunda Ürdün’de bir konferansa tebliğ sunmak üzere gitmiştim. Tebliğimin konusu 1860-1900 arası Çerkezlerin Suriye’ye iskânıyla ilgiliydi. O tarihlerde Ürdün, İsrail ve Lübnan Suriye’nin bir parçasıydı. Çerkezler Hicaz Demiryolu boyunca Amman’da, Cerrah’ta iskân edilmişlerdi.</p>
			<p class="paragraf">Tebliğimi sunduktan sonra yanıma gelen birçok kimse Çerkez olup olmadığını sordu. Meğer bu kişiler Osmanlı devrinde oralara iskân edilen Çerkezlerin çocukları ve torunlarıymış. Halen Ürdün’de büyük ve etkili bir azınlık halinde yaşamaya devam ediyorlarmış. Ürdün ordusunda ve siyasi hayatında önemli mevkide bulunan Çerkezlerin Türkiye’nin her yerinde akrabaları varmış. Akrabalarını ziyaret edenler arasında Ürdün’ün ileri gelen birkaç simasıyla tanıştım. Bunlardan tanınmış bir sosyolog olanı bana ilginç bir itirafta bulundu. Temiz bir Türkçeyle şöyle dedi, “Biz Çerkezler birkaç kuşaktır Ürdün’de doğduk, büyüdük. Arapçayı Araplar gibi konuşuruz ama Araplar halen bize yabancı gözüyle bakıyorlar. Biz de kendimizi ayrı bir grup olarak görürüz. Hâlbuki ben Türkiye’ye gittiğim zaman kendimi çok rahat, öz yurduma gelmiş gibi hissederim. Kafkas kökenli olmama ve Ürdün’de yaşamama rağmen kendimi Türkiye toplumunun ezelden beri bir parçası gibi hissederim.”</p>
			<p class="paragraf">Türkiye, Osmanlı toplumunun bir devamıdır. O toplum yüzyıllar boyunca dil, ırk ve etnik köken farkı gözetmeden her Müslüman’ı tek bir camianın parçası olarak görmüştür. Herkes ortak bir hukuk sistemi, siyasi bir kültürü paylaşmış, aynı idari sistem altında yaşamıştır. Türk toplumunun temelinde yatan hoşgörü değişik dil konuşan, ayrı etnik kökene sahip kişilerden oluşan bir Osmanlı camiası yaratmıştır ki, bu camia bugün “Türk” olarak yaşamaya devam etmektedir.</p>
			<p class="paragraf">Ürdün hatıralarım içinde Kral Hüseyin’in önemli bir yeri vardır. Kral Hüseyin, Hicaz asıllı Mekke Emiri Şeyh Hüseyin’in torunudur. Peygamber ailesinin Haşimî koluna mensup Şeyh Hüseyin (1856-1931) İngilizlerle 1916 yılında işbirliği yaparak, Osmanlı ordusuna isyan etmiş ve Filistin Cephesi’nin yıkılmasına sebep olmuştur. Başta kendisini Hicaz Kralı ilan eden Şeyh Hüseyin sonra İngilizlere karşı direnmiş (umduğu milli devleti ve özgürlüğü, istediği ve vadedildiği şekilde elde edemediği için) Kıbrıs’a sürülmüştür. Emir Hüseyin’in oğullarından Faysal Suriye krallığında tutunamayınca (onu Fransa yerinden etmişti). İngilizler tarafından Irak Kralı tayin edilmiş ve sülalesi 1958’e kadar İngilizlerin himayesinde hüküm sürmüştür.</p>
			<p class="paragraf">Şeyh Hüseyin’in diğer oğlu Abdullah, siyasi ihtirası büyük bir kimseydi. Zaten Osmanlı’ya karşı ayaklanmayı o idare etmiştir. Onu memnun etmek için İngilizler nihayet Transjordan ismiyle anılan Ürdün’ü kurmuş ve burasını ona yurt olarak vermişlerdir. Kral Abdullah, İsrail ile anlaşmak ve böylece Batı Şeria’yı (West Bank) Ürdün’e katmanın yollarını aradığı bir sırada camide öldürülmüş, Abdullah’ın oğlu Talal az bir zaman hüküm sürdükten sonra oğlu Hüseyin onun yerine kral olmuştur. Haşimî ailesi Irak ve Ürdün’e kral yetiştiren bir aile olarak Osmanlılar nezdinde uzun süre çalışmış, birçok bakımdan Osmanlı diyebileceğimiz bir aileydi, Osmanlı’ya direnmiş olmalarına rağmen. </p>
			<p class="paragraf">Ürdün’de Kral Hüseyin’in bir amcasıyla tanışmıştım. Temiz bir Türkçe konuşan bu zat her şeyiyle tam bir Osmanlı efendisiydi, zaten kendisi de bunu söylemekten çekinmezdi. Arap dünyasında resmî çevrelerde ve Avrupalıların geliştirdiği gruplar arasında Türklere karşı çok olumsuz görüşler vardır. Halk arasında bilhassa yaşlılar arasında durum çok değişiktir. Yaşlılar Osmanlıların gerçek durumunu bildikleri için Osmanlı Devleti’nin çöküşünü Arap dünyasının çöküşünün başlangıcı sayarlar. Bu gerçekleri bildiğim için Arap dünyasını tanımak için önüme gelen her fırsatı kullandım. Kral Hüseyin’i görmek ve tarihe mâl olmuş bir aileyi yakından tanımak istedim. Gerçi ben İslam topluluklarında Kraliyet kavramının bulunmadığını, bulunmaması gerektiğini biliyordum. Nitekim Suudi Kralı Abdullah nihayet unvanını Osmanlı padişahlarına uyarak, “Haremeyn’in Hâdimi” yani Mekke ve Medine hizmetçisi olarak değiştirdi. Fakat bu gibi politik konuları ele almayı düşünmüyordum. Nihayet bir toplantıda Ürdün’e gidişimde Kral Hüseyin’i şahsen tanıdım, elini sıktım ve kendisini toplantının açılışındaki nutkundan dolayı tebrik ettim. Ben Arapçayı biraz anlarım fakat iyi konuşamam. Ama yine de üst düzey Arapçaya karşı bir hayranlığım vardır. Esasen her dili güzel ifade edenlere karşı çok duyguluyum, saygılıyım. Güzel konuşmanın ve yazmanın ustalık isteyen bir çaba olduğunu biliyorum. Her yaptığımı, her yaşadığımı en güzel şekilde ifade etmek isterim, pek de başarılı olamadığım için başkalarının güzel sözlerini ve yazılarını çok takdir ederim. Hayatımda işittiğim güzel konuşmaları devamlı aklımda saklarım. Kral Hüseyin’in Arapça konuşması fevkalade güzeldi. Onu dinlerken dünyanın en güzel müziğini dinliyormuşum gibi hissettim. Aynı zevki Mısır Kahire’de de tatmıştım. Ramazan ayında Kahire’de dolaşırken Hasan-Hüseyin Camii’nde biraz dinlenmeye karar verdim. Bir hatip vaazda bulunuyordu. İçeri girdim ve kulak kabarttım. Konuşmanın güzelliği birdenbire beni alıp götürdü. İki saat konuşmayı yerimden kıpırdamadan dinledim. Fazla bir şey anlamadım, ama o cümlelerin kuruluşu, sözlerin akışı bir harikaydı. </p>
			<p class="paragraf">Kral Hüseyin’i tebrik ederken bir gün onun gibi konuşmak istediğimi söyledim. Aslında kafamı kurcalayan bir başka düşünce vardı. Yazar olmak istediğimi birçok yerde belirtmiştim. Ben esasında eninde sonunda Türkçeyi en güzel şekilde kullanmak istiyordum. Dünyanın en güzel dillerinden olan Türkçenin başına gelenleri biliyordum. Hatta bu konuda “Milletini Arayan Dil” başlıklı bir yazı yazmış, Türkçenin politik bir profil haline getirilmesini kınamıştım. Benim geliştirmek istediğim Türkçenin temelini Yunus Emre’nin, abdalların ve bazı halk şairlerinin dili oluşturacaktı. Ne var ki buna vakit bulamadım. Bir arkadaşın dediği doğruydu, “Senin tüm projelerini gerçekleştirmek için iki yüz elli sene ayakta kalman gerekiyor.” Arkadaşım haklıymış. </p>
			<p class="paragraf">Ürdün gezim Türkiye’nin, Arap dünyasını daha iyi tanıması gerektiği konusundaki inancımı bir kat daha güçlendirdi. Bu konudaki düşüncemi Sayın İhsan Doğramacı’ya anlatınca hemen desteklemeye karar verdi. Hacettepe rektörü olan İhsan Bey kız kardeşi Profesör Emel’i (Sönmez) memur etti. Konferans Ankara’da toplandı ve orada sunulan tebliğler kitap halinde yayımlandı. (Konuyu İhsan Doğramacı bölümünde daha geniş olarak ele aldım).</p>
			<p class="baslik"><span class="bold">PIERRE GEMAYEL<br/></span><span class="baslik-alti _idGenCharOverride-4"><br/>ARAP DÜNYASININ BİRLİK ENGELİ, TİMSALİ</span></p>
			<p class="paragraf">Pierre Gemayel’i 1963 yılında Ortadoğu’da Arap ülkelerinde yaptığım bir araştırma nedeniyle tanımıştım. Onunla ancak bir kere görüştüm ama uzunca bir görüşme oldu. Gemayel’le bir dostluğum olmamıştır. Onunla yaptığım görüşme sonrası Lübnan’ın Marunîleri ile onların lideri olan Gemayel ve Lübnan’ın çatışmalara sebep olan farklı ideolojileri hakkında oldukça iyi bir fikir edindim. </p>
			<p class="paragraf">Pierre Gemayel, Hristiyan, Marunî topluluğun bir çeşit siyasi lideriydi. Hristiyan Milliyetçi Falanjist Parti’nin başkanıydı. Lübnan, Hristiyanlığın her bölümüne mensup kişilerden oluştuğu gibi, Sünnî ve Şia halklarına da sahiptir. Marunîler Roma-Katolik kilisesine bağlı fakat kendi ayinlerine ve kendi kilise geleneklerine sadık kalmış bir gruptur. </p>
			<p class="paragraf">Ortadoğu’da bulunmamın nedenleri ise çok farklıdır. 1963 yılında Columbia Üniversitesi’nde Ortadoğu dersleri veren profesörlerden oluşan bir yaz, seminer başkanı olarak bu kursu hazırlamış ve kursta Ortadoğu ülkeleri hakkında birçok bilgiyi bir araya toplayan bir kitap hazırlamıştım. Hazırladığım bu kitap henüz Türkçeye çevrilmiş değildir. Ortadoğu olaylarına içeriden bakmak istiyordum. Çeşitli kitaplarda yazılan bilgileri bir yana bırakarak Ortadoğu’da yaşayan entelektüellerin, siyasetçilerin fikirlerine dayanan yani Ortadoğu’ya içeriden bakan görüşlere öncülük tanımış ve seminerin temelini de bu görüşleri incelemek ve tartışmak oluşturmuştur. Seminerin sonunda bu semineri destekleyen kimseler, seminerde yaz boyunca kullanılan malzemenin ve yaklaşımın orijinal olduğunu ve bu orada kullanılan malzemeyi geliştirip tamamlayarak kitap haline getirmenin faydalı olacağını söylemişlerdi. </p>
			<p class="paragraf">Fikir bana çok yatkın geldi. Ama bunun için uzaktan değil, bizzat Ortadoğu’ya giderek bilgiler, yazılar toplamam gerektiğini bildirdim. Nitekim Ortadoğu toplumunu yerinde incelemek için 1964 yılının yaz başında ilk olarak Lübnan’a gittim. O zamanlar Lübnan iç siyasetinde önemli bir yeri olan Pierre Gemayel’i görmek istedim ve görüşme talebinde bulundum. Lübnan toplumunu tanımak için toplumun siyasi liderleriyle konuşmak istediğimi bildirdim. O bana olumlu cevap verdi ve görüştük. Konuşmaları yaparken ben de sorular sordum. Bu konuşmaların hepsini hatırlamıyorum. Ben bunları 2015 senesinde yazıyorum. Aradan 50 yıl geçmiş şüphesiz her şeyi hatırlayamayacağım, fakat ana noktaları çok çok iyi hatırlıyorum.</p>
			<p class="paragraf">Gemayel mensup olduğu Marunîleri Lübnan’ın kurucusu olarak gösterdi. Lübnan Hristiyan halkının eski Fenikelilerden geldiğini, o ülkenin gerçek sahibi olduklarını ısrarla belirtti. “Sonra buraya Müslümanlar geldi, buraları aldılar ama biz ayakta kaldık. Burada Hristiyanlığın bekçileri olduk,” diye gururla konuştu. “Biz Hristiyanlar aynı zamanda Haçlı Seferlerini desteklemiş, onların başarı sağlamasında birinci derecede rol almış bir toplumun evlatlarıyız,” diye övünerek konuştu. Aslında Marunîler Lübnan’a sanırım 13. yüzyılda yani Haçlı Seferlerinin sona erdiği ve Müslüman Arapların oraya hâkim olduğu bir dönemde geldiler. Marunîler, güney doğu Anadolu ve kuzey doğu Suriye’den gelmişler ve Lübnan’a yerleşmişler. Ama sonradan tarihi kendi istedikleri gibi yazmışlar ve buna onlar da inanmışlardır. </p>
			<p class="paragraf">Gemayel, Arapları, Müslümanları küçümseyerek konuştu. Öyle ki bunların Lübnan’da bulunmasını bir çeşit yabancı işgali gibi göstermeye çalıştı. Tabii Gemayel benim Türk ve Müslüman olduğumu bilmiyordu. Amerika’dan geldiğim için Amerikalı Hristiyan olduğumu düşünmüş. Bu arada Osmanlılardan, Türklerden söz etti. Tüm Osmanlı döneminde Marunîlerin durmadan Türklerle çarpıştığını, onlara boyun eğmediğini söyledi. Yani alabildiğine aşırı Marunî Hristiyan milliyetçisi bir kimseydi. Ben sakin sakin dinledim. Bu arada telefon çaldı. Telefona cevap vermeye başlayan Gemayel birdenbire çok tatlı bir sesle, “Sayın Monsieur, evet dedikleriniz doğrudur, evet yaparız,” diye konuştu. Tam manasıyla itaatkâr bir şekilde konuştu. Meğerse telefon eden Fransızmış, Katolik kilisesinin büyüklerinden biriymiş. Gemayel burada tamamıyla kilisenin itaatkâr mensubu ve çok iyi bir Marunî Hristiyan olduğunu gösterdi. </p>
			<p class="paragraf">Sağdan soldan bir iki söz daha ettik. Ama Gemayel’in, Müslüman Arap dünyasına bu kadar kötü bakması beni hayretle düşündürdü. Lübnan’ın neden bu kadar acı hadiseler yaşadığını anladım. Türkler hakkında söyledikleri o kadar çirkin, o kadar kötü şeylerdi ki bunları burada tekrar edemiyorum.</p>
			<p class="paragraf">“Biz, Batı’nın dostuyuz, Batı’dan destek almak bizim hakkımızdır. Bu destekle Lübnan’ı idare edeceğiz ve buraya hâkim olacağız,” dedi. 1932’de yapılan bir sayımda Hristiyan halkının yüzdesi 51-52 civarındaydı. Yani Lübnan’da bulunan Asurîler, Ortodokslar, Katolikler, Protestanlar bir araya toplanırsa Lübnan’ın çok az bir çoğunluğunu oluşturuyorlardı. O zamanki Lübnan anayasasına göre parlamentoda temsil, dinî nüfusların sayısına göre belirlenirdi. Buna göre Lübnan’ın cumhurbaşkanı Hristiyan olacak, Sünnîler başbakan verecek, Şiîler ise meclis başkanlığına sahip olacaklardı.</p>
			<p class="paragraf">Benim Lübnan’ı ziyaretim sırasında bu eski anayasa hükmünün değiştirilmesi söz konusuydu. Çünkü Müslümanların sayısı artmıştı ve çoğunluğu oluşturuyordu. Buna göre de cumhurbaşkanlığı tayin edilmesi gerekiyordu. Ama Marunîler başta olmak üzere Hristiyanlar, anayasanın temsil maddesinin değiştirilmesine şiddetle karşı çıkıyorlardı. Buradan sonsuz itilaflar, çatışmalar çıktı. Gemayel, bunlara da temas ederek “Cumhurbaşkanlığı bizim hakkımızdır, Lübnan’ı idare etmek için tarihten hak kazanmış bir topluluğuz,” deyip durdu. Sonra teşekkür ettim ve çıktım.</p>
			<p class="paragraf">Burada Lübnan’ın tarihini anlatmak istemiyorum. Cumhurbaşkanlık hâlâ Hristiyanlarındır. Bugün (2015) tahminen Müslümanlar nüfusun %65’ini oluşturuyor. Benim ziyaretimden sonra olaylar Lübnan’ı karıştırdı. 1982’de Lübnan’a yerleşen Filistinlileri ve onların liderlerini yok etmek için ve dolayısıyla Hristiyanlara yardım etmek için İsrail Lübnan’ı işgal etti. Sonunda Filistinli liderler başta Yaser Arafat olmak üzere Lübnan’ı terk ettiler. Ama Filistinli mülteciler orada kaldılar. Güneyde yaşayan Şiîler Kuzey’e, Beyrut’a göçtüler ve az zaman içinde Lübnan’ın en güçlü topluluğu oldular. Hizbullah partisi ve kurdukları askerî birlikler İran’ın yardımıyla Lübnan’ın en güçlü topluluğu oldular. </p>
			<p class="paragraf">Bu arada Pierre Gemayel’in oğlu Beşir Gemayel bir bomba patlaması neticesinde öldü. İsrail’i Lübnan’a getirmekte onun büyük rolü olmuştu. Dediğim gibi Lübnan’ın tarihini anlatmak istemiyorum, verdiğim bilgi Lübnan’daki bu dinî ayrılıkların, aşırı Hristiyan milliyetçiliğinin Lübnan’a neye mâl olduğunu anlatmaktır. Hâlâ (2015) bu karışıklılar devam etmektedir. Cumhurbaşkanı Harirî’nin öldürülmesi, hâlâ aydınlatılmış değildir.</p>
			<p class="paragraf">Lübnanlı düşünür ve yazarların kaleminden çıkmış bilgiler aldım, bazı yazar ve gazetecilerle görüştüm. Birkaç kitap satın aldım. Sonra Suriye’ye geçtim. Şam’da da aynı şekilde çalıştım. Sonra Ürdün’e ve Mısır’a gittim. Mısır’da bir aydan fazla kalarak malzemeler topladım, Mısır’ın ileri gelen entelektüelleriyle konuşma fırsatını buldum. Mısır eski ve meşhur dergisi <span class="italik">Rose el-Yusuf</span>’un yayın müdürleriyle görüştüm ve burada da bunların Türkiye’ye dost olmadıklarını üzülerek anladım. Mısır’da tanıdığım kimselerle yaptığım konuşmaları burada anlatmak istemiyorum. Çünkü Türkiye bakımından önemi yoktur. Ama entelektüeller arasında Türkiye’ye karşı sevginin bulunmadığını vurgulamak isterim. O zaman Mısır’da iktidarda Abdül Cemal Nasır vardı. Mısırlılar benim Türk olduğumu anlayınca, “Bizim Cemal Nasır Atatürk’ten çok daha üstündür, siz Türkler Atatürk’le övünüyorsunuz ama biz Araplar Atatürk’ten de üstün bir lider yaratıyoruz,” diyorlardı. Ama üç yıl sonra Cemal Nasır dengesiz siyasetiyle, kendine olan aşırı güveniyle savaş ortamını hazırladı ve nihayet İsrail o savaş havasından istifade ederek Nasır’ı vurdu, Sina Yarımadası’nı işgal etti. İki sene sonra da Nasır kalp yetmezliğinden rahmete kavuştu.</p>
			<p class="paragraf">Ben ise topladığım malzemeleri düzenleyerek bunları bir kitap halinde yayımladım. Kitabın başlığı <span class="italik">Çağdaş </span><span class="italik">Ortadoğu’da Siyasi ve Sosyal Düşünce</span>’dir. Üç ana bölümden oluşan bu kitap Amerika’da ders kitabı olarak okutuldu. Üç bölüm Arap dünyasını, Türkiye’yi ve İran’ı kapsıyor. Kitap oldukça rağbet gördü. Şimdiye kadar Ortadoğu ülkelerini, siyasetini, Ortadoğu entelektüellerinin ve insanların görüş açısından ele alıp inceleyen çalışma olmamıştı. Bu çalışmamda 1980’lerin ortalarına kadar Ortadoğu’da olup biten olayları incelemiştim. Kitap birkaç defa basıldı ve her defasında güncelledim. Çok büyük zahmete yer verdiği için 1980’lerden sonra kitabı yayımlamaktan vazgeçtim. O tarihte Arap ülkelerine yaptığım seyahatler, Arap liderleri ve entelektüelleriyle yaptığım konuşmalar bana Ortadoğu’nun sorunlarını ve siyasetini içeriden görüp inceleme fırsatı verdi.</p>
			<p class="paragraf _idGenParaOverride-1">Pierre Gemayel ve oğlu acı bir şekilde vefat etti. Dolayısıyla Gemayeller bir süre sonra Lübnan sahnesinden çekildiler.</p>
			<p class="baslik"><span class="bold">MUSTAFA ABDÜLCEMİL KIRIMOĞLU<br/></span><span class="baslik-alti _idGenCharOverride-4"><br/>KIRIM TATAR MİRASINI YAŞATAN MÜCAHİT</span></p>
			<p class="paragraf">Daha evvel Mustafa Cemilov, daha sonra Mustafa Cemiloğlu olarak tanınan Kırım Tatarları lideri, soyadını Kırımoğlu olarak değiştirmiştir ve bu soyadını kullanmaktadır. Mustafa Kırımoğlu ismini 1960’ların başında New York’ta duymuştum. Bu tarihlerde New York’a gelip yerleşen birkaç yüz Kırım kökenli insan vardı. Bunlar savaş bitince Almanya gitmişler, oradan Türkiye’ye ve nihayet oradan da Amerika’ya göç etmişlerdir. Tabii bunların bir kısmı Almanya’da, bir kısmı Türkiye’de kalmıştır. Böylece Batı dünyasında Türkiye dâhil üç Kırım kökenli topluluk meydana gelmiştir. Bunlar 1944’te Sovyetler’in tekrar Kırım’ı ele geçirmesinden evvel Kırım’dan ayrılıp kurtuluşu Batı’da arayan kimselerdir. Kırım’da kalan 200-250 bin kadar Tatar-Müslüman halk ise Stalin’in emriyle bir gecede yerlerinden atılmışlar ve Orta Asya’ya sürülmüşler. Onları götüren vagonlar günlerce havasız, gıda maddesi olmadan yol aldıktan sonra Orta Asya’ya varmıştır. O yolculuk boyunca çok sayıda ölen, hastalanan, yaralanan olmuştur.</p>
			<p class="paragraf">Eskiden Altınordu Devleti’nin bir parçası olan Kırım nihayet 15. yüzyılda müstakil bir hanlık olmuştur ve 1475’te Osmanlı Devleti’nin idaresine geçmekle beraber, otonomisini geniş çapta muhafaza etmiştir. Bu otonomiyi büyük ölçüde müstakil hareket eden hanlık temsil etmekte ve kullanmaktadır. Nihayet 1783’te Kırım Rusya’ya ilhak edilmiş. Ondan sonra Kırım’dan Osmanlı Devleti’ne göç olmuşsa da halkın büyük kısmı yerinde kalarak varlıklarını devam ettirmek için çalışmışlardır. Kırım böylece 19. yüzyılın ikinci yarısında ve 20. yüzyılın ilk yıllarında İsmail Gaspıralı gibi büyük âlimler, yazarlar yetiştirmiştir ve onlar sayesinde Kırım Müslüman halkının varlığı devam etmiştir.</p>
			<p class="paragraf">1944 senesinde sürgüne gönderilen Kırımlı Müslüman halkın ana mücadelesi Kırım’a dönmekti. İşte bu mücadelenin lideri, sözcüsü ve hareket kaynağı Mustafa Kırımoğlu’ydu. Birçok gösteriler tertip edilmiş, hatta Moskova’da Kırım kökenli halk büyük gösteriler yaparak Kırım’a dönmeyi ısrarla istemişlerdir. İşte bu olaylar olup biterken New York’taki Kırım kökenli topluluk da geri durmamıştır. Benim Kırım davasına karışmam tamamıyla hak ve adalet açısından yanlarında bulunmak amamcıyla olmuştur. Her ne kadar kültür ve tarih bakımından Kırım’a karşı büyük bir ilgim olsa da; beni asıl ilgilendiren, büyük rahatsızlık veren bu adamların tamamıyla haksız ve günahsız olarak Orta Asya’ya sürülmesiydi. Sovyetler’in bu hareketinin nedeni; sözde Kırımlı Tatarların Alman ordusuyla işbirliği yapmasıdır. Evet, birkaç kişi Almanlarla temasa geçmiştir, ama halkın ezici çoğunluğu herhangi bir temasta bulunmamıştır. Hatta Sovyet ordusunda birçok Kırımlı Tatar, subay ve er olarak savaşmıştı, ama bunlar unutulmuştur. Üç beş kişinin yaptıkları bahane edilerek Kırımlılar yerlerinden sökülmüş ve atılmışlardır. Hatta savaş bitip cepheden dönen asker ve subaylar ailelerinin orada olmadığını görmüş, onları bulmak için Orta Asya’ya gitmişlerdir. Vatanım diye cephede çarpışan Kırımlıların, vatanları ellerinden alınmış, yoksul bir halde Orta Asya’ya gitmeye mecbur edilmişlerdir. İnsan bu haksızlığa karşı susup duramaz. Ben de bu haksızlığı kabul etmediğim için New York’ta Kırımlılarla temas kurarak onlara elimden geldiği kadar yardım etmiştim. Bir avuç insan olmalarına rağmen, bu insanlar, New York’ta işbirliği yaparak bir bina satın aldılar ve orada bir okul ve bir köşede mescit kurdular. Orada eski geleneklerine uygun hayatlarını devam ettirdiler. Ben de buraya gider, konuşmalar yapardım. Kırım tarihinden, dünya tarihinden söz ederek katkıda bulunmaya çalışırdım.</p>
			<p class="paragraf">O zaman Kırım cemiyetinin başında Almanya’da mühendislik tahsili yapmış Fikret Yurter vardı. Ayrıca yine Almanya’da tahsil görmüş ve New York civarında büyük bir enstitüde profesör olmuş Rıfat Tabi vardı. Her ikisini de yakından tanıdım, ilişkimiz hâlâ devam etmektedir. </p>
			<p class="paragraf">New York Kırım Tatar Cemiyeti, Orta Asya’daki akrabalarıyla yakından ilgilenmişlerdir. Bu arada Kırım’a dönüş kampanyasını yürüten Mustafa Kırımoğlu tutuklanmış, hapse atılmış ve Taşkent’te muhakemesi yapıldıktan sonra uzun seneler hapis cezasına çarptırılmıştı. O tarihlerde Kırım cemiyeti üyeleriyle olan temaslarımdan bunları öğreniyordum. Oldukça hayret edilecek bir olaya şahit oldum. New York’taki Kırım Tatarları bir yolunu bulup Taşkent’te hapiste yatan Mustafa Cemiloğlu’na para yetiştirip, ailesine yardım edebiliyorlardı. Bu kadar sıkı görünen Sovyet rejiminde büyük çatlaklar vardı. Hatta New York’taki bu cemiyet bir adım ileri giderek Taşkent mahkemesinin zabıtlarını ele geçirmişti. Tutanaklar, Cemiloğlu aleyhine olan isnatları içerdiği gibi, Cemiloğlu’nun uzun müdafaasını içermekteydi. Bu müdafaada halkına yapılan haksızları birer birer anlatıp, hak ve adalet isteyerek Kırım Müslüman halkının sürgünden kurtularak tekrar yurtlarına dönmesini savunmaktaydı. Ben bunu çok iyi biliyorum, çünkü daha büyük bir insan kitlesi Kırım halkına yapılanları, Kırımoğlu Mustafa’nın da durumunu yakından bilsin diye tutanakların İngilizceye çevrilmesine ben yardımcı oldum. Cemiyetin Başkanı Fikret Yurter meseleyi benimle konuştu, “Bir tercüman bulabilir miyiz?” diye sordu. Nihayet Hollanda’da yaşayan ve Rusçayı çok iyi bilen bir Profesör, Kırım davasına da yardım etmek için çok düşük bir meblağ karşılığında tercüme yapmayı kabul etti. Ben mahkeme tutanaklarını, Hollanda’ya götürüp bu profesöre teslim ettim. O tercümeyi yaptı ve kitap yayımlandı.</p>
			<p class="paragraf">Nihayet Sovyetler Birliği dağıldıktan sonra Mustafa Kırımoğlu hapisten çıktı ve Kırım’a döndü. Bir ara New York’a geldi, o zaman onunla tanışıp, uzun uzun konuştum. Sovyetler Birliği dağıldıktan sonra Kırım Ukrayna’ya dâhil olduğu için Kırım Tatarları Ukrayna’nın halkı, vatandaşı oldular. Kırım halkının aşağı yukarı %70’i Rus taraftarı, Ruslardan oluşuyor, %20 kadarı Ukraynalı ve %10, bu gün ise %12 kadarı Tatar. İşte asıl mücadele ve Mustafa Kırımoğlu’nun liderliği burada ortaya çıktı.</p>
			<p class="paragraf">Tatar halkı çok çalışkan bir toplumdur. Çalışkanlıkları sayesinde Orta Asya’da kendilerini toparlamışlar, az çok mülk sahibi olmuşlar, biraz para biriktirmişler ve ilk fırsatta Kırım’a dönmeye hazırlanmaktaydılar. Mesela ben 1992 senesinde Taşkent’te böyle bir aileyle tanıştım. Ailenin başı olan zat, lise ayarında bir okulda hocaydı, karısı da yine ilkokulda öğretmenlik yapıyordu. Çocukları vardı, evleri vardı. Durumları iyi sayılırdı. Onlar da vazifeleri dahi, her şeyi bırakıp Kırım’a dönmeye hazırdılar. Evlerinde yemek yediğim zaman, yanlarına alabilecekleri eşyalarını toplamışlar ve arabalarına yerleştirmeye başlamışlardı. Eski vatanlarına dönmek ve orada tekrar yaşamak bu insanlar için bir mutlaktı. Başka yerler ne kadar güzel olursa olsun, bu insanlar her şeyi feda ederek Kırım’a dönmeye hazırdılar ve bazıları döndüler. Oradaki eski evlerine Rusların, Ukraynalıların yerleştiğini gördüler ama anlaşmazlık, tatsızlık olmasın diye evlerini istemediler, “Bize arazi veriniz. Biz burada kendi evlerimizi yapacağız,” dediler. Uzun mücadeleden sonra kısmen de olsa başarı sağladılar.</p>
			<p class="paragraf">Bu arada Kırım Milli Meclisi kuruldu, meclisin başında da Mustafa Kırımoğlu vardı. Ondan sonra Kırımoğlu’yla Ankara’da görüştüm. Kırımoğlu, Kırım cemiyetlerinin davetiyle ve Kırım Tatarlarına biraz da yardım sağlamak için Ankara’ya gelmişti. Beraber yemek yedik ve Kırım’ın Ukrayna ve Rusya’yla olan ilişkilerini gözden geçirdik. Durumun pek de parlak olmadığını söyledi. Çünkü bu defa Ruslarla Ukraynalılar, Kırım’da Kırım’ın eski halkı olan Tatarların dönüşüne ve orada yurt kurmalarına her bakımdan engel oluyorlardı. Bir taraftan da Rusya ve Ukrayna’dan soydaşlarını çağırıyorlar, onları çekmek için yok pahasına arsa veriyorlardı. Buna karşı Kırım halkının, Kırım’ın öz halkı Tatarların evlerine dönmelerine, arazi almalarına, ev yapmalarına engel oluyorlardı. Ama buna rağmen bu halk yavaş yavaş, mücadele ederek kendi köylerini kurdu. Eski Kırım’ın başkenti olan Bahçesaray’da üniversite ve bu üniversitede büyük bir kütüphane kurdular. Ben de buraya kitap gönderdim. Hatta orada doktora yapan bir öğrencinin tezini okuyup onayladım. Tez, New York’taki Kırım cemiyetinin Kırım davasına katkısını konu alıyordu. O konuyu biraz bildiğim için beni seçmişlerdi.</p>
			<p class="paragraf">Ancak bu arada New York Kırım Cemiyeti iç kavgalara sahne oldu ve ikiye bölündü. Kırımoğlu’nu Ankara’da gördüğüm zaman kendisine, “Müdahale ediniz. Bu New York cemiyeti ikiye ayrıldı, sen ben davası oldu,” dedim. “Ben müdahale edemem,” dedi. “Bu, onların iç meseleleri, kendileri halletsin ama arada bazı kimseler ben lider olacağım, herkes bana tâbi olsun gibi iddialarda bulunuyor. Bu sebepten New York Kırım Cemiyeti ikiye bölündü. Bununla birlikte ihtiyaç olduğu zaman aralarında işbirliği vardır,” dedi.</p>
			<p class="paragraf">Tabii Mustafa Kırımoğlu’nu Ankara’da rahmetli Ahmet Kırımlı karşılamıştı. Ahmet Bey, Kırım Cemiyetleri Federasyonu başkanıydı ve Kırımlılara yardım etmek için elinden geleni yaptı hakikaten. Türkiye’de yaşayan Kırım kökenli insanlardan yardım alarak Kırım’da okul, ev gibi kamusal ve şahsi mülklerin inşasına yardım etti. Kırımoğlu’yla son görüşmem bundan takriben 10-12 sene evvel Köstence’de oldu. O zaman Romanya’da Kırım Türklerinin uluslararası kongresi vardı. Ben de o kongreye davet edilmiştim. Aynı tarihlerde Köstence’deki Ovidius Üniversitesi de bana fahri doktora unvanı verecekti. İki tarih birbiriyle örtüştüğü için ben de kabul ettim. Orada Mustafa Kırımoğlu’yla uzun bir görüşme yaptık.</p>
			<p class="paragraf">Nispeten kısa boylu, zayıf ve çok sigara içen biridir. Hatta ben, “Sigarayı fazla kaçırıyorsun,” dediğimde, “Ne yapalım, derdimiz büyük. Bu yoldaş oluyor,” gibi bir şeyler söyledi. O zaman da bu topluluklar arasındaki iç çatışmalardan şikâyet ediyordu. Türkiye’deki Kırım cemiyetleri de ikiye bölünmüştü. Cemiyetlerin büyük bir kısmı Ahmet Kırımlı’yı desteklemekteydi. Küçük bir grup ise ona karşı görüşleri savunuyordu ki aralarında büyük farklar yoktu. Ama Türklerin bulunduğu her yerde daima ayrılık, sen ben davası vardır ki, Kırım Hanlığı’nın yok olmasında da bu iç kavgaların büyük payı vardır. Çünkü Kırım hanları da birbirleriyle çatışmışlar, bazıları da Ruslardan destek almışlar; böylece, Osmanlı’nın onları korumaya çalışmasına rağmen, devletin zayıflamasına yol açmışlardır. </p>
			<p class="paragraf">Cemiloğlu -ben hep eski ismini kullanıyorum-, hakikaten çok takdire şayan bir kimsedir. Sovyet rejiminin baskısı altında korkmadan nümayişler, gösteriler tertip etmiş, halkının hakkını savunması için hapse girmeyi hatta ölümü göze almıştır. Bütün bunlar Mustafa Cemiloğlu’nu gerçek manada bir lider yapmaktadır. Onu Nobel Barış Ödülü için aday göstermişlerdi. Benden de bir destek mektubu istemişlerdi. Ben de memnuniyetle mektubu yazdım ve orada Kırım halkının hak mücadelesini şiddete başvurmadan, tamamıyla medeni ölçüler içinde gerçekleştirdiğini anlattım. Cemiloğlu’nun Nobel’e hak kazandığını belirttim ama alamadı o ayrı mesele. </p>
			<p class="paragraf">Şahsen tanıştığım insanlar arasında Mustafa Cemiloğlu’na çok istisnai bir yer ayırırım. Onu birçok liderden üstün görürüm. Çünkü o, tamamıyla yok sayılacak bir durumdan hareket ederek Kırım Müslüman halkına büyük oranda haklarının iade edilmesini sağlamıştır. Cemiloğlu, Ukrayna parlamento üyeliğine seçilmişti. Rusya 2014’te Kırım’ı işgal ederek topraklarına kattıktan sonra Cemiloğlu’nun Kırım’a dönmesine izin vermemiştir. Diğer yandan Ukrayna’daki mücadelede iki taraf vardı, Rus taraftarı ve Ukrayna milliyetçileri taraftarları. Rus taraftarı Yuvçenko, Mustafa Cemiloğlu’ndan kendi tarafına geçmesini ve kendisini desteklemesini istemesine rağmen Kırımoğlu, Yuvçenko’nun vaatlerine kulak asmayarak kabul etmemiştir. Ukrayna taraftarı olarak hareket etmeye devam etmiştir.</p>
			<p class="paragraf">Bugün Kırım Rusya’nın işgali altındadır. Anladığım kadarıyla Rus idaresi Kırım Müslüman halkına büyük baskı yapmaktadır. Hayatı mücadele içinde geçmiş Kırımoğlu yeni bir mücadele içine girmiştir. Önceden Sovyetler Birliği, sonra Ukrayna, şimdi ise Rusya ile mücadele etmektedir. Halkının hakları ve yaşaması için mücadele vermektedir. Bence, Türkiye olarak Kırım Tatarlarını desteklememiz hem tarihî hem insani bir borçtur. Kırım’da dost bir halkın bulunması uzun vadede yurdun çıkarına olacaktır.</p>
			<p class="baslik"><span class="bold">AHMET AYDIN BOLAK<br/></span><span class="baslik-alti _idGenCharOverride-4"><br/>VEFAKÂR SANATÇI VE VATANSEVER<br/>BİR İŞ ADAMI</span></p>
			<p class="paragraf">İnsan hayatında çok garip olaylar vardır. Bunları aklıselim ile anlamaya ve kısacası tesadüf olarak görmeye imkân yok. New York’ta şehir merkezine 120 km mesafede olan köyümü ve evimi fırsat buldukça ziyaret eder, bir süre orada çalışır ve dinlenirim. Çiçek ve sebze yetiştirmek, ağaçları budamak en sevdiğim uğraşlar arasındadır. Benim için özenerek yetiştirdiğim ağaçların kuruyarak ömrünü tükettiklerini görmek acı bir şeydir. Bazen yaptığım gibi sabahları köyün benzin istasyonuna gider, oradan gazetemi alır, istasyonu işleten Çorumlularla (tümü Alacalı ve akraba) sohbet ederim. Bilgisayar ve internet üzerinden Türkiye’de çıkan gazeteleri takip eder, memlekette olup bitenleri günü gününe izledikleri gibi, olayları yorumlar, kendi görüşlerini ileri sürerler. Her zamandan farklı olarak dün akşam (26 Temmuz 2008) ilk kez gece saat 9 civarında içimden gelen bir güç beni benzin istasyonuna götürdü ve yine ilk kez Çorumlu arkadaşlardan odada bulunan televizyondan Türkiye haberlerini bana dinletmelerini rica ettim. </p>
			<p class="paragraf">Evet, bu kadar seneden beri ilk kez Türkiye haberlerini televizyondan gecenin bir saatinde dinlemek istedim. Televizyonda dinlediğim ilk haber, Ahmet Aydın Bolak’ın ölümünün dördüncü yılını anmak için mevlit okutulduğuydu. Haberi duyunca açıkçası hiss-i kablel vukuun (önceden haber) yabana atılamayacağına inandım. </p>
			<p class="paragraf">Dört sene evvel, Aydın’ın ölümünü öğrenince hemen, aileye başta telefonla, sonra eşi Selma Hanım’ı İstanbul’da ziyaret ederek başsağlığı dilemiştim. Aydın Bolak ve rahmetli eşi Selma Hanım’la (2006’da vefat etti) İstanbul Üniversitesi’nde sınıf arkadaşıydık. Yakın dostluğumuz 1940’ların ortasından onların ölümüne kadar devam etti. Aşağı yukarı altmış yıllık bir arkadaşlık. İkisini bu satırları yazdığım Quogue’da misafir ettim. Ben de onları Teşvikiye, Büyükdere, Bebek ve Nişantaşı’ndaki evlerinde sık sık ziyaret ettim. </p>
			<p class="paragraf">Aydın ile Selma Hanım’ın şahsi hayatları, kişilikleri ve mensup oldukları sosyal kesim büyük bir kitaba konu olabilir. Ben bu yazıda bilhassa rahmetli Aydın’ın hayatı ve sosyal durumu üzerinde durmak istiyorum. Böylece tarihimiz ve toplumumuz hakkında, kişilerin hayatını yani Bolakların hayatını esas alarak biraz daha bilgi sahibi olabileceğimizi ümit ediyorum. Fakat konuyu daha genel bir açıdan ele almadan evvel, rahmetli Aydın ile Selma Hanım’ın nasıl tanışıp evlendiklerini bildiğim kadarıyla anlatmak isterim. </p>
			<p class="paragraf">Aydın aslen Balıkesirli, oradaki köklü bir ailenin çocuğudur ki, bu konuyu daha sonra ele alacağım. Aydın, Selma Hanım’ın (öğrenciliğimizde Selma Hanım’la ancak selamlaşıyorduk) ve benim bulunduğum sınıfa sonradan, yani üçüncü sene katıldı. Nefis konuşma kabiliyeti, cesur tavrı, tok sözü, kendine, geldiği kültüre ve özüne olan güveni ile istisnai bir kişi olduğunu hemen anladım. Konuşması, yürüyüşü, fikirleri, hepsi birbiriyle uyuşuyordu. Aydın, Hukuk Fakültesi Öğrenci Cemiyeti başkanı, ben de idare heyeti üyesi olduktan sonra birbirimizi daha iyi tanıdık, karşılıklı güven ve saygıya dayanan bir dostluk kurduk. </p>
			<p class="paragraf">O tarihlerde ben hayatımı kazanmak için hocaların ders notlarını sapilografla bastırır -ders kitapları yoktu- ve çok ucuz bir fiyatla tüm öğrencilere dağıtırdım. Böylece öğrencilerin ders çalışmalarını çok kolaylaştırdığım gibi ben de geçimimi sağlamış oluyordum. (Notlarını bastırdığım hocalara telif hakkı verdiğim için bana kalan miktar aslında inanılmayacak kadar azdı). </p>
			<p class="paragraf">İdare heyetine aday olunca bazı arkadaşlar, “Bu not satıcı bizi temsil edemez,” diye karşı çıkmışlardı. Aydın beni savunmuş, “Bu adam -yani ben- kafasını kullanarak ve teşebbüs kabiliyetini göstererek yüzlerce öğrencinin eğitimine yardım ediyor, sonunda hizmetinin karşılığını alıyor, helal olsun diyeceğinize, siz onu aşağı görüyorsunuz,” demiş. Kendisi sonra Türk Petrol’ün başına geçerek pratik yönünü göstermişti.</p>
			<p class="paragraf">Fakültenin son sınıfında Aydın ve Selma Hanım yakın arkadaş olmuşlardı. Nişanlanacaklar, evlenecekler diye haberler dolaşmaya başladı. Sonunda Selma Hanım’ın ailesinin evliliğe razı olmadığını öğrendim. Selma Hanım’ın ailesinin bir kısmı Selanik kökenliydi. Dedelerinden biri oraya memur olarak gitmiş, varlık sahibi olmuş. Nihayet aile İstanbul’da Rusya’dan kaçan bir petrol kuyusu sahibiyle ortak olarak Türk Petrol’ü kurmuşlar. (Petrol kuyusu sahibi 1917 Devrimi’nden kaçarken, petrol yüklü bir gemi getirmiş, onu şirketin mali temeli yapmış). Aydın ve Selma Hanım birbirlerini çok sevmelerine rağmen, ailenin olumsuz direnişiyle birbirlerinden ayrılmışlar. Selma Hanım İstanbul’un tanınmış, zengin bir ailenin oğlu ile evlenmiş, bir oğlu olmuş. Aydın ise İstanbul’dan uzaklaşmaya karar vererek Anadolu’da bir ilçede kaymakam olarak vazife görmeye başlamış.</p>
			<p class="paragraf">Bir tatilde İstanbul’a gezmeye gelen Aydın’a bir taksi çarparak hastanelik olmuş. (Hayatının sonuna kadar ayağı arızalı kalmıştır). Gazeteler bir gün sonra kazayı haber verirken Aydın’ın ismiyle beraber yatırıldığı hastanenin de ismini belirtmiş. Selma Hanım, haberi gazeteden okuyunca “geçmiş olsun” demek için Aydın’ı hastanede ziyaret etmiş. Anladığım kadarıyla, Selma Hanım evliliğinde çok mutsuz olduğu için eşinden ayrılmış veya ayrılmaya karar vermiş. Bir trafik kazası hâlen birbirini içten seven iki sevgiliyi bir araya getirmiş ve sonunda onları karı koca olarak birleştirmiştir. </p>
			<p class="paragraf">Romantik olduğu kadar güzel ve gerçek olan Aydın ve Selma Hanım’ın dostlukları, ayrılışları ve sonra tekrar buluşmaları ve evlenmeleri insanı cidden düşündüren olaylardır. Aydın İstanbul’a yerleşip Türk Petrol şirketinde bazı idari sorumlulukları üzerine alınca onunla daha sık görüşmek ve konuşmak fırsatını buldum. Aydın, Selma Hanım’ın dayısı ve Türk Petrol şirketinin beyni olan rahmetli Mithat Bey’le beraber çalışarak şirketin genişlemesinde ve başka alanlara yayılmasında önemli rol almıştır. Sonunda Türk Petrol’ün başına geçerek, Turtel (tatil), Kırlangıç (zeytinyağı) ve bir tomruk şirketinin de başına geçmiştir. Böylece Aydın Bolak ailesi -buraya Selma Hanım’ın mülkleri dâhil edilince-Türkiye’nin en varlıklı aileleri arasında yer almıştır. </p>
			<p class="paragraf">Aydın ve ailesinin Büyükdere’de yazlık bir evleri vardı. Gösterişsiz, sakin bir evdi. Aile ile beraber orada çok kez yemek yedim. Yıllar geçtikçe dostluğumuz daha da gelişti, çünkü birbirimizi daha iyi tanıdık ve anladık. Benim için Aydın’ı, Türk Petrol’ün Ortaköy’de Boğaz’ın kenarında yerleşmiş merkezinde ziyaret etmek büyük bir zevkti. Bir taraftan Aydın’ın mürekkepli kalemi ile nasıl hatlar yazdığını izler, diğer yandan Boğaz’ı ve köprüyü seyrederdim. Bu arada Aydın ve ailesi (Selma Hanım’ın evlenmemiş dayısı onlarla beraber kalırdı) Büyükdere’deki yazlık evlerini bırakmak zorunda kaldılar, çünkü tam evlerinin önüne inşa edilen asfalt yol hem Boğaz manzarasını kapatmıştı hem suların akışını önleyerek pisliklerin kendi rıhtımlarına yığılmasına neden olmuştu. Ondan sonra Aydın ve ailesi Bebek’te eski bir yalıya, eski halini tam koruyarak, onararak oraya taşındılar. </p>
			<p class="paragraf">Aydın, Selma Hanım ve oğulları Doğan’ı ABD’de Long Island, Quogue’ta misafir etmem hem onlar için hem de benim için de tatlı bir hatıra bırakan bir olay olmuştur. Selma Hanım bir kalp muayenesi ve Doğan da üniversite eğitimi için ABD’ye gelmişlerdi. Ben onları hava alanından alarak eve getirdim ve hemen sofraya oturduk. Bahçemde yetiştirdiğim biberlerden dolma, yanına yine bahçemdeki sebzelerden salata yapmıştım. Bu yemek faslı çok basit, önemsiz bir olaydır. Ama Selma Hanım çok etkilenmiş olacak ki, her görüşmemizde evimde yediği biber dolmasından söz ederdi. “Çok lezzetliydi,” derdi.</p>
			<p class="paragraf">Selma Hanım, oğlu Doğan’ın kız arkadaşı Ümit’ten pek hoşlanmazdı, çünkü Ümit Hanım’ın, Selma Hanım’ın ilk eşiyle sanırım bir akrabalıkları varmış. (Doğan ve Ümit Hanım evlendiler, Sinan isminde oğulları oldu, sonra ayrıldılar. Ümit Hanım sonra Boyner’le evlendi ve Türkiye’de tanındı. TÜSİAD başkanlığı yaptı).</p>
			<p class="paragraf">Aydın çok kez üniversitedeki sınıf arkadaşlarını bir araya getirir, beraber yemek yerdik. Daha evvel belirttiğim gibi, Aydın Bolak ilme, edebiyata, sanata önem verir, konferanslara katılırdı. Çeşitli yerlerde yazdığı yazılarını <span class="italik">Sohbetler</span> (İstanbul, 1994) adlı kitabında toplamıştır. Bir ara televizyon istasyonlarının birinde eski İstanbul’un (O’nun gençliğindeki) hayatını anlatan konuşmalar yapmıştı.</p>
			<p class="paragraf">Aydın o tarihlerde birçok zengin aileden farklı olarak kültür, sanat ve eğitim çalışmalarını yakından desteklemiştir. Türkiye’de zengin kişilerin sanat ve kültür faaliyetlerine parasal destek vermeleri ancak son zamanlarda görülmeye başlamıştır. Aydın Bolak şüphesiz ki bu hayırlı faaliyetlerin öncüleri arasındadır. Türk Petrol Vakfı’nın kuruluşunu yakından izledim, çünkü vakfın kurulmasına benim de küçük bir katkım olmuştur. Devletten yardım görmeden, özerk çalışacak ve kamuya hizmet edecek vakıf modelleri arasından Amerika’nın en büyük vakıfları sayılan Ford, Rockefeller vs. vakıfların nizamnamelerini (tüzük, yönetmelik) bulup tercüme ettim. Tüzükler, Türkiye’ye uygun bir şekle sokulduktan sonra, Aydın Türk Petrol Vakfı’nı kurdu ve Sayın Uğur Derman’ı başkan yaptı. Uğur Bey, Türkiye’nin en ileri gelen, ödül almış, çok değerli bir hattatı olduğu kadar, eski yazı uzmanıydı. Aydın’ı kendisi de çok takdir eder, severdi. Belki de Uğur Bey’e yakınlığı, paylaştığı ortak sanat sevgisinden kaynaklanıyordu. </p>
			<p class="paragraf">Türk Petrol Vakfı yıllar boyunca yüzlerce öğrenciye burs vererek bu öğrencilerin eğitimlerini tamamlamalarını sağlamıştır. Dış ülkelerde lisansüstü eğitim gören birçok kimseye burs verdiği gibi, Batı üniversitelerinde okuyan bazı kimselerin Türkiye’de araştırma yapmasını sağlamıştır. Benimle doktora çalışmaları yapan Hindistanlı I. Farooki isminde bir öğrencinin birkaç ay İstanbul’da arşivlerde araştırma yapmasını sağlamıştır. Araştırma 16. yüzyılda Hindistan sultanlarının (hanlar) yani Babürilerin Osmanlı Devleti ile olan ilişkileri üzerinedir. Farooki’nin çok önemli olan bu çalışması kitap olarak yayımlanmıştır ve bu alandaki ana kaynaklar arasında yer almaktadır.</p>
			<p class="paragraf">Aydın’ın en büyük projelerinden biri babasının hayatını bir kitap haline sokarak yayımlamaktı. Bu konu ile ilgili evrakı bir araya getirerek rahmetli Cemal Kutay’a verdiğini biliyorum. Hatta bir kez Kutay ile yaptığı görüşmeye ben de katılmıştım. </p>
			<p class="paragraf">Aydın’ın babası rahmetli Mehmet Vehbi Bolak Bey’in Balıkesir’in sosyal, kültürel ve siyasi hayatında önemli bir yeri olduğu bilinmektedir. Mehmet Vehbi Bey 1906 yılında Mekteb-i Mülkiye’den mezun olmuş, Meclis-i Mebusan üyeliği yaptığı gibi iki dönem Balıkesir (Karesi) mebusluğunda bulunmuş. (Balıkesir Heyet-i Merkeziyesi ve Kuvâ-yı Milliye Reisi) Cumhuriyet’in ilk maarif (eğitim) bakanı olmuştur. Aydın 1961-65’te TBMM’ye girmiş ve 903 Sayılı Vakıflar Kanunu’nu geçirmiştir. Aile CHP’lidir. Aydın da bir dönem CHP milletvekili olmuştur; Ecevit ile pekiyi geçinememişti. Mehmet Vehbi Bey’in hanımı yani Aydın’ın annesi Fatma Safvet Hanım da yine ileri gelen bir Osmanlı ailesinin kızıdır.</p>
			<p class="paragraf">Aydın’ı ve dolayısıyla beni yakından ilgilendiren konu; babasının Milli Mücadele’de Yunan ve İngiliz işgallerine karşı direniş mücadelesiydi. Gerçekten Mehmet Vehbi Bey Balıkesir’de Müdafaa-i Hukuk Cemiyeti içinde ve dışında gerçekleştirilen sivil harekette büyük rol oynamıştır. Onun bu direnişe katkısı bir iki yerde anılmışsa da ayrıntılarıyla anlatılmadığı gibi bu yerli hareketlerin Kurtuluş Savaşı’nda ve onu takiben Cumhuriyet’in kuruluşundaki rolü gerektiği gibi değerlendirilmemiştir. Gerçekten sağlam bilgilere dayanan tarihçiler ve sosyal bilimciler Milli Mücadele’nin her şeyden evvel sivil bir milli halk hareketi olarak başladığını çok iyi bilmektedirler. Gerçekler böyle olduğu halde Milli Mücadele’nin askerî yönü alabildiğine vurgulanarak Türkiye tarihinde önemi önemi haiz Kurtuluş Savaşı’nın milli-sivil yönü bir yana atılmıştır. Anadolu’nun halk liderlerinin tarihî önemi hiçe sayılmıştır. </p>
			<p class="paragraf">Kısacası, olaylar şu şekilde cereyan etmiştir: Osmanlı, I. Dünya Savaşı’nı kaybedip Mondros Mütarekesi’yle yurdun işgale uğrayacağını anlayan halk ileri gelenleri direnme kararı almışlardır. Bunların arasında eski İttihat ve Terakki yerli şubelerinin üyeleri, ordudan terhis edilmiş subaylar, ast subaylar, askerler, memurlar, öğretmenler yanında yerli eşraf, ayan ve din adamları da yer almışlardır. İlk kez yurt ve vatan savunma bilinci kesin siyasi bir bilince dönüşerek Müslüman halkı birleştirmiştir. Direniş savaşı ilk kez yerli müfrezeler -çeteler dâhil- tarafından düzenlenerek ilerlemeye çalışan Yunan ordusu durdurulmaya çalışılmıştır. Yunanlılar 15 Mayıs 1919’da İngiliz donanmasının siperi altında İzmir’e çıkartma yapmışlardı. Başlangıçta her ne kadar Müdafaa-i Hukuk Cemiyetleri kurulmaya başlamışsa da bu, yerli Müslüman sivil direnişin uzun vadeli bir planı olmadığı gibi yurt çapında bir örgütü de henüz yoktu. Fakat tehlikeyi halka anlatmakta sivil halkın psikolojik olarak seferber edilmesinde ve fiilen çarpışmaya hazır olmasında bu ilk yerli sivil direniş hareketleri can alıcı hizmet görmüşlerdir. </p>
			<p class="paragraf">Çok karışık etnik ve yeni gelmiş muhacir gruplarını barındıran Balıkesir gibi bir yerde bu yerli sivil seferberlik hareketlerinin birleştirici etkisi büyük olmuştur. Gerçi Biga ve Gönen gibi yerlerde bazı karşı hareketler olmuştur, fakat karşı hareketlerin ve sonra Çerkez Ethem’in Milli Mücadele’ye büyük hizmet verdikten sonra, olumsuz davranışları farklı köken sahibi Müslüman kitleleri etkilememiş, tam tersi Milli Mücadele’de milliliğini, anti-emperyalist sivil yönünü daha etraflı ortaya koyunca milli birlik daha da güçlenmiştir. Burada “milli” terimi tarih, kültür, din ve aynı hukuki sistem altında yüzyıllarca yasamış kimselerin paylaştığı ortak değerlere, aynı topluluğa ait olmanın verdiği bir duyguya ve kendine mahsus nitelik taşıyan bir kimliğe dayanmaktadır ki Misak-ı Milli bu kimliği çok iyi tarif etmiştir. (Bu tarif sonra değişmiştir).</p>
			<p class="paragraf">Siyasi ve askerî olaylar, 19 Mayıs 1919’da Mustafa Kemal Paşa’nın Samsun’a çıkışı ile kısa bir dönem Amasya Tamimi ile belirsiz bir şekil aldıktan sonra, 13 Temmuz-7 Ağustos 1919 Erzurum Kongresi ile gerçek ruhunu bulmuştur. Erzurum Kongresi ve kongre başkanlığına seçilen Mustafa Kemal Paşa sivil kuruluş ve kişiler olarak vazife görmüşlerdir. Gerek Erzurum Kongresi ve gerekse tamamıyla sivil bir kuruluş olan Millet Meclisi gücünü ve meşruiyetini milli iradeden almıştır. Sivil olan bu milli irade “bila kayd u şart milletindir” şeklinde 1921 Anayasası’na ve ondan sonraki anayasalara girmiştir ve Cumhuriyet’in temel taşıdır. Kurtuluş Savaşı tamamıyla Büyük Millet Meclisi’nin iradesi ve emir çerçevesi içinde yürütülmüştür. </p>
			<p class="paragraf">Aydın Bolak, bu konuları genel olarak bilmekle beraber bu olayların kişiler tarafından nasıl algılandığını, içselleştirildiğini (internalize) ve kişinin günlük hayatı ile siyasi davranışını nasıl etkilediğini babasının tecrübelerine ve görüşlerine göre anlatmak istiyordu, fakat nasıl başaracağını pek kestiremediği için bu işi Cemal Kutay’ın yapmasını istiyordu. </p>
			<p class="paragraf">Rahmetli Kutay’ı şahsen iyi tanıdım. Gerçekten istisnai denebilecek bu bir hafızaya, zekâya sahip olduğu kadar, gerçek manada demokrat, sivil ve çağdaş bir cumhuriyetçiydi. Ancak eski düşünce kalıplarından kurtulamadığı gibi biraz duygusal ve kendi görüşlerini ön plana koymaktan çekinmiyordu. (Aynı yaklaşım Şevket Süreyya Aydemir’de de -daha az olmakla beraber- vardı. Enver Paşa hatıratına Makedonya ve dünya durumu hakkında kendi yorumlarını yaparak, hatıratını biraz gölgede bıraktığını yazmıştım. Bana çok sert bir cevap vermişti. Cevap olarak yazdığım yazımı <span class="italik">Cumhuriyet</span> gazetesi “bizim yazarımızı eleştiriyorsun” diye yayımlamamıştı).</p>
			<p class="paragraf">Aydın Bolak ile Milli Mücadele’de askerin rolünü de uzun uzadıya tartışmıştık. O da benim gibi Milli Mücadele’nin birinci derecede önem taşıyan bir askerî yönü olduğunu kabul ediyordu. Kazım Karabekir Paşa’nın kolordusu olmadan Milli Mücadele’nin, hiç olmazsa ilk bir buçuk yılında, güçlükle yürütülebileceğini kabul etmeyenler çok azdır. Kazım Karabekir Paşa asker olarak sivil idarenin üstünlüğünü kabul etmiş ve ona uymuştur. Sivil idarenin başında 1922’ye kadar Gazi Mustafa Kemal Paşa vardı ve Büyük Millet Meclisi emrindeydi. Ordunun ve bir asker, bir kumandan olarak Gazi’nin Milli Kurtuluş Savaşı’ndaki can alıcı hizmetlerini kimse inkâr edemez. Hatta bir adım daha ileri giderek Gazi’nin sivil ve askerî güçleri bir araya getirerek Büyük Millet Meclisi çerçevesi içinde uyum sağlamalarını başarması büyük diplomatik bir deha eseridir. </p>
			<p class="paragraf">Sanırım, Aydın Bolak ve onun gibi sivil idare savunucuları, benim askere, Milli Mücadele’de büyük pay çıkarmamı biraz fazla görmekteydiler. Hâlbuki ben ordunun ezici çoğunluğunun seferber edilerek orduya katılan siviller olduğunu düşündüğüm için ordu-sivil ikiliğinde hiçbir zaman bir çatışma görmedim. Benim üzerinde durduğum ana nokta ise bölünmeye iki tarafın da sıkı riayet etmelerini sağlamaktı yani asker, sivil idareye karışmayacak, millet iradesine, Büyük Millet Meclisi’nin, yani halk idaresine tâbi olacak. Buna karşı sivil idare Cumhuriyet’in temel prensiplerine saygı göstererek toplumu huzur, refah ve güven ortamı içinde idare etmekti. </p>
			<p class="paragraf">Bu konuda Aydın Bolak halkın siyasi alanda tam bir olgunluğa sahip olduğuna pek inanmıyordu. Ben fayda prensibi üzerinden hareket ederek siyasi olgunluğun idealize edilmeden, demokrasinin pratik yollardan elde edileceğini savunarak pragmatik yaklaşıma öncülük vermekteydim. Aydın ise demokrasiye, sivil idareye öncülük vermekle beraber Türk toplumunun elitler vasıtası ile idareye alışık olduğunu, dolayısıyla tabandan gelen kimselerin hemen iş başına geçmesine- yani bakan, başbakan olmasına taraftar değildi. Ben ise her toplumun, her zaman elitler tarafından idare edildiğini kabul ettiğim gibi “elit” teriminin yani elitlerin seçiminin yine pratik esaslara dayanması gerektiğini savunmaktaydım. Bana göre yaratıcılık, çalışkanlık, dürüstlük, iş becerme, halka manen yakın olabilme ve demokrasiye samimi inanç gibi “kıstasların” (kriterler) siyasi elit seçiminde göz önünde tutulması gerekiyordu. Ayrıca ben siyasi elitlerin dünyaya, yeni fikirlere, değişime açık, çağdaş dünyaya uymaya hazır olmalarını ön görmekteydim ki, bu konuda hem Aydın hem de ben Turgut Özal’ı Türkiye için model bir lider olarak görmekteydik.</p>
			<p class="paragraf">Yukarıda da belirttiğim gibi Aydın CHP’liydi ve bir dönem mebus olarak çalışmış, fakat rahmetli Bülent Ecevit ile anlaşamamıştır. Sanırım petrol kanunu nedeniyle araları açılmıştı. Ayrıca Ecevit’in birçok sosyal demokrat fikrini ütopist bulur, gerçekleşeceğine inanmazdı. Eski taşra efradının toplum görüşlerini bir dereceye kadar paylaştığı için Aydın Bolak, AK Parti’nin 2002’de iktidara gelmesinden endişe ettiğini söylemişti. “Bunlar devletin ne olduğunu bilmeyen, tecrübesiz kimselerdir,” demişti. Ben de demokrasinin alttan yani, budundan gelen kimseler sayesinde yavaş yavaş yerleşeceğine inandığımı belirtmiş, fazla tartışmaya girmemiştim.</p>
			<p class="paragraf">Aydın, bir söz arasında Türk Petrol şirketini iyi fiyata sattığını ve yeni iş alanlarında çalışmaya başlayacağını söylemişti. Ama başarılı olamadı ve her şeyini kaybetti. Sonuçta Selma Hanım’ın Nişantaşı’nda sahip olduğu apartman dairesine taşınıp hayatının sonuna kadar orada oturdu. Aydın’ın büyük mali kayıpların verdiği hüznünün yanında şeker hastalığı da vardı. Sonuçta evden çıkamaz oldu. Öyle olsa da hayat sevgisini, yaşama zevkini yitirmemişti. Bana, “Kemal, geleceğini haber ver, eskiden yaptığımız gibi arkadaşlarla Boğaz’a gider bir restoranda yemek yeriz,” derdi. </p>
			<p class="paragraf">Aydın Bolak’ın son yılları dertli geçmiştir. İşini büyütmek için giriştiği yatırımlardan sonuç alamamış, borçlarını ödeyemeyince -Türk Petrol’ü 106 milyon dolara satmıştı- elindeki sermaye yok olmuş, zeytinyağı, tatil köyü, tomruk şirketleri hatta Bebek’teki yalısı haczedilerek satılmıştı. Belirttiğim gibi kendisi Nişantaşı’nda Selma Hanım’a ait bir daireye çekilmiş, hastalıklarla mücadele etmiştir. Kendisini her fırsatta ziyaret eder, uzun sohbetlere dalar, eski günleri hatırlardık. Hafızası sağlam, muhakeme gücü yerinde, eskiden olduğu gibi konuşması tatlı ve güzeldi. Onu en son vefatından üç-dört ay evvel görmüştüm.</p>
			<p class="paragraf">Aydın ile olan dostluğum bir süre daha devam etti. Son görüşmemizde, eskiden yaptığı gibi, yattığı üst kattan aşağı inemedi. Ben yukarı çıktım ve kendisiyle iki saat kadar karşılıklı konuştuk, ortak dostlardan söz ederek neşeli vakit geçirdik. Hatta onun eski bakıcısı ki ailenin bir ferdi sayılırdı, hayret etti. “İki saat yorulmadan, sıkılmadan devamlı sohbet etti,” dedi. Meğer son görüşmemiz, son sohbetimiz imiş. Aşiyan’daki mezarında nur içinde yat, sevgili dostum.</p>
			<p class="paragraf">Aydın Bolak insan sever, yurt sever, iyiliksever, geleneğine, milli kültürüne, dinine bağlı, dostluğa önem veren, açık sözlü, gerçekten mert, büyük bir insandı. Onun gibiler dünyaya az gelirler. Eşi Selma Hanım iki sene evvel (2006) vefat etmiş. İkisinin de yattığı yer cennet olsun, nur olsun.</p>
			<p class="baslik"><span class="bold">EKREM BABACAN<br/></span><span class="baslik-alti _idGenCharOverride-4"><br/>DÜRÜST, MERT BİR ASKER</span></p>
			<p class="paragraf">Askerliğimi kıta hizmetinde, subaylığımı Ankara’da Yedek Subay Okulu’nda 18 ayda tamamladım. Okulun kumandanı Ekrem Babacan Paşa’ydı. Kısa boylu, hayat dolu, güler yüzlü, sıcak biriydi. Subaylık döneminde onu daha yakından tanıma fırsatı buldum. Subay oluncaya kadar 6 aylık kıta hizmetimizi geceleri ranzalarda dinlenmekle geçirirdik. Ancak 15-20 kişinin rahat yatabileceği yatakhanede 200 kişi kadar yatardık. Benim ranzam çatlak bir camı olan pencere yanındaydı. Çatlağı biraz genişlettim ve temiz havayı bir boruyla yatağıma çektim. Sabahları erkenden uyanır, 20-30 dakika koşarak ciğerlerimi temizledikten sonra bölükle talime çıkardım. Beni bölüğün 5. başçavuşu yapmışlardı. Bölüğün örgütleşmesini düzenleyen asteğmen en güçlü eri, iri yarı bir Karadenizli arkadaşı sırf endamına bakarak başçavuş tayin etmişti. </p>
			<p class="paragraf">Bölükte ancak dört üniversite mezunu vardı. Bunlar kayıtlarını, kimliklerini ve eğitimlerini en son yaptıranlar arasındaydı. Sıra bana gelince asteğmen benim İstanbul Üniversitesi mezunu, Washington ve New York üniversitelerinden yüksek dereceler aldığımı kaydettikten sonra, “Sen başçavuş olacaksın,” dedi. Sonra bölüğe dönerek, “Dikkat, dikkat yeni başçavuşunuz budur. Artık bölük sorumlusu odur,” dedi. Sonra bana dönerek, “Postalları, elbiseleri derhal dağıtmaya başla. Sonra gelip bana rapor ver,” diye emretti. </p>
			<p class="paragraf">Hayatta çok üstün mevkiler elde ettim, dünyaca tanınmış kimselerle bir arada bulundum, fakat samimiyetle itiraf ederim ki hiçbir mevkii ve unvanı bu kadar çabuk elde etmemişimdir. Başçavuşluğum kadar bana mutluluk ve gurur veren başka mevkiye sahip olmadım. Anadolu’nun ücra köşelerinden gelmiş, ancak yedek subay okulunda doğru dürüst gıda alan bölük arkadaşlarımla kısa sürede kaynaştım ve kardeş gibi oldum. Kimseye tepeden bakmadan, emir vermeden, kişiliklerine ve kimliklerine hürmet ederek yukarıdan gelen emirleri uygular ve bölükte disiplini sağlardım. Hatta eşcinsel olduğu söylenen (subay yapmadıkları) bir arkadaşla, askerlik hizmetini gören ve olmadık hakaretlere maruz kalan Ortodoks Hristiyan papaza da hürmette eşit muamele yapılmasını sağladım. Birçok arkadaşın, yukarıdan gelen emirleri bildiren subaylara çoğu kez şöyle söylediğini işittim, “Subayım, siz emirlerinizi başçavuşa iletiniz, o bölüğü kuzu gibi hemen yola koyar.”</p>
			<p class="paragraf">Bölüğün kumandanı Kıdemli Üsteğmen Mehmet Bey’di. Orta Anadolu şivesiyle konuşan, sert, yüzü gülmeyen Üsteğmen Mehmet, arada sırada bana ters davranır, olmayacak yerde bana emir verir, “Başçavuş imtihanı geçtin,” diye manasız sözler ederdi. Fakat nedense benim Üsteğmen Mehmet’e karşı içimden gelen bir saygı ve güven vardı. Bazen bana karşı ters hareketini anlamazdım, zaten önem de vermezdim. Nihayet bölük hizmetinden sonra ben de kıta hizmetinde asteğmen olduktan sonra ters hareketlerinin nedeni ortaya çıktı. Hayatım boyunca fotoğrafçılığa merakım olduğu için askerlik hizmetim süresince bölükteki arkadaşların fotoğraflarını çekiyordum.</p>
			<p class="paragraf">Üsteğmen Mehmet bir gün yeni doğmuş oğlunun, hanımının ve kendisinin fotoğraflarını çekmemi rica etti. Evinde fotoğrafları çektikten sonra üsteğmen bana kıta hizmetim süresince gözlem altında tutulduğumu hatta provakatif emirler yoluyla kötü hareket edip etmeyeceğimin denenmesinin bildirildiğini söyledi. Kıdemli Üsteğmen Mehmet sözünü şöyle tamamladı, “Son raporda senin çok dürüst, akıllı, memleketini ve milletini içten seven, çok temiz, güvenilir bir insan olduğunu, memleketin senin gibi insanlara ihtiyacı olduğunu bildirdim,” dedi. Bu dürüst insan, Anadolu insanının gerçek ruhunu temsil eden, mert bir askerdir, onu minnet duygularımla anarım.</p>
			<p class="paragraf">Okul komutanı General Babacan’ın şüphesiz ki benim durumumdan haberi vardı. (Selim Sarper bölümünde anlattığım gibi, ben ‘solcu’, ‘muzır’ bir kimse olarak fitneye maruz kalmıştım). Subaylık dönemini Yedek Subay Okulu’nda tercüman olarak geçirdim. Ödevim, Amerikan Yardım Heyeti ve Subay Okulu arasındaki iletişimini sağlamaktı. Kore değişim tugayının eğitimini üzerine alan Türk ve Amerikan subaylarının tercümanlığı da bana verilmişti. Bu vesile ile Çankırı, Konya, Bandırma, İzmir, Sivas ve başka bölgelerde Kore’ye gidecek kıtaları ziyaret ettiğim gibi, birçok subay ve askerle de tanışma fırsatı buldum. Bandırma’da bir kıtayı teftiş eden Kore değişim tugayı komutanı, çok aktif ve zeki bir paşaydı. Bu teftişinde, kısa boylu, perişan bir nefere, neden Kore’ye gitmek istediğini sordu. Kore’ye giden askerlerin daha yüksek ödenek aldığı için gitmek isteğini duyunca, Paşa bu gibi adamları emrine alamayacağını bildirerek eri asıl kıtasına geri gönderdi.</p>
			<p class="paragraf">Askerlik, memleketi ve insanlarını daha iyi tanımama ve bu arada onlarla daha yakından kaynaşmama imkân sağladı. Fakat bunların üstünde askerlik hizmeti kendimi daha iyi tanımak, anlamak ve öteden beri söylendiği gibi “tam adam” olmak için asker olmanın doğruluğunu öğretti.</p>
			<p class="paragraf">Askerlik anılarımı uzun uzadıya anlatabilirim, fakat Ekrem Babacan Paşa ile bir hatıramı dile getirerek bu bölüme son vermek istiyorum. Tercümanlığım nedeniyle Paşa’yı daha yakından tanıma fırsatı bulmuş ve kendisini sevmiştim. Bu arada Amerikan Askerî Yardım Heyeti bazı Türk subaylarını ABD’ye iki üç aylık eğitime göndermeye karar vermişti. Kimin gidip gitmeyeceğinin tartışıldığı bir toplantıda Ekrem Paşa’nın askerî eğitimdeki yeri göz önünde tutularak, onun da ABD’ye gitmesine karar verildi. ABD’de doktora eğitimi görmüş olduğum ve İngilizceyi birçok Amerikan subayından daha iyi konuştuğum için Amerikalıların buna saygısı vardı. Bu arada asteğmen olarak aldığım aylık 170 lira Sıhhiye’de kiraladığım çatı katı bir dairenin kirasını karşılamadığı için akşamları Türk-Amerikan Cemiyeti’nde de İngilizce dersler vererek geçimimi sağlıyordum (oradan ayda 800 lira kazanıyordum). Amerikalılar arasında tanıdığım birçok kimse olduğu için Ekrem Babacan Paşa’nın Amerika’daki seyahatinin ve konaklamasının en iyi şartlar altında geçmesini sağlamak için elimden gelen her şeyi yapmıştım. Sene 1955. Biliyordum ki Paşa rahat edip ilgi görürse daha rahat çalışarak ABD’nin imkânlarından en şekilde istifade edecek ve öğrendiklerini Yedek Subay Okulu’nda uygulayacaktı. Ekrem Paşa, benim gündüz Yedek Subay Okulu’nda çalıştıktan sonra akşamları birkaç saat Milli Kütüphane’de doktora tezim için araştırma yaptığımı biliyordu ama hangi şartlar altında New York Üniversitesi’nden tezimi hazırlamadan ayrıldığımı şüphesiz ki bilmiyordu. (Bu konu için Selim Sarper bölümüne bakılabilir). ABD’ye gitmeden evvel bana şöyle dedi, “Asteğmen Kemal, sen son zamanlarda çok çalıştın, çok yoruldun. ABD’den dönünceye kadar sana izin verdim, git kütüphanelerde tez çalışmalarını yürüt.” </p>
			<p class="paragraf">İşte Paşa’nın izin vermesinden istifade ederek geceli gündüzlü Adnan Ötüken’in idare ettiği Milli Kütüphane’de çalıştım, çok malzeme topladım. Arada sırada ihtiyaç olduğu zaman Yedek Subay Okulu’na gidip benden bekleneni yapıyordum. Bir gidişimde personel subayı olan yüzbaşı beni çağırdı ve hakkımda firar muamelesi yapıldığını haber verdi. Muameleyi başlatan albay, üç dört ay evvel iki yüz metre mesafede olduğum halde ona selam vermediğimi ileri sürerek beni azarlamış, “Sana gereken dersi veririm,” demişti. Şimdi beni firar göstererek dersimi verme zamanı gelmişti. Kendisini gördüm ve Ekrem Babacan Paşa’nın bana sözlü izin verdiğini söyledim. O zaman Paşa’nın yanında yaveri Dr. Orhan Köprülü’nün (Tarihçi Fuad Köprülü’nün oğlu) olduğunu söyledimse de tahkikatı durduramadım. </p>
			<p class="paragraf">Bu arada Ekrem Babacan Paşa ABD’den döndü ve meseleyi kendisine anlattım. İzni kendisinin verdiğini belirterek tahkikatın derhal durdurulmasını emretti. Nihayet az bir süre sonra terhis olarak askerliğimi alnımın akıyla tamamladım. Ekrem Paşa’yı her zaman saygı ve şükranla anarım. Büyük bir adam ve mert bir askerdi.</p>
			<p class="baslik"><span class="bold">AYDIN YALÇIN<br/></span><span class="baslik-alti _idGenCharOverride-4"><br/>CESARETLİ, DÜRÜST, DEMOKRAT BİR YAZAR</span></p>
			<p class="paragraf">Aydın Yalçın, Siyasal Bilgiler Fakültesi’nde profesördü. İngiltere’de tahsil görmüş, gayet bilgili ve cesur biriydi. Onun liberal görüşleriyle benim görüşlerim kısmen uyuştuğu için iyi dost olabildik. Bizi dost yapan diktatörlüğe karşı tutumumuz, tek partiye, gerek sağ gerek sol diktatörlüğe olan nefretimizdi. Bu konuda fazla bir şeyler söylemek istemiyorum. Ancak bir iki noktayı belirtmek istiyorum. </p>
			<p class="paragraf">Aydın Yalçın’la dostluğumuz 1960’tan sonra çok daha iyi gelişti. 1960’tan evvel ve 1960’tan sonra da Siyasal Bilgiler Fakültesi’nde aşırı gruplara, bilhassa solcu gruplara karşı gelmiş, onlara ayak diremişti. 1960’tan sonra ortaya çıkan sözde “milliyetçi” solcu gruplara da karşı durmuştu. Bu solcu grup dediklerim, Siyasal Bilgiler Fakültesi’nde kümelenmişti. Aralarında aşırı solcu Marksist olan kimseler de vardı. İyi hoca, inançlı kimseler olmakla beraber bazılarının bağnaz düşünceleri vardı. Aydın Yalçın’ın karşı geldiği, tenkit ettiği kimselerin başında Sadun Aren de vardı. Sadun, İşçi Partisi’ne girdi. Ben Sadun Aren’i de tanıdım, fakat yakınlığım olmadı. Tabii onun düşünce tarzıyla benim düşünce tarzım çok farklıydı. Dünyayı çok dar bir açıdan görüyordu, sözde Marksist bir kimseydi. Onun ötesinde başka bir fikre yer vermiyordu. Aydın Yalçın ise liberaldi. Ona tam manasıyla sosyal demokrat diyemem, liberaldi. Benim ise biraz sosyal demokrasiye yakın yönlerim vardı. Gerek o, gerek ben demokrasiyi, gerçek demokrasiyi savunan kimselerdik. Demokrasi sevgisi bizi birleştiriyordu. </p>
			<p class="paragraf">1960 Askerî Darbesi’nden sonra bilindiği gibi büyük bir entelektüel hareket oldu. Bu hareketin amacı Türkiye’yi ekonomik açıdan süratle geliştirmekti. Bunun için yapılması gereken de toplumu hedefe ulaştıracak kadroların iş başına geçmesiydi. </p>
			<p class="paragraf">Aydın Yalçın sanırım Isparta’da doğmuştu. Ama tamamen Ankara hayatına uymuş, Türkiye çapında olup bitenleri oldukça iyi takip ve muhakeme eden, bilgili, güzel konuşan, cesur bir kimseydi. Ben onun cesaretini çok takdir ederdim. Çünkü o dönemlerde Ankara’da bilhassa Siyasal Bilgiler Fakültesi’nde demokrasiyi ve liberalizmi savunmak çok güçtü. Oralarda ifrata varan sağcı solcu görüşler hâkimdi. Bu şartlar altında Aydın Yalçın korkmadan fikirlerini ifade eder dururdu. Aynı zamanda <span class="italik">Forum </span>dergisini çıkardı. <span class="italik">Forum</span>’da demokrasiyi savunan görüşleri görmek mümkündür. O dönemim önemli yayınlarından biriydi. </p>
			<p class="paragraf">Yine bu dönemde <span class="italik">Yön </span>dergisi bir beyanname yayımladı. <span class="italik">Yön </span>dergisi devletçi, milliyetçi, solcu diyebileceğim, karmakarışık bir grubun görüşlerini ifade ediyordu. Başında Doğan Avcı vardı. Paris’te bulunmuş ve orada okumuştu. Orada Marksist fikirler almış, ama Türkiye’yi düşünen biriydi. Yazdığı kitaplar bunu gösteriyordu. 1960 döneminde büyük bir grup Türk entelektüeli bir an önce ekonomiyi geliştirmek için yollar arıyordu. Bu yolları uygulayacak bir rejim araştırıp duruyorlardı. İşte 500 kadar aydın bu görüşleri içeren bir bildiriyi <span class="italik">Yön </span>dergisinde yayımladılar. O tarihlerde bu bildiri büyük yankı uyandırdı. Yalnız bildirinin içeriği için değil, bildiriye imza atan tanınmış isimlerlerden dolayı yankı gelişti.</p>
			<p class="paragraf">Ben de bildiriyi okudum ve açıkçası hiç beğenmedim. Çünkü bildiri daha eşi görülmemiş ekonomik diktatörlüğü ön gören bir rejim kurmak istiyor. Hatta hükümetin, parlamentonun üstünde karar verecek bir kurum yaratılmasını ve kuruma tabii ki, <span class="italik">Yön</span> dergisini yayınlayanların veya bildiriye imza atanların girmesini istiyorlardı. Tabii böyle bir kurum benim gözümde açıkça bir diktatörlüktü, faşizmdi Türkiye’de on beş seneden beri yarım yamalak gelişen demokrasiyi bir anda yok edecekti. İhtimal böyle bir rejim ayakta kalabilmek için alabildiğine sert bir diktatörlük meydana getirecekti. Dayanamadım, ben de bu bildiriyi madde madde, satır satır tenkit eden bir makaleyi <span class="italik">Forum </span>dergisinde yayımladım. Sanırım bu makale 7-8 sene evvel, liberaller tarafından tekrar yayımlandı. Timaş Yayınları tarafından yayımlanan <span class="italik">Osmanlı’dan Günümüze Kimlik ve İdeoloji</span> kitabımda bu makale mevcuttur.<span class="dipnotno CharOverride-9"><a href="#footnote-220-3" id="footnote-220-3-backlink">3</a></span></p>
			<p class="paragraf">Tabii bütün solcular aleyhime döndüler. Aydın Yalçın da diktatörlüğe karşı demokrasiyi savunuyordu ama benim gibi açık ve sert bir şekilde değil. Ben ise <span class="italik">Yön</span> bildirisini ölüm kalım meselesi olarak gördüğüm için sert ama nazik bir dil ile eleştirmiştim. Demokrasiyi benimseyen bazı arkadaşlar benim yazımı çok iyi karşıladılar. Bildiriye imza atanlar ve o zamanlar yarı sağcı, yarı solcu geçinenler bana düşman kesildi. Bu defa eskiden bana karşı dostça hareket eden grup tarafından dışlandım. Davet edildiğim üniversitelerdeki konferanslarıma gelenleri engellemek için kapılarda durarak konuşmaya gelenleri caydırdılar; gitmeyiniz, şu adam şöyledir, böyledir, dediler.</p>
			<p class="paragraf">Bu olaylardan sonra Aydın Yalçın’la dostluğumuz devam etti. Aydın Yalçın Adalet Partisi yoluyla siyasete girdi. Hayatımda önemli bir olayı kolaylaştırdı. 1964 yılında Adalet Partisi’nin kongresi yapıldı. Süleyman Demirel parti başkanı seçildi. Ben gelişmeleri yakında takip ettiğim için bu yeni lideri yani Süleyman Demirel’i yakından tanımak istiyordum. Aydın Yalçın, Süleyman Bey’i yakından tanıyor, o da Ispartalı. “Ben Süleyman Bey’i yakından tanıyorum. Seni de tanıştırırım,” dedi ve tanıştırdı. Ondan sonra Süleyman Bey’le dostluğum devam etti.</p>
			<p class="paragraf">Aydın Yalçın’la yakın ilişkimiz sürerken ortak dostlarla bir araya geliyor, konuşuyorduk. Onların arasında Siyasal Bilgiler Fakültesi’nde profesörlük yapmış, sonra Orta Doğu Teknik Üniversitesi’nde rektörlük yapmış, Mehmet Gönlübol da vardı. O da benim New York Üniversitesi’nden sınıf arkadaşımdı. </p>
			<p class="paragraf">Bundan 10-15 yıl evvel Madison’dayken Aydın Yalçın’dan telefon aldım. “Ben Madison’a geliyorum, beni karşıla (hanımı Nilüfer Hanım’la beraber), bize otel ayarla,” dedi. Geldiler, ben gidemedim bir başka arkadaş gitti ve onları karşıladı. Karaciğer hastasıymış… Madison’da yakın zamana kadar çalışmış, Dr. Münci Kalayoğlu vardı. Münci Bey Amerika çapında tanınmış ciğer transplantı uzmanıydı. Alanında en önde gelen isimlerden biriydi. Türkiye’den ciğer hastası olanlar, ona gelir şifa ararlar ve çoğu kez de bulurlardı.</p>
			<p class="paragraf">Aydın Yalçın da Münci Bey’den tedavi görmek için geldi. Nitekim araştırdılar ve gördüler ki Aydın’ın hastalığı çok ilerlediği için ameliyat ve transplant yapmak için geç kalınmış. Karaciğeri birkaç sene daha da çalışabilirmiş. Bunu ona söylediler mi bilmiyorum. Ankara’ya, Bilkent’te ders vermeye gittiğim bir dönem evine telefon ettim. Az bir süre önce rahmete kavuştuğunu söylediler. Hiç haberim olmamıştı. Çok iyi bir arkadaş, dürüst, cesur bir insandı. Yattığı yer nur olsun.</p>
			<p class="baslik"><span class="bold">SELİM SARPER<br/></span><span class="baslik-alti _idGenCharOverride-4"><br/>ACIMASIZ BİR BÜROKRAT</span></p>
			<p class="paragraf">Selim Sarper’in ismini 1940’ların ortalarında, Basın Yayın Genel Müdürü iken bir konuşması vesilesiyle duydum. Eminönü Halkevi’nde yaptığı konuşmada Türkiye’nin ne sağa ne sola kaymayan, güçlü, ideal siyasi bir rejime sahip olduğunu uzun uzadıya anlattı, övdü. Hâlbuki Türkiye, tek rejim altında ezilen, en küçük tenkide tahammülü olmayan, fakirlik içinde çırpınan bir ülkeydi benim gözümde. Konuşmacının ülkeyi güllük gülistanlık göstermesi ve halkının mutlu yaşadığını söylemesi, devlete hâkim olanların, gerçekleri nasıl saptırdığının canlı örneğiydi. Ama konuşmada göze batan, söylediklerinden fazla Sarper’in emir verici tavrı, duruşu, azameti ve söylediklerinin gerçekliğine olan kesin inancıydı. Bu yapmacık bir tavır veya günün şartlarına uyma çabası değildi. Gerçek bir inançtan, kendini üstün gören ve alt kitlelere emir vermek için yaratılmış bir insan grubunun parçası veya temsilcisi olmaktan kaynaklanıyordu. Bir süre sonra Basın Yayın Genel Müdürlüğü’nde çalışan bir dostum anlattı: Basın Yayın’da bir öğretmen arkadaşı iletişim dersi veriyormuş. Kara tahtaya yazmak için tebeşir dahi sağlamayan idareden şikâyet etmiş. Olay, Selim Sarper’e yani genel müdüre ulaşınca şikâyetçi memuru komünist diye tutuklamış ve mahkemeye sevk etmiş. </p>
			<p class="paragraf">Selim Sarper Bey’le şahsen tanışmam takriben 1951-52 yılında New York’ta International House’ta (IH) oldu. IH, tanınmış Rockefeller ailesinin yaptırdığı uluslararası bir öğrenci yurdudur. Yabancı ülkelerden ve ABD’den gelen bin kadar lisansüstü öğrencinin barındığı bir yerdi. Burada kalan öğrencilerin bazıları ana vatanlarına döndükten sonra başbakanlıktan tutunuz da sanat ve ilim alanlarına kadar yüksek mevkilere yükselmişlerdir. Dünya çapında soprano olan Leontyne Price’ı burada tanıdım ve dost olduk. </p>
			<p class="paragraf">Ben, New York Üniversitesi’nde doktora derslerine devam etmekteydim fakat International House’ta konser, konferans gibi faaliyetlere de katılıyordum. Öğrenci idare kuruluna seçildim ve sonra kurulun başkanı oldum. Başkan olarak konferansları düzenleme yetkim vardı. Türkiye’nin tanıtılması ve stratejik öneminin daha iyi anlaşılması için Birleşmiş Milletler’de Türkiye temsilcisi Büyükelçi Selim Sarper Bey’i bir konferans vermesi için davet ettim. Kendisinin önemli bir şahsiyet olduğunu biliyordum. 1940’larda Basın Yayın Genel Müdürlüğü’nde bulunduktan sonra Moskova’da büyükelçi olmuş, sonra Birleşmiş Milletler’e Türkiye temsilcisi olarak tayin edilmişti. İyi giyinen, temkinli konuşan, yeşilimsi kahverengi gözleri, uzunca boyu ile bir arkadaşın dediği gibi “tam sefir” gibi görünüyordu. Selim Bey’i güzel bir şekilde dinleyicilere takdim ettim. Söylediklerinin basına yansımaması ve kendisine de siyasi soru sorulmamak şartıyla konuşmasını yapacağını söyledi. Bu sözlerini ve pek ağırlık taşımayan konuşmasını az zaman sonra unuttum. Kendisini birkaç defa daha ayaküstü gördüm, fakat konuşmadım.</p>
			<p class="paragraf">Bu arada 1952 senesinde Birleşmiş Milletler’de birçok ülkeden gelen 25-30 kişi ile staj gördüm. Ekonomik ve Sosyal Konsey’de iki ay ücretsiz çalıştıktan sonra staj sonunda Türkiye’ye gittim. Döndükten sonra Sosyal Planlama Bölümü’ne PI (Professional) memur olarak alındım. Bölüm Müdürü Julia Henderson, yardımcıları İspanyol asıllı Franco’ya karşı gelmiş bir general olan Gustavo Duran ve Hollandalı Van der Goot ile beraber çalışıyordum. Görevim dünyanın her köşesinden şehircilik, hastabakıcılık, hemşerilik, köy kalkınması gibi alanlarda uzman olarak çalışan kimselerden gelen raporları okumak ve muhtemel cevap tasarılarını hazırlamak ve Duran’a sunmaktı. Raporlara son şekli o veriyordu. </p>
			<p class="paragraf">Benim görevli olduğum bölümde, yarısından fazlası kadın, takriben 80-100 kişi çalışıyordu. Bunların çoğu çeşitli ülkelerden gelmiş birinci derecede uzmanlardı. Onların arasında çalışmak benim için çok öğretici olmuştur. Birleşmiş Milletler’de gündüzleri 9.00-18.00 arası çalıştıktan sonra akşamları New York Üniversitesi’nde doktora derslerini tamamlamaya gayret ediyordum. Doktora sözlü imtihanlarını geçtikten sonra tezi yazmaya hazırlanıyordum. Bu arada Birleşmiş Milletler’deki kontratımın yenilenmesi gerekiyordu ki bu konuda herhangi bir engel olmadığını Julia Henderson bildirmişti. (O tarihlerde Bayan Henderson, en yüksek mevkilere çıkmış nadir kadınlar arasındaydı). Zaten işimde iyice uzmanlaşmış olduğum için durumum sağlamdı. Ben de işimi seviyordum. </p>
			<p class="paragraf">İşte bu koşullar içinde bir gün telefonum çaldı ve Türk delegasyonu başkanı Büyükelçi Selim Sarper Bey’in beni görmek istediği bildirildi. Açıkça bu davetin nedenini kestiremedim. Birleşmiş Milletler ana tüzüğüne göre bu kurum, memurlarını herhangi bir devletin veya makamın etkisinde kalmayarak kendisi seçer. Benim BM’ye girişim öyle olmuştu. Sefirden veya hükümetten hiçbir destek görmemiştim. </p>
			<p class="paragraf">Selim Bey’in yanına gidince ilk tepkisi şaşkınlık oldu ve, “Ben sizi tanıyorum,” dedi. Ben de kendisi ile nerelerde, ne zaman görüştüğümü hatırlattım. Sonra hemen konuya geçti, “Sen (siz demezdi) ‘komünistmişsin’, bana açıkça komünist olduğunu itiraf et. Üstelik askerliğini yapmak da istemiyormuşsun,” dedi. Birleşmiş Milletler’de sosyal işlerde çalışmam ile öteden beri işçi sendikaları konusunda yazdıklarım bir araya getirilince solculuğumun yani komünistliğimin kanıtını teşkil ediyormuş. Üstelik bir Sovyet vatandaşı ile birlikte kafeteryada yemek yemem komünistliğimin diğer bir deliliymiş. Gerçekten BM’de çalıştığım bölümde pek de fazla zeki olmayan, hiç hoşlanmadığım bir Sovyet, Rus asıllı vatandaş memur olarak çalışıyordu. Bir gün beni asansörde yemekhaneye inerken gördü. O da yemeğe gidiyormuş, beraber yemek yemeyi teklif etti, ben de nezaketen kabul ettim. Ondan sonra bu zatla ne görüştüm ne de yemek yedim, ilgimiz selamlaşmaktan öteye gitmedi. </p>
			<p class="paragraf">Selim Bey beni sorgulamaya devam etti. Nereli olduğumu, Zekeriya Sertel’in akrabası olup olmadığımı sordu. Ben Sertelleri ancak ismen tanıyordum ve hemşeriliğim yoktu. Sabiha ve Zekeriye Sertel <span class="italik">Tan</span> gazetesini yayımlayan solcu-komünist olarak bilinen bir çiftti. <span class="italik">Tan</span> gazetesi matbaası 1940’ların ortalarında sözde anti-komünist milliyetçilerin hücumuna uğramış, yıkılmıştı. Aslında evvelden hükümetin bilgisi dâhilinde hazırlanmış bir hareketti ve belki de Basın Yayın Müdürlüğü de bundan haberdardı. </p>
			<p class="paragraf">Selim Bey Sertellerin de Romanyalı olduğunu söyledi ki bu doğru değildi. Her nedense, benim Romanya doğumlu olmam onun kafasına takılmıştı. BM’de çalışan ve pek de iyi tanımadığım bazı Türk arkadaşların da durmadan benim doğum yerimle uğraşıp durduklarını söyledim. Hâlbuki Türkiye nüfusunun önemli bir bölümünün eskiden Osmanlı idaresinde bulunan topraklardan geldiğini ve bunların hepsine kardeş olarak baktığımı söyledim. BM’de çalışan Türk arkadaşlarla fazla ilişkim yoktu. Onlar benim kendi başına hareket eden, kendine güvenen, kimliğinden, kültüründen emin olmanın verdiği güvenle hareket eden ve kolay baş eğmeyen biri olmamı yadırgıyorlardı. Bu da beni Selim Bey’in mensup olduğu, elitin korktukları ve çekindikleri insanlar grubuna dâhil ediyordu. O dönemde Türkiye’de yaşayan bu tipte insanları “muzır” diye suçlamak ve hapse atmak olağandı.</p>
			<p class="paragraf">Aslında Selim Bey’in asıl merakı, benim hükümet çevrelerinde, Türkiye’de yüksek mevkide, sosyetede akrabam veya desteğim olup olmadığını öğrenmekti. Siyasi gücü elinde tutan devletin en yüksek kademeleri ile ilişkisi olan Selim Bey her şeyden evvel benim siyasi gücümü tayin etmek istemişti. O ana kadar ben Selim Bey’e vatanın ileri gelen bir temsilcisi olarak bakmış, ona göre davranmış ve büyük saygı duymuştum. Onun ısrarlı suçlamalarını, basit sorgulamalarını duydukça karşımda kibar, efendi görünüşlü kişiden çok farklı bir insanla karşı karşıya olduğumu anladım. Kendisine bulunduğu mevkii sağlayan vatanın yaşamasında dedelerimin büyük payı vardı. 18. yüzyıldan beri çeşitli cephelerde hayatını feda etmiş birçok akrabam olduğunu söyleyebilirdim. Bir dedemin Akkerman Kalesi kumandanı, diğer birinin Rus Generali Suvorov’a birliğinin bayrağını teslim etmemek için beline sararak İsmail’den Tuna’yı yüzerek Dobruca’ya geçtiğini anlatabilirdim. Bayraktar Hasan dedemin bir köprübaşını bütün bir gün nasıl kılıcı ile savunduğunu söyleyebilirdim. Söylemedim çünkü ben ailemin geçmişi ile gurur duyuyordum ama kendi yaptıklarımla kendimi tanıtmak istiyordum.</p>
			<p class="paragraf">Selim Bey’in ailesinin geçmişini sonraları akrabası Canan’dan öğrendim. Evlilikle soyadını değiştirerek, yani hanımın soyadını kabul ederek, sosyal merdivenleri nasıl tırmandığını öğrendim. Ve bu Selim Bey, beni vatanımdan mahrum etmek için elinden geleni yapmakta ısrar ediyordu. Hem de hakaret ederek, “Sen askerlik yapmak istemiyormuşsun,” dedi. Yüksek eğitim için sınır yaşına kadar daha dört yılım olduğunu, bu arada doktoramı tamamlamak istediğimi söyledim. Gittikçe öfkelendi, gerçek kişiliğini ortaya koydu, “Senin doktora dediğin göz boyamaktan başka bir şey değil!” diye haykırdı. “Sen doktorayı bahane edip Birleşmiş Milletler’e yaslanmak istiyorsun.” “Türkiye benim!” der gibi on beş kez, “Türkiye’yi ben temsil ediyorum!” deyip durdu. Birleşmiş Milletler’e nasıl alındığımı sorup durdu. Bilgime, çalışkanlığıma iki ay süre ile kanaat getirildikten sonra alındığımı ve BM’nin memur almada hükümetlere danışmak zorunda olmadığını söyledim. “O kâğıt üzerinde yazılı birkaç satırdır,” dedi. Eninde sonunda hükümet temsilcilerinin, yani kendisinin dediklerinin olacağını belirtti. Askerliğimi yapmadığımdan dolayı kontratımın yenilenmemesi için Birleşmiş Milletler’e yazı yazacağını söyledi. Nihayet Selim Bey asıl amacı olan düşünceyi ağzından çıkardı. “Sen herhalde Türk vatandaşlığından çıkarak burada kalırsın, bu senin için daha faydalı olur.” Sonra biraz tebessümle, “Herhalde güçlük çekmezsin,” dedi, “Çok kadın arkadaşın varmış, hanımlar peşinden koşuyormuş,” demeyi de unutmadı. Çalıştığım bölümün yarıdan fazlasını bayanların oluşturduğu, öğlen yemeklerini bazen onlarla yediğimi biliyordu. Ona benim bayanlarla yemek yediğimi haber veren Türk arkadaşlar kadın-erkek ilişkilerini tek yönlü olarak görüyorlardı.</p>
			<p class="paragraf">Bir ay kadar sonra beni Türk Konsolosluğu’ndan çağırdılar. Genelkurmay’dan gelen bir yazıyı önüme sürerek imzalamamı istediler. Genelkurmay, benim askerlik yapmak istemediğime dair beyanatı imzalamamı emrediyordu. Bu imzamın neticesinde vatandaşlıktan atılacaktım. Ben cevabımda hiçbir zaman askerlik yapmayacağımı herhangi bir yerde söylemediğimi beyan ettikten sonra ilk fırsatta yurda dönüp askerliğimi yapacağımı kesin olarak bildirdim. Bu arada Selim Sarper Bey’in dairesi Birleşmiş Milletler’e resmî bir yazı göndererek askerliğimi yapmadığım için kontratımın yenilenmemesini önerdi. Bunların akabinde bir kez daha Selim Bey’i gördüm. Bana yapılanların asılsız dedikodulara ve kıskançlığa dayandığını, işsiz kalacağımı, tahsilimi tamamlayamayacağımı anlatmaya çalıştım. Türkiye’ye dönüp askerliğimi yapmaya kararlı olduğumu söyledim. Hayatımda yaptıklarımın mesuliyetini daima üstlenmeye hazır olduğumu, vicdanımın hür ve temiz olduğunu vurguladım. </p>
			<p class="paragraf">Bu kez Selim Bey beni bir an evvel Amerika dışına çıkarmak için birçok vaatlerde bulundu. Bana “Git, askerliğini yap, geri gelir gelmez hemen beni gör, seni derhal Birleşmiş Milletler’e, eski vazifene aldırırım,” dedi. Bu yeni ılımlı tavrın arkasında Selim Bey’in büyük bir korkusu vardı. Bana yapılan haksızlığı duyan birçok meslektaş hemen harekete geçerek Selim Bey’in yaptıklarını protesto etmeye hazırlandılar. Bu protesto hazırlıklarının haberlerini alan Selim Sarper bu defa beni bir an evvel ABD dışına çıkarmak için elinden geleni yapmaktan geri durmadı. Selim Bey’i protesto edenler onun daha başka huysuzluklarını da ortaya çıkaracaklarını söylüyorlardı. Bütün bunlardan Türkiye imajının ve isminin zarar göreceğini biliyordu. (Beni Birleşmiş Milletler’den çıkartmak çabalarını sürdüren Selim Bey’in, kızının aynı kuruma sekreter olarak alınması için girişimlerde bulunduğunu personelde çalışanlar söylemişlerdi. Usûle uygun olmayan bu girişim Birleşmiş Milletler’de çok kötü karşılanmıştı, olumsuz yankılar yapmıştı).</p>
			<p class="paragraf">İşte bu olaylar bana Selim Bey’in diğer bir yüzünü, “devletlû” yüzünü göstermişti. Güzel giyinişinin, kibar görünüşün altında yatan başka bir kimse vardı. Mağrur, haşin, mensup olduğu sosyal grubun gücüne ve çıkarına dokunacak en küçük tehlikeyi zorla gidermeye hazır bir kimse! Gereğinde insanlığı, hakkı, adaleti ve kanunları ayakaltına almak suretiyle! Bunları görüp işittikten sonra Selim Bey hakkında daha evvel düşündüklerim yerine oturmuş oldu. Kendi rahatlıkları ve çıkarları uğruna her gerçeği inkâr eden bir elitin benim gibi bir “muhacir”in hayatını, geleceğini hiçe sayacağı aşikârdı. Milletin kültürünü, tarihini, temel değerlerini, temel haklarını sözde savunan bu gibi insanların en fazla korktukları, kendi değerine ve gücüne güvenerek, kimliklerinden emin yaşayan insanlardı. Herhalde ben, Selim Bey’in gözünde kendi benliğine, gücüne inanan ve onların alışık oldukları, “kul” gibi hareket etmeyen bir kimse idim. Osmanlı ileri gelenleri “kullar”ını en dinç, hür ve cesur kişiler arasından seçmeye dikkat ederlerdi. Cumhuriyet Türkiyesi’nin idareci eliti ise kendine hizmet edecek, verilen emri sorgulamayan, okumuş, batılılaşmış “kullar” arıyordu. </p>
			<p class="paragraf">Sonradan öğrendiğime göre bana karşı düzenlenenlerde öğrenci müfettişinin de katkısı olmuş. Bir ara müfettiş bey, Türk Öğrenci Cemiyeti başkanlığına kendisinin seçtiği bir kimseyi getirmek istemişti. Birkaç arkadaşla beraber buna itiraz etmiştik. İngilizce bilmeyen, aşırı milliyetçi geçinen bu müfettiş ona karşı gelmemizi benden bilmiş. Selim Bey’e olayları abartılı olarak anlatmış.</p>
			<p class="paragraf">Sonuçta ben BM’deki işimi bıraktım. Evlenmeyi kararlaştırdığımız, hayatımda sevdiğim tek kadını arkamda bıraktım. O da benim bu hareketimi yadırgadı. “Sen Türkiye’yi, yurdunu benden fazla seviyorsun,” diyerek ayrıldı. Doktoram yarıda kaldı. Bu koşullar altında ben Türkiye’ye döndüm, askerliğimi yaptım ve sonra ABD’ye tezimi yazmak ve savunmak için döndüm. </p>
			<p class="paragraf">New York’a 1956 yılı başında dönünce, yine Selim Bey’i görüp beni BM’deki vazifeme aldırma vaadini hatırlatmak aklımdan geçti. Ama hayır, ben kesin kararımı vermiştim. Türk bürokrasisine asla güvenmeyeceğime, onların ulaşamayacağı yerlere kendi başıma ulaşacağıma, yeni bir yol takip etmek ve kariyer seçerek hareket edeceğime dair kendi kendime söz vermiştim. </p>
			<p class="paragraf">Yine de Selim Bey’i ziyaret edeyim dedim, belki onu eskiden yanlış değerlendirmiş olabilirim diye düşündüm. Selim Bey beni görünce şaşırdı, hemen askerde iken subay olup olmadığımı sordu. (Komünist ve eşcinseller subay olamıyor ve bazı haklarından mahrum ediliyorlardı. Ayrıca kendisi beni kıtaya er olarak gönderip, beni birçok haktan mahrum etmeyi düşünmüştü). Subay olarak terhis edildiğimi söyledikten sonra kendisine teşekkür ettim. Niye teşekkür ettiğimi sordu. Askerlik sürecinde Türkiye hizmetinde çalışan mert birçok kimseyi görmeme, tanımama, dost olmama fırsat sağladığı için teşekkür ettiğimi söyledim. Hiçbir şey anlamadı. Sonra hiçbir şey olmamış gibi izin alarak yanından ayrıldım.</p>
			<p class="paragraf">Selim Sarper, Türkiye’nin devletçi üst sınıfını temsil eden bir tiptir. 1960 Askerî Darbesi sonunda dışişleri bakanı oldu. Fakat sert idare kurmak isteyen askerî bir grupla temas kurduğu haberi üzerine, İnönü tarafından dışişleri bakanlığından alındı, sonra CHP’den milletvekili seçildi. 1968’de kanserden öldüğünü duydum.</p>
			<div class="_idGenObjectLayout-2">
				<div class="cerceve _idGenPageitem-17 _idGenRasterizeObjectStyleOverride-1">
					<img alt="" class="_idGenPageitem-1" src="image/15.jpg"/>
				</div>
			</div>
			<p class="resimalti">Kemal H. Karpat’ın dilekçesinin reddi üzerine askerî müfettişliğe yazdığı mektup</p>
			<div class="_idGenObjectLayout-2">
				<div class="cerceve _idGenPageitem-18 _idGenRasterizeObjectStyleOverride-1">
					<img alt="" class="_idGenPageitem-1" src="image/15a.jpg"/>
				</div>
			</div>
			<p class="resimalti">Kemal H. Karpat’ın BM’den askerlik süresinin uzatılması hakkını talep dilekçesi. Selim Sarper bu dilekçenin reddedilmesini sağladı</p>
			<div class="_idGenObjectLayout-2">
				<div class="cerceve _idGenPageitem-19 _idGenRasterizeObjectStyleOverride-1">
					<img alt="" class="_idGenPageitem-1" src="image/15b.jpg"/>
				</div>
			</div>
			<div class="_idGenObjectLayout-2">
				<div class="cerceve _idGenPageitem-20 _idGenRasterizeObjectStyleOverride-1">
					<img alt="" class="_idGenPageitem-1" src="image/15c.jpg"/>
				</div>
			</div>
			<p class="baslik"><span class="bold">BAŞMÜFTÜ ETHEM KURTMOLLA<br/></span><span class="baslik-alti _idGenCharOverride-4"><br/>DOBRUCALI BİR MÜSLÜMAN LİDER</span></p>
			<p class="paragraf">Başmüftü Ethem Kurtmolla Tulça vilayeti Müslümanlarının müftüsüydü. Uzun boylu, yakışıklı bir insandı. Onun Tulça müftülüğüne getirilmesini, vilayetin en önde gelen isimlerinden biri olan babam sağlamıştı. Bu nedenle olsa gerek aile ilişkilerimiz çok iyiydi.</p>
			<p class="paragraf">Vilayetin merkezi Tulça (Osmanlı vesikalarında Tulci) 40-45 bin nüfuslu Tuna Nehri üzerinde şirin bir şehirdi. Rumen, Bulgar, çeşitli Rus grupları (Lipovan, Kahol, Staravari) Rum, Ermeni ve Türklerden oluşan nüfusa sahipti. Ailem Tulça’yı ziyaret ettiğinde müftünün evinde misafir olurdu. Babam 8 Kasım 1938’de vefat edince cenazesinin namazını Ethem Efendi kıldırmıştır. Sonra Dobruca’da yaşayan Müslümanlar tek bir müftülük idaresinde birleştirilince Ethem Efendi başmüftü olmuştu. Karargâhını Müslümanların yüksek oranda yaşadığı Köstence’ye taşımıştı. Başmüftü Kırım kökenli, yani Tatar olarak bilinmesine rağmen Türk ve Tatar halka ayrımcılık yapmadan tek bir kitle olarak bakardı. </p>
			<p class="paragraf">O tarihlerde Dobruca’da yaşayan Müslüman halkın sayısı (Silistre, Pazarcık hariç) 100.000 bin kişi civarındaydı. Bu nüfus içinden Rumen liselerinde okuyan Müslüman öğrencilerin sayısı 15-20’den fazla değildi. Üniversite eğitimi görenler ise 5-6 kişi kadardı. Müslüman çocukların gidebileceği tek yüksekokul Mecidiye Medresesi’ydi. Benim bu okula devam ettiğim 1935-42 yıllarında öğrenci sayısı 100 kadardı. Bu okul hakkında başka bölümlerde bilgiler verdiğim için bu konu üzerinde burada fazla durmayacağım.</p>
			<p class="paragraf">Asıl anlatmak istediğim konu, Müslüman liderlerin kendi halklarını yüksek eğitime teşvik etmemeleridir. Müslümanlar arasında doktor, mühendis gibi prestijli meslek sahiplerinin sayısı üç-beş kişiden fazla değildi. Buna karşılık müftü ve kadı efendi (Fevzi Efendi) kendi çocuklarını Rumen liselerine göndermek için ellerinden geleni yapmaktaydılar. Hatırladığım kadarıyla Müftü Efendi’nin bir oğlu üniversiteye gitmiş, diğer oğlu da Rumen ordusunda subay olmuştu. Mithat ismindeki bu küçük oğlu II. Dünya Savaşı’nda Rus Cephesi’nde hayatını kaybetmişti. Şahsen tanıdığım çok hareketli ve yakışıklı olan Mithat, bir söylentiye göre askerleri vurmuş. Askerlere eziyet ediyor, onlara karşı hırçın davranıyormuş. Başmüftü efendinin kızı Melahat, eczacı okulundan mezun olduktan sonra Romanya’da çalışamayacağını anlamış ve Türkiye’ye göç etmiştir. Mersin’e yerleşti ve orada eczane açtı. Onu ve eşini Mersin’de ziyaret ettim. Sonra ben ABD’ye geldikten sonra ilişkimiz kesildi.</p>
			<p class="paragraf">Ethem Kurtmolla Efendi, Köstence’ye yerleştikten sonra hem mevkiini hem de kendi nüfuzunu arttırmak ve Dobruca Müslümanlarını Rumen makamlarının isteklerine göre kullanmaktan geri durmadı. Ethem Efendi, Mecidiye Medresesi’nde bazı öğrencilerin olay çıkardığını, büyüklerine itaat etmediklerini işitmiş. İyi bir Müslüman olarak nasıl bir yol izlemeleri gerektiğini herkesten iyi bildiğinden, bunları  öğrencilere öğretmek için Mecidiye Medresesi’ne geldi. Teftiş için geleceği, biz öğrencilere birkaç gün evvel haber verilmişti. Ona göre hazırlanmamız önerildi. Müftü Efendi nedense teftiş için ilk olarak benim bulunduğum sınıfa geldi. Öfkeli ve gözleri şimşek çakarak bazı öğrencilerin uygunsuz hareket ettiğini bunları bizzat kendisinin cezalandıracağını, bu gibi kimseleri imam veya öğretmen olarak köylere göndermeyeceğini sert bir şekilde belirtti. Bazı öğrencilerin imam hatip değil artık kendilerine Müslüman denmeyecek kadar yoldan çıktıklarını anlattı. </p>
			<p class="paragraf">Yoldan çıkmanın ne olduğunu biraz tahmin etmiştim. Tüm bir hafta geceli gündüzlü ders çalıştıktan, namaz kıldıktan sonra, okulun duvarları arasında hapis kalmaya dayanamayarak duvarları aşar, şehirde biraz serbest dolaşır, aynı yollardan yatakhaneye dönerdik. Köpek havlamaları, çatıların kırık kiremitleri bizim nasıl kaçtığımızı ortaya çıkarırdı. (Bu konuyu İbrahim Halil ve Mircea Dragomirescu bölümünde anlattım). Bu olaylar kasaba içinde dedikodu şeklinde yayılarak günün konusu olurdu. Bu olayların zirvesini aşağıda anlatacağım. Olayı dile getirmeden evvel birkaç noktaya değinmek istiyorum. Köyün ilkokulunda öğretmen tarih derslerini, Rumen ordularının Türkleri nasıl yendiğini, perişan ettiğini anlatmakla geçirirdi. Ders aralarında biz Türk çocukları sayımız çok düşük olmasına rağmen Rumen-Türk savaşlarında ordumuzun yenik düşemeyeceğini göstermek için dövüşmeye başlardık. Pek ciddi olmayan bu minicik Türk-Rumen savaşlarında nedense kumandanlık bana düşerdi. Kumandan olarak herkesten daha cesaretli olmak gerektiğini düşünerek bir hayli atak olmuştum. Sonunda herkes benden çekinir hale gelmişti. Ben ise dövüşçü olmanın verdiği cesaretle etrafa meydan okumaya başlamıştım. Aslında bu kabadayılık azınlık olmaya ve aşağı bir mahlûk olarak görülmeye karşı tepkiydi. Dövüşçülüğüm arkadaşlarım arasında bana özel bir mevki sağlamıştı, fakat bu durum beni rahatsız ediyordu. Şiddete, kaba güce karşı öteden beri tiksinti duyuyordum. İnsan itibarının karşılıklı sevgi ve saygıya dayanması gerektiğini düşünüyor ve kabadayılıktan kurtulmayı istiyordum. </p>
			<p class="paragraf">13-14 yaşımdayken bir gün, yolda akrabam İsmail’e rastladım. İsmail benim yaşımda, sakin, cılız ve herkese karşı saygılı bir çocuktu. Hatırımı sorduktan sonra yoluna devam etti. Ben ise “sen bana küfür etmişsin” diye onu yumruklamaya başladım. İsmail’in burnu kanamaya başladı. Ağlaması, gözlerinde beliren o denli hüzün ve bilhassa, “Kemal ben sana ne yaptım?” diye haykırması bütün varlığımı alt üst etti. Birdenbire kendimi okuduğum kitapların önerdiği güzel fikirleri ayaklar altına alan, basit bir kabadayı olarak gördüm. Utandım, yaptığımdan pişman olarak oradan kaçmak istedim. Fakat cılız İsmail beklemediğim bir güçle ceketimin kolunu bırakmıyor. İçimi delik deşik eden ağlamaklı gözlerle, durmadan, “Ben sana ne yaptım?” diyerek beni iğneliyordu. “İsmail yeter, beni bırak, bana öyle bakma,” diyerek yalvarmaya başladım. Kurtuldum, kaçtım. Orada kesin olarak bundan sonra hiçbir zaman, hiç kimseye el kaldırmayacağıma ant içtim. Her sorunu sözle, anlayışla çözmeye karar verdim. İsmail’e bana hayatımın en büyük dersini verdiği için içten minnettarım. İç dünyamı karanlıktan kurtararak su üstüne çıkardı. </p>
			<p class="paragraf">Bu andımı bir kere bozdum. Müftü Efendi’nin teftişi de bu olayla ilgilidir. Okul yıllarının sonuna doğru okul “pedagogu” yani öğrenci yöneticisi, öğrenci başkanı olmuştum. Bu sınıf birincilerine tanınan bir şerefti. Pedagog olarak öğrencileri sıraya dizer, yemeğe götürür-getirir ve bazı sorunlarına çözüm bulmaya çalışırdım. Sanırım öğrenciler beni sever ve sayardı. Bana Kemal Efendi diye hitap etmelerinde özel bir yan vardı. Gerçi bu olağandı, çünkü alt sınıflar üst sınıflara efendi diye hitap ederlerdi. Her sene 24 Ocak, okul müdürünün tayin günüydü. Kutlamak için evine erken saatte gidilir, müdürlüğünün bilmem kaçıncı senesi kutlanırdı. Kutlama sırasında öğrenci başkanı bir kutlama konuşması yapardı. Sonra müdür, son sınıf öğrencilerine şehirde birkaç saat dolaşma izni verirdi. Okulda disiplin çok sıkı olduğu için gece izni yoktu. Yukarıda da anlattığım gibi öğrenciler yolunu bulup yine gece okuldan kaçmayı başarır, ikinci günü de yaptıklarıyla -ki çoğu uydurmaydı- övünürlerdi. </p>
			<p class="paragraf">İşte benim öğrenci başkanı olduğum yıl, yine okul müdürünün evine gittik. “La malti ini” (nice senelere) kutlama şarkısını söyledikten sonra konuşmamı yaptım. Müdür konuşmamı çok beğenmiş olsa gerek, gece yarısına kadar dolaşma izni verdi. Biz de o gece Mecidiye Tren İstasyonu’nun yanında Petrescu’nun lokantasında beraber yemek yemeğe karar verdik. Yemeğin parasının Öğrenci Cemiyeti tarafından ödenmesi gelenek haline gelmişti. Cemiyetin muhasebecisi Kiracı Köyü’nden Necmettin Yunus isimli bir arkadaştı. Makbuz kesmeden para topladığını duyunca kendisini birkaç kez ikaz ettim, fakat aldırış etmedi. Necmettin kısa boylu fakat çevik, güreşçi olarak ün salmış, herkesin gözünü korkutmuş bir arkadaştı. Benimle iyi geçinmesine rağmen öğrenci aidatları konusunda ikazımdan dolayı bana ders vereceğini sağda solda duyurmuştu. </p>
			<p class="paragraf">Yemekte yine aidat konusunda çıkan tartışmamız kavgaya dönüşeceği sırada diğer arkadaşların araya girmesiyle ortalık yatıştı. Ben de herhangi bir olaya meydan vermemek için restorandan çıkıp okula doğru yürümeye başladım. Daha önce de anlattığım gibi şiddete, dövüşe asla başvurmayacağıma yemin etmiştim. Yeminime sadık kalmak için Necmettin’in küfürlerine, hakaretlerine cevap vermemiştim. Restorandan çıkmamı korkmama bağlayan Necmettin bana ders vermek için arkamdan yetişti. Çakısını sol gözümün üzerine batırdı. Kan gözümü kapadı. Artık hiçbir şey göremez oldum. O zaman savunmaya hak kazandığıma karar verdim. Necmettin’in kolunu yakaladım, büktüm ve çakıyı alıp bir yana attım. Bileğini kırmışım. O yere düştükten sonra üzerine çıkıp her tarafını kanlar içinde bırakana kadar dövdüm. </p>
			<p class="paragraf">İkinci gün Doktor Naim Temo’ya (İbrahim Temo’nun oğlu) kaşımın üzerindeki yarayı kapattırdım, bandaj yaptım. Necmettin de yaralar içerisinde, kuzu kesilmiş, hiçbir şey olmamış gibi davrandı. Fakat yaptığımız dövüş her tarafta günün konusu oldu. Halk söylenmeye başladı. Bize, örnek olacak, yol gösterecek kimseler birbirinin başını yaracaksa, gözünü çıkaracaksa biz cahiller ne yapalım gibi sözler işitilmeye başladı. Okul idaresinin yaptığı tahkikat netice vermedi, çünkü lokantada bulunan arkadaşlar kaygan buz nedeniyle kaldırıma çarptığımızı iddia ettiler. Fakat gerçek durum herkes tarafından biliniyordu. </p>
			<p class="paragraf">İşte Başmüftü bu olayları yerinde incelemek ve bizi ikaz etmek için bizzat Mecidiye’ye gelmişti. Daha evvel belirttiğim gibi, bizim okuldan gece kaçmamız, bazı aşırı hareketlerde bulunmamız, bize uygulanan sıkı rejime tepkiydi. 16-18 yaşına gelmiş genç insanların tabii ihtiyaçları arasında hür bir hava ve ortam vardır. Okul, çözüm yerine yani özgürlük yerine disiplini arttırmayı seçmişti. Burada kaleme alamayacağım birçok seks sorunları da vardı. Okulda bu konuda herhangi anormal olaylar yoktu. Her şeye rağmen öğrenciler kültür ve âdetlere uymak için çalışıyorlardı. Tabii birçok ihtiyaçlarını ya frenliyor ya da yok etmeye çabalıyordu. Müftü Efendi bütün bunları görmüyor ve görmek istemiyordu. O kendi emri altında çalışacak ve mevkiini sağlamlaştıracak dar görüşlü, belirli sınırların dışına çıkamayacak, itaatkâr, her şeye evet diyecek sarıklı kul aramaktaydı. Ama zamanla Başmüftü Kurtmolla çok mutedil (ılımlı) oldu. Topluma kendini sevdirdi. Halen (2015) Köstence’de saygıyla anılır. Kızı Melahat’ın eczacı olduğunu, Türkiye’ye göç ettiğini, orada evlendiğini ve Mersin’de eczane açtığını belirtmiştim. Kurtmolla’nın diğer bir oğlu Köstence’de kaldı. Kendisini tanıyamadım fakat başarılı, sevilen, sayılan bir kimse olduğunu öğrendim. Onun oğlu yani Kurtmolla’nın torunu ise Köstence’de bir işletmede çalışan, topluma bağlı, takdir edilen bir kimse olarak tanınıyor.</p>
			<p class="paragraf">Dobruca’da 1950’lilerin başında kurulan komünist rejim kendi propagandasını yapacak, kendisine uygun bir müftü buldu. Yakub Efendi ismindeki bu zatı Müslüman ülkelere gönderdi. Romanya Müslümanlarının hür olarak tüm İslami haklara sahip olduğunu ilan ettirdi. Ama Romanya’daki Mecidiye Medresesi kapatılmaktan kurtulamadı. (Çavuşesku’dan bahsederken bu konu anlatılmıştır). Türk okulları işlemez hale geldi, camiler yıkıldı, yüzlerce mezarlık alanı yerle bir edildi. Armutlu’da, yani köyümde babamın gömülü bulunduğu mezarlığın etrafına bir çit koymak için senelerce uğraştım, netice alamadım. 2003 senesinde yeni rejimin başa getirdiği yeni bir müftüden bir şeyler yapmasını rica ettim. Tüm masrafları şahsen karşılayacağımı söylememe rağmen netice alamadım. </p>
			<p class="paragraf">Başmüftü Ethem Kurtmolla ve ailemle ilgili bir yazışma kısa zaman önce elime geçti. Arşivlerde çalışan bir genç bu vesikayı buldu, bana gönderdi. Üst makamlara yazılan resmî bir mektupta Başmüftü Haşim Ömer’in vefat ettiği ve vefatına kadar Armutlu (Turda) ve Çukurova köylerinde imamlık yaptığı bildirilmektedir. Otuz iki sene imamlık yapan müteveffa Haşim Ömer’in eşi (Zübiş-Zübeyde’nin) ve iki oğlunun Kemal ve Cemal (ben ve kardeşim) yetim kaldığını bildirdikten sonra bunlara ölen İmam Haşim’in emekli maaşının bağlanmasını istemektedir. Rumen üst makamlarının böyle bir emeklilik maaşının bağlanmasını emrettiği anlaşılıyor. Durum kesin değil, fakat ne annem ne de biz Haşim’in oğulları böyle bir emekli maaşı almadık. Sanırım imam maaşları müftülük yoluyla dağıtılıyordu. </p>
			<p class="paragraf">Dobruca’da Müslümanlığın hali ve müftülerin durumu budur. Sınıf arkadaşım Necmettin’in ise -Çolpan olarak da tanınırdı- iki üç sene evvel vefat ettiğini öğrendim. Hayatının son günlerine kadar köyünde öğretmen olarak vazife görmüş. Elli yıl kadar uzun bir süre köy çocuklarını yetiştirmiş, yattığı yer cennet olsun.</p>
			<div class="_idGenObjectLayout-2">
				<div class="cerceve _idGenPageitem-21 _idGenRasterizeObjectStyleOverride-1">
					<img alt="" class="_idGenPageitem-1" src="image/6.jpg"/>
				</div>
			</div>
			<p class="resimalti">32 sene imamlık yapmış Haşim Ömer’in ölümü üzerine eşi Zübiş’in (Zübeyde), oğulları Kemal ve Cemal’e emeklilik hakkından maaş bağlanmasını talep eden dilekçe (Maaşı Haşim’in mirasçıları almamışlar)</p>
			<div class="_idGenObjectLayout-2">
				<div class="cerceve _idGenPageitem-22 _idGenRasterizeObjectStyleOverride-1">
					<img alt="" class="_idGenPageitem-1" src="image/6a.jpg"/>
				</div>
			</div>
			<div class="_idGenObjectLayout-2">
				<div class="cerceve _idGenPageitem-23 _idGenRasterizeObjectStyleOverride-1">
					<img alt="" class="_idGenPageitem-1" src="image/6b.jpg"/>
				</div>
			</div>
			<p class="baslik"><span class="bold">KAÇARLAR<br/></span><span class="baslik-alti _idGenCharOverride-4"><br/>TÜRK ASLINI UNUTMAYAN BİR İRAN HANEDANI</span></p>
			<p class="paragraf">Benim Kaçarlarla tanışmam ve dost olmam Saeed sayesinde olmuştur. Saeed, ismini bizim Türkçe “Sait” gibi değil, “Saeed” olarak yazar. Saeed, benden bir iki ders aldı. Onunla hoca öğrenci münasebetleri içinde bir dostluk kurduk. Saeed nihayet bir gün amcası olan bir zatın dersimi dinlemek istediğini söyledi. “Kimdir, bu zat?” dedim. “Amcam,” dedi. “İsmi Malak İradç Badi Mesut. Burada, bir toplantı var. O toplantıya katılmak için geldi. Burada birkaç gün kalacak ve birkaç yatırım işine bakacak,” dedi. Saeed emlak alım satım işleriyle uğraşıyor, fakat onun yanında da eski binalar satın alarak tamir ediyor ve satıyor. </p>
			<p class="paragraf">Ben de merak ettim, “Kimdir bu amcan ve ne için burada bulunuyor?” diye sordum. “Kaçarlar hanedanına mensup, İran’ın en son Türk asıllı hanedanın hayatta kalan ve Amerika’da bulunan üyeleri arada sırada toplanırlar. Amcam buraya, Madison’a bu vesileyle geldi,” dedi. “Senin Kaçarlarla ne alakan var?” diye sordum. “Ben de Kaçar Hanedanı’na mensubum,” dedi. O tarihe kadar Kaçarlar Hanedanı’na mensup olduğunu söylememişti. Bunları anlattıktan sonra, “Bir de, bu hanedana mensup Prenses Nadine var. Onu da sizinle tanıştırmak istiyorum. İlk fırsatta sizi tanıştıracağım,” dedi ve, “O, Osmanlı kökenine de mensuptur,” diye ilave etti. </p>
			<p class="paragraf">Bunu duyunca merakım uyandı. Kaçarlar Türk asıllı son İran hanedanıdır. 1796’da İran’da Şah olarak tahta çıktılar. İlk Kaçar Şahı Feth Ali 1797-1834 arasında şah olarak yaşamıştır. Ondan sonra başka kimseler de şah olmuştur. Bunların arasında en çok tanınan Nasıreddin Şah, 1848-1896 yılları arasında hüküm süren bir kimsedir. 1896’da öldürülmüştür ki onun ölümü Osmanlı Devleti’nde bilhassa Abdülhamid tarafından büyük bir kaygıyla karşılanmıştır. Nasıreddin Şah’tan sonra birkaç defa daha Kaçar Hanedanı’na mensup kişiler şah olmuştu. Son Şah Ahmet, 1919’da İngilizlerle bir anlaşma imzalayarak İran’ı neredeyse onlara teslim etmiştir. Ama İran Meclisi bu antlaşmayı kabul etmemiştir. Nihayet ordunun başına Rıza Han gelmiştir. Rıza Han, Ahmet Şah’ı 1925’te azlederek onun yerini almıştır. Onun oğlu Muhammed Şah da 1979’a kadar yani Humeyni zamanına kadar İran şahı olarak kalmıştır. Pehlevi sülalesi Fars’tır ve onlar 1925’ten 1979’a kadar şah olarak hüküm sürmüşlerdir. Pehlevi Hanedanı’nın kurucusu Rıza Şah, Rus birliği olarak tanınan bir Kazak birliğinin komutanıydı. Durumundan istifade ederek ordu sayesinde şah oldu. Ordu komutanı olarak son Kaçar Şahı Ahmet’i azletti. Böylece Kaçar Hanedanı’nın hâkimiyeti sona erdi. Hanedanın oğulları, torunları dünyanın her tarafına dağıldı. Bir kısmı Amerika’ya gitti mevki sahibi oldular.</p>
			<p class="paragraf"> Şimdi kısaca Kaçarları tanıtmak isterim. Kaçarların yurdu Anadolu’dur, Bozok yani Yozgat çevresine hâkimdiler, fakat 15. yüzyılda Azerbaycan’a göçtüler. Malum o zaman Şiî-Sünnî çatışmaları vardı. Onlar da bu mücadelede yer aldılar. Sonra Kaçarlar, İran hanedan kavgalarında birinci derecede rol oynadılar. İsmail Safevi’den sonra bilindiği gibi, İran tahtına hâkim olanlar Anadolu’dan göçmüş Türkmen aşiretleriydi. Ve bu aile, yani Kaçarlar hiçbir zaman Türk kökenini inkâr etmediler ve daima Türk olduklarını anlattılar, söylediler. Ben, Saeed ve amcası Malak İradç Badi Mesut’la yemek yedik. O yemekte Mesut “Bir Kaçar olarak biz Türk’üz,” dedi. Hiç çekinmeden 400 sene kadar bir süre İran’ın iç işlerini yakından etkilemiş, şah olmuş, muazzam bir ülkeyi idare etmiş bu kişiler hâlâ kendilerini Türk sayıyorlar. Bu olayı bana başkası anlatsaydı, açıkçası inanmazdım. Fakat bu ailenin bir mensubu Malak İradç Badi Mesut Han, “Türk’üm,” dedi. “Biz daima ailemizde Türkçe konuştuk,” dedi. Ama ne kadar doğru olduğunu bilmiyorum. Osmanlı-İran ilişkilerini dile getirmeyeceğim, çünkü kocaman bir kitap yazmak gerekir. Ben hatıratımda tanıdığım, önemli kimselerden söz etmek ve onlarla konuştuklarımı kaydetmek istiyorum. Bu sebeple Kaçarlar’dan devam ediyorum.</p>
			<p class="paragraf">Kaçarlar, Amerika’da birbirleriyle ilişkilerini devam ettirmişler ve aralarından birkaç kişi, bildiğim kadarıyla, yüksek mevkilere ulaşmıştı. Mesela Menûçehr İskender Kaçar oldukça tanınmış bir siyasi ilimler profesördür, Ali Kaçar iş âleminde tanınır, çünkü Kaçarlar geçimlerini sağlamak için bazı alanlarda bilhassa inşaat alanında yatırım yaparlar. Daha evvel bahsettiği gibi Saeed öteden beri bina alım satımıyla uğraşıyor. Sanırım Kaçarlar bir hayli zenginler, ellerinde oldukça büyük bir sermaye var; bunu yatırımla geliştiriyor ve müreffeh bir hayat sürüyorlar. Tabii bir kısmı İran’da kalmış ki onları tanımıyorum, temasım olmadı.</p>
			<p class="paragraf">Kaçar ailesine mensup ve oldukça yakından tanıdığım başka bir kimse, kendini Prenses Nadine Sultan d’Osman Han olarak tanıtan bir hanımdır. Ailesi hakkında kitap yazmıştır ve kendisi hâlâ hayatta neşriyatıyla, ressamlığıyla tanınmış Arizona’nın Sante Fe şehrinde yaşamaktadır. Nadine Hanım kendini sultan yahut da İngilizce sultana olarak tanıtır. Dowson isminde bir Amerikalıyla evli, iki çocuğu var. Bu çocuklar İngilizce isim vermekle beraber arkalarına sultan unvanını eklerler. Nadine Sultan kitabında da kendini öyle tanıtmıştır. Sultan II. Abdülhamid’in bir Kaçar prensesiyle evliliğinden doğan Sultan Selim’in oğlu olmuş. Nadine kendini onun kızı olarak tanıtır. Selim, II. Abdülhamid’in tahttan indirildiği 1909 senesinde doğmuştur ve 1999 senesinde 90 yaşında vefat etmiştir. </p>
			<p class="paragraf">Sultan II. Abdülhamid, Kaçar Prensesi Seniha Zılli Sultan ile evlenmiş. Kaçar Prensesi 14 yaşındaymış, Sultan II. Abdülhamid ise 66 yaşında. Sultan II. Abdülhamid, Kaçar Prensesi Seniha Zılli Sultan’a Safinaz ismini vermiş ki, Safinaz şeceresini Safavilere kadar götürüyormuş. Prens Selim’in Kuruçeşme’de Sultan Saray’da doğumunu II. Abdülhamid’in doktoru olan Besim Ömer Paşa sağlamış. Bu konu bir hayli tartışmalıdır. Bazıları Prens Selim’in 1907’de ve yahut 1908’de doğduğunu söylerler ki, bunun doğru olmadığını Nadine Sultan iddia etmektedir, çünkü ondan daha evvel doğmuş olan Prens Habit vardı ve bunlar beraber yurt dışına çıkarılmıştır. Seniha Zılli Sultan Hanım, II. Abdülhamid’i Selanik’te takip etmemiş. Yeni doğum yaptığı veya yapacağı için seyahat edemiyormuş. Bunlar tartışmalı meseleler. Sultan II. Abdülhamid’le beraber Selanik’e giden eşleri ve cariyelerinin sayısı hakkında kesin bir bilgi yoktur.</p>
			<p class="paragraf">Yine Nadine Hanım’ın yazdığı kitapta Selim İstanbul’da büyümüş fakat Balkan Savaşı nedeniyle II. Abdülhamid 1912’de İstanbul’a dönünce Beylerbeyi Sarayı’na yerleşmişler. Selim böylece Seniha Zılli Sultan’ın yaşadığı Kuruçeşme Sarayı’yla II. Abdülhamid’in yaşadığı Beylerbeyi Sarayı’na gidip geliyormuş. Hatta bir rivayete göre Sultan II. Abdülhamid’in oğulları onu ziyaret etmek için müsaade alamadıklarından Prens Selim kız kıyafeti giyerek babasını Beylerbeyi’nde ziyaret etmiş. Sultan II. Abdülhamid Selim’le yakından meşgul olmuş, onun sağlam bir eğitim görmesini istemiş ve ona göre talimat vermiş. Selim Efendi yani Sultan II. Abdülhamid’in 1909’da doğan oğlu babasını çok iyi hatırlar ve onun yanında geçirdiği saatleri hatıratında ve konuşmalarında anlatırmış. Hayatının sonuna kadar Sultan Selim babasından gördüğü bazı hareketleri yapıyormuş. </p>
			<p class="paragraf">Burada bu konular üzerinde daha fazla durmak istemiyorum, çünkü bu söylediklerim Selim Efendi’nin hatıralarına dayanıyor ki bu hatıraları Nadine Hanım kitabına koymuştur, isteyen kitabı okuyabilir. Kitabın İngilizce başlığı <span class="italik">The Legacy of Sultan Abdulhamid The Second</span> (<span class="italik">Sultan II. Abdülhamid’in Mirası</span>) alt başlık da <span class="italik">Sultan Selim Bin Ahmet Han’ın Hatıraları’</span>dır. Bunları söylemekteki amacım bir tartışmayı hatırlatmaktır. Çünkü bazı kimseler Sultan Selim’in varlığını inkâr ediyorlarmış, ama arada bir kadın var, Nadine Hanım, babasının Sultan Selim olduğunu vesikalarla ispat ediyor. Annesi Fransız’dır. </p>
			<p class="paragraf">Selim Efendi kendi hatıratında II. Abdülhamid’i ziyaret eden paşalardan söz ediyor. Bunlar arasında Enver Paşa’nın da olduğunu, sık sık II. Abdülhamid’i ziyaret edip onun fikirlerini almak istediğini söylüyor. Yani Sultan Abdülhamid, oğlu Selim Efendi’ye karşı ilgi gösteriyor, bazen onunla konuşmak istiyor fakat Selim Efendi’nin yaşı küçük olduğu için her şeyi konuşamıyor. Yine Selim Efendi’nin hatıratına göre İran’da Kaçar hanedanı sona erince yahut da 20. yüzyılın başında sık sık değişen şahlar yerini kaybedince, bunlardan bazıları İstanbul’a Kuruçeşme’deki saraya gelip akrabaları olan Prens Seniha Hanım’ın yanında kalırlarmış. Çünkü Prenses Seniha Zılli Sultan’la Kaçar Sultanı Muhammed Ali Şah birinci dereceden kuzenmişler. İstanbul’da yaşayan ve Osmanlı’yla ilişkisi olan Kaçarlar da 1924’te halifelik kaldırılınca yurtdışına çıkarılmışlar. Selim Efendi o zamana kadar, Yıldız Sarayı’nda oturmuş. </p>
			<p class="paragraf">Nadine Hanım’la ilişkim açık ve samimiydi. Kendisini daima Türk taraftarı olarak görür, sık sık Türkiye’ye gider, bazı görüşmeler yapar, konferanslar verir. Son gelişi 2014 yılında olmuş, onunla telefonda bir hafta evvel görüştüğüm zaman bir ay sonra İstanbul’a geleceğini söyledi. İstanbul’da kendini iyi hissettiğini ve Türkiye’ye sıcak duygularla baktığını, Türkleri çok sevdiğini ve kendisinin de bir dereceye kadar Türk olduğunu söylemekten iftihar ettiğini defalarca anlatmıştır. Nadine Hanım’la çok kez yemek yedik, konuştuk, doğum günümü kutladı. Böylece aramızda iyi bir dostluk kuruldu. </p>
			<p class="paragraf">Ben Kaçar Hanedanı’nı teferruatlı olarak araştırmadım. Fakat Kaçar ailesinin bu güne kadar ayakta kalması, Amerika’da yüksek mevkilere sahip olmaları ve bütün bunlara rağmen kendilerini Türk olarak görmeleri dikkat çekici bir husustur. Ailenin en tanınmış ve sanırım şah olmak için birinci derecede hakkı olan Malak İradç Badi Mesut 2005 senesinde Hakk’ın rahmetine kavuştu. Yattığı yer nur olsun. Çok efendi, mütevazı, cana yakın daha evvel belirttiğim gibi, “Biz Türk kaldık, her ne kadar bir İran, Fars tarafımız olsa da,” diyordu. Kaçarlarla tanışmamı sağlayan Saeed ise halen Madison’da emlakçılık işine devam ediyor.</p>
			<p class="baslik"><span class="bold">İBRAHİM TEMO VE OĞLU NAİM TEMO <br/></span><br/><span class="baslik-alti _idGenCharOverride-4">İKİ BÜYÜK DOKTOR</span></p>
			<p class="paragraf">Doktor İbrahim Temo bilindiği gibi İttihat ve Terakki Cemiyeti’nin beş kurucusundan biridir. 1889’da kurulan bu cemiyet 1908’de iktidara gelmiş ve Osmanlı’nın son dönemini yaşayan, yaşatan ve yeni yollar açan tarihî bir cemiyettir. İbrahim Temo aslen Arnavut’tur, fakat hayatının sonuna kadar Osmanlı Devleti’ni ve Türkiye Cumhuriyeti’ni ana yurdu saymıştır. İttihat ve Terakki Cemiyeti’nin kurucuları ve üyeleri 1895’lerde Fransa’ya iltica etmiş ve orada faaliyetlerini devam ettirmişlerdir. Doktor İbrahim Temo nihayet Paris’ten Romanya’ya, Dobruca’ya gelmiştir. Mecidiye’ye yerleşmiş ve orada hekimlik yapmıştır.</p>
			<p class="paragraf">Mecidiye, Sultan Abdülmecid zamanında inşa edilmiş bir şehirdir. 1856 yılında Kırım’dan gelen göçmenleri barındıracak ve aynı zamanda Dobruca’nın ticari merkezi olabilecek bir kasaba olarak düşünülmüştür. Mecidiye’nin planları modern mimari görüşlerine göre İstanbul’da hazırlanmış ve sehir bu planlara göre inşa edilmiştir. Düz caddeleri ve oldukça modern evleriyle Mecidiye az bir zamanda hem ticari hem de ilmî bir merkez olmuştur. Mecidiye Camii’nin planları ve malzemeleri İstanbul’dan gelmiştir ve İstanbul’dan gelen ustalar tarafından inşa edilmiştir. Hâlâ bütün güzelliğiyle ayakta olan cami Müslüman halk tarafından kullanılmaktadır. (Son olarak 8 Mayıs 2015’te Mecidiye’ye ziyaretimde tekrar camiye gittim).</p>
			<p class="paragraf">Eski Karasu kasabasının yerine inşa edilen Mecidiye, Dobruca’nın tam ortasında bir kasabadır. Kuzeye doğru, yani Polonya ve Rusya hududuna doğru giden Osmanlı orduları Karasu’dan geçiyorlardı, çünkü burası özel bir geçit yeridir. Karasu’nun doğusu ve batısı nehirdir, bataklıktır. Eskiden Tuna’nın bir kolu buradan geçiyormuş. Mecidiye bu şekilde kurulduktan sonra Dobruca’nın ilmî ve ticari merkezi olmuştur. Eskiden Karasu şehrinde yapılan panayır, Mecidiye 1856’da inşa edildikten sonra da devam etmiştir. Mecidiye gerek bu panayır gerekse mevkii sayesinde çok önemli bir ticari merkez olmuştur. Halkı başta Müslümanlardan oluşurken daha sonra buraya Rumenler, Bulgarlar hatta Rumlar gelmiş ve şehrin nüfusu 30-40 bin olmuştur. 1860’ta Tuna ile Karadeniz arasında, yani Boğazköy ile Köstence arasında 70 km uzunluğunda batıdan doğuya giden demiryolu inşa edilmiştir ki bildiğim kadarıyla Osmanlı Devleti’ndeki ilk demiryolu budur. Mecidiye, bu yolun tam ortasına düştüğü için ve daha sonra kuzeye ve güneye giden yeni demiryolları yapıldıkça bir merkez haline gelmiş ve hızla gelişmiştir.</p>
			<p class="paragraf">İbrahim Temo buraya gelip doktorluk yapmaya başladığı zaman Mecidiye’nin ve civar köylerin de Müslüman lideri olmuştur. Ben ancak 1935 yılında Mecidiye’ye okula gittikten sonra Doktor İbrahim Temo’yu şahsen tanıdım. Mecidiye’ye 1902 yılında Babadağı’ndan nakledilen Türk öğretmen ve imam hatip okulu Dobruca’nın okumuş elitini yetiştiren bir ilim merkezi olmuştur. İbrahim Temo da bir okulun doktoruydu. Onu bir rahatsızlık dolayısıyla ziyaret ettiğim zaman nereden geldiğimi, kimin oğlu olduğumu sordu. Ben de Armutlu’dan Haşim Efendi’nin oğlu olduğumu söyledim, “Oo, babanı çok iyi tanırım. Çok akıllı, çok değerli bir adamdır ve çok iyi dostumdur. Bir şeye ihtiyacın olursa tereddüt etmeden bana gel,” dedi. Bu şekilde İbrahim Temo’yu tanıdım. Kısa boylu, ince, beyaz, sakallı gayet hareketli bir insandı. Hızlı konuşur ve her zaman İstanbul’daki hayatından bahsederdi. </p>
			<p class="paragraf">Doktor İbrahim Temo, İttihat ve Terakki 1908 senesinde iktidara gelince İstanbul’a dönmüştür. Hatta daha sonra bir parti kurmuştur, hatırladığım kadarıyla partinin ismi Demokrat Parti’ydi. Fakat İttihat ve Terakki’nin gittikçe otorite hale gelen idaresini tenkit ettiği için İstanbul’da fazla kalamamış ve tekrar Mecidiye’ye dönerek doktorluğa devam etmiştir. İbrahim Temo hatıratını yazmıştır.<span class="dipnotno CharOverride-9"><a href="#footnote-220-4" id="footnote-220-4-backlink">4</a></span> Bu çok önemli hatırat o dönemleri inceleyenler tarafından kullanılmaktadır. Kitap Mecidiye’de basılmıştır, bunun için kolay bulunmaz. Sanırım sonradan İstanbul’da da basıldı. İbrahim Temo’nun bazı sohbetlerine katıldım, çünkü onun ailesiyle ismi Türk Recep olan bir kimsenin ailesi yakın dostlardı. Recep Bey’in hanımı ise halamdı. Nasıl halam olduğunu kesin bilmiyorum, fakat hafta sonları onların evine gider, orada birkaç saat geçirirdim. Türk Recep ve İbrahim Temo’nun aile toplantılarına, sohbetlerine tam anlamıyla katılırım diyemem, çünkü 12-13 yaşındaydım, fakat onları dinlerdim, onlar da benimle alâkadar olurlardı. Ablalarım, özellikle Köstence’deki Adviye ablam İbrahim Temo’nun kızı ile çok yakın dosttu. Bu şekilde Temo ailesiyle ailem arasında yakın dostluk kurulmuştu. Bu dostluk yıllarca sürmüştür. Doktor Temo ailesi çok muhterem, terbiyeli, nefis Türkçe konuşan, Türk âdetlerine uygun hayat yaşayan ve gerek Mecidiye gerekse orta Dobruca halkına örnek bir aileydi.</p>
			<p class="paragraf">Doktor Temo’yu daha yakından tanımak fırsatı bulmadım, daha evvel belirttiğim gibi 12-13 yaşındayım, İbrahim Temo ise yaşını başını almış, büyük bir insandı. Doktor İbrahim Temo 1939’da ölünce onun yerine oğlu Naim Temo geçmiştir. Naim Temo da doktordu. Fevkalade iyi bir göz doktoru olduğu gibi genel hastalıklar konusunda da tanınmış bir uzmandı. Onun doktor olarak hakkında söylenen güzel sözleri burada teferruatıyla anlatamam. Bir misal ile yetinecegim. Annemin gözleri katarakt nedeniyle görmeyecek duruma gelmişti. Köstence’de ablamı ve annemi ziyaret eden Naim Temo ona, “Anne seni hemen iyi ederim, ameliyat yaparım. Hemen burada ameliyat yapayım. Bana sıcak su, havlu getirin,” demiş. Bir tıraş makinesinin jiletiyle annemin kataraktını 15 dakikada almış ve annem bu sayede tekrar görme duyusunu elde etmiştir. Bu şaşkınlık verici olay ailemin başından geçtiği için gerçekliği aşikârdır. Bir keresinde hafif öksürüyordum. Naim Temo, “Gel bakayım,” dedi. Elini sırtıma koyup, parmağına vurup, kontrol etti, “Sen plörezi olmuşsun,” dedi. Hemen kalsiyum tavsiye etti. Kalsiyumu iğneyle vücuda zerk ettikten sonra hemen benim plörez, eski adıyla zatülcenp, iyileşti. Hakikaten harika bir doktordu. Naim Temo ile yaş farkına rağmen ben de büyüyüp olgunlaşınca onunla konuşabilecek, anlaşabilecek duruma geldiğim zaman yakınlık kurdum. Doktor Naim Temo okulumun doktoru olduğu gibi sağlık dersleri yanında anatomi dersleri de veriyordu. Bu anatomi derslerinden çok faydalandım. İstanbul’da girdiğim lise olgunluk imtihanındaki bir soruyu Naim Temo’dan öğrendiğim bilgiye dayanarak çok iyi cevaplamıştım. Naim Temo genellikle Rumence konuşurdu. Fakat şahsi konuşmaları Türkçe yapardı. Türkiye’deki olayları yakından takip ettiğini söylerdi. Bazen, “Çocuklar sizin istikbaliniz Türkiye’dedir. Çünkü burada üniversiteye gitme ve yükselme imkânlarınız çok kısıtlı,” derdi. Bunları samimiyetle ifade ederdi.</p>
			<p class="paragraf">Naim Temo ile yakın bir dostluk kurdum. Açık bir şekilde insanların doğal ihtiyaçlarından, nasıl hareket etmeleri gerektiğinden söz eder ve çekinmeden bazı tavsiyelerde bulunurdu. Bu şekilde Naim Temo ile onun öğrencisi ve dostu olarak çok samimi bir ilişkim olmuştur ve bu dostluk ölümüne kadar devam etmiştir. Bizim okul 1967 yılında komünist rejim tarafından kapatılmış, Mecidiye’deki bazı ileri gelenler hapse atılmıştır. Rejim baskıları nedeniyle Naim Temo Köstence’ye göç etmiştir. Orada da doktorluk yapmıştır. Fakat sonraları, muayenehanesi kapatılınca hastanelerde çalışmıştır. Naim Temo Köstence’de yaşayan ablam ve annemle yakından ilgilenmiştir. Herhangi bir sıhhat sorunları olduğunda ona koşarlardı. Bazen de benim ne yaptığımı sorar, ilgilenirmiş. </p>
			<p class="paragraf">Naim Temo’yu 1958 yılında Romanya’ya gittiğim zaman tekrar gördüm. Hatta beni birkaç kez evine davet etti, “Bir ara evinizi (Adviye ablamın evini) ziyaret etmek istiyorum. Seninle hassas bir konu konuşacağım,” dedi. Çünkü evinde konuştuklarını belki biri dinler diye çekiniyormuş. Nihayet birkaç gün sonra Naim Temo ablamın evine geldi. Benimle yalnız görüşmek istedi. Baş başa kalınca, “Babamdan kalan iki bavul mektup var. Bu mektuplar İttihat ve Terakki Cemiyeti üyelerinin babama Paris’ten, Cenevre’den gönderdikleri mektuplardır. Babam onlara para yardımı yapıyor ve Türkiye’yle ilgili bazı meseleleri mektup vasıtasıyla konuşuyordu,” dedi. “Bu iki bavul mektup evimdedir. Bunları Türkiye’ye vermek istiyorum. Acaba bir yolunu bulup bu mektupları Türkiye’ye götürebilir misiniz?” dedi. Açıkçası çekindim, çünkü bavulum yanımda, iki ağır bavul daha götürürsem şüphe çekebilirdi. Bavulları elimden alırlar diye yanımda götürmek istemedim. “İttihat ve Terakkicilerin mektuplarının Türkiye’ye getirilmesi için, gittiğim zaman elimden geleni yaparım,” dedim. Hatta, “Bunlar kimin mektupları?” diye sordum. Birçok isim verdi, “Bu mektupların Türkiye’ye gitmesini istiyorum, çünkü bunlar Türkiye tarihi ile ilgili gerçek dokümanlardır. Hem Osmanlı Devleti’nin son yıllarını hem de İttihatçıların Paris, Cenevre ve Londra’daki hayatlarını anlatıyorlar,” dedi. Tabii çok merak ettim, görmek istedim ve onları gördüm. Bunlar tarihî bakımdan birinci derecede önemli vesikalardı. Ama bavul o kadar ağırdı ki onu kaldıracak vaziyette değildim. Romanya’daki durumum da pek sağlam değildi, Rumen güvenlik güçleri beni ajan falan sanıyorlar peşimi bırakmıyorlardı. Fakat son görüşmemizde Doktor Naim Temo’ya bu evrakların Türkiye’ye getirilmesi işiyle yakından meşgul olacağımı vadettim. Nitekim Türkiye’ye ulaşınca Dışişleri Bakanlığı’ndan bir iki kişiyi gördüm ve kendilerine durumu anlattım. Eğer Naim Temo ile irtibata geçerlerse İttihat ve Terakki Cemiyeti üyelerinin mektuplarını alabileceklerini belirttim, “Bakarız,” dediler. Sonradan anladığım kadarıyla hiçbir şey yapmadılar. Birkaç sene sonra tekrar Romanya’ya gittiğimde Naim Temo’yu gördüm. Çok memnun oldu. Hatta, “Gel gözlerini, ciğerlerini bir muayene edeyim,” dedi. Bütün vücudumu gözden geçirdi ve iyi olduğumu söyledi. Mektuplara gelince, “Türkiye tarafından kimse mektupları istemedi. Bir ara bu mektupların varlığından haberdar olan ve Türkiye üzerine araştırma yapan bir zat geldi, mektupları sordu ve almak istedi,” dedi. “Bu zatı tanımıyordum. Soruşturdum, hakkında pek iyi bilgiler almadım. Ben de mektupları vermedim. O da beni tehdit etti,” dedi. “Kendi rızanla vermezsen, devlet eliyle alırım,” demiş. Bunun üzerine Naim Temo, “Madem Türkiye bu tarihî dokümanları almadı. Rumen hükümeti mektupları elimden alacak ve ne yapacaklarını bilmediğim için, bunları Arnavutluk Sefareti’ne vermeye karar verdim. Nihayet Arnavutluk Sefareti’nden bir kişiye bu iki bavulu teslim ettim,” dedi. Şimdi bu mektuplar Arnavutluk’taki arşivlerde bulunmaktadır. Konuyla ilgili araştırma yapmak isteyenler bu mektupları görebilir. Nitekim yakından tanıdığım Profesör Şükrü Hanioğlu bizzat Tiran’a giderek bu mektupları okumuş ve incelemiştir. Naim Temo ile bu şekilde bir konuşmamız oldu. Ondan sonra da temaslarımız devam etti.</p>
			<p class="paragraf _idGenParaOverride-1">Bu arada Naim Temo emekli olmuş, hanımı vefat etmiş, oğlu ise bir yolunu bulup Romanya’dan kaçmış ve Amerika’ya gelmiş. Nitekim oğlu Albani’yi 1968 senesinde New York’ta gördüm. O tarihte yeğenim Ayşe de Amerika’ya gelmişti ve New York’ta bulunan Naim Temo’nun oğlu Albani ile görüşmek istediğini söyledi. (Ayşe halen güney California’da profesördür.) Çünkü Albani ile beraber aynı okula gitmişler, çok yakın dostlarmış. Ayşe ve eşi Hayri New York’ta bende kaldılar ve Albani ile temasa geçince o da bize geldi ve onlarla uzun uzadıya görüştü. O zaman Temo ailesinin üçüncü kuşağı ile de ilişki kurdum. Romanya’ya gittikçe Naim Temo ile görüşüyordum. Bir ara Naim Temo oğlunu ziyaret için Amerika’ya geldi, fakat onunla görüşemedim. Çünkü Madison’a gelmiştim. Naim Temo’yu son bir kez Köstence’de ziyaret ettim. Telefon edince, “Hemen gel görüşelim,” derdi. Romanya’da yaşayan yeğenim Sabiha ve eşiyle birlikte Naim Temo’yu görmeye gittik. Tek başına yaşıyordu. Beni görünce fevkalade memnun oldu, “Seni görünce o eski güzel günleri hatırlıyorum,” diyordu. Ben de aynı şekilde karşılık veriyordum. Naim Temo birkaç yıl sonra vefat etti. Yattığı yer nur olsun.</p>
			<p class="bolumadi" id="_idParaDest-2">İKİNCİ BÖLÜM / <span class="bölümismi">İLİM ADAMLARI</span></p>
			<p class="baslik"><span class="bold">HALİL İNALCIK<br/></span><span class="baslik-alti _idGenCharOverride-4"><br/>BÜYÜK TARİHÇİ, YAKIN DOST</span></p>
			<p class="paragraf">Halil Bey’i ilk kez yazılarından tanıdım. Türk tarihini yeni yaklaşımlar ve kavramlarla ele alan, çok önemli bir tarihçi olduğuna, yazılarını ilk okuduğum zaman karar vermiştim. Ana kaynaklara inerek somut olayları geniş teorik çerçeve içinde ele alan Halil Bey, beni çok etkilemiş, yeni şeyler öğrenmeme vesile olmuştur.</p>
			<p class="paragraf">Halil Bey olayları teker teker analiz ederek temel sonuçlar çıkarmayı başarmış ve böylece benim gibi daha tarihçiliğin başlangıcında olan bir insan için örnek teşkil etmiştir. Okuduğum yazılarından çok faydalanmış ve kendisini tanımak için fırsat arıyordum. Böyle bir fırsat 1958 yılında önüme çıktı. Cumhurbaşkanı rahmetli Celal Bayar akademisyenler onuruna bir resepsiyon tertip etmişti. Ben de o zamanlar Orta Doğu Teknik Üniversitesi’nde ders veriyordum ve cumhurbaşkanının resepsiyonuna davet edilmiştim.</p>
			<p class="paragraf">Halil Bey de resepsiyondaydı. İsmini listede görmüştüm, acaba kendisiyle nasıl tanışırım diye düşünürken bir arkadaşa, “Halil Bey geldi mi?” dedim. O da “Geldi,” dedi ve salonun bir köşesinde olan Halil Bey’i gösterdi. Ben de Halil Bey’in yanına giderek kendimi tanıttıktan sonra kendisiyle şahsen tanışmak istediğimi söyledim. Niçin tanışmak istediğimi de izah ettim. Yazılarını okuduğumu anlattım, yeni yaklaşımlarla yeni ufuklar açtığını, Türk tarihine yeni bir istikamet verdiğini  kendime göre anlattım, kendisini şahsen tanımakla çok memnun olduğumu belirttim. Halil Bey de memnun oldu. Biraz daha konuşalım diye, beni evine davet etti. Nitekim resepsiyondan sonra Halil Bey’in evine gittik ve beni ilgilendiren konularda uzun uzadıya konuşma fırsatı buldum. Ondan sonra Halil Bey’le ilişkilerim devam etti.</p>
			<p class="paragraf">Kendisiyle Ankara’da birkaç kez görüştüm, konuştum. Halil Bey Chicago Üniversitesi’ne geldikten sonra dostluğumuz ve yakınlığımız arttı. Chicago, benim çalıştığım Madison şehrine 150 km mesafededir. Otomobille Chicago’ya iki saat içinde ulaşmak mümkün. İşte bu fırsattan istifade ederek Halil Bey’i üniversiteme davet ettim. Osmanlı Devleti’nin Avrupa modernleşmesine olan katkısını konu edinen uluslararası bir konferans hazırlamıştım. Halil Bey de burada çok güzel bir tebliğ sundu. Bu toplantıya o dönemin tarihçileri olarak Londra’dan Albert Hourani, William Mcgill ve Arnold Toynbee de katılmıştı. Toynbee şahsen gelemedi, fakat tebliğini gönderdi. Bütün bu tebliğler yayımlandı ve sonra Mustafa Armağan tarafından tercüme edilerek Türk okuyucularına sunuldu. Bu kitap sanırım Osmanlı’nın dünya siyasetine yaptığı etkiyi vurguluyordu. Kitap Batı’da çok büyük bir ilgiyle karşılandı, çünkü ilk defa olarak Osmanlı’yı bölgesel bir güç olmaktan çıkararak dünya çapında bir devlet olduğunu, dünya siyasetine ve medeniyetine etkisini belirtmişti. Bu kitap <span class="italik">Osmanlı ve Dünya</span> başlığı altında 2015 yılı içinde Timaş Yayınları tarafından tekrar yayımlandı.</p>
			<div class="_idGenObjectLayout-2">
				<div class="cerceve _idGenPageitem-24 _idGenRasterizeObjectStyleOverride-1">
					<img alt="" class="_idGenPageitem-1" src="image/11.jpg"/>
				</div>
			</div>
			<p class="resimalti">Kemal H. Karpat’ın “19. ve 20. Yüzyılda Osmanlı” başlıklı konferansı düzenlemek üzere Winconsin Üniversitesi’nden yardım talep yazısı</p>
			<div class="_idGenObjectLayout-2">
				<div class="cerceve _idGenPageitem-25 _idGenRasterizeObjectStyleOverride-1">
					<img alt="" class="_idGenPageitem-1" src="image/11A.jpg"/>
				</div>
			</div>
			<p class="paragraf">Halil Bey’le sık sık görüşüyorduk, evine gider, hanımı Doç. Dr. Şevkiye Hanım’ın benim için özel olarak hazırladığı çiğ börekleri yerdim. Şevkiye Hanım başlı başına bir değerdi. Ankara Üniversitesi’nde Arapça ve Farsça dersleri verirdi. Sakin, efendi, güler yüzlü bir insandı. Sanırım Boşnak kökenliydi. Şevkiye Hanım 1960 Askerî Darbesi’nden sonra bazı kimselerin kötü davranışları nedeniyle solcu olarak tanıtılmış ve o zaman üniversiteden atılan 147 üniversite öğretim üyesi arasına girmişti. Siyasetten uzak, kendi âleminde, kendini Arapça ve Farsça etütlerine vermiş, yüksek kalitede bir insandı. Ben, onun vazifeden alınıp atılmasını bir türlü anlayamadım. Şevkiye Hanım Beyrut’a Türkiye sefaretine Arapça tercüman olarak tayin edildi. Yani Şevkiye Hanım doçentlik pozisyonundan alınarak Beyrut’ta Arapça çıkan gazeteleri tercümeye memur edildi. İnanılacak bir şey değil. Nihayet olaylar yatıştıktan ve 147’liklere yapılan haksızlık anlaşıldıktan sonra Şevkiye Hanım kürsüsüne geri döndü ve profesör oldu. Ama Halil Bey Ankara Üniversitesi’nden Chicago Üniversitesi’ne davet edilince Şevkiye Hanım da onunla beraber Chicago’ya geldi. Çok üzgündü. Bana “Bu kadar yıl çalıştım, profesör oldum, asıl eserlerimi şimdi verebilirim, ama Halil Bey’i yalnız bırakmak istemedim, ben de onunla Chicago’ya geldim,” derdi.</p>
			<p class="paragraf">Halil Bey’le Chicago’da çok önemli bir toplantıya katıldım. O tarihlerde, yani 1970’lerin sonunda, 1980’lerinde başında Amerika’da Türk etütlerini destekleyecek bir enstitünün kurulması söz konusu olmuştu. Bu enstitünün kurulmasına öteden beri destek olmuştum, çünkü böyle bir enstitü kurulursa Amerika’da Türk etütlerinin gelişmesi kolaylaşır, güçlenir diye düşünmüştüm. Halil Bey de aynı düşüncedeydi. İşte bu konuları konuşmak için Ankara’dan Dış İşleri Bakanlığı müsteşarı Kamuran Gürün Chicago’ya geldi, toplantıya Halil Bey’i ve beni davet etti. Bir akşam Chicago’daki Türk konsolosluğunda bu Türk enstitüsünün kurulması konusunu uzun uzadıya tartıştık ve sanırım Ankara’dan gelen hariciye müsteşarı, bu enstitünün kurulacağını ve hükümetin bunu maddi bakımdan destekleyeceğini söyledi. Nitekim enstitü kuruldu. Ben enstitünün kurucuları arasında olduğum gibi, birkaç sene de idare heyetinde bulundum. Halil Bey de idare heyetindeydi. Orada da görüşür, konuşurduk.</p>
			<p class="paragraf">Enstitü o tarihlerden beri faaliyettedir. Enstitünün ilk sekterliğini uzun süre Profesör Heath Lowry yaptı. Onunla beraber bir süre enstitüyü yönettik. Enstitü, Amerika’da Türk etütlerinin genişlemesine destek olarak, öğrencilere burslar vermek suretiyle yardım etmektedir, ama bu kâfi değildir. Çünkü enstitünün parası sınırlıdır. Bunun yanında konuyla ilgili olarak başka kurumların da kurulması arzu edilir. Bu kurumların başında çeşitli üniversitelerde kurulacak Türk etütleri merkezleri gelir. Bugün Amerika’da sadece iki Türk merkezi vardır. Biri Oregon Eyaleti’nde Portland’tadır, diğeri ise benim üniversitemde, hâlâ başkanlık yaptığım Türk Etütleri Enstitüsü’dür. Gerek Portland, gerek Wisconsin merkezleri hiçbir yerden yardım görmemektedir. Ancak kendi üniversitelerinin ve biraz da Washington Türk Etütleri Enstitüsü’nün verdiği destekle iyi kötü ayakta durmaktadırlar. Amerika’nın her tarafında birçok Alman, Fransız vs. araştırma merkezleri vardır. Merkez, üniversitelerde de kendi ülkelerinin tarihini, kültürünü araştırmakta, yayın yapmaktadırlar. Bugün için Amerika’da bu gibi faaliyetleri desteleyecek sanırım ancak beş milyon dolar döner sermayesi olan Washington’daki Türk Etütleri Enstitüsü yeterli değildir.</p>
			<p class="paragraf">Bu durum bir bakıma gülünçtür. Seksen milyonluk nüfusa sahip Türk Devleti, Amerika’ya kültür faaliyetleri için yalnız beş milyon dolar ayırabilmiş. Buna karşılık yüz milyonlarca, milyarlarca lira bina yapımına, gösterişli yerlere tahsis edilmektedir. Bunları söylemekteki amacım tenkit değildir, gerçekleri ortaya koymaktır. Çünkü öteden beri Türkiye’nin tanıtılması için lobilere ve özel kişilere harcanan milyonlarca dolar netice vermemektedir yahut çok az netice vermektedir. Buna karşı köklü, devamlı kurumlar için para yok. Bunları Halil Bey’le çok defa görüştük; o da, ben de üzülüyorduk, çünkü durumu yerinde incelemiştik, biliyorduk.</p>
			<p class="paragraf">Halil Bey’le beraber katıldığımız bir başka çalışma 1985 senesinde Osmanlı arşivleriyle ilgiliydi. O tarihte başbakan olan Turgut Özal, büyük bir feraset örneği sergileyerek Osmanlı arşivlerini herkese açmaya karar vermiştir. Bunun için İstanbul’da arşivlerle ilgili bir toplantı yapmıştır. “Arşivlerden azami istifade etmemiz için ne yapmalıyız?” diye ortaya bir soru atmıştı. Konferans İstanbul’da toplanmıştı ve konferansı rahmetli Turgut Özal Bey açtı. Amerika’dan katılımcı olarak Halil Bey ve ben davet edilmiştik. İkimiz de toplantıda söz alarak arşivlerin yeni bir şekilde nasıl çalışması gerektiğini anlatmaya çalışmıştık. Halil Bey bu toplantıda arşivlerin önemini belirtti. Sonra ben, Amerika’da Türk araştırmaları hakkında bilgi verip, Osmanlı arşivlerinin nasıl düzenlenmesi gerektiğini anlattım. Rahmetli Turgut Bey beni yanına çağırdı, “Ankara’ya buyurunuz. Sizinle görüşelim,” dedi. Ben de “Peki,” dedim. Sonra Ankara’ya başbakanlığa telefon ettim, oradakiler, “Bakalım, soralım,” dediler, fakat netice çıkmadı. </p>
			<p class="paragraf">Ama ben bu arada arşivleri düzenlemeye memur edilen Hasan Celal Güzel Bey’le çalışma fırsatı buldum. O tarihte Hasan Celal Güzel başbakan müsteşarıydı ve rahmetli Turgut Özal, kendisini bu arşivleri düzene koymaya ve herkese açmaya memur etmişti. O tarihlerde arşiv dokümanlarının büyük bir kısmı henüz katalog haline getirilmemişti. Milyonlarca vesika hâlâ tasnif, kataloglama bekliyordu. Hasan Celal Bey hemen işe girişti. Eski harfleri iyi bilen kişiler buldu, istihdam etti ve dokümanların tasnifine memur etti. 30-40 seneden beri ancak iki-üç kişi arşivdeki vesikaları tasnif etmekle meşgul olmuş fakat bitirememişlerdi. Hasan Celal Bey, Turgut Bey’in bu emriyle birkaç sene içinde bu vesikaları tasnifleyerek kullanılır hale getirdi. Hasan Celal Bey’in riyasetindeki bu toplantıların birkaçına ben de katıldım. Bu toplantılarda arşivlerin tasnifi konuşulmuştu. Arada sırada ben de kendime göre fikirler ileri sürmüştüm. O vesileyle Hasan Celal Bey’i daha iyi tanıma fırsatı buldum. Daha önce o ismi biliyordum. Hasan Celal Bey Gazianteplidir, ben Gaziantep’in tarihiyle ilgili araştırma yaparken Güzelbeyli aşiretinin tarihini de incelemiş ve orada aynı aileye mensup Cemil Güzel Bey’le çalışmıştım. Cemil Bey, Gaziantep’te efsane bir isimdir, çünkü hayatını Gaziantep’e vermiş, Gaziantep’i incelemiş bir kimseydi. Bir keresinde beni atalarından kalma bir köy evine götürdü. Bir öğleden sonrayı orada beraber geçirdik, “İşte ben buraya geldiğim zaman gerçek yurduma dönmüş gibi oluyorum,” dedi. Bu şekilde, arşivler konusunda Hasan Celal Bey’le çalışırken Gaziantep’e olan ilgimi, sevgimi ve bilgimi biraz daha arttırdım. Halil Bey’i bunlardan haberdar ettim. Her zaman ne olduğunu benden soruyordu, çünkü Chicago’ya dönmesi gerekmişti. </p>
			<p class="paragraf">Halil Bey Chicago’da 15 sene çalıştıktan sonra Bilkent Üniversitesi’ne döndü ve orada kendi adını taşıyan bir merkez kurdu. O merkezde çok değerli insanlar yetiştirdi. Bugün hâlâ o merkezin başındadır. Kısa süre evvel kendisiyle konuştum, “Hâlâ çalışıyorum. Eylül’de 100 yaşına ulaşacağım, ama kafam eskisi gibi çalışıyor. Kitap okuyorum, kitap yazıyorum,” dedi. Ben de, “Ne mutlu size Halil Bey. Ne mutlu bize, ne mutlu Türkiye’ye ki, siz hâlâ bu yaşınıza rağmen eser veriyorsunuz, çalışıyorsunuz. Size uzun uzun ömür dilemekten başka bir şey söyleyemem. İlk fırsatta sizi gelip göreceğim, eskisi gibi konuşuruz. Eğer imkânımız olursa Söğüt’e gider Osmanlı’nın başlangıcı olan toprakları adım adım gezeriz,” dedim. Halil Bey on sene evvel saha araştırması yaparak Osmanlı’nın nasıl meydana geldiğini incelemek için Söğüt’te çalışmalar yapmıştı. Tarihi yalnız kitaplardan değil, cereyan ettiği yerlerde incelemiştir. </p>
			<p class="paragraf">Halil Bey’le dostluğumuz anlattığım gibi 1958’den bu yana süregelir, yani 57 yıllık bir dostluk ve beraberlik devam etmiştir. Ortak çalışmalarımız yoktur yahut çok azdır. Fakat gerek benim gerek Halil Bey’in tarih anlayışı çok yakın olduğu için birbirimizi daha iyi anlıyoruz. Halil Bey’i çok takdir ediyorum. Tekrar uzun ömürler dilerim Halil Bey… Sevgili âlim dostum.</p>
			<p class="baslik"><span class="bold">BERNARD LEWIS<br/></span><span class="baslik-alti _idGenCharOverride-4"><br/>TÜRKİYE DOSTU, BÜYÜK BİR INGİLİZ TARİHÇİ</span></p>
			<p class="paragraf">Şüphesiz, Bernard Lewis 50-60 seneden beri tarih alanında en tanınmış isimlerden biridir. Bu yüzden onun hakkında geniş bilgi vermek yerinde olur. </p>
			<p class="paragraf">Bernard Lewis 1916 yılında Londra’da doğmuştur. Babası hahamdı. Bernard Lewis bu aile içinde yetiştiği için çok derin Yahudi kimliği bilincine sahiptir. Aynı zamanda çok geniş tarihî bilgiye sahiptir. İslam’ı yakından incelemiş ve bu alanda oldukça önemli eserler vermiştir. Ama Bernard Lewis’in ana çalışma alanı Osmanlı tarihi ve modern Türkiye’dir. Bu husustaki kitaplarından söz etmeden evvel Bernard Lewis hakkında biraz daha kişisel bilgi vermek istiyorum.</p>
			<p class="paragraf">Bernard Lewis, Osmanlı tarihinin ilk zamanlarına yeni yaklaşımlar getiren Paul Wittek’in öğrencisi olarak yetişmiştir. Paul Wittek, bilindiği gibi aslen Alman’dır, Osmanlı Devleti’nin son zamanlarında İstanbul’da vazife görmüş, Türkçe öğrenmiş, sonra Nazi Almanyası’na boyun eğmeyerek, onun ideolojisini kabul etmeyerek İngiltere’ye gitmiş ve orada ölümüne kadar üniversitede ders verdiği gibi, önemli yazılar yazmıştır. Halil İnalcık Bernard Lewis’le beraber Wittek’in öğrencisi olmuştur ve her ikisi de Wittek’in çalışmalarından etkilenmiştir. </p>
			<p class="paragraf">Bernard Lewis, Londra Üniversitesi’nde profesör olmuş, uzun süre orada ders verdikten sonra, bazı ailevi sebepler nedeniyle İngiltere’den ayrılarak Princeton’a profesör olarak gelmiş ve emekliye ayrılıncaya kadar Princeton Üniversitesi’nde ders vermiştir. 99 yaşındadır ve Princeton’da yaşamaktadır. Bernard Lewis, Amerika’da bilhassa Cumhuriyetçiler nezdinde çok büyük itibar görmüştür. Her zaman onun bilgisine müracaat eden idareciler, onu evinde ziyaret ederek Ortadoğu hakkında olsun, Türkiye hakkında olsun bilgi almışlardır. Dolayısıyla Bernard Lewis Amerika’nın Ortadoğu siyasetini de etkilemiştir. </p>
			<p class="paragraf">Bernard Lewis hakkında gerek Amerika’da gerek Avrupa’da farklı düşünceler vardır. Arap taraftarı olan liberaller Bernard Lewis’i genellikle tenkit etmektedirler, çünkü Bernard Lewis başlangıçtan beri bir Siyonist olarak bilinmektedir ve İsrail’i daima savunmuştur. Ona bir defasında “Neden İsrail, Filistinlilerle ve Araplarla anlaşmak için bazı tavizler vermemektedir? Biraz taviz verirse İsrail ve Arap ülkeleri arasındaki ilişkiler bir hayli düzelebilir,” demiştim. Onun cevabı da şu olmuştu, “Taviz vermek büyük, güçlü devletlerin yapabileceği bir iştir. Küçük, zayıf devletler yani İsrail taviz vermeye yaklaşamaz.” Siyonistleri savunması, Bernard Lewis’in çok tenkit edilen yönü olmuştur. Bu konuda söylenecek pek fazla bir şey yoktur. Nihayet o yetişme tarzıyla, inançlarıyla bir Yahudi’dir ve Yahudiliğini İsrail ve Siyonizm’i savunmakta bulmaktadır. </p>
			<p class="paragraf">Bernard Lerwis’in tenkit edilen ikinci yönü onun oryantalizm karşısındaki tavrından doğmaktadır. Kendisi, Edward Said’in <span class="italik">Oryantalizm</span> adlı kitabını tenkit etmiştir, çünkü bazı yerlerde kitabın aşırı olduğunu göstermiş ve Ortadoğu’da Batı etkilerinin sadece emperyalist noktadan ele alınmaması gerektiğini öne sürmüştür. Amerika’da genç kuşaklar, genellikle Edward Said’i desteklediği için Bernard Lewis’e karşı olumsuz hareket etmişlerdir. Bernard Lewis’in Edward Said ile yaptığı karşılıklı bir iki toplantıya ben de seyirci olarak katılmıştım. Tartışmayı takip edenler Bernard Lewis’in görüşlerine pek katılmamış, Bernard Lewis’i desteklememişlerdir. Ama bunların ötesinde Bernard Lewis çok keskin, derin bir zekâya ve bilgiye sahiptir. Gayet güzel Arapça bildiği gibi, Türkçe de bilir. Gerek Arap gerek Türk kaynaklarını da çok rahat kullanabilir ve kullanmıştır da. Fevkalade keskin zekâsı, onun birçok alanda eser vermesini sağlamıştır. Yazılarında mümkün olduğu kadar bîtaraf kalmıştır. Mümkün nispette incelediği konuya katılmış kimselerin görüşlerini de vermeye gayret etmiştir.</p>
			<p class="paragraf">Onun ana eserleri arasında şüphesiz modern Türkiye’nin doğuşuyla ilgili kitabı vardır. Kitabın ismi Türkçeye <span class="italik">Modern Türkiye’nin Doğuşu</span> olarak çevrilmiştir. Bu kitapta yeniliğe, reforma, Atatürkçülüğe destek olmakla beraber Osmanlı Devleti’nin son yüz senesini ve modern Türkiye’nin oluşumunu bir arada incelemeye gayret etmiştir. Diğer bir önemli eseri <span class="italik">İslam</span> <span class="italik">İdaresi Altında Yahudiler</span>’dir. Bu kitabında Yahudi toplumlarının Müslümanlarla bir arada ve Müslüman idaresi altında nasıl yaşadıklarını anlatmaktadır. Gerçek şudur ki İslam ülkelerinde Yahudi cemaatleri daima bulunmuştur ve milli devletin ortaya çıkışına, milliyetçiliğin etnik kökene yahut dine dayanarak ayrımcılığa girişmesine kadar İslam idareleri altında dinlerini, âdetlerini muhafaza ederek, güven içinde yaşamışlardır. Daha sonra anlatacağım gibi bunun bir misali, II. Bayezid döneminde İspanya’dan göçen Yahudilerdir. </p>
			<p class="paragraf">Benim Bernard Lewis’le alakalı ilgimi çeken bir başka konu, Bernard Lewis’in gerek Osmanlıları gerek Türkleri çok objektif bir şekilde ele almasıdır, yani Batı kökenli, etkileri büyük olan tarihçiler arasında Bernard Lewis daima Türklerin tarih içerisindeki yerini objektif olarak ele almıştır. Tabii bazı tenkitler yapmaktan çekinmemekle beraber onun bîtaraf olarak olayları olduğu gibi göstermesi Türkler ve Türkiye tarihi için çok önemli bir gelişmedir. Bernard Lewis Ermeni soykırımının yapılmadığını açıkça iddia etmiş, bunun için dava edilmiş ve para cezasına çarptırılmıştır. </p>
			<p class="paragraf">Bernard Lewis’le çok yakın ve uzun ilişkim olmuştur. Bu ilişki ilk kez, Türkçeye <span class="italik">Türk</span> <span class="italik">Demokrasi Tarihi</span> olarak tercüme edilen kitabım hakkında yazdığı tenkit yazısıyla kurulmuştur. Malum bu kitap 1959 senesinde İngilizce olarak yayımlanmıştır. Bernard Lewis, benim kitabımla Niyazi Berkes’in laiklik hakkındaki kitabını tek yazıda eleştirmiştir. Bernard Lewis yazısına şöyle başlamıştır, “Gerek Kemal Karpat gerek Niyazi Berkes Türk’tür. Bu iki Türk yüksek seviyede, Batı ayarında yazılar yazmışlardır.” Yani Türkler arasından da yüksek seviyede eser verebilecek bir adam yetişmiştir gibi bir mana vermiştir. Bernard Lewis rahmetli Niyazi Berkes’in bazı zayıf taraflarını da tenkit etmişti. O da Berkes’in tek yönlü, dogmatik olmasıyla ve bazı olayları gereğiyle değerlendirmemesiyle ilgili görüşler ileri sürmüştür. Sanırım bu tenkitleri Niyazi Bey çok olumsuz karşılamıştı. Niyazi Berkes bölümünde belirttiğim gibi bana karşı soğuk davranışının sebeplerinden biri de; Bernard Lewis’in onu tenkit etmesi ve beni de nispeten övmesidir.</p>
			<p class="paragraf">O tarihe kadar ben Bernard Lewis’i ismen tanıyordum, fakat şahsen tanımamıştım. Sonra bizzat kendisi bir görüşmemizde, çok samimi ve dürüst bir insan olduğu için bir itirafta bulundu ve bana şöyle dedi, “Senin kitabını okumaya başladığım zaman, Türkiye’yle ilgili kitabımı basımevine vermiştim, fakat senin kitabından bilmediğim bazı konuları öğrendim ve kitabımı geri çektim. Verdiğin bilgileri de kitabıma kattıktan ve gereken kaynağı, yani senin kitabını gösterdikten sonra kitabı tekrar matbaaya gönderdim. Böylece basıldı.” Sonrasında bunun için bana özel olarak teşekkür etti. </p>
			<p class="paragraf">Bernard Lewis’le ilişkim gittikçe derinleşti. Londra Üniversitesi’nde profesörken, 1960’ların ortalarındaydı, Bernard Lewis beni özel olarak İngiliz Dış İşleri Cemiyeti’nde Türkiye’nin dış siyaseti hakkında bir konferans vermeye davet etti. Malum bu cemiyet çok önemlidir. Ben bu vesileyle Bernard Lewis’i gördüm, beni o takdim etti. Konferans beğenildi, sonra yayımlandı.</p>
			<p class="paragraf">Bernard Lewis, Princeton’a gelince onunla ilişkilerim daha yakından devam etti. Beni defalarca Princeton’a davet ederek konferans verdirdi. Tam hatırlamıyorum, 5-6 tane konferans verdim ve bunların bazıları yayımlandı. Anladığım kadarıyla benden hep sitayişle bahsetti. Hatta benim Oxford Üniversitesi tarafından İngilizce yayımlanan <span class="italik">İslâm’ın Siyasallaşması</span> kitabım hakkında bir tanıdığına, “Bu kitap bir şaheserdir. <span class="italik">Masterpiece</span>’dir,” demiş. O arkadaş, ismini burada söylemiyorum, bunu bana özel olarak bildirdi. Bernard Lewis’ten böyle bir şey işitmek benim için bir iftihar kaynağıdır. </p>
			<p class="paragraf">Bernard Lewis’le çeşitli konularda konuştuk. Hatırımda kaldığı kadarıyla, Bernard Lewis kadınların İslam cemiyetinde ikinci sınıf vatandaş olarak görülmesini daima tenkit etmiştir. Bunun modern kanunlardan, görüşlerden kaynaklanmadığını; bizzat İslam’ın emrettiğini söylemişti. Bu konuda ayrı düşüncelerim vardır. Farklı düşündüğümüz bir başka konu da Refah, Fazilet ve Adalet ve Kalkınma Partisi hakkındadır. Ben Türkiye’deki olayları yakından izlediğim için, İslam’la ilgili siyasi gelişmeleri çok farklı bir şekilde ele almak gerektiğini kendisine birkaç defa anlatmak istedim, fakat o ısrarla, “Eninde sonunda bu partiler ne kadar liberal, modern olduklarını söyleseler de gene eski biçime gireceklerdir. Tutucu ve dogmatik olmaktan kurtulamayacaklar,” demişti. Ben bilhassa Adalet ve Kalkınma Partisi’ni çok yakından izlediğim için bunun yeni bir parti olduğunu, Türkiye’deki gelişmeleri yansıttığını, Türkiye’deki gelişmeleri sadece laiklik ve din çatışması olarak görmenin yanlış olduğunu, işin içine birçok sosyal ve ekonomik faktörün girdiğini kendisine izah ettim. Hatta bir adım daha ileri giderek, Türkiye’de yeni bir Anadolu kökenli orta sınıfın oluştuğunu, Türkiye siyasetinde bu sınıfın gittikçe daha etkin olarak yönetime katıldığını, aynı zamanda sermaye sahibi olduğunu ve böylece din ile sermayenin kaynaşarak yeni bir toplum ve bir siyasi parti yarattığını izah etmeye çalıştım. Beni sabırla dinledi, “Fakat bunun sonunu görmek istiyorum,” diyerek tereddütlerini ifade etmekten de geri kalmadı.</p>
			<p class="paragraf">Ben bu kitabı 2015 senesinin ilkbaharında kaleme aldığım vakit, Türkiye’den yeni dönmüş ve dönmeden önce Türkiye’de olup bitenleri yakından izlemiştim. Bernard Lewis’in görüşleri hakkındaki nihai kararımı, belki bir sene sonra daha sağlam ve sağlıklı bir şekilde verebilirim. Ama nedense Bernard Lewis Türkiye’deki İslam’ın gerçek anlamda model olamayacağına inanıyordu. Türkiye’yle ilgili kitabında da belirttiği gibi, Fransızvari bir laiklik taraftarıydı, ama din ve inanç hürriyetine karşı değildi.</p>
			<p class="paragraf">Bernard Lewis’le ilgili başka bir girişimimden bahsetmek istiyorum. 1492 yılında İspanya ve Portekiz’de yaşayan Yahudiler sınır dışı edildi ve bunlar Osmanlı Devleti tarafından kabul edildi. Böylece Osmanlı Devleti’ne İspanya Yahudileri gelmiş oldular. Yahudilikte din, felsefe, edebiyat alanında yeni sayfalar açtılar, çünkü İspanya’dan gelen bu Yahudiler, Osmanlı Devleti’ndeki Yahudi grupları arasında birinci sıraya çıkarak kendi görüşleri doğrultusunda okullar kurmuşlar ve birçok edebî, ilmî ve dinî harekete öncülük etmişlerdir. Zaten İstanbul’da olsun, Selanik’te olsun başka şehirlerde yerleşmiş olan İspanya kökenli Yahudilerin dili Sefardik dediğimiz dildir. Bu dil aslında İspanya’dan getirilmemiş, Osmanlı’da kök salmış, gelişmiş ve kendi başına bugün dahi Türkiye’de bulunan Yahudiler tarafından kullanılarak kendini muhafaza etmiştir. Sefardik Yahudiyle, Aşkenazi yani Avrupa kökenli Yahudilerin tarihi temelde aynı esasa Yahudiliğe dayanmakla beraber, pratikte çok ayrı bir şekilde gelişmiştir. </p>
			<p class="paragraf">Yahudilerin ve Müslümanların İspanya’dan kovulmalarını inceleyecek bir toplantı yapılmasını fakülteme teklif ettim. Çünkü 1492 aynı zamanda Amerika’nın keşfine tesadüf ediyor ve keşfin üzerinden tam 500 yıl geçmiş oluyordu. Benim üniversitemin ve bilhassa tarih fakültesinin bir konuşma serisi vardır. Konuşma serisi senede bir kez oluşur. Bu konuşmaların adı Merle Curti’dir. Merle Curti bu departmanda hayatının sonuna kadar çalışmış, Amerika’nın ünlü tarihçilerinden biridir. Wisconsin Üniversitesi Tarih Fakültesi, her sene tarih alanında tanınmış bir simayı davet ederek, üç gün arka arkaya konferans vermeyi başarmaktadır. </p>
			<p class="paragraf">1992 senesinde Curti konuşmalarına katılması için Bernard Lewis’in üniversiteye davet edilmesini teklif ettim. Konu, Yahudilerin İspanya’dan Osmanlı Devleti’ne göçmeleriydi. Bernard Lewis teklifi kabul etti ve üç gün arka arkaya bu konuda üç enfes konuşma yaptı. Konuşmanın başında şöyle bir cümle vardı, “1492’de Avrupa, batıya göç etmeye başlayacaktır, ama bu daha uzun seneler bekleyecektir. Aynı tarihte bir büyük göç daha fiilen oluşmuştur. O göç de İspanya Yahudilerinin doğuya, Osmanlı Devleti’ne göçüdür.” Toplantıda Bernard Lewis’i ben takdim etmiştim. Bu konuşmalar toplanıp yayımlanacaktır. Bernard Lewis’in İspanya Yahudilerinin Osmanlı Devleti’ne göçmesiyle ilgili konuşmaları Türkçeye çevrilse iyi olur. </p>
			<p class="paragraf">Şüphesiz Bernard Lewis’in üniversiteye gelmesi, onun gibi çok itibar gören bir kimsenin Osmanlı hakkında gayet objektif konuşması, benim kurduğum ve genişletmek için çabaladığım Türk programı için de büyük fayda sağlamıştır. Bu bakımdan Bernard Lewis’e minnet borcum vardır. Hiçbir Türk’ün, Türk hükümetinin, Türk Devleti’nin bir kuruş yardım etmediği Türk programına Bernard Lewis bizzat gelerek, konuşma yaparak büyük bir yardım sağlamıştır. Bu da onun Türkiye’ye olan yakınlığının bir ifadesidir. İnsan, Bernard Lewis gibi büyük simaların Batı’da daha fazla olması ve Osmanlı tarihini onun gibi bîtaraf bir şekilde ele almasını isterdi. Çünkü Bernard Lewis Türk Müslüman olmadığı için taraf tutmayacağı da aşikârdır. Üstelik onun çapında bir tarihçinin ağzından çıkan sözlerin ağırlığı vardır.</p>
			<p class="paragraf">Bernard Lewis’le başka görüşmelerimiz ve konuşmalarımız oldu. Önemli olanları burada anlattım. Kısacası her fikrine katılmamakla beraber benim Bernard Lewis’e karşı derin bir sevgi ve hürmetim vardır. Herhalde onun hakkında Türklerin de daha objektif düşünmesi arzu edilir.</p>
			<p class="paragraf">Bernard Lewis’le ilgili bir küçük noktaya daha işaret etmek istiyorum. Esefle belirtmek istiyorum ki bazı Türkler tamamıyla partizan ve duygusal hareket etmektedirler. Yukarıda yazdığım gibi Bernard Lewis, rahmetli Niyazi Berkes’in kitabını biraz tenkit etmişti. Kitabın değerini tamamıyla inkâr etmiyordu, normal bir tenkitti. Fakat bu tenkidi, okuyan ve solcu geçinen bazı arkadaşlar derhal sert tepkide bulundular. Ama tepki Bernard Lewis’in tenkidiyle, öne sürdüğü görüşleriyle, olaylarla, düşüncelerle ilgili değil, doğrudan duygusal, partizancaydı. Tarihçi olmayan ve derin de bilgisi olmayan bir arkadaş, “Bernard Lewis tarihçi midir? Üçüncü, dördüncü sınıf bir tarihçidir. Onun söylediklerinin, yazdıklarının hiçbir değeri yoktur,” dedi. Sebep, kendisini solcu sayıyor, Niyazi Berkes’i de solcu saydığı için Niyazi Berkes’i tenkit eden herhangi bir kimseyi de tenkit ediyor. Bu kadar partizan ve Bernard Lewis gibi değeri dünyaca kabul edilen birini, yalnızca Niyazi Berkes’i tenkit ettiği için mahkûm etmeye kalkmak, bence budalalıktır. Bunların ötesinde ilimle alakası olmayan bir durumdur. </p>
			<p class="baslik"><span class="bold">İHSAN DOĞRAMACI<br/></span><span class="baslik-alti _idGenCharOverride-4"><br/>YARATICI, ÇOK YÖNLÜ BİR LİDER</span></p>
			<p class="paragraf">Rahmetli İhsan Bey’i oldukça iyi tanıdım. Kendisiyle eğitim alanında çalışma fırsatı buldum. İhsan Bey hakikaten her bakımdan çok mümtaz, kabiliyetli, yaratıcı bir insandı. Doğramacızade Ali Paşa’nın oğluydu. Annesi İsmet Hanım, Kerkük Mebusu Kırdarzade Mehmet Ali Bey’in kızıydı. İhsan Bey’in eşi Aysel Hanım Osmanlı Sadrazamı Mehmet Şevket Paşa’nın yeğeni ve Osmanlı Ordusu Kumandanı Dağıstanlı Mehmet Fazıl Paşa’nın torunuydu. Yani Osmanlı geçmişe bağlı, orada büyük mevkilere sahip olmuş, devletine hizmet etmiş bir ailenin oğluydu.</p>
			<p class="paragraf">İhsan Bey Erbil’de, bahsettiğim Türkmen ailesinin oğlu olarak doğdu. Beyrut Amerikan Koleji’nde ve sonra İstanbul Üniversitesi’nde, Tıp Fakültesi’nde okudu. Sonra Amerika’daki Harvard ve Washington Üniversitelerinde çalıştı.</p>
			<p class="paragraf">1947 yılında ailesiyle birlikte yurda döndü ve Ankara’ya yerleşti. Bundan sonra ilk olarak Ankara Üniversitesi’nde Çocuk Sağlığı Enstitüsü’nü kurdu. Bu okulu tıp okuluna ve Hacettepe Üniversitesi’ne dönüştürdü. Bu üniversitede yıllar boyunca rektör olarak çalıştı.</p>
			<p class="paragraf">Ben İhsan Bey’i Hacettepe Üniversitesi rektörüyken tanıdım. Sene 1971 ya da 1972’ydi. Onunla bir görüşmemde Türkiye’nin Arap dünyasıyla ilişkilerinin daha iyi bir seviyeye çıkarılması gerektiğini söyledim. Çünkü Ortadoğu’da ve Avrupa’da yerleşik Türkiye Cumhuriyeti’nin tarihinin bir kısmının Ortadoğu ile ilişkili olduğunu, Türkiye’nin Ortadoğu’yu görmezden gelmemesi gerektiğini söyledim. Ama mesele Ortadoğu, Arap ülkeleriyle yakın siyasi ilişkiler kurmak değildi. Amaç dostluk, ticari anlaşmalar ve karşılıklı menfaate dayanan ilişkiler kurmaktı. Çünkü bu Türkiye’ye siyasi ve askerî bakımdan güven sağladığı gibi ekonomik bakımdan da çok faydalı olabilirdi. İhsan Bey, “Ben de öyle düşünüyorum,” dedi. Kendisi daha evvel belirttiğim gibi Irak’ta doğmuş, Beyrut’ta okula gitmiş, Arapça bilen ve bildiğini göstermekten çekinmeyen biriydi. </p>
			<p class="paragraf">“Nasıl bir girişimde bulunalım, nasıl bir konferans yapalım?” dedi. Cevaben, ilk girişim olarak tarihte Türkleri ve Arapları ayıran bazı hareketleri daha yakından inceleyerek, ayrılığa sebep olmaması gerektiğini belirtmeye çalışalım, dedim. Bunun için de 1916’da Arap ayaklanması diye tanınan olayın gerçek yüzünü hem Türklere hem Araplara anlatmak gerek. Bunun yanında başka konuları da ele alırız. İhsan Bey “Evet, hemen harekete geçelim,” dedi. Nitekim uzun bazı çalışmalar neticesinde oluşan kongrede İhsan Bey’in kız kardeşi olan Emel Hanım’ın da büyük katkısı olmuştur.</p>
			<p class="paragraf">1974 senesinde konferansı düzenledik. Burada Türkiye’nin geçmişte Arap dünyasıyla olan ilişkileri ve tarihi tartışıldı. Ama her zaman olduğu gibi ufak tefek tatsızlıklar da olmadı değil. Konferansa Profesör Ercüment Kuran da katılmıştı. Konuştu, Arap-Osmanlı ilişkilerine değindi, sonra 20. yüzyıla geldi. Bu arada 1930’larda İtalya’nın Türkiye’ye karşı politikasından bahsetti. O tarihlerde İtalya emperyalist emeller peşindeydi. Türkiye’den de bazı imtiyazlar ve toprak parçası ister gibi oldu. Ercüment Bey bunlardan bahsederek Mussoli’nin Atatürk hakkında kötü bir sıfat kullandığını da dile getirdi. Sözde, Atatürk de Mussoli’nin bu çirkin sözüne cevap vermiş. Mesele bu şekilde konuşuldu. Hiç kimseden bir itiraz olmadı.</p>
			<p class="paragraf">Birkaç saat sonra İhsan Bey beni çağırdı, “Ankara savcılığından bir tebliğ aldım. Ercüment Kuran Bey Atatürk’e karşı bir şeyler söylemiş ve savcılık bu meselesinin derhal incelenmesini ve sonucun bildirilmesini istiyor. Atatürk’e hakaret edilmiş. Lütfen, siz de bir yazı yazınız. Ercüment Bey’in söylediklerinin Atatürk’e hakaret değil, tam tersine bir övme olduğunu belirtin,” dedi. Zaten öyle de olmuştu. Ercüment Bey, Atatürk’ü methetmişti. Burada da kişisel hırslar, düşmanlıklar ortaya çıkmış. Ercüment Bey’i sevmeyen ve İhsan Bey’e de durmadan karşı gelen Hacettepe Üniversitesi idaresindeki bir kimse, Ercüment Bey’in sözlerini Atatürk’e hakaret diye yorumlayarak savcılığa bildirmiş. İnanılacak bir şey değil, düpedüz intikam niyetiyle Ercüment Bey’i çok müşkül bir vaziyete sokmuştu. Nihayet bir iki kişiden daha yazılı görüş alındı ve mesele orada kapandı. Ama benim ağzımda acı bir tat bıraktı.</p>
			<p class="paragraf">Sonra başka bir münasebetle Hacettepe’de bir arkadaşla başka bir konferansın hazırlıklarını yapmaya başladık. Bu esnada Ercüment Bey’i suçlamaya yeltenen zat, -ismini söylemiyorum-, kapıyı hızla açarak içeri girdi ve bana sordu, “Siz hangi sıfatla burada bulunuyorsunuz? Hangi sıfatla söz söylüyorsunuz?” Kısaca izah ettim. “Siz burada çalışamazsınız,” gibi bir şeyler söyleyerek gitti. Meğer bu zatın dışarıdan Türkiye’ye göç eden kimselere karşı husumeti varmış. Nasıl gelir, Türkiye’de mevki sahibi, söz sahibi olur diye düşünüyormuş.</p>
			<p class="paragraf">Birkaç yıl sonra Bükreş’te Güney Doğu Avrupa Cemiyeti’nin uluslararası toplantısında bu zat da vardı. Bana, “Kemal Bey memleketindesin, kendini nasıl hissediyorsun?” dedi. Ben de, “Benim memleketim Türkiye’dir. Ancak Romanya’da doğdum,” dedim. Bir şey söylemeden ayrıldı, gitti. Onun bana karşı husumeti, benim göçmen olarak gelip Türkiye’de bir şeyler yapmamdan kaynaklıyordu. İhsan Bey’e de bu nedenlerle durmadan karşı çıkmıştı fakat İhsan Bey hoşgörülü olduğu için karşılık vermezdi.</p>
			<div class="_idGenObjectLayout-2">
				<div class="cerceve _idGenPageitem-26 _idGenRasterizeObjectStyleOverride-1">
					<img alt="" class="_idGenPageitem-1" src="image/14.jpg"/>
				</div>
			</div>
			<p class="resimalti">“Araplarla İlişkiler” konferansında Ercüment Kuran’ın Atatürk’e hakaret şikâyetine karşı Kemal H. Karpat’ın yazıdığı mektup</p>
			<p class="paragraf">Türk-Arap ilişkilerini geliştirmek isteyen konferansta başka bir olay da benimle Ürdün’den gelen bir tarihçi arasında geçti. Ben Arab Revolt (Arap İsyanı) olarak 1916’da oluşan hareketin, tüm Araplar tarafından yapılan bir hareket olmadığını, bu hareketin Lawrence’ın kışkırtmalarıyla Bedevi bazı aşiretler tarafından yapıldığını söyledim ki aşiretlerin amacının istiklal, Arap özgürlüğü gibi bir amaçtan ziyade; çalıp çırpmak, askerlerin eşyalarına el koymak olduğunu, bunun böyle görülmesi gerektiğini söyledim. Bu harekete bazı tereddütlerden sonra Mekke Emiri Şerif Hüseyin ve Irak’ta kral olmuş, oğlu Faysal da katıldı. Ama bu hareketin asıl itici gücü aşiretlerdi. Yani hareketi inkâr etmek değil, bu hareketin sınırlarının ve içeriğinin doğru düzgün anlaşılması gerektiğini ve öyle anlatılması gerektiğini vurguladım. Meğer baltayı taşa vurmuşuz. Ürdün’den gelen bir tarihçi Ürdün Kral ailesinin tarihçisiymiş. O tarihte Ürdün tahtında Kral Hüseyin var, o da kendini Arap dünyasının lideri olarak görmek istiyordu. Şeyh Hüseyin Haşimi ailesinin hâlâ tüm Arap dünyasının lideri olduğu fikrini yerleştirmek istiyordu. Liderliğin ana argümanı, Arap isyanını bizim aile tertip etti. Böylece Arapları Türklerin idaresinden, baskısından kurtardık ve böylece Arapları yönetmek için tarihî hak kazandık gibi iddiaları var. Tabii Ürdün tarihçisini destekleyen ve karşı gelenler oldu. Sonra olayı İhsan Bey’e anlattım. O ise gayet sakin bir şekilde, “Bunlar olağandır. Eninde sonunda gerçek olduğu gibi ortaya çıkacaktır,” dedi.</p>
			<p class="paragraf">Bu olaylardan sonra İhsan Bey’le arada sırada görüşüyor ve konuşuyorduk. Bu arada İhsan Bey’in şöhreti yalnız Türkiye’ye değil dünyaya yayıldı. Birçok uluslararası tıp cemiyetlerinde idareci hatta başkan olarak çalıştı, ödüller kazandı ve madalyalar aldı. Bunları ayrıntılarıyla anlatmaya lüzum görmüyorum. Onun hem tıp bilgini olarak hem de idareci olarak büyük kabiliyetleri vardı. Hacettepe Üniversitesi’ni kurması bile büyük başarı ve Türkiye’ye hizmetti.</p>
			<p class="paragraf">Ondan sonra İhsan Bey Bilkent Üniversitesi’ni kurmaya karar verdi. Sadece tıp eğitimi veren bir okul olarak değil, birçok fakülteye sahip bir üniversite kurmayı amaçlıyordu ve kurdu. Ankara’nın batısındaki kampüsüyle Bilkent Üniversitesi Türkiye’nin en önde gelen üniversitelerinden biri oldu, belki de en önemli üniversitesi. Burs veriyor ve bu burslar sayesinde Türkiye liselerinden mezun olmuş, en kabiliyetli en yetenekli öğrencileri Bilkent’e çekiyordu. Bilkent aynı zamanda bir tarih fakültesi, onun yanında uluslararası bir fakülte kurmuştur. Ben oraya da gidiyordum. Oradaki birkaç dostumla görüşüyor ve üniversite hakkında bilgi alıyordum. </p>
			<p class="paragraf">İhsan Bey’le olan ilişkim Bilkent’te kurulacak bir program nedeniyle daha çok gelişti. 1991’de bir görüşmemde İhsan Bey’e dedim ki, “Bakınız İhsan Bey Sovyetler Birliği dağıldı. Eski Sovyet Federasyonu’na giren tüm cumhuriyetler müstakil devlet oldu. Bunların arasında Orta Asya Cumhuriyetleri var. Türkiye’nin geleceği için bu cumhuriyetleri iyi tanımamız gerek, bunlarla ilişki kurmamız gerek, çünkü bu ülkelerin kültür, dil ve tarih bakımından Türkiye’ye yakınlıkları yanında, burada birçok doğal kaynakları vardır. Bu ülkeler yeni girişimlerde bulunarak ekonomilerini geliştirmek isteyeceklerdir. Burada Türkiye için büyük fırsatlar var. Bu fırsatları değerlendirmek ancak o ülkeleri tanımakla, onlarla temas kurmakla olur,” dedim. Bu defada İhsan Bey, “Ben de aynı şeyi düşünüyorum. Burada Bilkent’te bir enstitü kuralım,” dedi. </p>
			<p class="paragraf">İhsan Bey karar verdi mi tereddüt etmezdi. Kararını hemen gerçekleştirmeye koyulurdu. Daha o gün Bilkent’te ders veren bir hanımı çağırdı ve ona, “Bilkent’te bir Orta Asya Enstitüsü kuralım. Bu faydalıdır,” dedi. Ben de bir yardımım dokunacak olursa, memnuniyetle yerine getireceğimi söyledim. Zaten çeşitli bölümlerde anlattığım gibi ABD’de Orta Asya ve Kafkasları tanıtmak için birçok girişimde bulunmuştum.</p>
			<p class="paragraf">Bir sene sonra Bilkent’e uğradım. Acaba Orta Asya Çalışmaları Enstitüsü ne oldu diye merak ettim. O hanıma sordum. O da, “Bir şey yapmadım. Yapmak da istemiyorum. Çünkü İhsan Doğramacı’yla çalışmak güçtür,” dedi. Hayretten donakaldım. Bir kere İhsan Bey’in rektör olduğu bir üniversitede çalışan bir kimse Doğramacı ile çalışamam diyor. Çalışamayacağı halde bu enstitüyü kurma vazifesini üzerine aldı ve bir şey yapmadı. </p>
			<p class="paragraf">Bunun üzerine ben İhsan Bey’e gittim. “Ne oldu?” dedi. “Ben de anlattım. O halde, mademki sen teklif ettin, sen kur. Burada çalış,” dedi. Sene 1992. Ben Amerika’daki işimden izin alarak ayrıldım ve bu enstitüyü kurmak için Bilkent’te çalışmalara başladım. Ayrıca Osmanlı tarihi dersi vermeyi de üzerime aldım. Geceli gündüzlü çalışarak bir yandan ders veriyor, diğer yandan enstitünün tüzüğünü hazırlıyor, enstitüyü geliştirmeye çalışıyordum. Çünkü ben enstitünün sadece ders vermekle kalmaması gerektiğini, Orta Asya’dan öğrenci çekmesini, profesörler getirmesini, onlara Türkiye’yi tanıtmasını ve Türkçe bilen öğrenciler yetiştirmesini istiyordum. Böylece ülkeler arası ilişkilerle bu insanlar sağlam bağ kuracaklardı. </p>
			<p class="paragraf">O zaman Dışişleri Bakanlığı’nda (hâlâ var) TİKA kuruldu. TİKA’nın başına Umut Arık Bey geldi. Onunla görüştüm ve nasıl bir işbirliği yapacağımızı konuştuk. TİKA ile yaptığımız bu şifahi anlaşmaya göre biz enstitü olarak projeleri hazırlayacağız. Projelerin finansmanını da TİKA yüklenecekti. Bu anlaşmayı bir de başbakandan destek sağlamakla güçlendirmek istedik. Umut Bey de bu fikri onayladı. O dönemde Süleyman Demirel başbakandı. </p>
			<p class="paragraf">Hemen başbakandan bir randevu talebinde bulunduk. Bir iki gün sonra cevap geldi. Cevapta, Başbakan Süleyman Demirel sizi İstanbul’da valilik merkezinde filanca saatte bekliyor, diyordu. Sabah 10.30 civarında bize ulaşan bu haberi Umut Arık Bey verdi. “Hemen geliyorum. Sizi de alıp havaalanına gideriz,” dedi. Hemen geldiler ve İstanbul’a beklendiğimiz saatte gittik. </p>
			<p class="paragraf">İstanbul valilik binasında Demirel ile görüştük ve TİKA-Bilkent anlaşmamızı anlattık. Sizin onayınızı ve desteğinizi istiyoruz, dedik. Sanırım Umut Bey biraz şaşırdı. Çünkü Süleyman Bey bana yakınlık gösterdi, öteden beri bir dostluğumuz vardı. Süleyman Bey, “Ben size bütün desteği veririm,” dedi. Oradan ayrıldık. Ama neticede bir şey olmadı. </p>
			<p class="paragraf">TİKA bir konferansı para vererek destekledi. Tabii ben bu arada bütün çalışmaları tamamlamış, enstitünün tüzüğünü kabul ettirmiş ve fiilen enstitüyü kurmuştum. Buraya eleman getirmek istiyordum. Biraz evvel bahsi geçen uluslararası konferansın amacı da artık kurulmuş olan enstitü için ileride yapılacak girişimler hususunda yeni ufuklar açmaktı. Konferans toplandı. Ama konferansa dış ülkelerden gelen misafirler, güzel, konforlu bir otelde misafir edilmediler. TİKA onları geceliği 5-10 dolar daha ucuz, daha küçük bir otele yerleştirdi. Yazdı, sıcaktı, odalar kötüydü. Adamlar rahatsız oldular. Bütün bu çalışmaları o zaman dekan olan Profesör Ali Karaosmanoğlu her bakımdan destekledi. Gereken yardımı yaptı ve enstitünün kurulmasıyla ilgili ne gerekliyse yerine getirdi. Kendisine çok çok müteşekkirim.</p>
			<p class="paragraf">Bu arada ben de enstitüyle ilgili çalışmaları geliştirmek için Kazakistan’a gittim ve oradaki üniversitelerle temasta bulundum. Bazı konularda uzlaştık. Bu arada İhsan Doğramacı Bey’in oğlu Ali Doğramacı Amerika’daki işini bırakıp Bilkent Üniversitesi’nin rektörü olmuştu. Zaten İhsan Bey’in vakti yoktu, kendisi YÖK başkanıydı. YÖK’ü 15 sene kadar idare etti. Zaten onunla artık fazla görüşemiyorduk. Enstitüyle ilgili bütün görüşmeleri Ali Bey’le yapıyorduk. Ali Bey de bütün gücüyle bizi desteklemiştir. </p>
			<p class="paragraf">İhsan Bey yine de Bilkent Üniversitesi’nin bazı çalışmalarını yakından izliyordu. Bunların arasında bizim enstitü de vardı. Bir keresinde Orta Asya ülkelerinden 20-30 kadar ziyaretçi davet etmişti. Onlarla yapılan toplantıyı İhsan Bey idare etti. Hatta toplantıya gelen bölüm başkanlarını birer birer çağırarak misafirlere kendi bölümleri hakkında bilgi vermelerini istedi. Ben de enstitü hakkında bilgi verdim.</p>
			<p class="paragraf">İhsan Bey’le bu şekilde temaslarımız oldu. Onun YÖK başkanlığı hakkında fazla bir şey söylemek istemiyorum. Çünkü ben YÖK’le çalışmadım. Şahsen tüm eğitimin yukarıdan, devlet tarafından yönetilmesinin faydalı olamayacağını düşünüyordum. Her üniversitenin bir dereceye kadar otonomi sahibi olarak kendini geliştirmesini savunuyordum. Neden böyle düşündüğümü uzun uzadıya izah etmek istemiyorum. Bir üniversitenin, Türkiye gibi bir ülkede milli yönlere sahip olmakla birlikte, bulunduğu bölgenin imkânlarına göre çalışması ve ona göre adam yetiştirmesi gerektiğini düşünüyordum. Benim aşina olduğum ve ders verdiğim gerek Amerika’da gerek Fransa’da üniversitelerin yurt çapında faaliyetleri olmakla beraber, yerel durumları da bir dereceye kadar göz önünde tutulurdu. Türkiye’de bir iki üniversite varken, her şeyi bir elde toplamak mümkündü ve belki de bu zaruriydi. Ancak üniversitelerin sayısı çoğaldıkça ve bunlar bütün yurda dağıldıkça yeni bir üniversite zihniyeti ve yönetim şekli gerekiyordu. Ama bu merkeziyetçilikle olamazdı, olmaması gerekirdi. Dediğim gibi, ben Bilkent’te misafir hoca gibi çalışıyor, bu yüzden YÖK’ün kararlarıyla pek ilgilenmiyordum. </p>
			<p class="paragraf">Bu arada benimle doktora yapmış bir öğrencim hoca olarak Bilkent’e alınmış olup hâlâ orada çalışmaktadır. Bilkent’le dolayısıyla da olsa ilişkilerim devam etti. Ankara’ya her gidişimde Bilkent’e uğrar ve Ali Doğramacı Bey’i de görürdüm. Hatta bir ara Ali Bey bana yeni kurulan bir eğitim enstitüsünde çalışmayı teklif etmişti. Ama çalışma yüküm o kadar ağırdı ki benim bunu yerine getirmem çok yorucu olacaktı. Yaşım da ilerlediği için haftada üç kur vermeyi, üstelik bir ders kitabı yazmayı üzerime alamayacaktım. Bunları Ali Bey’e anlattım.  Bilkent’ten mezun olup Amerika’ya doktora için gelen birçok öğrenci benimle çalıştı, 5-6 öğrenci benimle doktoralarını tamamladı. Hatta son bir öğrencim bundan bir yıl evvel tezini savundu. Halihazırda benimle tezini hazırlamakta olan Bilkent kökenli (2015) iki öğrencim daha bulunmaktadır. </p>
			<p class="paragraf">İhsan Bey’le olan ilişkilerimi kısaca anlattım. Tabii İhsan Bey’i sevmeyenler de var. Ama ben onun hep iyi taraflarını, yaratıcı taraflarını gördüm, onu bu yönleriyle tanıdım ve hatırasını da bu hislerle yaşatmaktayım. Arkasında iki üniversite bıraktı: Hacettepe ve Bilkent. Bunlar Türkiye’nin en ileri gelen üniversiteleridir. Ayrıca Barış Vakfı, Erbil Vakfı onun tarafından kurulmuştur. Bu faaliyetleri ve Bilkent’in faaliyetlerinin bir kısmını şahsi parasıyla destekledi. Benim Bilkent’te çalıştığım dönemde, bu üniversitenin bütçesinin önemli bir kısmı İhsan Bey’in kurduğu 17 şirketin geliriyle finanse ediliyordu. Bunları söylemek benim insani borcumdur. Türkiye’ye hizmeti bu kadar yüksek çapta olan çok az insan vardır. Belki de hiç yoktur. Ben şahsım adına böyle birini tanımış ve onunla bir süre çalışmış olmayı büyük onur telakki ederim. Keşke Türkiye’de İhsan Doğramacı gibi birkaç yüz kişi daha olsa. </p>
			<p class="paragraf">İhsan Doğramacı ile ilişkilerimden bahsederken bir iki noktada tam olarak bilgi veremedim. Rahmetli İhsan Bey 10 Aralık 1981 ve 10 Temmuz 1992 arasında YÖK başkanlığını yürütmüştü, ama rektör değildi. Bilkent Üniversitesi mütevelli heyeti başkanıydı. Bilkent ile bağlantısı kesilmemişti. Ben onunla hem rektör hem de mütevelli heyeti başkanıyken görüşmüştüm. Onunla aşağı yukarı 25 senelik bir ilişkim olmuştur. Bir iki defa beni evine davet etmişti. Evi Bilkent Üniversitesi’nin doğusunda, yüksek bir tepe üzerindedir. Bu ev hâlâ başkan evi olarak kullanılmaktadır. Tamamlayıcı başka bir bilgi de İhsan Bey’in 26 üniversiteden fahri doktora unvanı almış olduğudur. Çok sayıda ülkenin ulusal akademilerine üye olmuştur. Bu ödüller saymakla bitirilemez. Ayrıca belirtilmesi gereken bir başka nokta da İhsan Bey’in sanata, müziğe çok önem verdiğidir. Nitekim bu minvalde Bilkent’te müzik okulu da kurulmuş ve dışarıdan hocalar gelmiştir. </p>
			<p class="paragraf">İhsan Bey’in ölüm haberini almak, beni çok üzdü. Kendisi 2010’da vefat etmiştir. Ailesine taziyelerimi iletmekten başka bir şeye imkânım olmadı… Yattığı yer nur olsun.</p>
			<p class="baslik"><span class="bold">ARNOLD J. ZURCHER<br/></span><span class="baslik-alti _idGenCharOverride-4"><br/>KALBİ BÜYÜK, YARDIMSEVER BİR HOCAM</span></p>
			<p class="paragraf">Arnold J. Zurcher, New York Üniversitesi Siyasal İlimler Bölümü’nün bölge araştırmaları başkanıydı. Bana çok yardımı dokunmuştur. Tahsil görmeme ve yetişmeme büyük katkısı olan biridir. Ona karşı olan minnetim derin ve devamlıdır.</p>
			<p class="paragraf">Arnold J. Zurcher’in Yahudi asıllı olan ailesi sanırım Doğu Avrupa’dan, Polonya’dan gelmiş. Kendisi Amerika’da doğmuş, büyümüş ve çok yüksek mevkilere çıkmış bir kimseydi. Bahsettiğim gibi bölge araştırmaları başkanıydı. Ayrıca haftada iki kez ABD’nin en tanınmış yüksek askerî okulu olan West Point’te ders verirdi. Ana vazifesi Alfred Sloan Vakfı’nın genel sekreterliğiydi. Vakfın kurucusu Alfred Sloan, General Motors’a (o tarihlerde Amerika’nın en büyük otomobil şirketiydi). uzun süre başkanlık yapmıştı. Şirketten ayrılınca bu vakfı kurmuştur. Vakıf anladığım kadarıyla Amerika’nın en büyük, en zengin vakıfları arasındaydı. Benim kaydolduğum New York Üniversitesi özel bir üniversite olduğu için bağışlarla, döner sermayeyle ve kısmen öğrenci taksitleriyle çalışan büyük bir üniversiteydi. Ayrıca her Amerikan üniversitesinde olduğu gibi öğrencilere burs veriliyordu. Ben de oradan bir burs aldım. Aldığım ilk burs taksit bursuydu. Sonra en yüksek bursu Penfield’i kazandım. </p>
			<p class="paragraf">Bu şekilde 1951 yılında Arnold J. Zurcher’ın başkanlık yaptığı bölümde çalışmaya ve kurlara devam etmeye başladım. Danışmanım Vlavianos isminde Rum kökenli bir yardımcı profesördü. Vlavianos sanırım, üniversiteyle bir ilgi kurmak için ücretsiz ders vermeyi kabul etmişti, ancak teferruatını iyi bilmiyorum. Yunanistan’da doğmuş, Paris’e gitmiş orada tahsil görüp tekrar Yunanistan’a dönmüş ve çok başarılı bir avukat olmuş. Yakışıklı, güzel, sert konuşan ve işini bilen bir zattı. Yunanistan’da birçok gemiye sahip bir zatın kızıyla evlenmiş, böylece gemi şirketinin fiilen idarecisi ve sahibi olmuştu. Gemiler eşinin mülküydü ama idare Vlavianos’un elindeydi. </p>
			<p class="paragraf">New York Üniversitesi’nde kurlara başladıktan sonra Arnold J. Zurcher’i daha yakından tanıma fırsatını buldum. Güler yüzlü, iyiliksever, çok efendi, neşeli biriydi. Muhtelif konularda derin bilgisi vardı. Bilhassa Amerikan anayasası ve siyaseti konusunda uzmandı, uluslararası ilişkiler üzerine ders de veriyordu. Ayrıca Zurcher, daha evvel belirttiğim gibi, West Point Askerî Akademisi’nde de anayasa dersi veriyordu. Benim kaydolduğum derse her gelişinde anlatırdı, “Bu kadar zamandan beri subaylara ders veriyorum, fakat her zaman şaşkınlık içerisinde kalıyorum. İstisnasız hepsi sivil idareyi üstün görüyor. Subayın sivil idare altında çalışmasını demokrasinin ve Amerikan siyasi sisteminin temeli olarak görüyorlar. Başka yerlerde askerin nasıl idareye el koyduğunu gördüğüm zaman bizim subayların, subay namzetlerinin bu şekilde demokratik, sivil idareye öncülük vermelerini, böyle yetişmelerini takdir ediyorum,” diyordu. </p>
			<p class="paragraf">Dersleri fevkalade güzeldi. Rahat konuşan ve güzel şeyler söyleyen bir profesördü. Şahsen kendisinin ders verişini çok takdir ediyordum. Yalnız dersin içeriğinden faydalanmıyor, ders verme metotlarını da ondan öğreniyordum. Sınıfta sorular sorar, yorumda bulunurdum. Çünkü söylediklerinden birçok mana çıkarmak ve yeni düşünceler üretmek mümkündü. O da benim bu ilgimden çok hoşlandığı için bana çok sıcak ve yakın davranıyordu. Bir iki defa, “Karpat, siz hakikaten çok meraklı, öğrenmeyi esas alan bir öğrencisiniz. Bu yoldan yürürseniz herhalde hayatta bir şeyler yaparsınız,” gibi beni sevindiren şeyler söylemiştir. </p>
			<p class="paragraf">Bir sene Arnold J. Zurcher’le çalıştım. Beni New York Üniversitesi’nin en büyük bursu olan Penfield Bursu’na aday gösterdi. Bursu aldım. Taksit masraflarını ödediğim gibi bir miktar para da harçlık olarak kalıyordu. Böylece her bakımdan daha iyi bir vaziyetteydim. Yaza doğruydu. Burs Eylül’de başlayacaktı. Bu arada Birleşmiş Milletler’de iki aylık staj kurları açıldı. Ben de müracaat ettim. Staj Temmuz-Ağustos aylarındaydı. Orada da şansım yaver gitti. Stajyer grubuna ben de kabul edildim. Stajın başlamasına bir ay daha vardı ve  Haziran ayım boştu. Ben de bunu değerlendirmek istedim. Aynı zamanda Amerika’yı da daha iyi tanımak istiyordum. Belki ileride İstanbul’da bir iş yapmam gerekirse, bir çiftlik kurar ve orada tavuk yetiştiririm diye düşündüm. Gerçi hukuk fakültesini bitirmiş, baroya kaydolmuştum ama yine de tarım kökenli olduğum için tarımla ilgimi kesmek istemiyordum. Sonra bir yerde ilan gördüm. New York’un kuzeyinde bir tavuk çiftliğinde çalışacak eleman aranıyor. Tam benim aradığım bir iş… Hemen müracaat ettim. İlan sahibi bana randevu verdi. Nitekim ikinci günü buluştuk. O da avukatmış. New York’a 200-250 km mesafede bir tavuk çiftliğinin ortağıymış, çiftliği akrabası olan yaşlı bir çift çekip çeviriyormuş. Fakat artık tavukları gerektiği gibi zamanında beslemiyorlarmış. Benim bu işi yapıp yapamayacağımı, nereden geldiğimi, neler yaptığımı vs sordu. Ben de “Amerika’ya geldim, muhacirim,” dedim. Tahsil sahibi olduğumu ve avukat olduğumu söylemedim. Çünkü o işi kaybetmek istemiyordum. Benim tavukçuluk işinde çalışmak istemekteki amacım para kazanmak için değil, biraz mesleği öğrenmek içindi. Çok aşağıdan aldım, bir şey bilmiyormuş gibi hareket ederek konuştum. O da herhalde, bu adam yeni gelmiş, bir şey bilmiyor, uzun zaman çiftlikte çalışır diye düşünmüş olabilir. “Diğer gün buluşalım seni götüreyim,” dedi. “Olur,” dedim.</p>
			<p class="paragraf">Gitmeden evvel, International House’taki bir arkadaştan rica ettim. “Ben şehir dışına gidiyorum. Bir ay orada çalışacağım, ama daha fazla kalamam, Birleşmiş Milletler’de stajyer olarak çalışacağım. O yüzden sen bana telefon et, beni acilen New York’a çağır. Sana oranın telefonunu bildiririm,” dedim. Nitekim öyle oldu. Benim amacım çiftlikte biraz çalışmak, temiz hava almak, hareket yapmak, sükûnet içinde çalışmaktı, çünkü şehirde bunalmıştım. Herhalde bu tavukçuluk işi de bu kadar ağır değildi, iş bitince çekilirim, kırlarda o güzel yerlerde oturup kitap okurum diye düşünüyordum. Nitekim gittik, iş benim tahminimden çok daha zordu. Çünkü çiftlikte oturan yaşlı çift artık çalışamaz hale gelmişti. Çiftlikte 3000 kadar tavuk vardı. Ben fiziksel çalışmaları severim. Her zaman da böyle çalıştım. Kendi evimde de hâlâ bahçede çalışırım. Ama bu çiftlikte iş devamlı ve zordu. İki hafta dayandım, ondan sonra arkadaşa telefon ettim ve, “Beni buradan al,” dedim. “Arkadaş telefon etti. Hemen gelmen gerekiyor,” dedi. Böylece bu tavukçuluk tecrübem de sona erdi. </p>
			<p class="paragraf">Bir hafta sonra Birleşmiş Milletler’de stajyerliğe başladım. Çeşitli ülkelerden gelmiş 20-25 kadar kişiydik. Her birimiz farklı bölümlere verilmiş ve oralarda çalışıyorduk. Ben Ekonomik ve Sosyal Konsey’de çalışacaktım. Hemen o bölümün başkanı Fransız bir zatla görüştüm. Bana bir proje verdi, “Bunun üzerinde çalış ve bir yazı hazırla,” dedi. Oldukça garip bir durumdaydım. Bir hafta evvel tavuk çiftliğinde yumurta toplayan ve tavuk besleyen ben, bir hafta sonra dünyanın en önemli müessesi olan BM’de stajyer olarak çalışıyorum.</p>
			<p class="paragraf">Orada iki ay çalıştım. Bana verilen vazifeleri yerine getirdim. Vazifem belirli konularda etütler yapmak ve bunları kâğıda dökmekti. O süre içerisinde 5-6 etüt hazırladım. Sanırım o bölümün başkanı benden çok memnun kaldı. O bölümde Charles Issawi isminde Lübnan asıllı Hristiyan bir Arap çalışıyordu. Ben Issawi ismini biliyordum. İbn Haldun hakkında bir kitabı vardı. Yanı sıra ekonomi konularında birkaç makalesi vardı. Çok değerli çalışmalardı. Nitekim sonradan Charles Issawi iktisat tarihiyle ilgili kitap yazdı ve Princeton Üniversitesi’nde profesör oldu. Hayatının sonuna kadar BM’de vazifesini yürüttü ve oradan emekli oldu. Princeton’da çalıştı ve benimle bağlantısı devam etti. Bana, “Ortadoğu’dan birçok insanla çalıştım. Fakat gözümün tuttuğu iki kişi var. Biri bir İranlı, diğeri de sensin,” derdi. </p>
			<p class="paragraf">Benim başarım tamamıyla emeğim sayesinde olmuştur. Bir işe girdiğim zaman, o işi en iyi şekilde bitirmeye birinci derecede önem verir, yeni fikirler üretirdim. Okulda olsun, profesyonel işte olsun bu tutumumu değiştirmemiştim. Bu yüzden Amerika’da da takdir edildim ve sonunda ben kazançlı çıktım. Buna karşılık Türkiye’de benim çalışma felsefem pek başarılı olmadı.</p>
			<p class="paragraf">1946-47 senelerinde Türkiye’de devam ettiğim doktora kurslarında birkaç çalışma hazırlamıştım. Çalışmayı bireysel olarak düşündüğüm için yeni bazı şeyler söylemek istemiştim. O seminerin başında bulunan hoca beni âdeta rezil etmiş, “Hiçbir şey bilmiyorsun, düşünme kabiliyetin yok,” demişti. Çünkü onun ezberci yöntemleri dışına çıkmıştım. Kendi başıma bir şeyler yapmak, yazmak istemiştim. Hatırlıyorum, devlet konusunda da bir seminer çalışması hazırlamıştım. Konuyu anladığım gibi işlemiştim. Yıllar sonra o çalışmayı tekrar okudum, hiç de fena bulmadım. Mükemmel bir çalışma değil, fakat özü olan bir şeydi. O çalışmayı kendi başıma yapmıştım. Takdir göreceğim yerde, Türk hoca beni hakaret edercesine tenkit etmişti. Şimdi ise gerek New York Üniversitesi’nde gerek BM’de çalışmalarım takdir ediliyor. Eksiklerim oluyor fakat hocalar, yöneticiler hatalarıma işaret ediyorlar, düzeltirsem başarıya ulaşacağımı söylüyorlardı. </p>
			<p class="paragraf">BM’deki stajımı bitirdim. Oradaki zatlar Charles Issawi dâhil, “Bizimle teması muhafaza et,” dediler. Sonra New York Üniversitesi’nde kurlar başladı. Zaten kurların önemli bir kısmını bitirmiştim. Bu arada fena halde sıkıldım. Bir türlü Amerika’ya alışamıyordum. Bunalımlar geçiriyordum. Çok çalışıyor ve yoruluyordum. Ayrıca New York’un gürültüsü, trafiği ve o gelip gidişler beni çok yormuştu. Amerika’da kalmak istemiyordum. Yetti, diyordum. Bir master derecesi almışım, İngilizcemi mükemmel hale getirmişim. Fransızca, İtalyanca biliyordum ve üstelik İstanbul Barosu’na kayıtlıyım. Benim amacım uluslararası konularda çalışmak ve bu alanda avukatlık yapmaktı. Ne var ki avukatlık beni pek çekmedi. İcabında hayatımı avukat olarak kazanır, onun yanında kitap okur, yazarım diye düşünüyordum. Bunların hepsini Türkiye’de de yapabilirim, artık daha fazla Amerika’da kalmayayım, diye düşündüm. Gitmeye bir yol aradım ve doktora tezim için araştırma yapmayı uygun buldum. Arnold J. Zurcher’e gittim, bunları anlattım. Penfield bursunu almışım. Tezim için hazırlık yapmak üzere Türkiye’ye gidip kütüphanelerde çalışma yapmak ve malzeme toplamak için bursumun bir kısmını bana vermelerini istedim. </p>
			<p class="paragraf">Arnold J. Zurcher benim teklifimi çok makul buldu. “Sen doktorayı bitirmek üzeresin, tezini düşünmen lazım,” dedi. Gereken yere malumat vererek bursumdan bir miktar para verilmesini sağladı. Bu arada Vlavianos’u gördüm, ona da meseleyi anlattım ve hemen bir teklifte bulundu. “Benim gemiler sık sık Avrupa’ya kömür taşıyor. Avrupa’ya gidecek ilk gemiye seni bindireyim. “Bedavaya git,” dedi. “Avrupa’ya, oradan da Türkiye’ye geçersin,” dedi. Gökte aradığımı yerde buldum. Derhal kabul ettim. Vlavianos sekreterini aradı ve durumu aktardı. Sonra bir gün Vlavianos’un şirketinden telefon ettiler. Filanca saatte Baltimore’da ol, filanca yerde demirlemiş gemiyi bul. Gemi mürettebatı sıfatıyla Avrupa’ya gideceksin, dediler. Ben de öyle yaptım. Bavulu hazırladım. Otobüse bindim, Baltimore’a gittim, gemiyi buldum. O kadar yorulmuşum ki hemen bana gösterilen kamaraya girdim, uyuyup kaldım. Bir kalktım ki gemi limandan ayrılmış, denizde püfür püfür esen rüzgâr altında yol alıyor. Gemide benim gibi yine mürettebat olarak kaydedilen, Avrupa’ya tıp tahsili görmek için giden yeni evlenmiş bir arkadaş vardı. Benim yaşımda hatta benden küçük bir arkadaş. O da Rum asıllıymış. Bana yol arkadaşı oldu. </p>
			<p class="paragraf">Gemi 15-16 gün Atlantik üzerinde sallandı, durdu. Geminin mürettebatı 12-13 kişiydi. Benim gemide yapacak bir işim yok. Bereket versin, Arnold J. Zurcher’le bir dergi çıkaran Haigh Babian isminde bir arkadaşın işini üzerime almıştım. Babian, Genç Türkler hakkında bir tez yazmak istiyor ama Türkçe bilmiyor. Benim elime birkaç Türkçe kitap tutuşturdu. “Bunları bana tercüme eder misin? Şu kadar parada vereceğim,” dedi. Gemide o kitapları tercüme ettim. Arada sırada güverteye çıkıyor, bu yolculuk ne zaman bitecek diye merak ediyordum. Nihayet Rotterdam’a ulaştık. Rotterdam’da bahsettiğim arkadaşla gemiden indik. Pasaportlarımız var. “Siz kimsiniz?” dediler. “Biz gemi mürettebatıydık ama artık çalışmak istemiyoruz. Burada inip kendi işimize bakacağız,” dedik. “Yanınızda paranız var mı?” dediler. En az 200 dolar göstermeliydik. O kadar param vardı ve gösterdim. 15 günlük gemi seyahatim ve gemi mürettebatlığım da bitmişti. Küçük bir otele gittik. Açıkçası oraya doyamadım. O sakin, oturmuş evleri, evlerde yanan küçük ışıkları ve masanın etrafında oturmuş insanları görmek çok rahatlatıcı ve mutluluk vericiydi. Hâlâ o günleri hatırladığım zaman duygulanırım. Çok özlemişim Avrupa’yı, Türkiye’yi, alışamamışım Amerika’ya. Gece yarılarına kadar Rotterdam sokaklarında dolaştım. Rotterdam’ın sokaklarına ve insanlarına doyamadım. Hepsi benim kardeşim gibiydi. </p>
			<p class="paragraf">İkinci gün kalktım, Paris’e gittim. Oradaki arkadaşlarımla görüştüm. Onlarla görüştükten sonra trene bindim ve İstanbul’a geldim. Orada her yeri teker teker yürüyerek gezdim. Beyazıt’ı, Eminönü’nü, Galata Köprüsü’nü hepsini doya doya gezdim. Düşünmeye başladım. Ben artık İstanbul’da kalabilirim. Hemen bir iş bulurum diye düşündüm. Gerçi avukatım, baroya kayıtlıyım, ama yazıhanem, mobilyalarım yok. Onları tedarik edinceye kadar çalışmam gerekiyor. </p>
			<p class="paragraf">Üniversiteye gittim, iş sordum, yok dediler. Doktorayı ABD’de henüz resmen alamamışım ama kurların hepsini bitirmişim. Anladım ki doktoram olmadan bir şey yapamayacağım. Zaten öteden beri malum, Türkiye’de işsizlik var. Yanında staj gördüğüm Celal Bey’e de gittim. “Türkiye’de şimdi iş bulmak güç,” dedi. Sene 1951-52. Darbe henüz olmamış. Demokrat Parti iktidardaydı. Yeni iş alanları açılıyor belki, ama benim yapacağım iş yok. Bunun üzerine Amerika’ya dönüp doktorayı tamamlamak kaçınılmaz oldu. İstemeyerek de olsa tekrar trene bindim, Paris’e geldim. Vlavianos’a mektup yazıp, dönmek istediğimi ve Paris’te vapurunu beklediğimi bildirdim. Ancak beklediğim cevap yok. Bir hafta geçti, 10 gün geçti, Vlavianos’tan cevap yok. Üç hafta geçti. Ne Türkiye’ye dönebilecek ne de Amerika’ya gidecek param kaldı. Bir öğrenci yurdunda kalıyordum, onlara da para yetiştirmek gerekiyordu. Söyledim, para bekliyorum, dedim. “Peki, idare ederiz,” dediler. Vlavianos’a telgraf çektim. Yine cevap yok. Aklımdan kötü şeyler geçmeye başladı. Vlavianos, Türkleri sevmiyordu. Aramızda da birkaç kötü hadise geçmişti. Daha doğrusu, o bana karşı bir iki defa olumsuz hareket etmişti. Bu adam beni gemiye koydu, Avrupa’ya gönderdi. Parası da yok, geri gelemez diye düşünmüş olabileceği aklımdan geçti. Yanlış mı, doğru mu bilmiyorum ama kötü düşünmeye başladım. </p>
			<p class="paragraf">Bunun üzerine Arnold J. Zurcher’e mektup yazmaya karar verdim. Durumumu anlattım. Bir an evvel ABD’ye dönmek için acele ettiğimi, bursumdan bir miktar para gönderilirse bilet alıp dönebileceğimi söyledim. Sağ olsun Zurcher hemen gereken yere müracaatı yapmış. Bir hafta içinde bursumdan para geldi. Hemen vapur bileti aldım, La Havre’a gittim ve o zamanın en süratli gemisi olan United States gemisine bindim. Dört günlük seyahatten sonra sağ salim New York’a ulaştım. Zurcher’e teşekkür ettim. Hemen kurlara kaydoldum, gereken çalışmaları başladım. Zaten alacak fazla kurum yoktu.</p>
			<p class="paragraf">Bu arada BM’ye gittim, stajyer olarak çalıştığım yere uğradım. Onlar da, “Seni arıyorduk, nereye gittin?” dediler. “Bir yer açıldı. Profesyonel bölümde yüksek kariyer yapacak bir imkân var. Buraya müracaat edersen destekleriz, hatta istersen seni teklif ederiz,” dediler. Bir iki gün sonra gerekli görüşmeleri yaptım. Benim çalışacağım bölümün müdürü ve oranın ileri gelenleriyle görüştüm ve böylece memur olarak BM’ye girdim. </p>
			<p class="paragraf">Artık Birleşmiş Milletler’de memurdum ama geceleri New York Üniversitesi’ndeki kurları tamamlaya çalışıyordum. Arnold J. Zurcher’le de her zamanki gibi dostane bir şekilde görüşmeye devam ediyordum. Kurları tamamlayarak nihayet doktora sınavına girdim ve sınavı başarıyla geçtim. Artık bir tez yazmak kalmıştı. Artık onu da yavaş yavaş yazarım, diye düşünüyordum. BM’de bir buçuk yıl kadar çalıştım. Sonra başıma Selim Sarper bölümünde anlattığım olaylar geldi. New York’tan ayrıldım. </p>
			<p class="paragraf">Türkiye’ye gittim. Askerliği yaptım, yedek subay okulunda asteğmen olarak kıta hizmetini gördüm. Ve geceleri Milli Kütüphane’ye giderek tezim için araştırmalar yapmaya devam ettim. Terhis oldum, BM’nin Ankara bürosunda bir müddet çalıştım. Tezimi tamamlamak için New York’a döndüm. 1956 başlarıydı. Hiç vakit kaybetmeden kendime bir daire buldum, International House’a yakın bir yerlerde. Gelişimden hemen iki gün sonra çalışmaya başladım. Askerlik zamanında, Ankara’da Amerikan kültür heyetinde İngilizce dersler vermiştim. O dersler benim asteğmen maaşımın dört misliydi. Asteğmenlikten aldığım maaş ancak geçimimi sağlıyordu. Biraz biriktirmiştim, en azından bir -bir buçuk sene yetecek kadar param olduğu için başka iş almadan tez yazmaya başladım. Tez yazmak, sadece Türkiye’de olanları değil, biraz da benim başıma gelenleri, haksızlığa uğramış bir kimsenin sisteme karşı olan acılarını ifade etmekteydi. Görüşlerinden dolayı mağdur olmuş insanlar arasındaydım. Kariyeri yok edilmiş, sevdiği kadından ayrılmış, elinde, cebinde parası olmayan bir hale gelmiştim. Artık kurtuluşu kendi içini dökmekte ve biraz da haksızlıklara karşı haykırmakta bulmak isteyen bir adamdım. Tezim biraz bu acıların bir mahsulüdür. Tez o dönemlerde Türkiye’de hâkim olan ruhun, durumun tenkitiydi. Yani tezim bir formaliteyi yerine getirecek bir çalışmanın çok çok ötesinde insanlığa, hürriyete, eşitliğe, hakka hizmet etmek için yapılmış bir çalışma olacaktı. Nitekim öyle doldu. Gece gündüz çalıştım. Yanımda getirdiğim malzemeleri tekrar gözden geçirdim. Kütüphanelerde yeni malzemeler ve kitaplar buldum. 500-600 sayfalık bir tez oldu. </p>
			<p class="paragraf">Bu esnada Zurcher’le arada sırada görüşüyordum. Durmadan bana destek veriyordu. Nihayet tezi bitirdim ve üç nüsha olarak üniversiteye teslim ettim. Nüshanın biri Marshall Dimock’a gitti. Dimock dekan, Zurcher’in üstünde olan bir zat. BM adına Türkiye’de iki yıl çalışmış ve Türkiye’yi çok iyi tanıyor. </p>
			<p class="paragraf">Tez kabul edildi. Müdafaası yapılacaktı, komite kuruldu. Ben de eski hocam, o zaman New York’ta bulunan Tarık Zafer Tunaya Bey’in onur azası olarak kabul edilmesini teklif ettim. Böylece benim jürimde Tarık Bey de bulundu. Onunla daha İstanbul’da Hukuk Fakültesi’nde iyi bir dostluk kurmuştum. Tez müdafaası yapıldı, başarıyla savundum. Orada da bu kadar çalışmanın, didinmendin mükâfatını aldım. Tezi okuyan Dimock, “Bu tez çok değerli, çok orijinaldir. Böyle bir tez yazan kimseyi okulumuzda alıkoymak isteriz,” dedi. Ve bana dönerek, “Bu üniversitede kalmak, öğretim üyesi olmak ister misin?” diye sordu. Bundan daha güzel bir şey olamazdı. Tezi yeni bitirmiş, savunmuşum ve hemen bir iş teklifi almıştım. Tabii ki kabul ettim. </p>
			<p class="paragraf">Artık hayatımın önemli bir safhası geride kalmıştı ama her zaman olduğu gibi çekilecek çilem varmış. Ben sonbaharda New York Üniversitesi’nde işe başlayacağım diye, o yazı kitabımı düzeltmekle geçirdim. Çünkü bu arada Princeton Üniversitesi tezimi yayımlamaya karar vermişti fakat orada da iş kolay olmadı. Beni imtihan eden jürinin üyeleri Zurcher ve Dimock, bu kadar iyi bir tezi New York Üniversitesi yayımlasın, dediler. Ben de doğal olarak doktora tezimi New York Üniversitesi’nde yaptığım için kitabımın da bu üniversite tarafından yayımlanmasını gayet doğal buldum. Üniversitenin basımevine gittim. Tezin kopyasını önce göndermiştim. “Ne düşünüyorsunuz?” diye sordum. Efendim kitap onların bildikleri Amerikan İngilizcesiyle yazılmamış, standart çok farklıymış, ben yabancı olduğum için ve İngilizceye tam manasıyla vakıf olamayacağım için onlar bu kitabı değiştirerek yayımlayabileceklerini söylediler. Bunun da masraflı olacağını ve bu masrafı nasıl ve kimin karşılayacağını sordular. “Nihayet biz bu kitabı yayımlayamayacağız,” dediler. Ben ilmî ve edebî İngilizceye hâkim olmak için çok çalışmıştım. Yani bu hususta içimde bir güven vardı. </p>
			<p class="paragraf">Kader yardım etti. Princeton Üniversitesi Charles Issawi’ye sormuş; acaba çağdaş Türkiye hakkında bir çalışma biliyor musunuz? Issawi de hemen benim tezimi önermiş. Bir tez ama üzerinde biraz çalışılarak kitap haline sokulabilir. Princeton Üniversitesi benimle temas kurdu. Bir kopya istediler. Kitabı o zamanlar Kolombiya’da profesör olan ve Türkçeyi çok iyi bilen Dankwart Rustow’a değerlendirmesi için göndermişler. Rustow’un babası Almanya’dan Türkiye’ye gelen ekonomi profesörlerinden biriydi. Rustow İstanbul’da büyümüş, çok değerli bir kimseydi. İstanbul’da Türkçeyi öğrenmiştir ve Türkiye’yle ilgili çok güzel çalışmaları vardır. Kitabı okumuş ve 5-6 sayfalık bir rapor yazmış. Princeton Üniversitesi raporu bana gönderdi. Bu rapordaki tavsiyelere uyup tezi kitaba dönüştürürseniz, yayınlarız dediler. Baktım Rustow’un tavsiyeleri normal, ben de tamam, dedim. Ve kontratı imzaladım. Art arda çok mutlu olaylar oldu. Doktoramı aldım, bana iş teklif edildi, kitabımı da çok ünlü bir üniversite yayımlamayı kabul etti.</p>
			<p class="paragraf">Ama terslik bitmedi. Zurcher beni aradı. “Bir güçlük çıktı. Üniversitenin bir kuralı var dedi. Bu üniversiteden derece alan bir kimse ancak 5 yıl başka bir yerde çalıştıktan sonra buraya üye olarak alınabilir. Onun için üniversite size iş veremiyor. Ama beş sene sonra müracaat ederseniz bakarız,” dedi. “Sana tez elden bir iş bulalım. Beş sene sonra seni buraya alırız,” dediler. Zurcher’in gayretleriyle iki üniversiteden teklif aldım. Biri New Jersey’deydi, diğeri Montana Devlet Üniversitesi’ydi. Montana Devlet Üniversitesi’nden gelen teklifi kabul ettim, Eylül 1957’de Montana Üniversitesi’ne gittim ve orada ders vermeye başladım. Artık akademik kariyerim başlamıştı. Uzun, zorlu bir dönem sona ermiş ve ben akademik hayata girmiştim.</p>
			<div class="_idGenObjectLayout-2">
				<div class="cerceve _idGenPageitem-27 _idGenRasterizeObjectStyleOverride-1">
					<img alt="" class="_idGenPageitem-1" src="image/8.jpg"/>
				</div>
			</div>
			<p class="resimalti">Arnold J. Zurcher’in Kemal H. Karpat’ın New York Üniversitesi’nde çalışmalarını tamamlamasına yardım için ilgililere yazdığı yazı</p>
			<p class="paragraf">1959’da Princeton Üniversitesi nihayet kitabımı yayımladı <span class="italik">Turkish Politics: The Transition to a Multi-Party System (Türkiye Siyaseti: Çok Partili Sisteme Geçiş).</span> Kitap çok kısa zamanda tükendi. Benim için kitabın yayımlanması Londra’dan gelen bir yazıyla bayraklaştı. İngiliz dünyasının en büyük edebî yayınlarında biri olan <span class="italik">London Literary</span> <span class="italik">Review (Londra Edebiyat Dergisi)</span> benim kitabım hakkında uzun bir yazı yayımladı. Birçok yerde olumlu yazılar çıkmış ama bu dergide çıkan yazının değeri çok büyüktü. Tanıtma yazısını yazan yazar diyor ki, “Profesör Karpat’ın konuyu esnek, manalı ve güzel ifade edişi, İngilizceye bu kadar hâkim olması hayret edilecek bir şey.” İnanamadım, birkaç defa okudum. Düşününüz, New York Üniversitesi kitabımın İngilizcesi iyi değil diye reddediyor. Benim İngilizcem ise İngilizlerin çıkardığı en önemli dergide övgü görüyor.</p>
			<p class="paragraf">Zurcher’le olan ilişkilerim devam etti. Ben, Montana Üniversitesi’ndeydim. Sonra bir senem Harvard’da geçti. Bundan sonra Türkiye’de Robert Kolej’de dersler verdim, araştırmalar yaptım. 1962’de yine İstanbul’daydım (Robert Kolej sonra Boğaziçi oldu). Nihayet Zurcher’den bir mektup aldım. “Size New York Üniversitesi’nde şu kadar maaşlı bir profesörlük teklif ediyoruz. Kabul ederseniz bildiriniz.” Yani Zurcher beş sene sonra sözünü tuttu. Ben bu sefer New York Üniversitesi’ne profesör olarak gittim. Övünmek gibi olmasın, çok başarılı oldum. Bülent Ecevit’i de oraya bir konferans için davet ettim.</p>
			<p class="paragraf">New York Üniversitesi’nde beş sene ders verdim. Bana erken tenür vermeyi teklif ettiler. Tenür, hayat boyunca çalışma imkânı demektir. Orada Long Island’da çok sevdiğim bir yerde ev yaptırdım. O tarihlerde evliydim. Artık oturmuş meslek hayatıma devam ederken aklımdan sık sık bir düşünce geçmeye başlamıştı. New York Üniversitesi’nde bir kursum Ortadoğu’yu, Osmanlı’yı, Türkiye’yi kapsıyordu. Diğeri ise gelişme teorileri, gelişmekte olan ülkelerin sorunları yani Afrika, Asya gibi ülkelerin ekonomik gelişmesi, sosyal yapıları gibi derslerdi. Teorik yanları güçlü olan derslerdi. Çok takdir gördüm. Çünkü bu dersleri de ben teklif edip üniversitenin programına almıştım. Bu dersler çok öğrenci çekti. Doktora bölümünde genellikle 7, 8 veya 10 kişi bulunur, çünkü bunlar ihtisas seminerleridir. Benim “Gelişmekte Olan Ülkeler” seminerime 40 kişi katıldı. Yine de bu başarılar beni tatmin etmiyordu. </p>
			<p class="paragraf">Ben bütün vaktimi Osmanlı ve Türk etütlerine vermek istiyordum. Çünkü bu alanlarda çok boşluk vardı. Yapılan çalışmalar az olduğu gibi yüzeyseldi. Analizleri zayıf, görüşleri yanlıydı. Bu sahada yeni girişimlere ve çalışmalara ihtiyaç vardı. Artık her şeyimi Türkiye-Osmanlı Etütlerine vermeye kararlıydım ve bunu can u gönülden arzu ediyordum. Bu arzum da inanılmaz bir şekilde gerçekleşti. Wisconsin Üniversitesi’nden bir mektup aldım. Wisconsin Üniversitesi’nin meşhur Tarih Bölümü’nün başkanı David Cronon’dan gelen bir mektup. David Cronon şöyle diyor, “Bizim üniversite ve bilhassa Tarih Fakültesi bir Türkçe program kurmak istiyor. Bu programı siz kurmak ister misiniz? Size teklif ediyoruz, gelin, bu bölümü kurun, size bütün imkânları sağlayacağız.” Aylardan beri bir fırsat çıksa da bütün zamanımı Osmanlı-Türk etütlerine versem diye içten yalvarıp dua ederken tam benim istediğim biçimde bir teklif gelmişti. Wisconsin Üniversitesi çok tanınmış, birinci sınıf bir üniversite, Tarih Bölümü de o zaman ABD çapında bir numaralı yahut iki numaralı bölüm. Mesleki ve şahsi bakımdan tatmin olmamın yanı sıra Türkiyat ve Türkoloji alanına da katkıda bulunmamı sağlayabilecek bir teklif…</p>
			<p class="paragraf">New York Üniversitesi’nin bana erken tenür verme ve maaşımı yükseltme tekliflerine rağmen bir Türk programı kurma cazibesine dayanamadım ve Wisconsin’in teklifini kabul ettim. O zamandan beri Wisconsin Üniversitesi’ndeyim ve hâlâ orada çalışıyorum. Benim teklifi kabul ettiğimi haber alınca Zurcher beni gördü. “Senin burada uzun müddet kalacağını sanmıyordum, başka üniversiteye gideceğini düşünüyordum,” dedi. “Ama git, senin için, kariyerin için ne iyiyse onu yap. Ben sana ancak başarılar dilerim. Yetişmende benim de küçük bir payım olmuşsa bu beni mutlu eder,” dedi. Zurcher’in gönlü işte bu kadar hoştur. Ne olduğunu bilmiyorum. Son senelerde temas edemedim. Ama tekrar tekrar Arnold Zurcher’e olan samimi minnetimi, sevgimi, teşekkürümü ilan etmek istiyorum.</p>
			<div class="_idGenObjectLayout-2">
				<div class="cerceve _idGenPageitem-28 _idGenRasterizeObjectStyleOverride-1">
					<img alt="" class="_idGenPageitem-1" src="image/3.jpg"/>
				</div>
			</div>
			<div class="_idGenObjectLayout-2">
				<div class="cerceve _idGenPageitem-29 _idGenRasterizeObjectStyleOverride-1">
					<img alt="" class="_idGenPageitem-1" src="image/2.jpg"/>
				</div>
			</div>
			<p class="resimalti">Kemal H. Karpat’ın doktora tezinin basımıyla ve vereceği dersle alakalı gazete kupürleri</p>
			<p class="baslik"><span class="bold">ETHEM TENİŞEV<br/></span><span class="baslik-alti _idGenCharOverride-4"><br/>TÜRK DÜNYASINA AÇILIŞ YOLUNDA TANIDIĞIM <br/>SOVYET TÜRKOLOG</span></p>
			<p class="paragraf">Tenişev, Moskova’da Şarkiyat Enstitüsü’nün Türkoloji bölüm başkanıydı. Türkoloji Bölümü Şarkiyat Enstitüsü’nün bir parçası olarak birinci derecede önem taşır. Çünkü Türk diliyle, Türk tarihiyle ilgili ana çalışmalar bu enstitüde yapılmıştır. Bu çalışmalar daha 19. yüzyılda başlamış ve genelde Çarlık Rusyası’ndan sonra Sovyetler Birliği’nde yaşayan çeşitli Türk grupları üzerinde toplanmıştır. Osmanlı Devleti’nde hatta Türkiye’de Türkoloji çalışmaları başlamadan evvel Rusya’da bu çalışmalar çok ileri bir safhaya gelmişti. Tabii bu Türkiyat çalışmalarının ödevi Çarlık ve Sovyet Birliği Devleti’nin çıkarlarına uygun bir politikayı ilmî alanda desteklemekti. Ama bu çalışmalar Türk Dünyası için, Türkiye için paha biçilmez eserler ortaya koymuştur ve bunlardan hâlâ faydalanmaktayız. Barthold, Radloff gibi kimseler hakikaten Türkoloji’nin önde gelen isimlerindendir. </p>
			<p class="paragraf">Ethem Tenişev bu enstitüde, yani Moskova’nın Şarkiyat Enstitüsü’nde çok önemli bir mevkideydi. Kendisi Kazan Tatarı olarak çok önemli çalışmalar yapmış, sahasında tanınmış büyük, gerçek bir âlimdi. Yani bulunduğu mevkii hak etmiş biriydi. </p>
			<p class="paragraf">Benim onunla tanışmam ve çatışmam çok garip koşullar altında oldu. Sanırım sene 1985’ti. İstanbul Üniversitesi, Profesör Osman Fikri Sertkaya’nın idaresinde uluslararası çapta bir Türkoloji Kongresi tertip etmişti. Tebliğ vermem için bana da bir davetiye geldi, İstanbul’a geldim. Kongre ne zaman başlayacak diye merak ettim. Yol yorgunluğu, saat farkının verdiği sersemlik ve sair yolculuk sıkıntılarından kurtulamamıştım; ama ne olur ne olmaz, durumu daha yakından anlayayım, dedim. Gelişimin sabahında İstanbul Üniversitesi kongre bürosuna gittim. Bir de baktım kongre o gün öğleden sonra saat 3’te başlayacak. Ben ise herhalde kongre ortalarında yahut da sonunda olur diye düşündüğüm için konuşmamı hazırlamamıştım. Bir de baktım ki ben ana konuşmayı yapacak isim olarak kaydedilmişim. Bu haberi öğleüstü aldım. 3 saat sonra açılış konuşması yapacaktım. Konuşmamın konusu da Türkoloji’nin sorunlarıydı. Yapılacak iş hemen bir konuşma hazırlamaktı. Beyazıt Camii ile kütüphane arasındaki çınar ağacının gölgesindeki kahveye gittim bir masaya oturdum, arka arkaya kahve içerek kendimi toparlamaya çalıştım, konuşmamı yazdım. </p>
			<p class="paragraf">Nihayet Kongre başladı. Ben de konuşmamı yaptım. Konuşmam, Türkoloji’nin ihtiyaçları ile ilgiliydi. Merkez bir kurumun kurulması, bir ortak kütüphanenin yapılması, araştırmacıların kolaylıkla bir ülkeden bir ülkeye gidip araştırma yapmaları gibi tavsiyeler ileri sürdüm. Sonuna doğru da Türkoloji’nin sorunlarıyla ilgili olarak, Sovyetler’in bu araştırmaları yanlış yönettiğini, mesela Türkoloji araştırmalarının ortak noktalarının bulunduğunu, Türkoloji temellerinin aynı dile dayandıklarını belirttim. Sovyetler’de ise Türkî konuşulan her gruba başka bir kökenden geliyormuş gibi baktıklarını belirttim. Türkî dillerin birliğini isteyenleri Turancı vesaire gibi isimler altında tenkit ettiklerini vurguladım. Dil konularının siyasi bir mesele olmadığını belirttim. Linguistik konularının ilmî bir mesele olduğunu ve öyle görülmesi gerektiğini belirttim. Salonda bulunanlar bilhassa Türkler konuşmayı epey alkışladılar. </p>
			<p class="paragraf">Konuşmalar bitince ben de çıktım, eve gittim, biraz dinlendim. Akşam resepsiyona katıldım. Resepsiyon, Taksim’de Atatürk Kültür Merkezi’ndeydi. Orada Tenişev’i gördüm ve konuşmaya başladık. O beni ismen biliyormuş, tabii ben de yazılarından onu iyi tanıdığımı söyledim. Böyle gayet dostane konuşurken yanımıza bir hanım geldi. Sonradan öğrendiğime göre hanım Gürcistanlıymış, yani Gürcü’ymüş o da Türkolog’muş. Ama eşi KGB’de yüksek mevkii sahibi olan bir zatmış. Hanım bana yaklaştı ve oldukça sert bir şekilde, “Kemal Bey siz Sovyetler’i tenkit ettiniz. Bu tenkitlerinizde asla haklı değilsiniz,” dedi. Ben hayret ettim, “Ben Sovyetler’i tenkit etmedim,” dedim. Türkoloji’yle ilgili Sovyetler’in uyguladığı bir kuralın doğru esaslara dayanmadığını söyledim, o kadar. “Evet,” dedi Hanım, “Siz tenkit ettiniz.” Bu defa Tenişev de, “Ama nasıl olur?” dedi. Meğer o toplantıya gelememiş, uçağı gecikmiş, son dakikada yetişmiş. Konuşmayı işitmediği halde Hanım’ın sözlerine uyarak o da bana çıkıştı. Düşününüz, Gürcü hanımın eşi KGB’de yüksek memur ve hanım belki konferansa katılacak Sovyet heyetini kontrol etme vazifesini yüklenmiş biri olabilir. Tabii o dönemde Sovyetler bütün gücüyle hâlâ ayakta, her tarafta kontrol mevcut. Gürcü hanım ve Tenişev yanımdan uzaklaştılar ve aralarında bir şeyler konuştular. Ben meseleyi unuttum gitti.</p>
			<p class="paragraf">Sonradan anladığıma göre, Sovyet delegasyonu benim konuşmamı protesto ederek doğrudan doğruya bizim hükümete müracaat etmiş. Konu, ta Cumhurbaşkanı Kenan Evren’e kadar gitmiş. “Heyetimizi geri çekeriz,” diye tehdit etmişler. Cumhurbaşkanı da kongreyi tertip edenlere telefon etmiş. “Neden Sovyetler’e böyle kötü muamele yaptınız? Onlar nihayetinde misafirdir,” diye çıkışmış. Sanırım hükümetten biri özür dilemiş. Mesele bu şekilde kapanmış. Ben, bu olanları sonradan öğrendim.</p>
			<p class="paragraf">Kongre birkaç gün sürdü. Nihayet kapanış töreni geldi. Kapanışta da malum, herkes kongre hakkında görüşlerini belirtti. Nihayet Sovyet Delegasyonu’nun sırası gelince Ethem Tenişev konuştu ve açıkça bana hücum etti. “Profesör Kemal Karpat’ın, Sovyetler ve Sovyetler’deki Türkoloji çalışmaları hakkında söyledikleri doğru değildir. Biz kendisini davet edeceğiz, bizzat gelip meseleyi yerinde incelemesini sağlayacağız,” dedi. Tabii ben bir şey demedin. Hatta sevindim, senelerden beri Sovyetler’e gidip oraları görmek istiyordum. Şimdi böyle bir fırsat çıktı, inşallah davet ederler diye ümitlendim. </p>
			<p class="paragraf">Kongre sonunda <span class="italik">Sabah</span> gazetesinden bir muhabir geldi. Sovyetler’le olup bitenlerle ilgili bazı sorular sordu. Türkoloji kongresi hakkında görüşlerimi istedi. Ben de bir şeyler söyledim. Onun ana sorusu Sovyetler’e karşı, “Biz ne yapabiliriz?” yani “Sovyetlerde olup bitenleri nasıl etkileyebiliriz?” idi. Ben açıkça, “En güzel hareket, hiçbir şey yapmamak çünkü Sovyetler kendi içerisinden yakılmaya hiç olmazsa değişmeye mahkûmdur. Onun için uzak duralım. Ne sözle ne fiille bir şey yapmaya gerek yok,” dedim. Zaten bir şey yapabilecek durumda değiliz. Sovyetler Birliği kendi kendine evrimini tamamlar ki zaten tamamlamak üzeredir, belki çökebilir diye fikir yürüttüm. <span class="italik">Sabah</span> gazetesi muhabiri benimle yaptığı konuşmayı iki gün sonra baş sahifede yayımladı.</p>
			<p class="paragraf">Ondan sonra ben Amerika’ya döndüm, derslerimi vermeye başladım. Fakültemin mensup olduğu bölümün dekanı beni bir gün yolda gördü, “Ofisime gelirsen, sana bir hediyem var,” dedi. Gittim. Bana bir mektup ve mektubuna ilişik <span class="italik">Sabah</span> gazetesine yaptığım konuşmayı verdi. Mektup Marsilya’dan geliyor. Zarfın üzerinde Marsilya Postahanesi’nin damgası var. Mektup kısaca şunu söylüyor, “Sizin “star” yani yıldız profesörlerinizden olan Kemal Karpat bakınız neler söylemiş!” Şovenist, milliyetçi diye benim hakkımda bir sürü şeyler yazmış ki bunların hiçbiri gerçek değildi. Mektubu yazan zat söylediklerimin delili olarak “şu gazete kupürünü gönderiyorum” demiş. Kupür Türkçe ve dekan Türkçe bilmiyor. “Mektubu yazanın ismini veremeyeceğim, mazur görürsünüz,” diye de ilave etmiş. Dekan güldü. “Senin hakkındaki ithamların gazete sütununda bulunduğuna inanacağımı sanıyor aptal adam,” dedi. Bizim İstanbul konuşmamız hem Moskova’da hem başka yerlerde de yanlış tefsir edilmiş. Biz kara listeye geçmişiz, zaten öteden beri Sovyetler’in kara listesindeydik. Ama ben yine Sovyetler’i görmek arzusundaydım. Arzu demek biraz zayıf kaldı, çünkü orayı görmeyi çok istiyordum. Nihayet Türk dünyasıyla, kültürüyle, tarihiyle meşgul olan benim gibi bir kimsenin Sovyetler’e gidip de oradaki Türk gruplarını incelemek istemesi gayet normaldi. Ayrıca tabii Nazım Hikmet son yıllarını Moskova’da geçirmiş, orada gömülüydü. Mümkünse onun oradaki yılları hakkında da yerinde bilgi edinmek istiyordum. Bu arada anlattığım bu olay yukarıda söylediklerimle kapanmadı. </p>
			<p class="paragraf">Başka bir hadise beni Sovyetler’in gözünde daha güç durumda bıraktı. Yazı geçirdiğim New York civarında Long Island’ta evimde çalışırken bir telefon geldi. Telefon IREX diye bir kurumdan. Bana, “Doğu Avrupa’dan beş veya altı kişilik bir grup var, onları bir gün misafir edebilir misiniz?” diye soruyor. “Cumartesi günü bir programları yok. Onları bir gün misafir edip bulunduğunuz bölgeyi gösterebilirseniz iyi olur, gezerler, biraz da dinlenirler.” Benim kaldığım bölge, şehre 100 kilometre mesafede, denize yakın, gayet güzel bir yer. “Sen onlara yemek ver, içkiyi de bol tut” dediler, bilhassa son noktada ısrar ettiler. “Bunlar Doğu Avrupa’dan falan geliyorlar, içki severler,” dediler.</p>
			<p class="paragraf">Nihayet grup geldi. İkisi Sovyetler’den, biri Macaristan’dan, biri Çekoslovakya’dan ve saire. Gayet efendi, hepsi üniversitede görevli, tanınmış profesörlerdi. Konuştuk, gayet güzel bir gün geçirdik. Bahçede oturduk, orada yediler içtiler. Geç vakte kadar kaldılar. </p>
			<p class="paragraf">Bu arada Sovyetler’den gelen iki arkadaşla konuşuyordum. “Bakınız,” dedim. “Ben Sovyetler’e bir türlü gidemedim, çok merak ediyorum, bana vize verilmedi, verilmiyor. Oradan sağlam bir yerden davet alırsam belki gidebilirim,” dedim. Sovyet arkadaşlardan biri Petrosyan, ismini gayet iyi biliyordum, çünkü Türkiye’yle ilgili çalışmaları vardı. Petrosyan, gayet de güzel Türkçe konuşuyor. “Ooo Kemal Bey nasıl olur? Sizi Sovyetler’e davet etmek bizim için bir görevdir. Hemen bunu yaparız,” dedi. “Çok yaşa!” dedim. Gittiler, sıcak bir şekilde vedalaştıktık. Sonradan haber aldığıma göre Sovyetler’den gelen bu iki zat benim IREX adına toplantı yaptığımı, IREX’in ise devletten yardım gördüğünü ve böylece benim bir çeşit ajan olduğumu söylemiş. Her küçük hadiseden mana çıkaran insanlar. Böylece ben davet beklerken daha da kötü mimlenmişim. Mesele burada bitti gitti…</p>
			<p class="paragraf">Sonra Tenişev’in mensup olduğu Türkiyat Enstitüsü üyesi Dr. Salih Aliyev’le tanıştım. Salih Aliyev, Azerbaycanlı ve Azerbaycan’ın tanınmış bir ailesine mensup. Ağabeyi sanırım Tevfik Aliyev Bakü’de Petrol Üniversitesi’nin rektörüydü. Yani yüksek bir mevkie sahipti. Salih Aliyev’le iyi bir dostluk kurdum. Zaten ben de 1989 senesinde, yani Perestroyka başladığı zaman Madison’da Orta Asya ile ilgili uluslararası bir konferans hazırlamıştım. Bu konferansa Kazan’dan, Özbekistan’dan, Tacikistan’dan tanınmış birçok profesörü davet etmiştim, Azerbaycan’dan da gelenler olmuştu. Bunların arasında Salih Aliyev de vardı. Onları o zamanki Sovyetler’den çıkarmak ve Amerika’ya getirmek bir hayli zor olmuştu ama sonunda başardık. Sağa sola müracaatla onları getirdik. Ve Orta Asya tarihiyle ilgili bu konferans, sanırım Amerika’da uluslararası çapta yapılan ilk Orta Asya konferansıydı. Çok büyük ilgi gördü, çok kalabalıktı. Salih Aliyev’e o zaman Sovyetler Birliği’ni ziyaret etmek istediğimi söyledim. “Ben meşgul olurum,” dedi. Zaten söylediğim gibi kendisi Moskova Şarkiyat Enstitüsü’nün Türkoloji Bölümü’nde çalışıyor. Tenişev’e ve başka idarecilere yakın, üstelik gayet faal, nasıl hareket edeceğini bilen biri.</p>
			<p class="paragraf">Uzatmayayım, nihayet bir sene sonra, Moskova’dan Şarkiyat Enstitüsü’nden, bir aylık misafir olarak davet aldım. Derhal kabul ettim. Vizelerimi aldım. Gitmeye hazırım. Hareketimden birkaç gün evvel yeni bir posta geldi. “Efendim şu tarihten şu tarihe kadar Moskova’da bütün oteller dolu olduğu için sizi Moskova’ya davet edemiyoruz,” deniliyordu. Gayet acayip bir durumdu. Moskova’da bilmem kaç otelde bir tek yer yokmuş. Besbelli benim gelmemi engelleyen bir şeyler olmuş. Salih Aliyev’i aradım, ne oldu diye, sordum. “Merak etme, ben bakarım,” dedi. Nitekim birkaç gün sonra 10 günlük bir davetiye geldi. Bu defa 10 gün de olsa Moskova’yı görür, Sovyetler Birliği hakkında bir fikir edinirim, diye düşündüm. New York’tan Paris’e gittim. Paris’te yine Orta Asya ile ilgili bir konferans vardı. Ona katıldım. Doğu Türkistan’da Yakup Bey’in 19. yüzyılın sonuna doğru kurduğu devletle ilgili bir tebliğ verdim. Malum, bu tarihten sonra 1884’te Çin, Doğu Türkistan’ı işgal etti. Paris’ten Moskova’ya uçtum. Moskova’da beni Salih Aliyev ve birkaç kişi karşılayıp otele götürdü, her şey normal geçti. </p>
			<p class="paragraf">İkinci gün Salih, “Kemal Bey, sizi bizim idare amiriyle tanıştırayım. Sizi görmek istiyor,” dedi. İdare amiri dediği, orayı nezaret altında tutan, siyasi kontrolü sağlayan, bütün komünist memleketlerin her kurumunda bulunan kimseydi. Herkesin, partinin çizdiği yönden yürümesini, kimsenin bu yoldan sapmamasını sağlayan idare amiri, meğer benim bilmediğim, beni davet eden, sonra daveti iptal eden ve sonra yine davet çıkaran hep bu “idare amiri” imiş. Bu zat, şahsen beni görmek istemiş ki gayet normal. Salih Aliyev’le gittik, bu zat masasına yaslanmış, kendisinden gayet emin, efendi bir insan. Bana sordu, “Wisconsin Üniversitesi’nde Orta Asya programını kurmuşsunuz, Orta Asya etütlerine ve faaliyetlerine öncülük ediyormuşsunuz,” dedi. Ben “Evet, doğrudur,” dedim. “Bunu niçin yaptınız?” diye sordu. Maksadı benim Orta Asya çalışmalarını milliyetçi, politik amaçla yapıp yapmadığımı öğrenmekti. Ben de kısaca izah ettim, “Wisconsin Üniversitesi Amerika’nın en büyük üniversitelerinden biridir. Çok tanınmıştır ve tüm dünya bölgelerini inceleyen bölümleri vardır. Sadece Orta Asya bölümü incelenmediği için çoktan beri bu bölgeyi inceleme planları vardı. İşi yüklenecek kimse de olmadığı için bu işi bana havale ettiler. Ben de kısa bir süre Orta Asya çalışmalarını yürütme işini üstlendim,” dedim. Yani meseleye ilmî, kültürel açıdan baktığımı izah ettim. Bu da onu tatmin etti. “Peki, çok memnun oldum,” dedi. Ama giderken de Salih Aliyev’in tavsiyesine uyarak masasına küçük bir hediye bıraktım. Hediye, sanırım bir iki paket Amerikan sigarasıydı. Uzatmayacağım, Moskova’da gereken yerleri gördüm. Kısa da olsa Tenişev’le de görüştüm. Bana karşı makul hareket etmekle beraber, biraz uzak durdu. Fakat efendiliğini hiç bozmadı. Ondan sonra Sovyetler’e yaptığım geziler umudumun üstünde gelişti. </p>
			<p class="paragraf">Salih Aliyev’le Bakü’ye uçtuk, Azerbaycan’a gittik. Orada Azerbaycan’ın ilim adamlarını, şairlerini tanıdım. Televizyona çıktım, bir konuşma yaptım. Azerbaycan beni çok çok etkiledi, insanları çok sıcak. Hepsi Azeri Türkçesini konuşuyor ki bu bizim İstanbul Türkçesine çok yakın, arada sırada cümlelerin içinde Farsça kelimeler olsa da… Tabii Azericenin bazı özel dilsel ifadeleri var. Örneğin, anladım yerine “başa değdi” diyorlar, mantıken çok daha doğru. </p>
			<p class="paragraf">Bakü sokaklarında gezerken televizyonda beni görenlerin bazıları, “Efendim memleketimize hoş geldin. Burası sizin memleketiniz, çok güzel konuştunuz. Sağ olun,” gibi iltifatlarda bulundular. Ondan sonra birkaç yerde Azeri yazarları, profesörleriyle yemek yedik. Yemekte şiirler okundu. Azerbaycan’da şiir ve edebiyat herkesin dilindedir. Nazım Hikmet’in şiirlerini ezbere biliyorlar. Zaten Nazım Hikmet, Moskova’da yaşamasına rağmen sık sık Azerbaycan’a gidiyor, oradaki Türkler arasında bulunmaktan memnun oluyormuş, Azeriler de onu bağırlarına basıyor, kendi evlatları gibi seviyorlar. Hatta onların anlattığına göre, Nazım Hikmet biraz para sıkıntısı çekince onlar Azerbaycan’dan para toplayıp göndermişler. Ama Nazım Hikmet, Vera adında Rus kadınıyla evlenince, Azerilerin Nazım Hikmet’e olan ilgileri bayağı azalmış. Bunları Bakü’de öğrendim. Tabii bu benim Azerbaycan’ı ilk ziyaretimdi. </p>
			<p class="paragraf">Bakü’den Taşkent’e uçtum. Bu yolculuğu asla unutmayacağım. Korkulu bir uçuştu. O zaman Bakü Havaalanı küçük bir terminale sahip. Şimdi gayet güzel, mükemmel, uluslararası bir terminali var. O tarihlerde terminal gayet küçük, karanlık bir yerdi. Uçak, Sovyet uçağı ve havaalanında sadece bir pist var, bir iki fenerin aydınlattığı bir pist. Uçak piste girdi, pistin kenarından döndü ve havalandı. Uçağın içi karanlık, ancak bir iki ışık var. Yüznumaradan fena kokular geliyor. Yanımda oturan zat, uğursuz biri, konuşmuyor. Zaten Türkçe bilmiyor. Rusça konuşmak gerekiyor. Benim Rusçam da ancak anlaşabilecek derecede, yani uzun bir konuşmaya katılabilecek vaziyette değildim. Salih Aliyev Bakü’de kaldı, oradan Moskova’ya dönecek. Beni Taşkent’te tıp fakültesinde profesör olan Abdullah Ibadullaev bekleyecek. Bizim Madison’da tertip ettiğimiz konferansa onun eşini davet etmiştim, Taşkent’te Ekonomi Enstitüsü’nün başında bulunan hanımı Özbek, Abdullah da Özbek, birkaç saygıdeğer ekonomi çalışması var. İşte ben o çalışmaları gördüğüm için onu davet ettim, oradan tanışıyoruz. Bu defa beni Taşkent’te onun eşi Profesör Abdullah karşılayacaktı. </p>
			<p class="paragraf">Sabaha karşı tam güneş doğarken, nihayet uçak Taşkent’e indi. İner inmez, havada bulunan bir asit hemen dudaklarımı, gözümü yaktı. Ne olduğunu sonradan anladım. Meğer o civarda yüz binlerce dönüm pamuk tarlasına saçılan ilaçlardan gelen bir koku, bir antiseptik etki göstermiş. Neyse, oradan Taşkent Özbekistan Oteli’ne gittim, orada dinlendim. Taşkent’i dolaştım, Profesör Abdullah ile eşinin evinde yemek yedik ve çok iyi hatırlıyorum, yemek yediğimiz akşam; yanımdan ayrılmayan Abdullah Bey’le beraber hanımını ofisinden almıştık. Hanımı gayet normal giyinmiş tayyörlü, Sovyet memuru. Onu aldık, evlerine geldik. Evleri yerlilerin yani Özbeklerin yaşadığı mahalledeydi. Hanımı, “Müsaade ediniz, üzerimi değişeyim,” dedi. İçeri girdi, üzerini değiştirdi ve Özbek kıyafeti giyerek yanımıza geldi. Yemeğe oturacağız, Hanımı, “Ah nihayet rahatladım, nihayet kendimi buldum,” dedi. Özbek kıyafetlerini, ev kıyafetlerini giyerek özünü bulduğunu açıkça söylemedi ama kamuda bir Sovyet ileri gelen entelektüeli olarak görülüyor, eve geldiğinde de bir Özbek hanım oluveriyordu. </p>
			<p class="paragraf">Sovyetler’e seyahatimi uzun uzadıya anlatmamın sebebi şudur; ben buraları ilk defa görüyorum. Gördüğüm her sokak, her ev, her kişi bana yeni ama aynı zamanda tanıdık, eski, sıcak bir şey gibi geliyor. Çok garip bir durumdaydım. İlk defa Taşkent’e gelmişim, ama oradaki insanlar, evler, yaşayış bana yakın, tanıdık geliyor. Bunun daha ötesi var. Beni yolda durduruyorlar, benden yol soruyorlar. Özbekçe, “Filan sokak nerede?” diye soruyorlar. Beni Özbek zannediyorlar, tabii ben yalnız dolaştığım zaman oluyor bunlar. Taşkent’te bizi Abdullah Bey’in akrabası Muzaffer adlı bir kişi arabasıyla gezdiriyor. Ben Abdullah ile Özbekçe konuşmaya gayret ediyorum. Abdullah Bey, Muzaffer’e, “Amerika’dan bir misafirim geliyor, arabanla bizi gezdirebilir misin?” diye sormuş. Muzaffer beni Amerikalı olarak görüyor. Bir ara Abdullah Bey arabadan uzaklaşınca Muzaffer bana döndü Özbekçe, “Bu Ruslar burada 70 yıl kaldılar, bizim dilimizi öğrenmediler. Amerikalılar geliyor, bir hafta da bizim dilimizi öğreniyorlar,” dedi. Tabii bir şey diyemedim. Muzaffer’in Amerikalılar hakkındaki güzel imajını bozmak istemedim, ses çıkarmadım.</p>
			<p class="paragraf">Taşkent’ten arabayla Semerkant’a gittim. Semerkant’ta yine bir toplantı vardı. Oranın doktorları tıp fakültesinden mezun olanlara nezaret etmiş profesörlerle bir yemek hazırlamışlar. Profesör Abdullah, yani benim mihmandarım da toplantıya katılacaktı. Küçük bir nehir kenarında, set üzerine kurulmuş bir çadırda yemek yedik, konuştuk. Semerkant yüksek olduğu için kuru, nispeten serin bir yer. Timurlenk’in kurduğu bir kasaba, onun zamanından kalma birçok anıtlara sahip. Bilhassa büyüklerin gömüldüğü bir mezarlar sokağı var. Orada dua okudum. Benim etrafımı saran on beş kadar Özbek genci benim dua okumamdan çok memnun kaldılar. Registan’ı gezdim, nefis binaları var. Timur’un kendi mezarı da Semerkant’ta. Timur’un hanımına yaptırdığı büyük muhteşem mezar da orada. 1940 yılında Timur’un mezarını açmışlar, başka bir yere nakledilecek, bina onarılacak ama o sene Avrupa’da savaş başladı. Yerli halk anlatıyor: Timur’un ruhu serbest kalınca, dünyayı yine savaşa sevk etti, ateşe verdiğini düşünmüşler. Semerkant’ın pazarları, o halkı, yemekleri bir bakıma Türkiye’ye benziyor, görülmeye değer. Yerli bir hava var, ama diğer taraftan Türk halkıyla paylaştıkları birçok şey var. Bunları uzun uzadıya anlatmayacağım.</p>
			<p class="paragraf">Abdullah, benim mihmandarım Taşkent’e döndü. Tabii üniversitede ders veriyor. Ben de uçakla Taşkent’ten Buhara’ya uçtum Buhara’da tek başıma artık birçok yeri görmeyi, gezmeyi başardım. Buhara’da Bahâuddin Nakşibendî’nin gömülü bulunduğu köydeki türbesini ziyaret ettim. İnanılamayacak sayıda insan her gün gelip türbeyi ziyaret ediyor, bunlar halen ayakta duran komünist rejim zamanında oluyor. Bez parçaları niyet kabilinden ağaçların dallarına bağlanmış, yüzlerce, binlerce bez parçası dalgalanıp duruyor. Sonra Buhara’nın eski camilerini, pazarlarını her tarafını gezdim. Öğleye doğru hava ısınınca otele çekilmek zorunda kaldım. Derece 40-42’ye çıkıyor, akşam ise hava hemen soğuyuveriyor. Ondan sonra da insan rahat rahat dışarı çıkılabiliyor. Ben de gün batmak üzereyken otelden çıkıyor ve görmek istediğim yerlere gidiyordum. </p>
			<p class="paragraf">Bir ara havuz kenarına kurulmuş bir kahvehaneye gittim. Halk orada toplanıyor, oturuyor, konuşuyor ve müzik dinliyorlar. Her hafta kahvehaneye belirli bir köyden bir müzik grubu geliyor ve havuz kenarında, kahvehaneye gelenlere yörelerinin müziğini çalıyorlar. Burada yine ilginç bir olay oldu. Ben bir sandalyeye oturmuş müzik dinliyorum. Yanımda oldukça genç bir kimse vardı. Bana döndü sordu, “Bu müzik grubu hangi köyden geldi?” Bilmediğimi söyledim. Adam bana Buharalıymışım gibi soru sordu. Açıkçası bu olay, yani Özbek olarak algılanmam hoşuma gitti. </p>
			<p class="paragraf">Otele dönerken, Buhara’nın bir başka özelliğini keşfettim. Buhara’da en eski Yahudi gruplarından biri oturmaktaydı. Buhara Yahudileri diye tanınan bu grubun oturduğu bölgeden geçtim. Bin sene kadar evvel kurulmuş olan bu semtte yaşayan Yahudiler âdetlerini korumuşlar, sinagogları var, Özbekçe biliyor, fakat Tacikçe yani Farsça konuşuyorlar. Sovyetler çöktükten sonra Buhara Yahudilerinin bir kısmı New York’a göçtüler. Orada kendi bölgelerinin âdetlerini, yaşamlarını devam ettirdiler. Gariptir ki Özbekistan’ın şarkılarını, elbiselerini, kültürlerini ABD’de de muhafaza ettiler. Hatta bir keresinde bu Buhara Yahudilerinden iki şarkıcı kadını üniversiteme davet ettik. Özbekçe şarkılar söylediler. Sovyetler zamanında Özbekistan’dan çıkmış tanınmış halk artistleri arasında Buhara Yahudilerinden birkaç büyük artist vardı. Kültür meselelerinde insanlar kendi dinini, dilini, kültürünü muhafaza edebilirler, fakat bir başka kültürün eserlerini de kendilerine mâl ederler. Buhara Yahudileri bunun en güzel örneğidir.</p>
			<p class="paragraf">Buhara’dan nihayet Moskova’ya uçtum ve burada bir kez daha, o zamanki Sovyet uçaklarının acıklı durumunu gördüm. Buhara’dan uçağa bindikten sonra yanımda oturan zatın dizlerinin, ayaklarının örtülü olduğunu gördüm. Ben koridora yakın olan yerde oturuyordum. Adamın ayakları ağrıyordur diye düşündüm, aldırış etmedim. Uçak kalktı, yavaş yavaş havalandıktan sonra bize yemek getirdiler. Sucuk, biraz ekmek, bir de çay. Ben yiyemedim, zaten karnım aç değildi. Yanımda oturan zat sucuğu aldı, dizlerinin üzerindeki örtüyü çekti. Ayakları arasında koskoca bir köpek yatıyor, benim yanımda oturan köpeği örtmek için şal kullanmış. Köpek sahibi sucuk ve ekmeği köpeğe verdi. Köpek dahi bunları yemedi. Böylece Moskova’ya vardık. </p>
			<p class="paragraf">Moskova’dan sonra İstanbul’a geldim. Tenişev’le fazla görüşemedim. İki sene sonra 1991’de Sovyetler dağıldıktan sonra onunla tekrar karşılaştım. Özbekistan dâhil Karakalpak Otonom Cumhuriyeti’nde hazırlanan uluslararası bir Türkoloji kongresine davet edilmiştim. Benim seyahat planıma göre ben Moskova’ya uçacağım, oradan sonra Almata’ya, Almata’dan sonra Nukus’a gidecektim.</p>
			<p class="paragraf">Moskova’ya uçtum. Orada beni Ethem Tenişev ve Türkiye bölümüne mensup yani Moskova Şarkiyat Enstitüsü’nün birkaç üyesi karşıladı. Ethem Tenişev’in arabasına bindim, otele doğru yol aldık. Ethem Tenişev yanımda, bana doğru eğildi ve, “Kemal Bey,” dedi, “İstanbul’da Türkoloji Kongresi’nde aramızda bir anlaşmazlık olmuştu. Kusura bakmayınız. O zamanki şartlar size karşı öyle davranmamı gerektiriyordu. Ama siz haklıydınız. Söylediklerinizin hepsi gerçekti. Özür dilerim. Sizi haksız yere tenkit ettim,” dedi. Açıkçası Tenişev’in bu mertliğini, hatasını kabul etmesini takdir ettim. Ama anladım ki o şartlar altında yapılacak başka bir şey yoktu. Neyse arabayla otele geldik Ve hepimiz bavullarımla beraber bana ayrılan odaya çıktık. Orada biraz konuştuk. “Hadi yemeğe gidelim,” dediler. Akşam saat 8 olmuştu. Otelin restoranına gittik, restoran muazzam kalabalık. Biz de bize ayrılan masaya oturduk, yemek servisini bekliyoruz. Servis yapan kız geldi. “Yemek bitti. Yemek veremeyeceğiz,” dedi. Tenişev, “Yapmayınız, Amerika’dan gelmiş misafirimiz var, biz de üniversite profesörüyüz,” dedi. “Yok,” dedi kadın. “Yemeğimiz yok, veremeyiz,” Kalktık, benim odama döndük. Odada benim getirdiğim konserveler vardı. Daha evvel Sovyetler’de bulunduğum ve gıda yokluğunu bildiğim için, bavuluma bir sürü konserve, bisküviler falan doldurmuştum. Odaya dönünce, “Merak etmeyiniz, bende yemek var,” dedim. Bavulları açtım. Kutuları çıkardım. Tenişev dâhil oradaki üç-beş kişiyle beraber karnımızı doyurduk. Birkaç yıl sonra Moskova’ya gittiğim zaman, yeni restoranlar açıldığını, hemen hemen her şeyin bulunduğunu gördüm.</p>
			<p class="paragraf">Moskova’da bir iki gün kaldıktan sonra Almata’ya uçtum. İlk kez Almata’yı ziyaret ediyordum. Almata’da uçak alanında beni Kazakistan Akademi başkanı karşıladı. Arabasıyla gelmiş. “Sizi karşılamaya geldim,” dedi. Hatırlıyorum, sabaha karşı Almata’ya inmiştik. Kar yağmıştı, ama hava mülayimdi. Arabada Kazakistan Akademisi başkanı da özür diledi. “İstanbul’da konferansta ben de bulundum. Sizi tenkit ettik. Ama şimdi özür diliyorum, yanlış hareket ettik. Hakkınız vardı. Şimdi Türkoloji çalışmalarını doğru yola sokmak için çabalıyoruz,” dedi. İhtimal Tenişev adama haksızlık yapttık, demiştir. Sonra Kazakistan Akademi Başkanı, “Sizi, bize provokatör olarak tanıttı,” dedi. “Meğer hiç de öyle biri değilmişsiniz. Biz bunları sonradan anladık,” dedi.</p>
			<p class="paragraf">Otele geldik, dinlendim. Üniversiteye gittim, konuşmalar yaptım, birçok insanla tanıştım. Ondan sonra Almata’ya daha birkaç kez gittim. Almata’dan Türkoloji kongresinin yapılacağı Karakalpak Otonom Cumhuriyeti merkezine, Nukus’a uçtum. Bu da Özbekistan Cumhuriyeti’ne dâhil bir bölgeydi. Nukus’a yine gece yarısı ulaştık. Nedense Sovyet uçakları gece uçuyordu ya da bana öyle rast geldi. Benim yanımda Kazakistanlı olan ve Moskova’da Türkiyat Enstitüsü’nde çalışan Musaev vardı. Birçok kimseyi yetiştirmiş, doktoralarını vermiş biri. Gayet efendi ve tam manasıyla bir Kazak. Uçaktan indik, bizi karşılayanlar arasında Musaev’in eski bir öğrencisi vardı. Musaev’e sarıldı, elini öptü, “Üstadım,” diye hitap etti. Rusların arasında görülmeyen yakın bir ilişki, dostluk, karışlıklı sevgi vardı. Sonrasında ona, “Hocam, memleketimize geldiniz. Sizin için ne yapabilirim?” diye sordu. Musaev de emir verir gibi, “Koy kes,” yani koyun kes, dedi. Beriki de, “Baş üstüne,” dedi. </p>
			<p class="paragraf">Otele ulaştık, biraz uykudan sonra kalktık, kongreye gittik. Sovyetler Birliği’nin her tarafından Türk gruplarının yaşadığı her bölgeden birçok profesör, araştırmacı ve saire gelmiş, belki 100-150 kişi olmuş, yani tam manasıyla bir Türkoloji kongresi organize olmuş oluyordu. Bizim İstanbul’da yaptığımız Türkoloji kongrelerinden kat kat büyük. Dahası bunlar yalnız üç beş cumhuriyetten değil, ismini dahi bilmediğim yerleri de kapsayan 30-40 bölgeden gelmiş. Kafkaslardan yirmi kişi gelmişti ve bu gruplarda muazzam bir disiplin vardı. Amir ne derse, herkes bir asker gibi onun söylediklerini yerine getiriyor. Bir disiplinden ziyade yerleşmiş bir saygı var. Dağıstan’dan gelmişler, Balkarlar var, şunlar, bunlar var…</p>
			<p class="paragraf">Türk dünyasını bir araya toplayan böyle büyük bir toplantıyı o tarihe kadar görmemiştim, ama Türkiye’den gelen yoktu. Toplantı açıldı. Açılış konuşmalarını yapacak masa etrafında toplanan insanlar arasında benim de yerim vardı. Türkiye’den değil, Amerika’dan gelen bir Türkolog olarak takdim edildim. Bu rastgele bir hareket değildi. Türkoloji Amerika’da da almış, yürümüş demek istediler. Türkiye’den Türkolog olarak böyle bir konferansa katılmak gayet doğal ama Amerika’da Türkoloji var, gelişiyor ve bu Türkoloji’nin gelişmesinde rol almış Amerikalı bir profesör aramızdadır, demek değişik manalar taşıyordu. İsmim Türk olduğumu gösteriyor, ama üzerimde Amerikan damgası var. Açılış konuşmacıları içinde bana üçüncü olarak yer ayırmışlar. Birinci konuşmayı Karakalpak Otonom Cumhuriyeti genel sekteri yaptı; Rusça konuştu, ikinci konuşmayı Özbekistan Akademi başkanı yaptı, o da Rusça konuştu, sıra bana gelince hangi dilde konuşmam gerektiğini düşündüm, İngilizce konuşmak söz konusu olamazdı, acayip kaçardı, Türkçe konuşursam bir dereceye kadar normal karşılanır, ama biraz ters olabilir, diye düşündüm.</p>
			<p class="paragraf">Konuşma sırası bana gelince, “Men ortak tilden aytacam,” yani ortak dilden konuşacağım, dedim. Kıpçak lehçelerinde ‘d’ harfi ‘t’ oluyor, dil ‘til’ oluyor. Benim ortak dil dediğim Özbekçe ve Türkçe, Tatarca karışımından oluşan ama herkesin anlayacağı bir dildi. Konuşmamın sonunda salon alkıştan yıkılacak gibi oldu. Sonra anladılar. Çok mahcup oldular. Amerika’dan gelmiş, bir adam bize ortak bir dille hitap ediyor. Biz ise burada Rusça konuşmaya gayret ediyoruz. Ondan sonra da herkes kendi bölge lehçesiyle konuşarak tebliğlerini okudu. Benim hayatımda en güzel en tatlı hatıralardan biri Nukus olayıdır. Tabii oraya da Sovyetler Birliği’nin, Rusya’nın en büyük Türkologları gelmişlerdi.</p>
			<p class="paragraf">Akabinde bu kadar yakın olduğumuz için Hive’ye gidelim diyenler oldu. Hive gerçekten çok yakın bir muhitti. Nukus’a 100-200 kilometre mesafede, Nukus’tan hareketle Türkmenistan’a, Türkistan’ın doğu bölgesinden geçerek Hive’ye gidiliyor. Herkes gidelim, dedi. Hive, eski haliyle muhafaza edilmiş, çok eski bir şehir, evleri, caddeleriyle ortaçağı hatırlatıyor. Orta Asya kültürünün büyük merkezlerinden biri. Nukus’ta konferans tertip edenlerden rica ettik, “Bir otobüs veriniz, bizi Hive’ye götürsün,” dedik. “Benzin bulunmuyor,” dediler. Bu arada ben Karakalpak Cumhuriyeti’nin bir bakanıyla tanışmıştım. Sanırım tarım bakanıydı, o aklıma geldi. Kendisi Tatar asıllıymış ve konferansa gelen Tatarlara özel bir muamele yaptı, yakınlık gösterdi. Ben, onun yemeğine davet edilmedim ama bakanla güzel anlaşmıştık. “Gidin, tarım bakanından benzin isteyin o bulur,” dedim. Nitekim Tatarlar, gittiler ve bize benzin temin ettiler. Bu sayede Hive’ye gittik. </p>
			<p class="paragraf">Hive büyük bir şehir olmamakla beraber, eksi halini muhafaza etmiş, evleriyle, çarşılarıyla, camileriyle eski halini korumuş, turistik bir şehir olmuş. Fakat burada da hoşuma gitmeyen bir sahneyle karşılaştım. Oraya gelen birçok Rus turist vardı. Onlara mihmandarlık eden yerli rehberler, önemli saydıkları yerleri onlara gösteriyordu. Kendi eski hanlarını kötü halde yeriyorlardı. “Çok kötü idareciydiler, kadın düşkünüydüler, halka eziyet ederlerdi,” deyip duruyorlardı. Sonra bir başka yeri göstererek, “Burası da hapishaneymiş,” dediler. Bana göre normal bir hapishane ama rehberler burasını cehennem gibi anlattılar. Dayanamadım, “Siz kendi kültürünüzü, geçmişinizi aşağılamaktan neden zevk duyuyorsunuz?” diye sordum. “Evet, tenkit edilir ama bu hanların yaptıkları Rus hükümdarlıklarının halka yaptıklarıyla asla boy ölçüşemezdi. Neden bu hapishaneyi gösterirken, Stalin’in kurduğu gulagları, binlerce kişinin hapsedildiği Sibirya kırlarında, soğuktan ölen insanları anlatmıyorsunuz?” dedim. </p>
			<p class="paragraf">Bu olaya rağmen Hive gezisi güzel ve faydalı oldu. Hava kararırken Nukus’a döndük. Bir de baktım, Musaev’in öğrencisi gelmiş, “Sizi almaya geldim. İstediğiniz koyunu kestik. Buyurunuz,” diyerek bizi davet etti. “Ben çok yoruldum,” dedim. Musaev, “Olmaz. Gitmemiz gerekir,” diye karşılık verdi. Ben de düşündüm; buraya geldik, tekrar gelmemiz meçhul, gidelim dedim. Köy Nukus’a 30 kilometre mesafede. İsmi Kocaeli Köyü’ydü. Gittik, yemekler yapılmış, oyunlar oynandı. Ve yine geç vakit Nukus’a döndük, akabinde ben de yurda döndüm. </p>
			<p class="paragraf">İşte ondan sonra Tenişev’le birkaç defa daha görüştük, konuştuk. Çok yakın olmamakla beraber güzel, karşılıklı bir dostluğumuz oldu.</p>
			<p class="paragraf">(Kazan hatıralarımı, Türkolog ve tarihçi olarak bilinen Mirkasım Osmanov (Kazan Üniversitesi rektörü), Mirfatih Zekiyev ile ilişkilerim çok ilginç olmakla beraber yazmamayı şimdilik daha uygun gördüm).</p>
			<p class="baslik"><span class="bold">ALEXANDRE BENNIGSEN<br/></span><span class="baslik-alti _idGenCharOverride-4"><br/>BİR TÜRK-MÜSLÜMAN DOSTU OLAN <br/>ORTODOKS HRİSTİYAN RUS ASİLZADESİ</span></p>
			<p class="paragraf">Alexandre Bennigsen Türkiye’de pek tanınmış bir isim değildir. Ama Türkoloji’yle bilhassa Çarlık Rusyası’nda ve Sovyetler Birliği’nde yaşayan Türk grupları hakkında yürütülen çalışmalara öncülük yapmış bir kimseydi. Rusya’da ve bilhassa Orta Asya’daki Türk gruplarını Batı’ya tanıtmıştır. Alexandre Bennigsen, baba tarafından General Bennigsen’in torunuydu. General Bennigsen Danimarka asıllı, Çar’ın ordusunda ordu komutanlığı yapmış; Napolyon’un Rusya’yı istilasına karşı savaşmış, büyük isim sahibi bir kimseydi. Zaten Tolstoy da <span class="italik">Savaş ve Barış</span> adlı meşhur kitabında General Bennigsen’den uzun uzadıya söz eder. İşte Alexandre Bennigsen böyle bir ailenin oğluydu. Ortodoks’tu, hayatının sonuna kadar Ortodoksluğa bağlılığı devam etmişti. Kendini inançlı Ortodoks olarak bilmiştir ve öyle tanınmıştır.</p>
			<p class="paragraf">Ben Alexandre Bennigsen’i kitaplarından, çalışmalarından tanıyordum. Kendisiyle birkaç defa görüşmüş, gayet iyi anlaşmıştık. O tarihlerde yani 1980’lerde benim de Orta Asya’yla olan ilişkilerim derinleşmiş, bu konuda bazı faaliyetlerim olmuştu. Üniversitede Türk etütlerini, Türk programını ben kurmuştum. Ama bu Türk programının kurucularından biri olarak Orta Asya çalışmalarına da büyük önem veriyordum. Benim üniversitemde bir Türk programı yanında, bu programı destekleyecek ve güçlendirecek bir Orta Asya programı yaratmanın çok faydalı olacağını düşünüyordum. Bu düşüncelerimi gerek Türk programını gerek Orta Asya programını desteklemiş olan dekan, rahmetli David Cronon’a yansıttım. Onunla bu programların lüzumunu uzun uzadıya konuştuk. Üniversitenin bu şekilde bir programın kurulmasının ABD’ye ve Türkiye’ye faydalı olacağını düşündüm. Üniversitenin bir misafir profesör kürsüsü vardı ve her sene bir sömestr için para hazırlanırdı. David Cronon’a, “Acaba Orta Asya’yla ilgili bir araştırma yapan tanınmış birini getirsek ne olur?” diye sordum. Bizim kuracağımız programa zemin hazırlanmasına yardımcı olacağını düşündüm. (David Cronon bölümünde daha geniş bilgi verilmiştir).</p>
			<p class="paragraf">David Cronon fikrimi uygun buldu. “Kimi davet edelim?” dedi. Ben ilk olarak Zeki Velidi Togan’ı önerdim, fakat temas etmemize ve hazırlık yapmamıza rağmen rahmetli Zeki Velidi Togan gelemedi. Daha doğrusu bizim şatlarımızı kabul etmedi. Konferans vermeye vakti olmadığını, yazı yazmak istediğini söyledi. Hâlbuki bu misafir profesör kürsünün ana koşullarından biri misafir profesörün bir seri konferans vermesiydi. Zeki Velidi Togan’ı davet edemeyeceğimizi anlayınca, Ben dekana Alexandre Bennigsen’i tavsiye ettim. Dekan da kabul etti. Nitekim 1985’te bir sömestr Alexandre Bennigsen benim üniversiteme geldi ve Orta Asya’yla ilgili ilk kurları verdi. Güzel konuşan, derin bilgisi olan bir kimseydi. </p>
			<p class="paragraf">Daha evvel belirttiğim gibi Orta Asya Müslüman halkına da çok yakın bakıyordu. Kesin olarak bilmiyorum ama sanırım anne tarafından bir Tatarlığı da vardı.</p>
			<p class="paragraf">Bennigsen geldi, Madison’da beş-altı ay kaldı. Ders verdi. Ben de kendisini daha yakından tanıma fırsatı buldum. Hakikaten Orta Asya Müslüman halkına karşı çok güzel, olumlu, yakın ilgisi vardı. O zamanlar Ruslar Afganistan’dan çekilmek üzereydiler ve Alexandre Bennigsen, “Ölmeden evvel Rusların Taşkent’ten, Buhara’dan, Almata’dan çekilmesini görmek isterim. Büyük arzum ölmeden evvel onların çekilmesini görmektir,” dedi. Bir bakıma Bennigsen sağlam bir Rus’tu, dilini yani Rusçayı çok iyi konuşuyor, daha evvel belirttiğim gibi Ortodoksluğa, Rus kültürüne bir bağlılığı var. Ama bunun yanında Orta Asya Müslümanlarına karşı derin bir yakınlığı vardı.</p>
			<p class="paragraf">1985 yılının yazında Alexandre Bennigsen, “Orta Asya hakkında bir konferans hazırlayabilir miyiz?” diye bir teklifte bulundu. Araştırdık, sorduk. Nihayet Orta Asya ile ilgili ABD çapında bir konferans hazırladık. Amerika’daki Orta Asya ile ilgili çalışma yapan belli başlı isimleri davet ettik, bir konferans bu şekilde yapıldı ve başarılı oldu. Bu başarı üzerine dekan David Cronan da Orta Asya programını kurmak için gereken finansmanı bulacağını, burada ders verecek elemanları araştırmamız gerektiğini söyledi. İşte bu sayede yani Alexandre Bennigsen sayesinde Wisconsin Üniversitesi’nde Orta Asya programının temelleri atıldı. Program dersleriyle, güncelliğiyle Orta Asya ve Türk Dünyası hakkında, büyük ilgi uyandırdı. Programa katılan kimselerin sayısı arttı, birçok kimse buradan doktorasını alarak çeşitli üniversitelerde profesör oldu. Bennigsen’le sık sık görüşüyor, buluşuyordum. Kalp ameliyatı geçirmişti. Doktor beş sene ömür vermiş. Ölmeden evvel Orta Asya programlarını gerçekleştirmek istediğini söyler dururdu. Washington’a davet edilir, çeşitli üniversitelere gidip ders verirdi ve bu şekilde birçok icraatle Orta Asya çalışmalarının önemini kabul ettirdi. </p>
			<p class="paragraf">Bennigsen’in kitapları çok önemlidir, hâlâ da okutulmaktadır. Orta Asya hakkında temel bilgileri bu kitaplarda bulmak mümkündür. Türkçeye tercüme edilmesi arzu edilir. Galiba bir-iki tanesi tercüme edildi, emin değilim. Alexandre Bennigsen’in asıl oturduğu yer Paris’ti. Paris Üniversitesi’nde Doğu Avrupa çalışmalarına temel oluşturacak enstitünün de kuruculuğunda çalışmış, hayatının sonuna kadar bu enstitüye başkanlık yapmıştır. Gilles Veinstein hocasıydı. Gilles Veinstein’ın bilindiği gibi Osmanlı tarihi üzerinde çok değerli çalışmaları olmuştur. Balkan İslamı hakkında yine birçok araştırmalar yapan Sırp asıllı Alexander Popovic’de yine bu enstitüde çalışmış ve eserler vermiştir. Bu enstitü halen ayaktadır ve çalışmaları devam etmektedir. Bir sömestr ben de orada konferanslar verdim. Enstitünün çalışmalarını yakından tanıma fırsatını buldum. </p>
			<p class="paragraf">Paris’e bir gidişimde Alexandre Bennigsen’ı görmek istedim. İlk arayışımda, görüşmeden çok memnun olacağını ancak rahatsız olduğunu söyleyerek ertesi gün tekrar aramamı rica etti. İkinci gün telefon ettim, “Daha iyiyim, gel” dedi. Gittim görüştüm. Son görüşmemiz bu oldu. Bir sene kadar sonra vefat etti. Fakat iki kızı vardı, iki kızı da Orta Asya çalışmalarına devam ettiler ve çalışmalarını halen devam ettirmektedirler. Kızlarından biri Londra’da Orta Asya ile ilgili bir dergi çıkardı, dergi hâlâ yayımlanmaktadır.</p>
			<p class="paragraf">Burada Alexandre Bennigsen’in eserlerini, kitaplarını uzun uzadıya anlatmayacağım. Amacım, Türkoloji çalışmalarına can alıcı katkısı olan Alexandre Bennigsen’i de bu hatıratımda anmaktı. Yattığı yer nur olsun. </p>
			<p class="paragraf">Çalıştığım Wisconsin Üniversitesi’ne bir dil ve bir tarih-kültür uzmanı alarak programı genişlettik. Program başkanı olarak dört uluslararası konferans hazırladık. Orta Asya’dan, Tacikistan’dan, Baş Kırgızistan’dan, Azerbaycan’dan, Rusya’dan birçok ilim adamını davet ettik. Hemen hemen hepsi ilk kez bizim davetimizle Sovyetler Birliği’nin dışına çıkabildiler. Onların ABD’ye gelmesini sağlamak için yaptığımız çalışmaları anlatmak gereksizdir ama yine de büyük çaba gösterdiğimi söylemek isterim.</p>
			<p class="paragraf">Bu arada ABD çapında bir Orta Asya Çalışmaları Enstitüsü kurduk, ben de o cemiyetin başkanı oldum. Wisconsin’da Alexandre Bennigsen ile başlayan Orta Asya programı halen çalışmakta ise de kendisinden beklenen gelişmeyi gösteremedi. Benim emekliliğimden sonra idareyi alanlar, programı kendi çıkarları uğruna kullanmaya yeltendiler. Bu konuda şimdilik bu kadar konuşacağım. Emekliliğime rağmen Türkiye Cumhuriyeti ve Osmanlı Programı’nı ve Türk Çalışmaları Merkezi’ni yönetmeye devam ettim. Emekliliğim süresince yedi öğrencimi doktora sahibi yaptım. Halen iki Türk doktora adayını yönetiyorum. </p>
			<p class="paragraf">Alexandre Bennigsen’i her zaman sevgiyle anarım. Çok dürüst bir insandı. Türkiye’yi ve İstanbul’u yakından tanımıştı. Bolşevik İhtilâli’nden sonra Rusya’nın ileri gelen aileleri gibi Bennigsen ailesi de Rusya’dan kaçmış, İstanbul’a gelmiş ve bir süre İstanbul’da yaşamıştır.</p>
			<p class="baslik"><span class="bold">DAVID CRONON<br/></span><span class="baslik-alti _idGenCharOverride-4"><br/>ABD’DE TÜRK ETÜTLERİNİ DESTEKLEYEN ADAM</span></p>
			<p class="paragraf">David Cronon’ın Wisconsin Üniversitesi Tarih Fakültesi başkanı olarak gerek benim hayatımda gerek Türk etütlerinin Amerika’da kök salmasında ve genişlemesinde can alıcı bir rolü olmuştur. David Cronon tanınmış bir tarihçidir. Bir süre Rusya’da bulunmuş, Orta Asya’yı gezmiş ve Orta Asya Türkî devletlerinin, o zamanlar Sovyetler Birliği’ne üye olan bu cumhuriyetlerin önemini anlamış. Bunun üzerine Cronon Wisconsin Üniversitesi Tarih Fakültesi’nde bir Türk programı geliştirmeye karar vermiştir. </p>
			<p class="paragraf">Wisconsin Üniversitesi Tarih Fakültesi Amerika’nın tanınmış tarih fakültelerinin önünde yer alır. Amerikan tarihçiliğinin mimarlarından sayılan ve Turner Teorisi olarak bilinen teoriyi ortaya koyan Frederick Jackson Turner burada hocalık yapmıştır. Bu teori, ABD’nin nasıl geliştiğini, hangi itici güçlerle bugünkü haline geldiğini; sınırların değişimine dayanarak ikna edici bir şekilde izah etmiştir. </p>
			<p class="paragraf">David Cronon ile tanışmam ve Wisconsin Üniversitesi’nde bir Türk programı kurmam aşağı yukarı 1966-67 senelerine tekabül eder. Ben bu tarihlerde New York Üniversitesi’nde profesördüm. 1962 senesinde New York Üniversitesi’nin Tarih ve Siyasi İlimler Fakültesi’nin saha araştırmaları merkezine üye olmuştum. Zaten 1957 yılında doktoramı da oradan almıştım. New York Üniversitesi’nde gelişmekte olan ülkelerin sorunlarıyla ilgili bir dersin yanında Osmanlı ve Cumhuriyet Türkiyesi tarihi ile ilgili de dersler de veriyordum. Gelişmekte olan ülkelerin siyasi, ekonomik, kültürel durumunu inceleyip; Afrika ve Asya’daki ülkelerde olabilecek gelişmeleri anlatmaya çalışıyordum. O tarihlerde Afrika ve Asya’nın gelişmekte olan ülkeleri çok konuşuluyordu. Bu ülkeler yeni özgürlüklerini kazanmış, İngiliz ve Fransız hâkimiyetinden kurtulup millî bir yol çizmek çabasına girişmişlerdi. Konu can alıcı önemde olduğu gibi benim için teorik açısında da çok çekiciydi. Bu yüzden bu derslere canla başla sarılmış ve programı iyi bir şekilde geliştirmiştim. O kadar ki lisansüstü, yani doktora bölümü dersi 40-45 kadar öğrenci çekmişti. Genelde bu gibi doktora seminerleri 7-8 kişi ile yapılırdı. Benim seminerimde ise 40-45 kişi vardı. Bu öğrencilerin ödev ve çalışmalarını okumak, onlarla oturup konuşmak oldukça fazla zamanımı alıyor ve yoruyordu. Ama neticede başarılı olduğu için memnundum. Aynı dersin daha genel bir bölümüne “undergraduate”, yani normal bir lisans kurunda veriyordum. Buraya da 100 kadar öğrenci kayıt olmuştu. Onların da imtihanlarını okumak, değerlendirmek hakikatten çok zamanımı alıyordu. Fakat bu dersler ve Osmanlı ve Cumhuriyet Türkiye’si tarihi dersleri sayesinde üniversitede bir hayli tanınmış ve üniversite bana erken olmasına rağmen “tenür”, yani süresiz kontrat vermeyi kararlaştırmıştı. Bu oldukça istisnai bir karardı. Genelde tenürlük (daimi üyelik) yedi senede verilirken, bana beş senede verilmişti. </p>
			<p class="paragraf">Fakat zihnimde ve kalbimde yeni sorular ve duygular uyanmaya başlamıştı. Osmanlı ve cumhuriyet tarihine daha yakından bakınca, gerek Osmanlı gerekse Cumhuriyet tarihinin anlatılışı bana biraz yersiz gelmişti. Gerçek gelişmeleri dışarıda bırakılarak dönemin ideolojisine göre yorumlanmış ve yazılmıştı. Bu konuda bilgilerim derinleştikçe bir şeyler yapmam gerektiğini kararlaştırıyordum. Asya ve Afrika devletlerinin tarihi, sosyal yapısı, milli devlet haline gelmeleri gibi konularla uğraşmaktansa bütün zamanımı Osmanlı ve Türk tarihine vermek istiyordum. Çünkü Osmanlı ve Türk tarihine karşı duygusal yakınlığım yanında, fikir bakımından da bu tarihlerin daha doğru ele alınması ve öyle öğretilmesine inanıyordum.</p>
			<p class="paragraf">Daha o tarihlerde, yani 1964-65 yıllarında üzerinde durduğum ana kavram millet idi. 18. yüzyıldan sonra ve bilhassa 19. ve 20. yüzyıllarda dünya çapındaki ana gelişme milli devletlerin kurulmasıydı. Milli devlet bilhassa Fransız İhtilâli’nden sonra temel örgüt kavramı olarak gelişmiştir ve dünyaya hâkim olmuştur. Osmanlı’da da 19. yüzyılda ana amaç Osmanlı toplumunu millet yapmaktı. Bilhassa 1856’dan sonra ortaya atılan Osmanlı mefhumunun ana amacı da bir Osmanlı milleti yaratmak ve Osmanlı Devleti içerisinde yaşayan çeşitli dile, dine, kültüre mensup 40-50 ayrı etnik grubu Osmanlı yahut da Osmanlılık kavramı altında birleştirmekti. Bu siyasi ve hukuki bir kavramdı. Ana amaç dil ve din farklarının üzerinde siyasi bir kimlik yaratmak ve herkesi Osmanlı saymaktı. Fakat tatbikatta bu amaç asla gerçekleşmedi. Çünkü etnik, dil ve din farkları genel Osmanlılık kavramından çok daha güçlü olarak kendini göstermişti. Bunun için Osmanlılık teorisi iyi niyetlerine rağmen başarılı olamamıştı. 19. yüzyılda, eskiden beri Osmanlı’nın millet kavramı çerçevesinde kimliğini, kültürünü korumuş Sırplar, Rumlar, Bulgarlar ayrılmış ve kendi devletlerini kurmuşlardı. 1877-78 Savaşı’ndan sonra Berlin Antlaşması ile Balkanlar’da kurulan Sırp, Rumen, Karadağ ülkelerine özgürlük ve Bulgaristan’a otonomi verilmesi milli devletin gücünü bir kez daha ispat etmiştir. Benim görüşüme göre daha 1855’lerde ve bilhassa 1878’den sonra Osmanlı’da millet olma çabası zayıflamamış, çok daha fazla artmıştır. Balkanlar’ın elden çıkmasıyla, Arap dünyası da etnik benliğini daha açık ifade etmeye başlamıştı, Arapların, Osmanlı’ya tam manasıyla kaynaşmamış olması Osmanlı’nın Anadolu ve Rumeli’den ibaret olduğu açıkça meydana çıkmıştır. Öyle ki Osmanlı’nın millet yaratma çabası aslında 1878’den sonra Anadolu ve elde kalan Rumeli’de gerçekleşmişti. İleride Türkiye Cumhuriyeti olarak ortaya çıkacak olan devlet bu iki bölgenin Müslüman halkına dayanmaktaydı. Cumhuriyet’in 1923’te kurulmasıyla yeni bir millet ve devlet oluşturma çabasının Anadolu ve Rumeli toplumundaki Müslüman halka dayanacağı açıkça anlaşılmıştı. Gerçi cumhuriyet yeni bir toplum, devlet, millet kurma iddiasında olmuşsa da millet olmak ve milli devleti kuran oluşumlar 19. yüzyılın sonunda başlamıştır. Burada temel dil ve dindi. Ama bu din Anadolu ve Rumeli’de Osmanlı döneminde gelişmiş olan bir İslam’dı. İslam’ın temel dinî prensipleri muhafaza edilmiş, fakat dile dayanan kimlik korunmuştu. Benim millet anlayışıma göre ortaya çıkan Osmanlı, İslam ve Türk tarihinin birleşmesinden meydana gelen özel bir toplumdu. Bu toplum temelde Rumeli ve Anadolu’da yaşayan Müslümanlardan oluşuyordu. Gayrimüslimler vatandaşlık haklarına sahip olmakla ve devletin bir parçası olmakla beraber milletin dışında kalmaktaydılar. Bir yerde klasik Osmanlı millet anlayışı, yani din esasına dayanan cemaat yapısı muhafaza edilmişti. Ama milletin homojen bir topluma dayanması milli devletin varlığını sağlayacak nitelikteydi. </p>
			<p class="paragraf">Atatürk’ün her konuşmasında neden millet kavramını vurguladığını daha iyi anlamaya başlamıştım. Atatürk aşağı yukarı her konuşmasında, “Milletin isteğini yerine getirdik. Millet istedi,” demekteydi. “Ben istedim,” demezdi. Millet yaptı, istedi demekteydi. Atatürk’ün düşüncesi belirli sınırlar içerisinde bir millet yaratmaktı ki bu da cemaatin millileşmesi demekti. Bu temel konuları uzun uzadıya incelikle tartışmak mümkündür. Burada bu konuları daha yakından incelemek ihtiyacının nasıl geliştiğini anlatmak istiyorum. Milletin anlamı birinci büyük mecliste tarihî kökenine uygun olarak tanıtıldı, ancak sonra unutuldu. Nihayet 1930’larda Orta Asya kökenli millet mefhumu, yani ırka dayanan yeni bir millet anlayışı etkili oldu, ancak bunu da tamamen ırka dayalı görmek de yanlıştır. Esas olan belirli sınırlar içinde, belirli bir siyasi kimliğe sahip bir millet yaratmaktı. Bu milletin içerisinde farklı dile sahip Müslüman grupların olacağı önceden belliydi. Bunları asimile etmek için özel bir siyaset uygulandı ki, bu da demokrasiyle bağdaşmaz. Diğer yandan bir tek dilin hâkim olması da modern devletin iletişimi için bir zorunluluktur. Buna kamu dili demek daha doğrudur. Sınırları kesin, siyasi kimliği belli olan bir devletin ana dile sahip olması şarttı ki, bu da pratik ihtiyaçtı. Gerçi İsviçre gibi bir yerde üç dil varsa da İsviçre misali çok istisnaidir. Başka yerde tatbik etme imkânı olmaz. Çünkü orada aslında bir federasyon vardır. Federasyon, millet devlet çerçevesiyle bazı koşullar altında kabul edilebilir. Ama federasyonun oluşması için önceden bazı şartların olması gerekir. ABD demokrat bir ülkedir fakat kamu alanında İngilizce hâkimdir.</p>
			<p class="paragraf">Bu gibi düşünceleri kafamda tartışırken, yavaş yavaş tüm zamanımı Osmanlı Devleti’nin değişimi ve Cumhuriyet Türkiyesi’nin oluşumuna vermem gerektiğine inanmaya başlamıştım. Gerçi New York Üniversitesi’nde başarı sağlamışım, durumum çok iyi, ancak entelektüel bakımdan, ruhen tatmin olmak için bu Türkiye meselelerini derinliğine araştırmam ve anlamam gerektiğini düşünüyordum. Zamanımın çoğunu bu konulara vermemin âdeta bir psikolojik ihtiyaç ve milli ödev olduğunu anladım. Onun için Asya ve Afrika’nın gelişimiyle ilgili teorik meselelere harcadığım zamanı Osmanlı ve Cumhuriyet tarihine vermenin her bakımdan daha iyi olacağını düşündüm. Böyle bir arzuyu samimiyetle duyuyordum. </p>
			<p class="paragraf">Bu duygu ve düşünceler içindeyken bir mektup aldım. Mektup, Wisconsin Üniversitesi tarih fakültesi başkanı David Cronon’dan geliyordu. Cronon mektubunda tarih fakültesinde bir Türk programı geliştirmek istediklerini belirtiyor ve eğer bunu üstlenmek istiyorsam haber vermemi öneriyordu. Teklif benim özlediğim ama gerçekleştiremediğim bir çabanın içimde gittikçe büyüyen bir arzunun ta kendisiydi. Böyle bir Türk programını benim düşüncelerime göre geliştirmek ve o düzende öğrenci yetiştirmek benim isteğimdi. Bu konuda görüşmeyi kabul ettiğimi Cronon’a bildirdim. O tarihte yine benim şansım, Amerikan Tarih Cemiyeti’nin senelik kongresi New York’ta olacaktı. Cronon cevaben bana mektup yazdı. “Amerikan Tarih Cemiyeti’nin toplantısı New York’ta olacak. Orada Profesör Ted Hamerrow ve Senn üniversite adına sizinle görüşecek ve görüşme için üniversiteye davet edilip edilmeyeceğinize karar verilecek.” Nitekim kongreye gittim ve ismi geçen kimselerle buluştum. Kahve içtik, konuştuk. “Size mektup yazıp davet edilip edilmeyeceğinizi bildireceğiz,” dediler. Davet edilirsem Madison’da tarih fakültesinin üyeleriyle görüşecektim ve buna göre son karar verilecekti. Aradan birkaç gün geçtikten sonra yine Cronon’dan bir mektup aldım. Ocak ayında beni Madison’a davet ediyor ve fakülte üyeleriyle görüşeceğimi bildiriyordu. Madison şehrini pek bilmiyordum ama üniversite ve tarih fakültesinin dünyaca tanınmış olduğunu biliyordum. New York Üniversitesi özel üniversite, Wisconsin Üniversitesi Michigan, Texas, Ohio Üniversiteleri ABD’nin önde gelen bir eyalet üniversitesidir. Eyalet kontrolüne tabidir ve kısmen de eyalet bütçesinden finanse edildiği için mali durumları daha sağlamdır. Wisconsin Üniversitesi’nin tarih fakültesi dünya çapında bir fakülteydi ve Amerika’da birinciydi. Çünkü daha evvel ismini andığım Turner, Amerikan tarih okulunun kurucularındandır ve Wisconsin’da tarih fakültesinde hocalık yapmıştır.</p>
			<p class="paragraf">İşte tanınmış bu tarih fakültesi şimdi de Türkçe program geliştirmek istiyor. Bu Cronon sayesinde oluyor. Daha sonraları Cronon’ın anlattığına göre; o, Sovyetler Birliği’nde bir süre bulunmuş ve Orta Asya’yı gezmiş ve oradaki ülkelerin önemini anlamış. Bunların kendi ayrı kültürü, dilleri ve kimlikleri olduğu kadar, Türkiye’ye kültürce yakın olduklarına karar vermiş. Üniversitede ise ne Türkiye ne de Orta Asya ülkeleri hakkında ders var. Bunun için de bir Türkçe program kurulmasını teklif etmiş ve teklifi kabul edilmiş. Bu alanda uzman kimler var diye araştırınca, buldukları 3-5 kişi arasında benim olduğumu da görmüşler. Nihayet son seçtikleri iki isim arasındaydım ve beni aktif aday olarak kabul ettiler. Ben de aldığım davet üzerine 1967 yılının Ocak ayında Madison’a gittim. Orada tarih fakültesi üyeleriyle görüştüm. Kış mevsimiydi ve Madison’ın kışları çok sert olduğu için yerler kar ve buz içindeydi. Bu kış kıyamete gelinmez, dedim. Ama fırsattan istifade üniversiteyi ve üyelerini daha iyi tanımak için çabaladım. Nihayet New York’a döndükten iki hafta sonra Cronon’dan bir teklif mektubu aldım. Wisconsin Üniversitesi tarih fakültesi bir Türk programı kurmak amacıyla size şu kadar maaşla, tam profesör, tenürlü mevkii teklif ediyor. Bu teklifi kabul etmek isterseniz bize haber veriniz, diyor. Madison’a yaptığım ziyarette Sosyal İlimler Bölümü’nün dekanı olan Leon Epstein’a, “Eğer ben bu mevkiye teklif alırsam ve kabul edersem,  benim kürsümün yanında bir de Türkçe dil kürsüsü kurulmasını şart koşuyorum. Çünkü Osmanlı tarihi, Türk tarihi Türkçe dersi olmadan araştırılamaz ve öğretim yapılmaz,” demiştim. O zaman dekan Epstein, “İmkânım olursa ileride Türkçe kürsüsü kurarız ama hemen olmaz, 1-2 sene sonra olabilir,” demişti. Teklif gelince düşünmeye başladım. Birkaç defa yer değiştirmişim. Montana Üniversitesi’nde de ders vermiştim ve çok başarılı olmuştum. Ancak üniversite küçük ve merkeze çok uzak olduğunu için orada uzun süre kalmadım. Sonra ODTÜ’ye Ankara gittim. Orada kontratım uzatılmadı. Sonra New York Üniversitesi’ne geldim, orada ev yaptırdım ve çok dost edindim. Çok iyi tanındım. Hatta Amerika’nın büyük televizyonlarında davet üzerine konuşmalar yaptım, yani oldukça tanınmış bir sima oldum. O televizyon programlarından aldığım ücret, üniversiteden aldığım ücret kadar yüksekti. Maddi bakımdan da durumum oldukça sağlamdı. Üstelik o tarihte evliydim. Bunların hepsini bırakıp Wisconsin’in o sert ikliminde yaşamak pek çekici gözükmüyordu. Bir sabah kalkıyor, “Tamam gitmeyeceğim,” diyorum. Başka bir sabah kalkıyor ve düşünüyorum. İstediğim kendimi tamamen Osmanlı etütlerine vermek ve önümde böyle bir fırsat var. Ancak yeni bir ortama alışmak, güzel bir pozisyonu bırakıp yeni bir vazife almak çok güçlükler içeriyordu. Ama çekiciliği de vardı. Kendimi hem istediğim konulara verebilecek hem de Türkiye’nin daha iyi tanıtılmasına yardımcı olacaktım. İki ay böyle düşündüm durdum. Nihayet iki ay sonra Cronon’dan bir mektup daha aldım. “Bu kadar süreden beri bekliyoruz. Cevap gelmedi. Bu pozisyonu doldurmamız gerekiyor. Teklifimizi kabul edip etmediğinizi iki hafta içinde lütfen bildiriniz,” diyordu. O zaman ciddi olarak düşündüm. Bir kez daha kendi şahsi çıkarımı ve rahatlığımı bir yana bırakıp mesleğimi ve memlekete, millete yapacağım hizmeti ön plana koydum. Madison’a alışacağımı ve orada bir program geliştirebilirsem Türk etütlerine çok faydalı olabileceğimi düşündüm. Mektup yazdım, “Teklifinizi kabul ediyorum,” dedim. Onlar da, “Memnun olduk. Eylülde ders başlarken sizi burada görmek isteriz,” dediler. Bu aşağı yukarı Mayıs ayında oluyor. Ben Temmuz’da Türkiye’ye döndüm. Büyük tesadüf ailem de nihayet Dobruca’dan göç ederek İstanbul’a gelmişti. Onları yerleştirdim ve bir süre onlarla kaldım. Ondan sonra New York’a döndüm. O yaz eşimden de ayrılmıştım, anlaşmalı bir ayrılıktı, üzerinde fazla durmak istemiyorum. Daha evvel bahsettiğim Long Island’taki evimi çok severdim, oraya döndüm. Zaten hâlâ o eve arada sırada giderim. </p>
			<p class="paragraf">Nihayet Quogue’taki eve gelmiştim. Bazı eşyalarımı otomobilime yükleyerek derslerin açılmasından bir hafta evvel Madison’a doğru yola çıktım. Yolda ilerledikçe beni karamsar düşünceler sarmaya başladı. Arkamda evimi, dostlarımı, sağlam bir mevkii, sevdiğim bir muhiti bırakarak tanımadığım, bilmediğim bir yere gidiyorum Madison’a yaklaştıkça içim daha da burkuldu. Ne yapacağım? Yeniden ders programları hazırlamak, yeni dersler vermek gerecekti. Ama bir yandan da avunuyorum. İstediğim oldu. Kendimi tamamen Osmanlı-Türk etütlerine vereceğim. Güçlükler olacak ama bunların üstesinden gelirim. </p>
			<p class="paragraf">Madison’a ulaşınca bir otele girdim ve odama çıktım. Ama bunalımlar devam ediyordu. Sorular kafamda zonkluyordu. Ne yaptım ben? Gideceğim bir kapı yok, tanıdığım kimse yok. David Cronon’ı tanıyorum ama ona telefon edip beni davet et demek olmaz. Odada duruyordum, neredeyse ağlayacağım geliyordu. İçimde büyük bir sıkıntı var. Dayanamadım, dışarı çıkıp arabaya bindim. Önüme çıkan ana caddeye girdim ve otomobili nereye gideceğimi bilmeden ileriye sürdüm. Şehrin dışına çıktım ve etrafımı yeşil ormanlar, tarlalar sardı. Buranın bir havasını alayım düşüncesiyle, otomobilin penceresini açtım. Burnuma biçilmiş taze ot kokusu geldi. Bu kokular köyüm Armutlu’da biçilen otların kokusunun aynısıydı. Birdenbire kendimi doğduğum köyde bulmuş gibi oldum. Tekrar taze ot kokusunu derin derin ciğerlerime çektim. İçimden bir ses, “Evine geldin,” diye seslendi. O güzel ormanlar daha da güzelleşti. O yeşil tarlalar daha da parlak yeşil oldu. Şarkı söylemeye başladım. İnanılamayacak bir değişim. Toprak ve ot kokusu çocuklukta içime sinmiş derin hatıraları körükleyerek bana evime geldiğim hissini veriyordu. Buna mucize diyemeyeceğim ama içimdeki yeisin mutluluğa dönüşmesi garip bir olaydı. Otele ilk gidişimde kapkaranlık görünen oda aydınlık oluverdi. Türk etütleri ve benim için yeni bir gün gibi doğmuştu. Bu olay geleceğin müjdesidir. Wisconsin sana merhaba diyor, hoş geldin, yürü yavrum diyor. Masal gibi fakat gerçek bir olaydır bu. Çok defa düşünüyorum. New York Üniversitesi’nde kendimi Türk etütlerine verme arzum gerçekleşmişti. </p>
			<p class="paragraf">Ondan sonraki günlerim, senelerim kendimi bu çalışmalara vermekle geçti. Wisconsin’da ilk olarak Osmanlı ve Cumhuriyet tarihi derslerini programa dâhil ettim. Bir süre sonra Amerikalı öğrencilerin Ortadoğu’yu daha iyi tanımak istemelerini göz önünde tutarak “20. Yüzyılda Ortadoğu” dersini programa ilave ettim. Bu ders bir bakıma yine Osmanlı tarihi dersinin bir uzantısıydı. Gerçek şu ki, öğrencilerim arasında Yahudiler İsrail’e karşı büyük ilgi duyuyor, Araplar Arap ülkelerine Filistin olayına karşı ilgi duyuyor. Bu ders, temel ders olarak herkese açık olduğu için çok sayıda öğrencisi bulunuyordu. Öğrenci sayısı 100’den fazlaydı. Ayrıca bu ders sayesinde Osmanlı tarihi ve Cumhuriyet Türkiyesi tarihiyle ilgilenecek öğrencilerin gelmesini ve sayılarını arttırmayı umuyordum. Öyle de oldu. Ben böylece Türk programını kurdum. Her zaman her yerde Cronon’dan destek gördüm. İki sene sonra Cronon’a gittim, “Ben buraya geldiğim zaman Türk dili kürsüsü kuracağınızı vadetmiştiniz,” dedim. “Tamam,” dedi. Bir Türk Dili ve Edebiyatı kürsüsü de kuruldu. Oraya Türk dili dersi verecek hoca geldi.</p>
			<p class="paragraf">Zaman geçtikçe kendimi Osmanlı ve Türkiye tarihine veriyor, istediğim kadar kitap satın alıyor ve kütüphaneye koyuyordum. Bir keresinde Türkiye’den gördüğüm bir yardımla birkaç bin kadar kitap satın aldım. Böylece Wisconsin Üniversitesi’nde Amerika’nın belli başlı Türk kütüphanesi kuruldu. </p>
			<p class="paragraf">Programım doktora öğrencisi çekmeye başladı. Bu öğrencilerim arasında Üner Turgay vardı. Üner İzmir doğumlu, bir süre Türkiye’de çalışmış. Sonra Amerika’ya gelmiş ama banka memurluğu işinden memnun değildi. O da kendini Türk tarihine vermeye karar vermiş ve bana müracaat etti, ben de kabul ettim. Üner’in Kanada’da McGill Üniversitesi’ndeki çalışmalarını Niyazi Berkes bölümünde anlatmıştım. Ortadoğu ve dolayısıyla Türk toplum ve tarihi çalışmalarını genişletti. New York Üniversitesi’nden 1967’de ayrılmadan evvel, orada çalıştığım bölümde William Zartman ve iki arkadaş, Yakındoğu cemiyetinin kurulmasından söz ettiler. Bütün Amerika çapında mesleki bir cemiyet olacaktı. Sahada tanınmış olan William buna öncü olmuş, “Katılır mısın?” diye bana sordular. Olumlu cevap verdim. Böylece bu cemiyetin kurucuları arasında yer aldım. Zaman geçtikçe Ortadoğu etütlerine Arap kökenli veya Arap etütlerini uzmanlık sahası olarak seçen Amerikalılar hâkim duruma geçtiler. Sosyal ilimler alanında Amerika’da o tarihlerde 20 kadar Türk vardı. Bunun yanında Arap ülkeleri tarihi, kültürü, İslam gibi konularda çalışanların sayısı 500 civarındaydı. Böyle olunca Middle East Studies Association’a (MESA) Araplar ya da Arap etütlerini seçmiş Amerikalılar hâkim olmuştu. Her ne kadar burada Yahudi asıllı birçok kimse olsa da Araplar ağır basıyordu. Böylece Orta Doğu Araştırmaları Cemiyeti (MESA) daha çok Arap dünyası üzerinde duruyordu. MESA’da kurucu olarak ismim olsa da etkim azdı çünkü çoğunluk Araplardaydı ve idare meclisine henüz seçilmemiştim. Sonrada seçildim ve bir yıl MESA’nın başkanı da oldum. </p>
			<p class="paragraf">Olaylar böyle gelişirken 1970’te Üner ile görüşürken, “Türk etütlerini geliştirmek için Osmanlı ve Türkiye üzerine yoğunlaşmış bir cemiyet kurmamız gerekiyor, hiç olmazsa bir grup kuralım,” diye konuştuk. “Çünkü bunu yapmazsak Orta Doğu Araştırmaları Cemiyeti tamamıyla Arap ve İsrail etütlerini seçenlerin eline kalacak,” dedim. Üner de kabul etti. “Bir grup kuralım ve ona göre hareket edelim,” dedi. Grubu Wisconsin Üniversitesi’nde kurduk. Üner ile beraber kararlaştırıp Tük grubu adına bir bülten yayınlamaya başladık. Bunu Türk etütlerinde çalışanlara göndermeye başladık. Nihayet 1971 senesinde fiilen teklifi yaptık. Türk etütleri ile yakından uzaktan ilgisi olan kimselere mektup yazarak Denver’da toplanacak olan Orta Doğu Araştırmaları Cemiyeti’nin senelik toplantısında bir araya gelerek bir Türk etütleri cemiyeti kurulmasını konuşalım, dedik. Ona göre hazırlıklar yaptık. Denver’da Türkiye ile ilgili 20-30 kişi bir araya gelerek cemiyetin kurulmasını kararlaştırdık. Ben başkan seçildim. Şunu da hemen belirteyim ki, Türk Etütleri Enstitüsü’nün kurulmasına karşı çıkanlar da olmuştu. Hatta biri, “Bu cemiyete ödeyecek aidat param yok,” dedi. Biz aidatı 5 dolar olarak kararlaştırmıştık. Seçim yapılırken bir iki aday öne sürüldü ancak ben ezici bir çoğunlukla başkan seçildim.</p>
			<p class="paragraf">Söylemesi biraz zor geliyor ama hayatımda birçok güçlükle karşılaştım. Bu cemiyeti kurarken de zorluklarla karşılaştım. Tüzüğümüz yok, tüzüğü kim yapacak? Orada kararlaştırdık; Orta Doğu Araştırmaları Cemiyeti’nin tüzüğünü alalım dedik. Orta Doğu ismi yerine Türk ismini koyarız, dedik. Nitekim öyle de oldu. 25 sene sonra Türk Etütleri Enstitüsü’nün çeyrek yüzyılını kutladık. Sanırım kutlama Rhode Island’ta olmuştu. Türk Etütleri Enstitüsü’nün toplantılarını Orta Doğu Araştırmaları Cemiyeti’yle beraber yapıyorduk, çünkü ayrı gün yapmak için üyelerin ayrı bir yere gidip masraf yapmaları, zaman ayırmaları gerekmiyordu. Arap cemiyeti ile İran cemiyeti de toplantılarını hep aynı günde yapıyorlardı. Bu cemiyetlerin hepsi de Orta Doğu Araştırmaları Cemiyeti’nin üyesi sayılıyordu. Yirmi beşinci yıldönümünde cemiyetin nasıl kurulduğunu anlattım. Columbia Üniversitesi’nde Türkçe derslerini veren arkadaş Türk grubunun Wisconsin’da yayınladığı bültenin kopyalarını saklıyormuş, onları gösterdi. 25. yıl kutlamasında bunları anlattım. Konuşmam basıldı ve yayımlandı. Sonradan bir itiraz geldi. Chicago Üniversitesi’nden Richard Chambers, “Benim de bu cemiyete büyük katkım oldu. Kemal Karpat bunu anlatmadı,” diyor. Doğrusu unutmuştum. Ama Chambers’in katkısı Orta Doğu Araştırmaları Cemiyeti’nin tüzüğünü kopya etmekten ibaretti. Orta Doğu Araştırmaları Cemiyeti’nin ismi yerini Türk Etütleri Cemiyeti (Turkish Studies Association) yazmaktı. Yaptığı yeni bir tüzük hazırlamak değil, mevcut bir tüzüğü kopya etmekti. Chambers, bunu büyük bir katkı olarak görmüş. Söylemek istediğim şu, her türlü insan ile karşılaştım. Bazı insanlar yaptıkları küçücük bir işi büyüterek sanki cemiyeti kendileri kurmuş gibi göstermek istiyorlar. Böyle durumlarla birçok yerde karşılaştım. İnsanların başkalarının önüne geçerek, işin başındakini bir yana iterek bu işi ben yaptım demeleri açıkçası çok yadırganacak bir şey. (Bu gibi insanlar Wisconsin’deki Türk etütlerine zarar verdiler ki bunları anlatmak uygun olmaz çünkü ben insanları hep olumlu yönleriyle görmek istedim).</p>
			<p class="paragraf">Bundan sonra üniversitede bir dergi yayımladık. Derginin adı <span class="italik">Türk Araştırmaları </span>dergisi ki, hâlâ yayımlanmaktadır. Ayrıca Osmanlı tarihi, Cumhuriyet Türkiye’si tarihi konusundaki düşüncelerimi birçok makalede ve kitapta yayımladım. Seminerlerimde de sırası geldikçe düşüncelerimi savundum. Aynı zamanda Türk etütlerinin gelişmesi için elimden geleni yaptım. Orta Doğu Araştırmaları Cemiyeti’nin (MESA) idare heyetine seçildim ve sonra başkan olarak Osmanlı ve Türk etütlerine ilgi uyandırmak ve bunların desteklenmesi için çalıştım. Bu arada Washington’da bir Türk etütleri enstitüsü kurulması söz konusu oldu. Bu konuyu canla başla ele alan Dışişleri Bakanlığı’nda o zaman müsteşar olan Kamuran Gürün Bey idi. Kamran Bey, Amerika’da Türk etütleriyle ilgili olan kimselerle temas kurup böyle bir cemiyetin Washington’da kurulması üzerine konuşmak istiyordu. Bunun amacı Amerika’daki Türk etütlerini finans bakımından desteklemekti. Türkiye ile ilgili kitap, konferans ve saireyi bir miktar para vererek desteklemekti. Kamran Bey bu projeye konuşmak için Chicago’ya geldi. O sırada Chicago Üniversitesi’nde ders veren Halil İnalcık Bey ile ben de toplantıya davet edildik. Hatta hatırlıyorum kış mevsimiydi kar yağıyordu, buna rağmen arabamla Madison’dan Chicago’ya geldim. Bu konuyu orada uzun uzadıya konuştuk.</p>
			<p class="paragraf">Neticede 1970’lerin sonu 1980’lerin başında Washington’da Amerikan kanunlarına uygun olarak Türk Etütleri Enstitüsü (Institute of Turkish Studies) açıldı. Sanırım devlet, buraya 3 milyon dolar tahsis etti. Bu 3 milyon doların geliriyle Amerika’da Türk etütleri desteklenecekti. 3 milyon doların geliri senede 150 bin dolar kadar bir şeydi ki, aslında bu çok küçük bir miktardı. Sonra 5 milyon dolara çıkarıldı. Bu enstitü hâlâ faaliyet göstermektedir. Bu enstitüsünün dört kurucu üyesi arasında ben de vardım. O zaman Washington’da sefir olarak Sayın Şükrü Elekdağ da vardı. Onun gayretiyle bu enstitü son şeklini aldı. Cemiyeti fiilen sekreter olarak idare eden Heath Lowry idi. Gazianteli Ahmet, Kafadar ve ben kurucu üye olarak 2 ya da 3 sene orada çalıştık. Burada da imkân nispetinden Osmanlı ve Cumhuriyet Türkiyesi tarihine bakışımı savundum ve bir dereceye kadar bunu gerçekleştirdim. Bu arada birçok üniversitede konferanslar verdim. “Osmanlı ve Dünya” isimli Osmanlı Devleti’nin modern Avrupa’nın oluşumundaki rolünü konu edinen uluslararası bir konferans tertip ettim. Konferansa sunulan tebliğler, 2015 yılında Türkçe olarak <span class="italik">Osmanlı ve Dünya</span> ismi altında Timaş tarafından yayımlandı. Bu ilk defa Osmanlı tarihinin Dünya ve Avrupa tarihinin bir parçası olarak gösterme çabası ve yeni bir yaklaşımın ifadesiydi.</p>
			<p class="paragraf">Bu arada Cronon ile dostluğumuz ilerledi. Bir ara Cronon yine Rusya’ya gitti. 6 ay kadar Moskova Üniversitesi’nde Amerikan tarihi dersi verdi. O zaman tekrar Orta Asya’ya gitmiş. Dönüşünde Moskova’dan İstanbul’a geldi. Onu ve eşi Jean’i havaalanında karşıladım ve evime getirdim. Onları birkaç gün misafir ettim. Yanında küçük oğulları Robert de vardı. 6 ay Sovyetler’de kalmışlar ve hâlâ Sovyet hayatının etkisinden kurtulamamışlardı. Jean benimle pazarda dolaşırken meyveleri ve sebzeleri görünce, “Bunların hepsi satılık mı? Hepsi alınabilir mi?” diye soruyordu. Ben de, “Evet,” dedim. “Görülmemiş bir şey bu. Sovyetlerde bunları bulmak imkânsız,” diyordu. Onları misafir ettikten bir süre sonra ben de Amerika’ya döndüm.</p>
			<p class="paragraf">Bir gün Cronon’a yeni bir konu açtım. Konu Türk etütlerini daha güçlendirmek, isim yapmak için Wisconsin Üniversitesi’nde bir Orta Asya programı kurmaktı. O zamanlar Sovyetler Birliği’nde demokrasiye dönüş gibi kıpırdanmalar oluyor. Gorbaçov iktidara gelmiş komünist rejimi güçlendirmek için prestroika reformlarını uygulamak istiyordu. Cronon teklifimi kabul etti, “Nasıl yapalım?” dedi. “Orta Asya uzmanı getirip, ona bir dönem ders verdirelim,” dedim. “Olur, zaten elimde ziyaretçi profesör için yeterli para var. Böyle birini tanıyorsan davet et,” dedi. Ben de Alexandre Bennigsen’i davet etmeyi teklif ettim. (Bu konuyu Alexandre Bennigsen bölümünde daha etraflı anlattım). Alexandre Bennigsen başarılı bir sömestr ders verdikten sonra, fiilen bir Orta Asya programı kurma yolunda Cronon yeşil ışık yaktı. Böylece hem Orta Asya dersini verecek hem de dil öğretecek bir uzman aramaya koyulduk. O tarihlerde Orta Asya uzmanı bulmak kolay değildi. Nihayet Orta Asya programını kurduk. Orta Asya kürsüsünün başına Özbekistan’ı konu alan Vincent Fourniau isminde birini getirdik. Vincent Fourniau Orta Asya derslerini vermeye başladı. Bununla birlikte bir Orta Asya dilleri uzmanı da gerekiyordu. Ben yine Cronon’a gittim. Orta Asya dillerini öğretecek birini almamız gerektiğini söyledim. Bu alım bir hayli karışık oldu. Getirdiğimiz ilk dil hocası pek uyum sağlayamadı. Çok ihtiraslı, pek de dil sahibi olmayan biri. Onu yerine yeni birini almayı kararlaştırdık. Aldığımız hoca dil eğitiminde iyi ama kişilik olarak pek uygun değildi. Şahsi görüşünü ve menfaatlerini ileri sürüyordu, entrikacı bir insan olduğu ortaya çıktı. Program devam etmekle beraber istediğimiz gibi gelişmedi. Fakat hâlâ devam etmektedir. İşte bu şekilde Orta Asya programı da kuruldu ve bunun üzerine arka arkaya 5 uluslararası Orta Asya konferansı tertip ettik. Buraya Orta Asya’dan, Tataristan’dan, Özbekistan’dan ve Orta Asya’nın başka ülkelerinden birçok profesör ve araştırmacı davet ettik. Görülmemiş bir olaydı bu. Amerika’da ilk defa bu şekilde Orta Asya etütlerine karşı 1985 yılından sonra ilgi uyanmaya başladı. Bu ilgi Türk etütlerine ilgiyi de arttırdı. Bütün bu çalışmalara Cronon’ın destekleri gereken finansmanı sağladı. Bu arada üniversitenin rektörü değişti. Onun yerine Donna Shalala adında Arap asıllı bir hanım geldi. Dalay Lama bölümünden Shalala’dan bahsettim. Shalala oldukça liberal bir kimseydi. Geldikten sonra onunla bu etütler hakkında konuştuk ve destek vereceğini söylemesine rağmen uluslararası ilişkiler bölümüne getirdiği dekan bizi pek desteklemedi. David Trubeck ismindeki bu dekan sosyal bilimler dekanının altındaydı ama etkiliydi. Başka alan araştırmalarını desteklemesine karşılık Orta Asya, Türk, Osmanlı ve Orta Doğu programlarını pek desteklemedi. Shalala bu defa Cronon’ın yerine başka birini dekan tayin etti, çünkü Cronon sahayı çok iyi bilen ve anlayan biri olduğu için Sosyal Bilimler Bölümü’nü kendi bildiği gibi idare etmek istiyordu. Shalala ise buraya daha liberal kimseler getirecekti. Zaten Cronon’ın emeklilik zamanı yaklaşıyordu. Cronon erken emeklilik isteyerek ayrıldı. Onunla dostluğumuz devam etmekle beraber Cronon bir başka enstitünün başkanı olmasına rağmen artık pek etkisi kalmadı ama onun sayesinde kurduğumuz programlar devam etmektedir. Ancak ne kadar süreceği belli değildir. Çünkü finansman olanakları yok olmuştur. ABD’de ekonomik kriz ve Wisconsin eyalet idaresinin üniversiteye tahsis ettiği parayı azaltması bazı programları kısıtladığı gibi Türk programını da fiilen pasifleştirmiştir. Gerçi Türk Etütler Merkezi halen çalışmakla beraber döner sermayesi tükenmek üzeredir. Merkez, uluslararası <span class="italik">Türk Etütleri </span>dergisini yayımlamakta ve birçok ülkeye kitaplarını göndermektedir. Ayrıca Türkiye ile konferanslar hazırlamakta ve Wisconsin Üniversitesi’ne kayıtlı çoğu doktora eğitimi görmekte olan yüz kadar öğrenciye yardımcı olmaktadır ama merkezin geleceği finansman yokluğu nedeniyle hiç de parlak değildir. Yardım müracaatları sonuç vermemiştir. Eğer Türk Etütleri Enstitüsü 2-3 milyon dolar bağış alabilirse Osmanlı ve Türk tarihi ve kültürü derslerini tekrar faaliyete geçirebilecektir. Bu bağışlar döner sermaye şekline sokulduktan sonra gelirleriyle Türk etütlerini devamlı olarak finanse edebilecektir. Türk programını canlandırmak her bakımdan Türkiye çıkarınadır. </p>
			<p class="paragraf">Bir süre sonra Cronon kalp rahatsızlığından şikâyet etmeye başladı. Ağır bir hastalık geçirdikten sonra iyileşti. Fakat 2 yıl sonra tekrar hastalandı ve kurtulamadı. 2006 yılında da vefat etti. Türk etütleri ve ben çok yakın bir dostu kaybettik. Oğlu William Cronon, babasının kurduğu düzeni devam ettirmek için Yale Üniversitesi’ndeki mevkiini bırakıp Wisconsin’e geldi. Amerika’nın tanınmış tarihçileri arasındadır. Bir süre Amerikan tarihçileri cemiyetinin başkanlığını yapmıştır. Onunla dostluğum devam etmektedir. Fakat nedense William Cronon tarih fakültesinin idaresine karışmıyor. Bu arada Cronon’ın hanımı Jean’i görmeye devam ediyorum, ona telefon ediyorum ve David Cronon’ı anıyoruz. </p>
			<p class="paragraf">Cronon, Türk etütlerine unutulmaz derecede yardımlar etmiş ve hayatımın ikinci bölümü diyeceğim kısmına yön ve yeni bir anlam vermiştir. Yattığı yer nur olsun.</p>
			<p class="baslik"><span class="bold">ŞERİF MARDİN<br/></span><span class="baslik-alti _idGenCharOverride-4"><br/>SUYU BULAMAYAN ADAM</span></p>
			<p class="paragraf">Gerçek kökenlerini bulma çabası sosyal, kültürel ortamı ile batı eğiliminin çarpışmasından doğan bir çelişkidir. Şerif bu çelişkiyi bağdaştırmak için hayat boyu çabalamış, fakat bütünlük arz eden bir senteze ulaşamadığı için bence her ikisini de bir arada yaşatmıştır. Ama kendisine mahsus entelektüel bir yol çizerek İslami-Osmanlı kökenlerini Batı sosyal yöntemleri ışığında anlatmaya çalışmıştır. </p>
			<p class="paragraf">Durumu daha iyi açıklamak için öncelikle Şerif’in sosyal kökenlerini ele almak gerek. Şerif’in ailesi ileride daha etraflı anlatılacağı gibi hem Osmanlı’nın entelektüel (ulema) sınıfına hem de Kavalalı Mehmet Ali’nin Mısır’da yarattığı feodal-kapitalist sınıfa dayanmaktadır. Mehmet Ali siyasi bakımdan otonom olmakla beraber, kültürel bakımdan kendini Osmanlı veya Osmanlı’nın bir parçası saymaktaydı. Osmanlı Hanedanı’nın, 1922-1924’te yerini cumhuriyete bırakmasına karşılık; Mısır’da 1952’ye kadar, yani Cemal Abdül Nasır’ın bir çeşit anti-emperyalist halk ayaklanmasıyla Kral Faruk’u tahtından indirmesine kadar devam etmiştir. </p>
			<p class="paragraf">Osmanlı’nın üst sınıfının ve Mısır’da Mehmet Ali’nin yarattığı üst sosyal sınıfın kendine mahsus bir kültürü ve değerleri vardı. Temelde elitist olan saltanat etrafında oluşan bu grup, arkasına halkın desteğini alarak “modern” bürokrasiye karşı “halkçı” bir eğilimi, geleneksel kültürü savunuyordu ve Avrupaî bir hayat yaşamaktaydı. Mehmet Ali’nin aynı zamanda Kahire’de Osmanlı mimarisiyle inşa ettirdiği muhteşem cami ve çarşı bu elitist halkçılığın en güzel ifadesidir. Şerif’in kültürel, sosyal, psikolojik yapısı yukarıda belirtildiği gibi Osmanlı-Mısır 19. yüzyıl yapısından kaynaklanmaktadır. </p>
			<p class="paragraf">Şerif’in dünyaya, topluma bakışını ve insan ilişkilerini eğitimi oluşturmuştur. Liseyi Galatasaray’da okuyan ve oradan muhtemel Fransız entelektüel elitizmini (snobizmi) alan Şerif, üniversite tahsilini Amerika’nın sayılı üniversitelerinden Stanford’ta tamamlamış ve lisansüstü eğitimini John Hopkins’ten almıştır. Şerif, Stanford’ta ana üniversite eğitimini klasikler bölümünde görmüştür. Batı’da klasikler terimi eski Helen, Roma ve Batı’nın başlıca yazarlarını, düşünürlerini kapsar. Nadiren Doğu klasiklerini içerir. Klasik etütler geniş çapta tekst, yani yazılı kaynaklara dayanmaktadır ve tekstlerden yeni bilgiler, manalar çıkarmak için düşünceye hayal gücüne -yeni terkiplere- önem verilir. </p>
			<p class="paragraf">Şerif ana çalışması olan <span class="italik">Genç Osmanlılar</span> tezinde (sonra kitaba dönüştürülmüştür) tekst, yazılı kaynaklar kullanarak, Osmanlı ve İslami etkenlere bir dereceye kadar yer vererek yeni yorumlarda bulunmuştur. Gerçek bir başarı olan bu kitap Şerif’in parlak zekâsının ve yeni ufuklar açan çalışmasının bir ifadesidir. Şerif, 1970’lerde Türkiye’ye döndükten sonra sosyolojiye yönelmiştir. O tarihlerde Türkiye entelektüelleri, nihayet toplumu, halkı keşfederek, halkı ideolojik (sosyalizm-marksizm) açıdan incelemeye yönelmiştir. Bu tarihlerden sonra Şerif sosyolog olarak modern sosyolojinin somut ‘case’lerini, olaylarını yerinde incelemek yerine, yine yazılı eserlere dayanarak incelemiştir. Onun çok etkili çalışması <span class="italik">Center and Periphery (Merkez ve Çevre)</span> Amerika’da yayımlanan kitaplara dayanan ve Osmanlı’ya uygulanan bir kalıptır. (Türkçede “periphery” kenar, mahalle<span class="italik"> </span>olarak da tercüme edilebilir ki “mahalle” Şerif’in korkusudur). </p>
			<p class="paragraf">Şerif, Marksizm’den tamamıyla uzak kalmış ve Max Weber’den çok faydalanmıştır. Karl Marx ve Engels’in diyalektik metaryalizme dayanarak toplumun alt yapısını esas almalarına karşılık, Max Weber üst yapının, yani kültürel ve sosyal değerlerin toplumu değiştirmesini esas tutmuştur. </p>
			<p class="paragraf">Şerif’in tarih, sosyoloji, edebiyat anlayışı ve bunlara yaklaşımı benimkilerden farklı olmasına rağmen, ben Şerif’in çalışmalarını değerli buldum ve bazı yazılarımda kaynak olarak gösterdim. Zira bana göre farklı görüşte olmak, ilmî bir çalışmanın değerini yok etmez. Şimdi, yukarıda anlattıklarımızı daha geniş şekilde ele alacağız. </p>
			<p class="paragraf">Bu bölümün başlığı Şevket Süreyya Aydemir’in tarih, kişisel gelişme ve değişme, siyasi atılımlar gibi birçok alanları kapsayan ve Türkiye’nin yakın geçmişini çok iyi anlatan bir kitabının değiştirilmiş başlığıdır. Şerif Mardin, bu hatıratı temel tutarak birçok konuşmalar yaptı, yazdı. Bu kitaba dayanarak bir dönemi değerlendirmek istedi. Belki de, biraz kendini Şevket Süreyya’nın yerine koydu. Aslında Şerif’in Şevket Süreyya’yla benzer tarafı yoktur. Şevket Süreyya topluma bağlı, ona sosyal hak ve adalet getirmek isteyen, alabildiğine aktif, modern fikirleri olan bir halk adamı, düşünen bir entelektüeldi. Şerif Mardin ise tam tersine halktan uzak, halkın bir parçası olmayı özleyen ancak mensup olduğu sınıfın kültüründen ve tutumundan sıyrılamayarak halk ile bütünleşmemiş, bütünleşememiş biri. Zaman zaman coşarak, halkçı gibi hareket etmeye yelteniyor ama bir türlü Ahmet, Mehmet olamıyor. Bunun için de, sahip olduğu güzel üstün özellikler küçük bir grup dışında topluma pek yansımıyor. Şerif Mardin elinde olmayarak içinde doğduğu sınıfa mensup olmanın yarattığı yalnızlıkla aynı sınıfın sağladığı refah, siyasi güç ve normal yaşam ile gerçek halkçılık arasında bir seçim yapmamıştır, belki de yapmak istememiştir. Yüzyılların toplumda yarattığı havas-avam uçurumunu aşmak kolay değildir. Kanımca Şerif’in hayatı, elinde olmayarak doğduğu sözde yüksek sınıfa bağlılıkla, içinde yaşadığı toplumla kaynaşma mücadelesi içinde geçmiştir. Şerif mensup olduğu devletçi sınıfın eksiklerini görmüş, onları bazen tenkit etmiş fakat kendini bu sınıftan koparamamıştır. Aynı zamanda Osmanlı geçmişine saygı duyan ve Osmanlı’da haklı olarak büyük değerler yattığına inanan bir kimse olduğu için bu düzeni yok edenleri de kolay kolay affetmemiştir. Onun için İttihat ve Terakki’yi ve bu arada Rumelilileri bu eski düzeni yok eden ve onun yerine Jakoben (bu terimi çok kullanır), yani zoraki usûllere başvurarak biraz yapmacık bir rejim kuran, aceleci, halk kökenli, kaba devrimcileri tenkit etmiştir. Biraz ileride işaret edeceğim gibi, Şerif’in entelektüel hayatı ve çalışmaları geniş çapta onun sınıfsal değerlerinden ve kişisel bunalımlarından, yani toplumun bir parçası olmak istemesinden ve bunu başaramamasından kaynaklanır. Şerif Mardin’e benzer birçok kişi tanıdım, ama hiçbirine ilgi duymadım. Şerif ilgimi körükledi, çünkü onunla tanıştığım 1955-56 yılından beri nedense beni kendisinin tersi olarak gördüğü için, doğrudan doğruya ve dolayısıyla durmadan yermiş, elinden geldiği kadar aşağılamış, nadiren olumlu konuşmuştur. Aslında Şerif’in şahsi sorunları ne olursa olsun, ki bunları doğal karşılamak gerek, ben onun birçok bakımdan, birçok kimseden üstün, yetenekli, zeki bir kimse olduğuna inanıyorum. Bugün Türkiye’nin en ileri gelen entelektüelleri arasındadır. Birçok bakımdan onunla yakın dostluk kurmak ve beraber çalışmak isterdim, fakat o benim anladığım şekilde hareket etmedi, edemedi. Böyle olunca onunla gerçek manada dost olmak, işbirliği yapmak mümkün olmamıştır, olamazdı, çünkü aramızda derin sosyal kültürel farklar vardır. Onun gözünde herhalde bir Rumeli göçmeni olarak, Türkiye’nin sorunlarını incelemem, dışarıda Türk kültürünü ve tarihini tanıtmam, dünya çapında akademik kuruluşların başına geçmem haddini bilmezlik olarak sayılıyordu. Mensup olduğum halk grubunun Şerif’in sınıfının yarattığı zincirleri kırarak kendi başına yeni ve hür bir hayat kurma mücadelesini, bedavadan yaşamayı hak sayan bir grup hoş göremezdi. Şerif liderlik yapacak, arkasından insanları sürükleyecek hatta heyecanlı bir nutuk çekemeyecek kadar içine dönük, spontane olmaktan mahrum bir insandır. Mensup olduğum sınıfın yani bugün Türkiye’ye hâkim olmaya başlayan halkla onun mensup olduğu elitist grup arasında büyük düşünce, tutum, davranış ve felsefe farkı vardır. Başka bir deyimle Şerif’le ben aslında Türkiye’de olup bitenlere, yani halkın yükselmesine, bilinçlenmesine ve modernleşerek yükselmesine çok farklı açıdan bakıyoruz. </p>
			<p class="paragraf">Aslında Şerif Mardin ile aramdaki tutum, davranış, felsefe, insan ilişkilerindeki farklar Türkiye’de havas-avam arasındaki sosyal farkların bir ifadesidir. Onun çok daha ötesinde Türkiye toplumu içinde öteden beri oluşan bir çeşit sınıf kavgasının ifadesidir. Şöyle ki, sınıftan ziyade toplumun içinde bilhassa 19. yüzyılda oluşan Osmanlı eski kültürü ve devlet idaresinin uğradığı modernite merkezîleşmesinin ve kapitalizm çarpışmasının yarattığı sosyal, kültürel bir farklılaşma ve yeni tipte Osmanlı’ya has sosyal tabakalaşmaydı. Bilhassa 19. yüzyılda ortaya çıkan havas, yani elit, bir yandan halka hâkim olmak için eski devletçi kültürü devam ettiriyor, kendileri bu kültürün mirasçısı ve koruyucusu olarak İslam’a sarılıyor, böylece halk nazarında ve kendi gözünde meşruiyet sağlamaya çalışıyorlar. Diğer yandan aynı grup Avrupa kültürüne, sanatına açılıyor ve bunları kendi yaşam ve kültürüyle birleştirerek yeni bir üst tabaka kültürü, yeni bir umera yaratmaya çalışıyor. Bu yeni elit, Müslüman’dır ve edindiği yeni görüşler ve dünya anlayışıyla İslam’ı daha yakından tanımak, incelemek ve yüceltmekten çekinmiyorlar, ancak fazla dindar sayılmazlar. Osmanlı’dan kalan bir alışkanlıkla ırk, soy farklarına aldırış etmeden her çeşit millete mensup kadınlarla evleniyorlar, ama şeklen de olsa Müslümanlaşmasını sağlamaktan geri durmuyorlar.</p>
			<p class="paragraf">Bütün bu sosyal, kültürel, siyasi gelişmelere renk, güç ve ideolojik boyutlar veren temel güç kapitalizmdi, daha doğrusu Osmanlı’da aldığı şekil ve nitelikti. Batı’da, modern kapitalizmin doğuşunda üretim değişiklikleri, sermaye birikimi ve endüstrileşmenin birinci derecede önem taşımasına karşılık, Osmanlı’da, kapitalizm her şeyden evvel miri (devlet) arazinin özelleşmesiyle başlamıştır ki, bunun belirtileri çok ilginçtir. Osmanlı’da Batı’da olduğu gibi bir feodalite yoktu, ama değişik şekilde bir devlet feodalitesi vardı ki bunun en iyi ifadesi tımar sistemidir. Bundan sonra ortaya çıkan malikâne, çiftlik sistemleri ise aynı Osmanlı feodalitesinin değişik, biraz da kişiye dayanan ifadeleridir. Osmanlı halkı -Müslüman olsun, gayrimüslim olsun- bu gizli, ustalıklı feodaliteye karşı, vergilerin gittikçe ağırlaşan yüküne karşı mücadele etmiştir ama fazla başarı sağlayamamıştır. Halk arasında kullanılan “devletlû” terimi “ferman senindir, dağlar benimdir” gibi sözler halkın devlete karşı değil devleti idare edenlerin tutumuna karşı tavrını ifade eder. Ama mülk, yani toprak varlığı mülkiyet olarak bürokrasinin eline geçmediği sürece bürokrasi gücünü ekonomik güçle arttıramıyordu. 19. yüzyılda toprak mülkiyetinin özelleşmesinden en çok istifade eden devletin üst kat idarecileri olmuştur. Mustafa Reşit Paşa sayısız çiftliklere sahip olduğu gibi başka üst seviye bürokratlar da büyük mülk sahibi oldular. Padişahlar da 19. yüzyılda çok mülk topladılar. </p>
			<p class="paragraf">Osmanlı’da idareci bürokrat sınıfın siyasi gücünü ekonomik güçle birleştirmesini en açık şekilde Mısır’da görmek mümkündür. 1805’ten sonra Mehmet Ali Paşa ve onun etrafında oluşan sınıf, Mısır arazisinin önemli bir kısmına sahip olmuşlardı. Böylece Mısır’da Osmanlı’dan evvel modernleşme başlamış ve bir üst kapitalist sınıf orada oluşmuştur. Mısır’da Arap dili, kültürü ve İslamiyet hâkimdi, fakat Mehmet Ali Paşa ve onun gittikçe büyüyen ailesi birçok bakımdan Osmanlı kalmıştır ve Türkçe konuşuyorlardı. Bazı Arap yazarlar Mehmet Ali Paşa’yı Arap milliyetçiliğinin babası olarak gösterseler de Mehmet Ali Paşa ve onun torunları, ta 1952’ye kadar yani Kral Faruk’un Cemal Abdül Nasır tarafından tahttan indirilmesine kadar Türkçe konuşmuş ve Mısır’da Osmanlı-Türk-Mısırlı bir üst sınıfın parçası olarak yaşamışlardır. </p>
			<p class="paragraf">Bu Osmanlı-Türk-Mısır karışımı grubun yaşadığı bölge Kahire’nin bir semti olan Maadi’ydi. Son halifenin oğlu Ömer Faruk Efendi (1898-1969), Sultan Vahdettin’in eşi Emine Nazikeda Hanım (ö. 1941), Rukiye Sabiha Sultan, Maadi’nin önde gelenleriydi. Rukiye Sabiha Sultan (1894-1971) Ömer Faruk Efendi ile evlenmeden evvel Mustafa Kemal (Atatürk) ile nişanlanacağı konuşuluyordu. Mahmud Namık, Neslişah Sultan, Mehmet Ertuğrul Efendi (1912-44) gibi Osmanlı hanedanına bağlı kimseler Maadi’nin Türk-Osmanlı bölümünün başında sayılıyorlardı. Bunların arasında Yahya Bey ve kardeşi Şemsettin (Mardin) Efendi ve Arif Mardin’in önemli yerleri vardı. Yine Maadi grubuna mensup Hulusiler, Osman Sabriler, Musalemler, Seyfullahlar, Yousirler, Zülfikarlar ki hemen hepsi Mehmet Ali Paşa’nın Rumeli kökenli akrabalarıydılar, Maadi grubunun Osmanlı-Türk kanadını oluşturuyorlardı. </p>
			<p class="paragraf">Maadi bölgesi zenginliği ve binalarıyla Kahire’nin gözde aristokrat bir semtiydi. Şemsettin Mardin Efendi (Şerif Mardin’in babası) Kahire’de doğmuş ve Türk hariciyesinden emekliye ayrılınca oraya dönmüş ve orada ölmüştür. (Maadi ve sakinleri hakkında geniş bilgi Samir W. Rafaat’ın <span class="italik">Maadi</span> <span class="italik">1904-1962</span> (1994) adlı kitabında vardır). Türkiye’de 1922 ve 1924 senesinde Osmanlı hanedanı sınır dışı edilmiş ve 1950’ye kadar Türkiye’ye sokulmamıştır. Ama Osmanlı hanedanı Mısır’da yaşamaya devam etmiştir. Cemal Abdül Nasır 1952’de iktidara geldikten sonra Maadi’de yaşayanların bazı mülklerini, arazilerini almış, ama yine de ellerinde bir hayli mülk kalmıştır, tahminime göre sonraları bazı mülkler iade edilmiştir. </p>
			<p class="paragraf">Osmanlı ve İslam dünyasının birçok yerinde gelişen bu sosyal, ekonomik, kültürel sınıflaşmanın bir başka çeşidini halk arasında görmekteyiz. Ayanlar, eşraflar, gücünü mali varlıktan ve cemaat bağlarından alan birçok kimse, halk lideri olarak ortaya çıkmıştı. Devlete sadık ama bürokrasinin hâkimiyetine, baskısına, ekonomi ihtirasına karşı olan halk kitleleri geleneksel kültürlerini, değerlerini muhafaza ederek daha müreffeh bir hayat yaşamak istiyor ve bunun için mücadele etmekten çekinmiyor. Halk arasında bir kültür, din ve bilhassa toplum-cemaat bilinçlenmesi gittikçe büyüyor, güçleniyor. Bu da modernleşmenin bir başka sonucuydu.</p>
			<p class="paragraf">Hatıratımın bu kısmının amacı önemli saydığım, özel hayatları olan kimseleri nasıl tanıdığımı onlarla olan ilişkilerimi anlatmaktır. Ama ben aynı zamanda yaşadığım ortamı -bilhassa sosyal, siyasi, kültürel ortamı anlatmaya gayret ettiğim gibi bu ortamın nasıl oluştuğunu, ne gibi insan tipleri yetiştirdiğini genel olarak anlatmaya çalışmaktayım. Benim gözümde Şerif Mardin tarihî, sosyal, kültürel koşulların yarattığı bir insan tipidir. Onu anlatırken bir dönemi, o dönemin ailelerini, insanlarını ve bir sosyal-tarihî ortamı anlatıyorum ve bir dereceye kadar aynı ortamın mahsulü olarak, arada sırada bizzat kendimi konu ediyorum. Amaç bir şahsiyeti övmek veya kötülemek değil, değişik tipte insanları ve ortamları anlatmaktır. Bunun için de Şerif Mardin’i ve kendimi sosyal konu olarak seçtiğim bir bölümde ailelerimiz ve kökenlerimizden söz etmeyi uygun buldum, çünkü bu şekilde Türk toplumunun belki iyi bilinmeyen yönlerini daha iyi belirtmiş olurum diye düşünüyorum. </p>
			<p class="paragraf">Şerif Mardin’in aile kökenleri her bakımdan çok seçkin, istisnai ve Türk toplumunun belirli aristokratik yönünü çok iyi ifade eder. Aynı zamanda daha evvel belirttiğim gibi büyük ekonomik, sosyal, kültürel bir değişimin ürünüdür. Bir yazarın belirttiği gibi, Şerif Mardin’i anlamak için aile tarihini bilmek gerek. Bu aile tarihini çeşitli kaynaklardan okuduklarıma ve şahsi bilgime göre anlatıyorum. Şerif’i 1955 yılından beri tanıyorum. O, hiçbir zaman ailesinden aristokratik kökenlerinden söz etmemiştir, övünmemiştir. Ama duruşu, davranışı, konuşması üstünlük ifadesidir. Yakın zamanlara kadar onun ailesi hakkında fazla bilgiye sahip değildim. Ancak dört sene İstanbul Üniversitesi’nden hocam olan Ebulula Mardin ile akraba olabileceğini bir iki kez düşünmüştüm. Esasen tanıştığım insanlara bazen memleketlerini soruyorum, fakat aile kökenleriyle, mevkileriyle asla ilgilenmem, çünkü ben karşılaştığım insanların değerini aile kökenleriyle değil bizzat yaptıklarıyla, kişilikleriyle değerlendiririm. Beni en fazla öfkelendiren insanların büyük insan ve asil görünme çabalarıdır. </p>
			<p class="paragraf">Mardin soyadını daha evvel belirttiğim gibi hocam olan Ebulula Mardin sayesinde duymuştum, ama Mardinler hakkında bilgim yoktu. Ama Ebulula sayesinde Mardin ismine çok sıcak bakıyordum. Hocam Ebulula, Hukuk Fakültesi’nde medeni hukuk profesörüydü. Öğrencileri birinci sınıftan alır dördüncü sınıfa kadar, yani mezuniyete kadar götürürdü. Medeni hukuk konularını incelerken, “Bu konu İslam hukukunda şu şekilde, <span class="italik">Mecelle</span>’de bu şekilde ele alınmıştır,” diyerek hukukun nispiliğini gösterdiği gibi üç hukuk sistemini de karşılaştırmalı olarak incelerdi. Bu sistem daha üstün daha iyidir demez, her toplumun, her medeniyetin kendi değer ölçülerine, inançlarına ve gerçeklerine göre hukuki bir düzen yarattığını zımnen anlatırdı. Arada sırada İttihat ve Terakki döneminde aldığı görevlerden bahseder ve başka hatıralarını da anlatırdı. Ebulula Hoca’dan ayrıca toprak hukuku derslerini aldım. Bu dersler ve Ömer Lütfi Barkan hocamdan Osmanlı tımar sistemi ve ekonomisi hakkında edindiğim bilgiler sayesinde Osmanlı arazi konularında sağlam bilgilere sahip oldum.</p>
			<p class="paragraf">Mardin ailesinin diğer ünlü bir simasını şahsen tanımadım fakat hakkında takdir ettiğim çok şeyler öğrendim. Arûsî tarikatı Şeyhi Küçük Hüseyin Efendi’nin halifesi olan Ömer Fevzi Mardini Efendi birçok ilim ve devlet adamının ve kumandanların (Kâzım Karabekir, Fevzi Çakmak) yakını idi. Ömer Fevzi Efendi (1878-1953) binbaşı olarak İttihat ve Terakki ile çalıştı. Arapların İngilizlerle iş birliğini önlemek için uğraştı ama asıl faaliyeti Arûsî tarikatı içinde oluştu. Bu tarikata yeniden yön ve ruh veren Ömer Fevzi Mardini’dir. Ama Şerif Mardin bana hiçbir zaman Ömer Fevzi Efendi’den söz etmedi. (Mardini ailesi içindeki kolları incelemek konum dışındadır).</p>
			<p class="paragraf">Ebulula Hoca’nın kitapları arasında emekli olduktan sonra yayımladığı <span class="italik">Huzur</span> <span class="italik">Dersleri</span> adlı kitabı vardır. <span class="italik">Huzur Dersleri</span> daha 18. yüzyılda padişahın huzurunda (önünde) en büyük camilerde yapılan din konulu tartışmalardı. Anadolu ve Rumeli uleması tarafından gerçekleştirilen bu tartışmalara benim tespit ettiğim kadarıyla Arap ülkelerinden katılanlar yoktu. Arapça yapılan tartışmalar II. Abdülhamid’in emriyle Türkçe yapılmaya başlamıştır. En başarılı tartışma ödül alırdı. İlk bakışta sıradan bir olay gibi görünen bu huzur dersleri çok önemli bir anlam taşır. Bir kere çeşitli dinî konuların tartışılması Osmanlı’da din fikir özgürlüğünü gösterdiği gibi bunların kamuya açık olması da çok önemlidir. Bu tartışmaların Türkçe yapılmasını emreden padişahın, “Halk bu tartışmaları anlamak istiyor ve anlamaları gerekiyor,” demesi, 19. yüzyılın ikinci yarısında rasyonel düşüncenin değer kazandığını ve insanların körü körüne her şeye inanmaktansa bilinçlenerek kendi iradeleri ve fikirlerine göre hareket etmek istemelerinin tezahürüdür. Kişisel bilinçlenme ise büyük sosyal, kültürel, ekonomik değişmelerin zoruyla oluşur. Osmanlı Devleti’nde bu sosyal ve siyasi bilinçlenme yerli Müslüman mülk varlığına dayanan yeni tipte bir orta sınıfın doğuşuna isabet eder. Bu bölümün başında işaret ettiğim halk arasındaki uyanış, bir bakıma ekonomik değişim, yani zenginleşme, toprak sahibi olma hırsının körüklediği bir değişimdi.</p>
			<p class="paragraf">Şerif’in baba tarafı Mardinliydi. Kürt kökenleri olduğu söyleniyor, ama sosyal bakımdan yükselenler 19. yüzyıl Osmanlı üst sınıfı ile kaynaşınca Osmanlılaşmış, Türkleşmiştir. Ailenin bir koluna mensup Fatma Fahire, Adliye Nazırı Muhittin Necmeddin Molla’nın kızıdır. Türkiye’de çok meşhur olan Betül Mardin’in annesidir. 19 yaşında veremden ölen Leyla’nın kardeşi Arif Mardin, Ahmet Ertegün ile dünyaya ün salan Atlantik Müzik firmasını kurmuşlardır. Ahmet Ertegün, Türkiye’nin ABD’deki ilk büyükelçisi ve Özbek Tekkesi şeyhinin torunudur. Çok dil bilen, aristokrat kimselerdir. Ben Ahmet Ertegün’ü Washington’da kurulan Türk Etütleri Enstitüsü’nün (Institute of Turkish Studies) idare heyeti üyesiyken tanıdım. </p>
			<p class="paragraf">II. Abdülhamid’in veziri olan Halil Şerif Paşa’nın kızı Şerife Leyla mirastan mahrum edilince İstanbul’a bir tavsiye mektubu ile geliyor. Mektup mahkeme reisi Mehmet Arif Bey’e yazılmış. Sonunda Mehmet Arif Bey’le Şerife Leyla Hanım evleniyorlar. Fatma, Şemsettin, Muhittin ve Yahya isminde çocukları oluyor. Büyükelçi olan Şerif’in babası Şemsettin Mardin, Ahmet Cevdet (İkdamcı<span class="italik">)</span> Efendi’nin kızı Raya ile evlenir ve Şerif, 1927 senesinde bu evlilikten doğar. Ahmet Cevdet Efendi (bazıları Ahmet Cevdet Paşa ile karıştırırlar) Türkçü olarak bilinir ve <span class="italik">İkdam </span>gazetesini yayımlamıştır. Burada biraz açıklama yerinde olur. Raya, Mısır’a ablası olan Ceyda ile birlikte oturmak için gelmişti. Raya ve Ceyda’nın annesi yarı Rus’tu, piyanistti ve Prens olan Andre Obolenski ile evliydi. Obelenski ölünce Ceyda Mısır’a gelerek Raya ile beraber yaşamıştır. 1920’lerde Ceyda, Ebubekir Ratip’le evlenir. Ratip Boğaz’da Yeniköy ve İstinye arasında bir yalı satın alır. Bu yalıya Mısır, Türkiye hatta Avrupa aristokratları davet edilir, misafir olurlar. Yaz günleri Ratip Bey ve misafirleri balık avlayarak, teknelerle gezerek vakit geçirir, kış aylarında Mısır’a veya Avrupa’ya dönerlerdi. Şerif ve Suna 1957 yılında bu yalıda, Ratip Bey’in yalısında, muhteşem bir törenle evlenmişlerdir. Yalı Ratip Bey’in ölümünden sonra miras yolu ile Şerif ve Suna Hanım’a geçmiştir ve halen (2015) onların mülkü olarak bilinir.</p>
			<p class="paragraf">Bunları Mardinzadelerin soyağacını yayınlayan yazılara dayanarak genel itibarıyla yazdım. Aile nereden bakılırsa bakılsın aristokrat, seçkin kimselerden oluşuyor. Türkiye’ye ve dünyaya çok değerli insanlar yetiştirmişlerdir. Ne kadar övsem, haklarını veremem ama onların tarih içinde hangi koşullar altında aristokrat olduğunu da gözden uzak tutamam. Sonunda bir insanın değeri mensup olduğu yüksek sınıfa üyeliğiyle değil, kişisel eserleri ile ölçülür. Ve gerçek değer şu veya bu şekilde tezgâhlanan methiyelerle değil kişilik ve yaratıcılıkla ortaya çıkar.</p>
			<p class="paragraf">Daha evvel işaret ettiğim gibi Şerif’le olan ilişkilerim normal iki insan ilişkilerinin ötesinde iki ayrı dünyayı, toplum anlayışını ve davranışını temsil eden aynı toplumun farklı uçlarının bir yansımasıdır. Aynı dili konuşmamıza ve bazı ortak “milli” özelliklere sahip olmamıza rağmen psikolojik ve kültürel yapımız oldukça farklıydı.</p>
			<p class="paragraf">Şerif ile aramızdaki farkların daha iyi anlaşılması için kendi ailemden söz etmeyi faydalı buluyorum. Dedelerimin serdar ve bayraktar olarak orduları kumanda ettiklerini, büyük mal ve mülke sahip olduklarını biliyorum. Durmadan küçülen Osmanlı Devleti’nin sınırlarında yüzyıllarca savaşan bir ailenin çocuğu olduğumu çok iyi akılda tutuyorum. Evimizdeki en güzel odanın halı asılmış duvarındaki kılıç Dedem Bayraktar Hasan’dan kalan kılıçtı. Dedem bu kılıçla tek başına bir köprübaşını tutarak kıtasının suyu geçmesini sağlamış. 1812 savaşında ölmüş. Ben o kılıcı alır, kılıfından çıkarır, sağa sola sallayarak “hayali düşmanları” kesip kovalardım. 8-9 yaşımdayken bir gün bu “cenkleşme” esnasında babama yakalandım. “Ne yapıyorsun?” diye sordu. “Bizi bu hale getiren düşmanları kesiyorum,” dedim. “Halt etmişsin,” dedi. “Kalçın ağızlı kılıçla dünya işlerini halletmeye kalkarsan, bir yere varamazsın. İlerlemek istiyorsan, milletine yardımcı olmak istiyorsan; bunu kafanla, kaleminle yap, ben o zaman sana adam oldun derim.” Bu sözlerden sonra o kılıca bir daha el sürmedim. Her zaman kesen tarafı kıbleye kendiliğinden dönen bu kılıcı komünistler evimizi alırken, aileden biri komşunun sazdan yapılmış saçaklarına saklamış, sonra bulamamışlardır. </p>
			<p class="paragraf">Dedelerim Ozi’den, Bucak’tan (bugün Ukrayna ve Moldova güneyinde) çekilince bütün varlıklarını da geride bırakarak Dobruca’ya sığınmışlar. Vilayetin merkezi Tulça’ya yerleşmişler. Fakirlerin evlerini, mallarını büyük rüşvet karşılığı zenginlerin malı olarak kaydeden kadıyı, kanlı şekilde cezalandıran Hasan dedem şehirden kaçmış, güneydeki ormanlara sığınmış. Geçimini sağlamak için arıcılık yapmış. Sonra onun oğlu hayvan alım-satım işi ile büyük mal mülk sahibi olmuş, Tulça şehrinin en büyük oteline ve restoranına sahip olmuş. Bu olayları anlatan ailenin yaşlısı Hatice halaya merakla sorardım, “Nasıl olur da ordulara kumanda etmiş dedelerim, hükümete sığınarak yüksek mevkilerini korumamışlar?” O da cevaben, “İstanbul’da türeyen yeni kumandanlar eskilerden çekindikleri için bunları yanlarında görmek istememişler. Dedelerimiz de toplum içinde eski yüksek mevkilerini korumak için yeni yollar aramışlar, sonunda devlete sığınarak değil, kendi teşebbüsleriyle ticaret yapmışlar,” derdi. Seneler evvel Japonya’nın Samurai aristokratik askerî sınıfı hakkında bir kitap okumuştum. Samurai sınıfı 19. yüzyılda kaldırılınca bu Japon savaşçıları iş dünyasında müteşebbis (girişimci) olarak yeni mesleklere atılmış ve bu kez ekonomik başarı sayesinde toplum içinde yüksek mevkiler sağlamışlardır. Japonya’nın 19. ve 20. yüzyıllarda sağladığı ekonomik başarıyı kısmen, iş adamına dönüşen Samurailara borçlu olduğunu ileri sürenler olmuştur. Sanırım buna benzer bir ekonomik dönüşüm baba tarafımdan gerçekleştirilmiştir. Babamın babası Hüseyin büyük mal mülk sahibi olmuş, oğlu Haşim’i, yani babamı medresede okutmuş. Ama tüm emeği ile bunları hükümete ve devlete değil, topluma, kendi toplumuna dayanarak yapmıştır. 19. yüzyılın ortalarında kendini göstermeye başlayan ve gücünü geniş çapta toprak mülkiyeti ve tarım üretiminden sağlayan bu yerli Müslüman orta sınıf, yavaş yavaş siyasi gücü ele geçirmek için mücadele edecektir. I. ve II. Meşrutiyet bu orta sınıfın ve onun yarattığı entelektüellerin eseridir. Rumeli’de bu orta sınıf farklı gelişme göstermiştir, çünkü Rumeli’nin büyük kısmı Osmanlı’nın elinden çıkmıştır. Ailem de aynı akıbete uğramıştır. </p>
			<p class="paragraf">Ailemin son sığındığı yer Dobruca, 1878’de Romanya’ya kalınca dedem Hüseyin vakıf mütevellisi olarak oradaki Türk-Müslüman kültürünün yaşamasını sağlamaya çalışmış. Ayrıca hayvan ticaretini devam ettirmiş, kendi şahsi teşebbüsüyle sıfırdan başlayarak büyük mal mülk sahibi olmuştur. Halkından kopmamış fakir fukaraya yardım ederek Babadağ’daki okulların, camilerin hayatta kalmasına yardım etmiştir. Babamın anneannesi Sebila Hanım “ulema” olarak kuzey Dobruca’da büyük ün salmış. Erkek ulema ile din konularında giriştiği tartışmalarda hep üstün gelirmiş fevkalade bir zekâsı varmış. Babamın anne tarafı Saltık Baba’nın Türkmenleriyle 1263’lerde, yani Osmanlı Devleti kurulmadan evvel Dobruca’ya gelmiş, Babadağ kasabasını kurmuşlar.</p>
			<p class="paragraf">Annemin ailesi hakkında fazla bilgim yok. Annemin büyük babasının Kırım’dan gelmiş olması muhtemel. Babası Arif Çavuş ise Osmanlı ordularıyla Dobruca’ya gelmiş ve Topalova Köyü’nden annemin annesiyle evlenmiş. Ailesinin soyadı Çavuş olarak kalmış.</p>
			<p class="paragraf">Ben asla ve asla aile geçmişime hatta baba malına güvenerek, kendimi yüksek göstererek, “asil” olduğumu iddia ederek hareket etmedim. Kendi gücüme ve kişiliğime güvenip dünyayı göğüslemeye karar vererek kendimi toplumun bir parçası olarak görüp öyle hareket ettim. Aile geçmişimi ihtiyaç olmadıkça söylememişimdir. Şerif Mardin’in ailesi asırlar boyu Osmanlı idareci sınıfına mensup olmuş, benim ailem ise asker olarak, iş adamı olarak toplumu, kültürünü, dinini korumak için mücadele etmiştir. Şerif’le benim aramda soy, geçmiş, sınıf, karakter ve kişilik, ilme yaklaşım farkları bu farklı kökenlerden kaynaklanmaktadır. </p>
			<p class="paragraf">Ben imkân dâhilinde ilmî kurallar içinde hareket ederek bunları topluma mâl etmek istiyorken, buna karşılık Şerif bu kuralları mensup olduğu sosyal sınıfın kültürünü ve değerlerini savunmak ve bilhassa kendi şahsi çıkar ve mizacına göre yorumlamak istemektedir. Bir yerde halkçı gibi hareket etmek hatta halkçı olmak arzusu var, diğer yandan bu arzuyu yerine getirecek psikolojik güç yokluğu. </p>
			<p class="paragraf">Bu iki zıt durumu bağdaştırmak çoğu kez büyük psikolojik bunalımlara yol açabilir. Aynı zamanda kurdukları suni siperleri korumak için bu kimseler eleştiriye asla tahammül edemedikleri gibi onları eleştirenlerin amansız düşmanı olurlar, karşıt gördüklerini yok etmek için ellerinden geleni yaparlar. Bu gibi insanlar genellikle toplumun yönetici kurumları ve kişileri arasında dostları çok olduğu için siyasi etkiye ve güce sahiptirler<span class="italik">. </span></p>
			<p class="paragraf">Şerif Mardin’le tanışmam 1955 senesinde oldu. Ben o zaman Türkiye demokrasi tarihi hakkındaki tezim için araştırma yapmakla meşguldüm. Sağdan soldan fikir ve bilgi toplarken Ankara’da Siyasi İlimler’de profesör olan (rahmetli) Turhan Feyzioğlu’nun da fikrini almak istedim. Kendisi meşgul olduğu için bu gibi siyasi konularla uğraşan asistanı Şerif Mardin’i görmemi önerdi. Şerif’e telefon ettim ve Kızılay’da bir otelin salonunda buluşmayı kararlaştırdık. Karşımda gördüğüm hafif sarışın, orta boylu, yeşil, kahverengi arası gözleri ve ciddi, kibar duruşu olan, yakışıklı genç adamın özel bir kişiliğe sahip olduğuna ve bu gibi bir insanı daha iyi tanımak için gayret etmeye hemen orada karar verdim. Kendisine yapmakta olduğum araştırmamın ana çizgilerini anlattım. Gelişmekte olan Türk siyasi partilerini ve bu arada Türkiye demokrasisini kendi iç dinamiklerine göre incelemek ve bu şekilde Türkiye iç siyaseti hakkında genel bazı sonuçlar elde etmek istediğimi anlattım. Benim fikrime göre eğer Türkiye siyaseti toplumun tarihî tecrübeleri, liderlik anlayışı ve otoriteye karşı davranışına göre incelenirse çok daha sıhhatli neticelere varılacağını kendisine söyledim. Ayrıca bu gibi çok kompleks siyasi, kültürel, tarihî yönlerini katacak bir çalışmanın Türk kaynaklarına yani TBMM zabıtlarına, yerli gazete yorumlarına, politikacıların hatıratına ve benzeri kaynaklara dayanması gerektiğini vurguladım. Ayrıca o tarihe kadar dışarıda yayımlanmış bazı makalelerin tek yönlü ve bir bakıma yazarın bağlı olduğu ülkenin görüş ve değerlerini yansıttığını söyledim. Şerif beni dikkatle dinlemekle beraber herhangi bir fikir ileri sürmedi. Ben açıklamamı bitirdikten sonra tok bir sesle Almanca bilip bilmediğimi sordu. Gerçi ben okuduğumu az çok anlayacak kadar Almanca biliyordum, ama tevazu göstererek bilmediğimi söyledim. Şerif, “Almanca bilmeden bu iş olmaz,” diye hüküm verdi. Sonra âdeta bu gibi bir çalışma yapmaya girişmek senin haddin değil dercesine, beni gözüyle tepeden tırnağa süzdü ve ayağa kalkıp gitti. Açıkçası görüşmeden umduğumu bulamadığım gibi Almanca bilmenin neye yarayacağını da pek kestirememiştim, çünkü o tarihlerde Türkiye siyasetini konu eden Almanca çalışmalar Jasheke’nin kronolojisi dışında pek azdı. Ailesi hakkında hiçbir şey bilmiyordum. Hatta Ebulula Mardin ile akrabalığı olup olmadığını dahi sormadım. </p>
			<p class="paragraf">Şerif Mardin’le ikinci ve daha uzun süren görüşmelerim 1961 yılında Harvard Üniversitesi’nde oldu. Şerif’le Ankara’da 1955 yılında tanışmamızdan Harvard buluşmamıza kadar geçen yıllar içinde araştırmalarımı bitirmiş, tezimi savunmuştum ve demokrasiyle ilgili kitabım 1959 yılında Princeton Üniversitesi tarafından yayımlanmıştı. Üstelik ben Montana Üniversitesi’nde ‘associate professor’lüğe (doçent) terfi etmiş, sahanın oldukça tanınmış isimleri arasına girmiştim. Şerif, doktora tezini kitap şekline sokmak amacıyla Harvard Üniversitesi’nden bir burs almıştı. Genç Osmanlılar üzerine olan tezinde Namık Kemal, Ziya Paşa gibi isimlerin yazılarını ciddiyetle inceliyordu. Arada sırada Şerif’le görüşüyor ve ikinci eşi (Şerif daha evvel bir Amerikalı ile evlenmişti) İzmirli Suna Hanım’la beraber yemek yiyip sohbet ediyorduk. Bu vesileyle Şerif’i oldukça iyi tanıma fırsatı buldum. İngilizce ve Fransızcayı çok iyi konuşan, Almanca bilen, Amerika’nın tanınmış üniversitelerinden, Stanford Üniversitesi’nden savaş yıllarının sonunda mezun olmuş, sağlam bir kültüre sahip bir kimseydi. Babası Şemsettin Mardin hariciyede büyükelçi olmuştu. (Seneler sonra bir toplantıda Şerif, yanında bulunan Fransız bir hanımı Fransız kuzenim diye takdim etmişti. Ben hiçbir şey anlamamıştım. Akrabası mı, arkadaşı mı olduğunu kestirememiştim). Kökenleri ne olursa olsun, Şerif hiçbir zaman benim onu tanıdığım zamanlarda Türklüğünden şaşmamıştı. Tam tersine, Osmanlı geçmişine ve kültürüne karşı özel bir bağlılığı ve saygısı vardı. Hatırlarım, Şerif’e ve hanımı Suna’ya anlatmıştım. Annem Zübeyde İstanbul’a ilk gelişinde Topkapı Sarayı’nı ziyaret etmişti. Sarayın bahçesindeki ağaçların yapraklarını “padişahların ruhuna yakın toprakların mahsulü” diye koynuna saklamış bunları uzun zaman muhafaza etmişti. Olayı dinleyen Suna Hanım hemen hiddetle, “Ben o padişahların suyunu çıkarmak isterim,” demişti. Şerif ise, “İnsanlar arasında geçmişe, geleneğe, seleflere olan bağlar kültürümüzün ayrılmaz bir parçasıdır,” diye eşini yatıştırmıştı. Bu arada o zamanlar önem vermediğim iki olay dikkatimi çekti. O tarihlerde benim çalışmamın ağırlığını Halk Evleri ve Köy Enstitüleri ile ilgili iki monografi oluşturuyordu. Amacım Osmanlı devrinde gelişmiş geleneğe, kültüre ve özüne sadık kalarak Türk toplumunu çağına uydurma ve geliştirme yollarının akıbetini incelemekti. O zaman modernleşme hakkındaki ana fikrim kalkınmanın tepeden, zorla değil aşağıdan halkın birikmiş enerjisini harekete geçirmekle devamlı ve başarılı olacağı yönündeydi. </p>
			<p class="paragraf">Osmanlı tarihine ve tecrübesine çok önem verdiğim halde Osmanlı idareci sınıfının enerjisini, yaratıcılığını ve dinamizmini kaybettiğini de peşinen kabul ediyordum. Bu çeşit yaratıcılık ve dinamizmini kaybeden bir idareci sınıfın kendi halkını da baskı ve cehalet içinde tutarak toplum üzerindeki hâkimiyetini sürdürmek isteyeceği aşikârdır. İşte benim Halk Evleri ve Köy Enstitülerini incelemeye kalkışmamın nedeni bu düşünceydi. Ben bu kurumları, alt sınıfları, yani köylüleri ve kasaba alt tabakalarını uyandıracak, bilinçlendirecek, yaratıcılıklarını, kendilerine olan saygılarını ve güvenlerini uyandıracak kurumsal araç olarak öngörürdüm. Bu yüzden bunları incelemekte âdeta Türk toplumunun uyanışını inceliyor ve öneriyor gibi oluyordum. Bu incelemeler sayesinde az zaman sonra anladım ki Halk Evleri ve Köy Enstitüleri bazı pratik faydalarına karşılık ellerinde olmayarak ya CHP rejimini destekleyecek eleman yetiştiriyor ya da Türk köylüsünü medeni ve eşitlik adına boyunduruk altına alacak yeni bir elit hazırlıyordu. Gerçekten 1930’lardan sonra CHP yaratıcı bir devrim örgütü olmaktan çıkmış, inkılâp, laiklik, Atatürkçülük adına bütün bu terimlerin manalarını çarpıtarak kendi hâkimiyetini ve mevkiini muhafaza etmek için mücadele eden bir mekanizma haline gelmiştir.</p>
			<p class="paragraf">Şerif benim söylediklerimi dinliyor, fakat taban halkın yaratıcılığına sanki pek önem vermiyordu. Aynı zamanlarda ben yeni ortaya çıkan Türk yazarlarını inceliyor ve sık sık Orhan Kemal’den söz ederek onun alelade alt tabaka kimselerin kültürel ve psikolojik yönlerini ne kadar güzel belirttiğini anlatıp duruyordum. Hatta birkaç kez onun hikâyelerini anlatarak tasvir ettiği tiplerden söz etmiştim. Şerif bu gibi alt tabakadan gelen ve toplumun özünü oluşturan tiplere biraz uzak durur gibi oluyordu. O tarihlerde resmî makamlar Orhan Kemal ve Aziz Nesin gibi sosyal konuları ele alan kimselere şüpheyle bakıyor, bazılarını komünist olarak görüyor, hapse atıyordu. Hatta birçoğunu “kökü dışarıdaki ideolojileri” savunmakla suçluyorlardı. Hâlbuki benim anlayışıma göre Orhan Kemal hiçbir zaman hikâye ve romanlarında herhangi bir ideolojiyi savunmak için yazı yazmıyordu. Bir insan komünist olabilir, fakat edebiyat yazıları, yaşadığı dönemin hayatını ve gerçeklerini ön planda tutarsa eser kendi başına değer kazanır. Mesela, İtalyan yazar Ignazio Silone komünist partisinin aktif üyesi olmasına rağmen <span class="italik">Fontamara (Acıpınar)</span> gibi büyük rağbet gören romanlarında sosyal gerçekleri ve sanatı ön planda tuttuğu için çok ün kazanmıştır. Sovyetler’e gittikten sonra partiden ayrılmıştır. Bu arada benim için büyük hayal kırıklığı yaratan Rumen yazarı Mihail Sadoveanu’dan söz ettiğimi kaydetmek isterim. Ben, küçüklüğümde Moldovalı olan ve halk santimantalizmini ustaca yazdığı romanlarında belirten ve romanlarına özel bir canlılık veren Sadoveanu’nun hayranıydım. Yazdığı kitapların hepsini zevkle okumuştum. Romanya’da komünist rejim hâkim olunca Sadoveanu yeni rejimin ideolojik beklentilerine uygun yazı yazmaya başladı ve bütün değerini yitirdi. Bu yeni yaklaşımla yazdığı <span class="italik">Mitrea Cocor</span> romanını ancak yarıya kadar okuyabildim. Orhan Kemal’de bu gibi ideolojik bağlılık olmadığını, onun Türk toplumunun fakir tabakasının, günlük geçimini sağlamak için nasıl sabahın erken saatinden geç vakte kadar çalıştıklarını fakat insanlık duygularını koruduklarını yazdığını anlatmaya çalıştıysam da Şerif’i pek ikna ettiğimi sanmıyorum. </p>
			<p class="paragraf">Şerif Mardin’le beraber olduğumuz 1961 ve 1962 yılları başında onu çok sevmiştim ve onunla olan dostluğumu muhafaza ederek ilerletmek için elimden geleni yapmaya hazırdım, ta ki hakiki Şerif Mardin ortaya çıkıncaya kadar. Bu arada Şerif Mardin’in tezi olan <span class="italik">The Genesis of Young Ottoman Thought</span> kitap olarak 1962 yılında Princeton Üniversitesi tarafından yayımlandı. Kitap birçok bakımdan Türkiye hakkında o tarihlerde yazılmış en değerli 4-5 kitap arasındadır. Tanınmış bir derginin isteği üzerine ben kitabın olumlu bir eleştirisini yaptım, fakat yazarın anlattıklarının sosyal ve ekonomik temellerden mahrum olduğu için biraz havada durur gibi olduğunu da belirttim. Aslında biraz da farkında olmayarak Şerif Mardin’in hayatı boyunca onu çeşitli tenkitlere maruz bırakan eksik tarafına dokunmuşum. </p>
			<p class="paragraf">Şerif, Stanford Üniversitesi’nde klasik düşünür ve yazarlar (Classics) bölümünden mezun olmuştur. Geçmiş yüzyıllarda Eflatun’dan tutunuz Roma’da ve Avrupa’da günümüze kadar felsefenin, edebiyatın temellerini atan büyük isimler hep klasikler arasında sayılır. İslamın yetiştirdiği Farabi, İbn-i Rüşd, İbn-i Haldun gibi isimleri Batılılar genellikle klasikler arasına pek almazlar. Klasikleri etüt edenler genelde güzel yazmaya, mantıklı düşünmeye, estetiğe önem verirler. Klasik sayılan kimselerin eserleri ezici çoğunlukta günümüze kadar bize kitap, risale, mektup şeklinde, tekst, yani yazılı olarak gelmiştir. Klasikleri etüt edenler tekstler üzerinde çalışarak onları yorumlar, karşılaştırır ve içinden yeni düşünceler ve manalar çıkarırlar. Her yüzyıl kendi entelektüel koşulları ve ihtiyaçları ışığında klasikleri tekrar ele alır, onların eserlerine yeni boyutlar ekler ve yazdıklarından yeni fikirler çıkarırlar. Klasik etütler, yazılı metinler üzerine kurulmuş olduğu ve mantığa olduğu kadar hayale (imagination) de önem verdiği için, günümüz sosyal ilimlerinden bir hayli farklıdır. Çünkü modern sosyal ilimler genellikle ampiriktir, yani gözle görülür, elle tutulur; somut olayları inceler. </p>
			<p class="paragraf">Sosyal ilimler de soyut (abstract) kavramlara yer verir ama temelde bugün bu ilimler somut olaylara dayanır. Kavram esastır. Esasen sağlam teorik temeli olmayan sosyal araştırmalar havada, köksüz kalmaya mahkûmdur. Ama somut araştırmalara, gözle görülür, elle tutulur olaylara dayanmayan ve bunlarla bağdaşmayan teoriler söz kalabalığından öteye gitmez. II. Dünya Savaşı’ndan sonra sosyal ilimler teorilerinde büyük bir değişim oldu. Bu tarihlerden evvel mevcut sosyal teoriler ve kavramlar kolonyalizmin yıkılması ve birçok müstakil ülkelerin ortaya çıkmasıyla büyük değişim geçirdi. Sağ ve sol ideolojilere, yeni yaklaşımlara ihtiyaç vardı. Böyle olunca da var olan teoriler yeni gelişmeleri anlatabilecek nitelikte gözükmüyordu. Ben teoriye önem vermekle beraber somut olayların yerinde incelenmesinin daha doğru olabileceğini düşünüyordum.</p>
			<p class="paragraf">Söylemek istediklerimi bir misalle daha iyi aydınlatayım. Yıllar evvel <span class="italik">Çağdaş Ortadoğu’da Siyasal ve Sosyal Düşünce </span>başlıklı bir kitap yayımlamıştım. Bu kitabı yeni bir yaklaşımla yazdım. Ortadoğu’da gelişen milliyetçilik, sosyalizm, İslamcılık, laik ve dinsel milliyetçilikler gibi düşünce akımlarını, onları inceleyen Batılılardan, yani ikinci ve üçüncü elden dinlemektense onların üreticilerinin ağzından ve kaleminden toplamak daha isabetli olur, diye düşündüm. Nitekim Arap ülkelerinde yazarlar ve siyasetçilerle görüşerek onların yazılarını belirli tasnif ve gereken önsözlerle bir araya getirdim. (Bu konuyu Pierre Gemayel bölümünde kısmen inceledim).</p>
			<p class="paragraf">1960-80 arası, sosyal teori üretenler kendilerini sahanın aristokratları olarak görmekteydiler. Aralarından milliyet, kimlik ve milliyetçilikle ilgili teoriler üreten çok değerli kimseler çıkmıştır. Yeni sosyal ilimciler bir ara tarihin artık bir ilim dalı olarak ortadan kalkacağını bile iddia etmişlerdi. (Bu gibi bir düşünceyi Ziya Gökalp de ileri sürmüştü). Bu düşüncenin çürüklüğü 1990’larda kesin kabul edildikten sonra, sosyal ilimlerin antropoloji gibi kolları da tarihten aldıkları bilgileri kullanmaya başlamışlardır. Daha ileri gitmeden evvel kendi yaklaşımım üzerine de birkaç söz söylemek isterim. Temelde ben ‘empiricist’im, yani somut olayları ön plana koyar, bu olayları, bildiğim, önem verdiğim birçok teoriler ve kavramlar ışığında incelerim. Aynı zamanda tarihî temele dayanmayan teorilerin, yani tecrübe edilmiş olaylar ışığında üretilmemiş teorilerin uzun süre ayakta kalamayacağına da inanıyorum. Şerif teoriye önem verir, ben ise gözleme dayanan, somut olayları incelemeye öncülük tanırım.</p>
			<p class="paragraf">Şerif’le 1960’ların ortalarına doğru, ben New York Üniversitesi’nde profesörlük yaptığım sırada birkaç kez daha görüştüm. Bir görüşmemde, dersimde bir konuşma yapıp yapamayacağını sormuştum. O tarihlerde Şerif ABD’deki üniversitelerin birinde çalışmak istiyordu. Sanırım birkaç yere başvurmuştu. Teklifimi olumlu karşıladı ve şehir dışına çıkmak zorunda kaldığım bir gün benim yerime bir saatlik konuşma yaptı. Öğrencilerim konuşmayı beğendiklerini söylediler, ama birkaçı da fazla bir şey anlamadığını ifade etmekten çekinmedi. Az bir zaman sonra Şerif’i evimde misafir ettim, gayet dostane, samimi bir şekilde görüştük.</p>
			<p class="paragraf">Bir süre sonra, eşi Suna Hanım’ı gördüm. Öfkeli bir şekilde New York Üniversitesi’nin, Şerif’in verdiği dersin para karşılığını ne zaman göndereceğini sordu. Açıkçası hayret ettim. Ders davetini üniversite değil ben şahsen yapmıştım ki, profesörler arasında lüzum halinde birbirinin yerine ders vermek olağandı. Nitekim ben de birçok meslektaşım yerine ders verdim ve hiçbir zaman para karşılığı söz konusu olmadı. </p>
			<p class="paragraf">Şerif’in <span class="italik">Genç Osmanlılar</span> çalışması daha evvel belirttiğim gibi klasik sınırları içinde ele alınan, iyi bir çalışmadır, fakat klasikler alanında uzmanlaşmış bir kimsenin çalışması olduğu için tarihin ya da sosyal ilimlerin metodoloji ve yaklaşımına pek uygun değildir. Onun çalışması olayları incelemektense o dönemdeki Ziya Paşa, Namık Kemal gibi o tarihlerde yazarların çalışmalarını ele almış onlar üzerine teorik yorum yapmıştır. Ampirik yönü olmadığını, sosyal olaylara, özel mülkiyete dayanan orta sınıfa yer vermediğini düşünerek Şerif’in çalışmasını bu yönden eksik görmüştüm. </p>
			<p class="paragraf">İnsanlar senelerce uğraştıkları, içinden çıkamadıkları olayların nedenlerini bazen bir anda yıldırım hızıyla anlarlar. Uzun yıllar Şerif Mardin’le görüşmüş, bazen garip, sert yüz ifadelerine ve yersiz sözlerine aldırış etmemiştim. İlk yayımladığı kitabının eksik gördüğüm yönünü tenkit etmiştim, fakat değerini de vurgulamıştım. Benim negatif tenkidime alındığını bir yolculuk esnasında rast geldiğim hanımı söylemişti. Hatta aynı kitabı o tarihlerde tarih etütleri alanında büyük isim yapmış Columbia Üniversitesi’nden Prof. Dankwart Rustow da biraz eleştirmişti. Onun yazısına Şerif, “Beni kıskandın, benim yaptığımı yapamayacağını anladın,” gibilerden hiç de hoş olmayan bir yazı ile hem sert hem de kaba bir karşılık vermişti. Sanki “benim gibi olamadığın için beni kıskanıyorsun” demek istiyordu. Sonradan farkına vardığım gibi Şerif kendi ağzından çıkan her sözün ve kaleminden akan her satırın mutlak değeri olduğuna inanmakla kalmıyor, söylediklerinin ve yazdıklarının olduğu gibi kabul edilmesini istiyordu. </p>
			<p class="paragraf">Yine hatırlıyorum, Storrs’ta, Conneticut Üniversitesi’ndeki bir konferansta o zaman Vermont Üniversitesi’nde çalışan ve sosyoloji profesörü olan Paul J. Magnarella, Şerif’in tebliğinin sosyal olayları sosyolojik metotla ele almadığını, daha fazla kelimelerin ve fikirlerin akışına ve mantığına uyarak suni kaldığını söylemişti. İyi niyetle ileri sürülen bu görüşe Şerif dengeli bir cevap vermektense “the proof of the pudding is in the eating” (sütlacın-pastanın lezzetinin ispatı tadındadır) gibi bir cevap vermişti. Basit ve akademik hayatın kaçınılmaz yönü sayılan ve bir çalışmaya yöneltilen yapıcı tenkide Şerif’in bu kadar alınganlık göstermesini bir türlü anlayamıyordum. Kaldı ki Şerif ABD’de okumuş, ülkeyi çok iyi tanıyan bir kimsedir. Bu yüzden tenkide, olgun bir bilim adamından beklenen anlayışı göstermemesini anlamakta güçlük çektim. Sonra çok iyi anladım ki Şerif ilmî çalışmalarını, savunduğu sosyal teorilerin, kendi yazdıklarının ve söylediklerinin mensup olduğu sosyal sınıfın kriterlerine göre değerlendirilmesini bekler, yani söylediği her şeyin üstün, doğru olduğunun peşinen kabul edilmesini istermiş. </p>
			<p class="paragraf">Diğer insanları da yaptıklarıyla, kişilikleriyle değil, çıktıkları sosyal grubun mevkiine göre ölçüyor. Aşağı gördüğü kimselerin hiçbir zaman belirli bir seviyenin üzerine çıkamayacağına derinden inanan bir kimse, kendinin de her zaman idare edici, kumanda mevkiinde, zirvede kalması gerektiğine inanmaktadır. Esasen Şerif’in bu yönünü bilenler onun neden bazı konulara çok önem verdiğini anlar. Mesela Şerif, Osmanlı’nın ‘circle of felicity’sine çok önem verir. Bir çeşit sosyal yapı teorisi olan ve Osmanlı yüksek sınıfının, kabul ettiği görüşlerin temeli olan bu teori değişmez veya belirli kutuplar içinde kalan bir dünya görüşünü yani ‘umera’nın dünya görüşünü ifade eder. </p>
			<p class="paragraf">Şerif Mardin’in kişiliğini, psikolojik yapısını ve bana karşı olan gerçek duygularını bir başka olay çok iyi göstermiştir: Romanya’da bulunan annem, kardeşim ve Adviye ablamın ailesi Türkiye’ye gelmek için Türk hükümetinin notasıyla Romanya’dan çıkış pasaportu almışlardı. Elinde avuncunda olan her şeyini satmış olan ailem, Türkiye’ye giriş vizesini bir türlü alamadığı için durumları çok kötüleşmişti. Onlara Türkiye’ye giriş vizesi verilmemesi her bakımdan anlaşılması güç bir olaydı, çünkü bizzat Türk hükümeti, Romen makamlarına nota vererek ailemin Türkiye’ye göç etmelerini resmen istemişti. İşte bu sıkıntılı günlerde tesadüfen Şerif’i gördüm ve ailemin vize almaktaki güçlüklerini anlattım, yardımcı olmasını rica ettim. Şerif’in pederi Şemsettin Mardin o tarihte yani 1966-67’de Bükreş’te Türkiye büyükelçisi olduğu için vizelerin neden verilmediğini en iyi bilen kişiydi. Açıkçası, ben halen Şerif’i iyi dost bilerek ondan medet umuyordum. Şerif ise beklenmedik bir cevap verdi. Güya Türk hükümeti, Romanya’da yaşayan yüz bin kadar Türk-Müslüman azınlığın hepsini Türkiye’ye getirme hazırlıkları yaptığı için ailemin de diğer göçmenlerle birlikte gelmesini beklememin daha doğru olacağını belirtmiş. Romanya’da yaşayan Türklerin tümünün Türkiye’ye göç etmesi hiçbir şekilde beklenemezdi. Türkiye’nin ekonomik durumu, durmadan artan nüfusu, iskâna müsait arazilerin bulunmaması ve buna benzer nedenlerin Türk hükümetinin Romanya’dan gelecek büyük bir göç hareketini desteklemeyeceği aşikârdı. Göç konularıyla meşgul olduğum halde Romanya’dan toplu bir göç hakkında haberdar olamamıştım. Zaten Romen hükümeti böyle bir göçün Türklerin toplu yaşadığı Dobruca ekonomisini felç edeceğini bildiği için buna müsaade edemezdi. Birdenbire o zamana kadar aklımdan geçmeyen bir düşünce kafamda yer etti. Şerif uydurma göç haberleriyle beni avutarak ailemin Türkiye’ye gelmesini önlemek istiyor. Hatta daha kötüsü babası sayesinde Bükreş-Türk büyükelçiliğiyle olan ilişkilerini kullanarak benden âdeta intikam almak için aileme vize verilmesini önlemiş olabilir, diye düşündüm. Daha evvel başka olaylar münasebetiyle yüksek kademelerdeki dostları aracılığıyla etkisini nasıl kullandığını bildiğim için burada da gücünü kullanabileceğini düşündüm, fakat ihtimal vermedim. Bu arada yaptığım müracaatlar, yüksek makamlara yazdığım mektuplar ve sanırım bizzat dışişleri bakanının emriyle aileme vize verildi ve onlar da nihayet 1967 yılının Temmuz ayında vatana kavuşabildiler. Aileme vize verilmemesi beni çok tedirgin ettiği için meseleyi biraz daha derinden incelemeye devam ettim. Nihayet Bükreş Büyükelçiliği’nde çalışmış biriyle bir dostun Ankara’da verdiği bir yemekte görüştüm, aileme vize verilmemesinin elçilik kararı olduğunu söyledi. Bu arada büyükelçi hakkında burada yazamayacağım başka bilgiler verdi.</p>
			<p class="paragraf">Bundan sonra Şerif’in bana karşı olan tutumu görünürde dostça olmasına rağmen, aslında kırıcı ve küçültücü olmaya devam etti. Ailemin Türkiye’ye gelişinden iki ay sonra yani Eylül 1967’de Brüksel’de Uluslararası Siyasi Bilimler Cemiyeti’nin toplantısında bir tebliğ sundum. Tebliğin konusu “İdeolojinin Sonu mu veya Başlangıcı mı?” idi. Oturumu tertipleyen ve idare eden Edward Shils sahada büyük isim yapmış bir kimse olarak ideolojiyi besleyen koşulların artık gücünü kaybettiğini ve bundan böyle siyasi ideolojilerin yok olacağını iddia etmişti. Ben ise ideolojilerin belirli amaçları gerçekleştirmek ve sosyal grupların siyasi ifadesi olarak şekil, isim ve nitelik değiştirse de devamlılık ve hayatiyet göstereceğini ileri sürdüm. Afrika’dan ve başka yerlerden örnekler vererek Shills’in görüşlerinin doğru olmadığını iddia ettim. Esasen Shils ile başka bir toplantıda aynı konu üzerinde tartıştığım için kendisini iyi tanımıştım. Brüksel toplantısından sonra Shils gülerek yanıma gelip beni kahve içmeye davet etti ve tartışmamızın seviyeli geçtiğinden söz ederek tekrar görüşmemizi önerdi. Shils’ten ayrıldıktan sonra Şerif’in de içinde bulunduğu Türk grubuyla karşılaştım. Gruptan bir kişi tebliğimin yüksek seviyede olduğunu söyledi. Şerif’in tebliğ konusunu hatırlamıyorum, kimse de söz etmedi. Sevdiğim bir kimse olan Profesör Bahri Savcı’yla görüştüm. Bir ara Ankara Üniversitesi Siyasal Bilgiler Fakültesi’nde rahmetli Bahri Bey’in yerine anayasa derslerine girdiğim için onu iyi tanırdım. Bana konuşma arasında, elçiliğin, Brüksel konferansına gelen Türkleri bir resepsiyona ve yemeğe davet ettiğini söyledi. Ayrıca üzerine basarak benim Amerika’da, yani yurt dışında bir üniversitede hocalık yaptığım için başka kişilerin de görüşlerine uyularak davet edilmediğimi söyledi. Herhalde davet edilmeyişimde elçilikle ilişkisi olan bazı kişilerin etkisi olmuştur. ABD’nin Beyaz Saray’ına davet edilmiş ve birçok ülkenin başkanlarını, bakanlarını tanımış, onlarla yemek yemiş Brüksel’de başarılı bir tebliğ sunmuş, bir Türk olarak Brüksel Türk elçiliğine davet edilmeyişim önemli değildi. Asıl önemli olan, benim ABD’nin en büyük üniversitelerinde Türk tarihini, kültürünü tanıtmak için çok güç koşullar içinde çalışmamın hiçe sayılarak ABD’de bulunmamın ayrıcalık nedeni olarak aleyhime kullanılmasıydı. Bir yandan Türkiye’yi dışarıda tanıtmanın âdeta milli bir vazife olduğunu savunurken, diğer taraftan bu çabayı fiilen yürüten bir kimsenin “yarı Türk” olarak ayrılması kırıcı, üzücü bir hareketti. </p>
			<p class="paragraf">Brüksel olayında Şerif’in katkısı olup olmadığını bilmiyorum. Fakat bana karşı olumsuz tutumu devam etti. Son ve kesin örnek, takriben 1969 veya 1970 senesinde Ankara’da, Hacettepe Üniversitesi’nde yapılan bir konferanstır. Beğenmediği, kıskandığı veya kendi çevresinin dışında çalışan, yaratıcı kimselere karşı Şerif Mardin’in ilmîliği, bîtaraflığı yok olmakta. Hatta diyebilirim ki, karşısında muhalif gördüğü kimseyi değersiz göstermek için elinden gelen her şeyi yapmaktan çekinmez. Genelde bu gibi hücumları ya tanıdığı ya da güvendiği kimselere düzenletiyor veya “knock out” yani bir hamlede yok edeceğinden emin olduğu zaman “öldürme” vazifesini bizzat kendisi yükleniyor. Hedef olduğum bir olayı anlatmakla yetineceğim.</p>
			<p class="paragraf">O tarihlerde ben Orta Doğu Teknik Üniversitesi’nde Sosyal Bilimler Bölümü’nde her sene bir sömestr ders verirdim. Bölüm başkanı Mübeccel Kıray’ın desteğiyle Türkiye’de siyasi ilimler etütlerinin durumunu inceleyecek bir konferans toplamayı kararlaştırdık. Konferans bir süre sonra Hacettepe Üniversitesi’nde toplandı ve ben de Türkiye’de “Siyasi İlimler Etütlerinin Durumu” ile ilgili çok genel, iddiasız bir tebliğ sundum. Konferanstan bir gün evvel Mübeccel Hanım’dan konferans programını istedim. Gözden geçirirken, daha evvel kabul ettiği halde Şerif’in tebliğ başlığını göremeyip nedenini sordum. Mübeccel Hanım da, “Konferans programında fazla değişiklik yok ama Şerif Bey tebliğ sunmaktan vazgeçti, sizin tebliğiniz üzerinde konuşmayı tercih etti. Onun için kendisi tebliğ sunmayacak,” dedi. Ben de açıkça sevindim. Şerif’in bazen çok güzel yorumlar yaptığını bildiğim için bu kez de önemli bir şeyler söyleyeceğini düşündüm. Gerçi tebliğim, üzerinde uzun uzun çalışarak hazırladığım bir şey değildi, ama yine de içinde önemli bazı noktalar olduğunu düşünüyorum. Konferans günü ben tebliğimi sunduktan hemen sonra Şerif söz aldı. Ben verimli bir tartışma beklerken, Şerif, “Karpat’ın tebliğini 17 nokta etrafında toplayarak tenkit edeceğim,” diye söze başladı. Kulaklarıma inanamadım, donakaldım. Hayatımda bu kadar tek taraflı, uydurma, gerçeklerin ötesinde bir tenkit işitmemiştim. Karşımda kendini ilim adamı, bîtaraf, objektif biri olarak tanıtmaya çalışan vakur Şerif yok olmuş, yerini hınç dolu, yeni belki de asıl Şerif almıştı. Mesela “model” kullanmadığımı, filan yazardan bahsetmediğimi, konuları bilmediğimi, tebliğ sunmak cesareti gösterdiğimi ve buna benzer aşağılayıcı, gerçek ilimle ilgisi olmayan doğrudan doğruya kötülemek için akla hayale gelen her şeye başvuran bir tenkit görmemiştim. Olumlu tek bir şey söylemedi. Açıkçası Şerif Mardin savaş meydanı olarak seçtiği konferansta birkaç sert vuruşla beni yok etmek istemişti. Cevap olarak ben de Şerif’in söylediklerinin benim tebliğimle ilgisi olmadığını, kendi kafasına göre (gülerek belirttim) temelsiz teorilerden birine beni hedef olarak aldığını söylemekle yetindim.</p>
			<p class="paragraf">Oturum bitince Şerif’in yanına giderek bu kadar yersiz, ciddi bir ilim adamının başvurmayacağı sözde tenkitleri ileri sürmekten utanması gerektiğini söyledim. “Sen nasıl bu şekilde konuşabilirsin, sana hiç yakıştıramadım,” dedim. İki kolunu yukarı kaldırarak sanki teslim oluyormuş gibi, “Kemal, affet, teslim!” diyerek en güzel tebessümüyle cevap verdi. İşte o zaman Şerif Mardin’in benim amansız bir karşıtım olduğunu anladım. Ondan sonra dostluk içinde başlayan ve benim için önem taşıyan, şerefli kişisel ilişkileri neden bu kadar olumsuz gördüğünün sebeplerini zaman zaman düşünmeye başladım.</p>
			<p class="paragraf">Aradan birkaç yıl geçtikten sonra Şerif’e ODTÜ’de bazı imkânlar sağlayan rahmetli Mübeccel Hanım bana yakındı. Mübeccel Hanım, eğitimden çekilmiş veya zorla uzaklaştırılmış olduğu için ders verecek bir yer arıyormuş, Şerif’e başvurmuş. Olayın ayrıntılarını sormadım, ama Mübeccel Hanım’ın sözlerini çok iyi hatırlıyorum, “Şerif zor zamanımda beni desteklemedi, hiç beklemezdim,” dedi. Ama Şerif ince hesap yapıp gayet ustalıkla dost kazanmayı bilir. Yukarıda anlattığım olaylardan birkaç yıl sonra bir görüşmemizde gayet oturaklı ve tok bir sesle, “Bülent Ecevit seni sordu. Ben de çok iyi bir Amerikan Üniversitesi’nde mevkii var dedim.” Bunun bir “yaranma” teşebbüsü olduğu aşikârdır, çünkü Bülent Ecevit bahsinde de belirttiğim gibi benim Ecevit’le dostluğum çok eskilere gider.</p>
			<p class="paragraf">Buraya kadar Şerif Mardin’in sosyal kişiliğini ve bu kişiliğinin yansımasının benimle olan ilgisini anlatmaya çalıştım. Bunu yaparken de imkân nispetinde kendimi ve Şerif’i mensup olduğumuz sosyal ve kültürel çerçeve içinde görmeye çalıştım. Onun birçok kişisel özelliğini ve davranışlarını dile getirmemeye çalıştım. Aşağıda Şerif’in ilim alanındaki yerini ve katkısını dile getirmeden evvel bir iki noktaya daha değinmek istiyorum. </p>
			<p class="paragraf">Şimdiye kadar söylediklerimden anlaşılacağı gibi ben Şerif’i sosyal ve kültürel çevrenin mahsulü olarak görüyorum. Şeklen Türk olmak, bu kültürü ve kimliği, doğum, isim, aile ve tarihî bağlar bakımından görünürde paylaşmakla beraber bütün bunların temelinde yatan ortak duyguları geniş kitlelerle paylaşmamak Şerif’i çok boyutlu bir yalnızlığa itmiştir. 1957’de Turhan Feyzioğlu’nun da liderleri arasında bulunduğu Hürriyet Partisi’nden Eskişehir milletvekili adayı olmuştu. Seçim kampanyası sürecinde halkla ilişki kuramadığını, halkın ona Şerif Mardin olduğu için gelmesini, dinlemesini, oy vermesini beklediğini birçok kimse anlatmıştı. Bu seçim onun Türk halkı ile ilk karşılaşmasıydı. Sonra Türkiye’nin ileri gelen birçok aydını ile beraber çalıştığı Yeni Demokrasi Hareketi de aynı nedenlerle başarılı olmamıştır. </p>
			<p class="paragraf">Bana gelince, yabancı ülkede doğmama (Dobruca, 1878’e kadar Osmanlı idi), uzun yıllar ABD’de yaşamama rağmen Anadolu’nun neresine gidersem gideyim kendimi evimde gibi hisseder, herkesle haşır neşir olurum. Çünkü ben halkımın temel kültürünün bir parçası olarak kaldım.</p>
			<p class="paragraf">Araştırmalarım, yazılarım ve derslerim dışında benim herhangi bir insan gibi kişisel, renkli ve dolu dolu bir hayatım olmuştur. Çok yönlü bir hayat yaşadığım ve değişik kültürlere mensup diğer insanların ne düşündüklerini, nasıl yaşadıklarını gördüğüm ve anladığım için çok mutluyum. Aynı zamanda diğer insanları ve kültürleri tanıdığım nispette, kendi kültürüme ve kökenime karşı bağlılığım ve anlayışım genişledi. Türkiye’nin yapısından, kültüründen, tarihinden ve ekonomik yapısından güç alan halkın bir parçasıyım.</p>
			<p class="paragraf">Şerif hayatı boyunca yalnızlığını gidermek için çalışmış ve değerli eserler vermiştir. Türkiye içinde ve dışında tanınan bir şahıstır. Çalışkan, verimli, üretken bir entelektüel olarak yazdığı kitaplar yanında makaleleri de vardır. Onun ilk kitabı <span class="italik">Genç Osmanlılar</span> hakkında düşündüklerimi belirtmiştim. Türkçe yayımlanan <span class="italik">Din ve İdeoloji</span> ise birçok siyasi ve kültürel konuları aydınlatan bir çalışmadır. Said Nursi hakkındaki çalışmasında onu dinî objektif ölçüler içinde inceleyerek, bu çok önemli sima hakkında sağlam bilgi vermeye gayret etmiştir. <span class="italik">Cumhuriyet</span> gazetesinde çıkan bir konuşmasında da belirttiği gibi Said Nursi kitabı biraz da vicdan azabının neticesidir. </p>
			<p class="paragraf">Siyasal Bilgiler’de çalışırken savcılık Said Nursi’nin yazılarını göndererek burada suç unsuru, yani laikliğe aykırı fikirler olup olmadığını sormuş. Şerif o zamanın havasına uyarak kendi ifadesine göre Said Nursi’nin aleyhine mütalaa vermiş. İçindekiyle dışındaki fark bir kez daha kendini göstermiş. Bundan dolayı vicdan azabı duymuş ve Said Nursi hakkında daha gerçekçi bir çalışma yapmış. Hatta Nakşibendi olduğunu ilan etmiş, sakal bırakarak belki de cemaatin bir parçası olduğunu göstermek istemiştir. Gerçekten inanan bir Müslüman olup olmadığını, camiye gidip namaz kılıp kılmadığını bilmiyorum. Bu yazının başlığında da belirttiğim gibi Şerif ‘suyu arayan’ fakat bulamayan bir adamdır ve bu arayış onu verimli bir ilim adamı yapmıştır. Bazı fikirlerini, yaklaşımlarını ve sınıfsal düşüncelerini paylaşmadığım halde Şerif’in üstün bir ilim adamı olduğu kabul ederim.</p>
			<p class="baslik"><span class="bold">MÜBECCEL KIRAY<br/></span><span class="baslik-alti _idGenCharOverride-4"><br/>İNSANSEVER HOŞ GÖNÜLLÜ BİR SOSYOLOG</span></p>
			<p class="paragraf">Rahmetli Mübeccel Hanım çok istisnai bir insandı, sosyologdu. Amerika’da tahsil görmüş, Behice Boran’ın öğrencisi olmuş ve ona çok yakın yaşamıştır. Mübeccel Hanım’ı solcu hatta komünist olarak tanıttılar. Bence Mübeccel Hanım sosyal demokrattı, bir bakıma liberal düşüncelere sahip biriydi. Bildiğim kadarıyla o Selanik kökenli idi ama hiçbir zaman Selanik’ten veya başka ülkeden hasretle bahsetmedi. Onun da düşüncesi Türkiye’ydi. Çalışmaları da gerek Ereğli üzerine olsun, gerek İzmir üzerine olsun hep Türkiye ile ilgiliydi. </p>
			<p class="paragraf">Ben Mübeccel Hanım’ı, Orta Doğu Teknik Üniversitesi Rektörü olan Kemal Kurdaş sayesinde tanıdım. Herhalde sene 1965-66’ydı. Bir toplantıda Kemal Kurdaş’ı gördüm. Evvelden biraz tanışıklığımız vardı. Kemal Kurdaş Orta Doğu Teknik Üniversitesi’nin rektörü, ben ise üniversitesinin kuruluşunda yer almış, İktisadi ve İdari Bilimler Fakültesi’ni kurmuş, 1958-59 orada hocalık yapmış, o bölümü geliştirmiş biri idim. Orta Doğu Teknik Üniversitesi’ne karşı içten gelen bir sevgim, bağım vardı. İşte böyle bir durumda Kemal Kurdaş bana şöyle bir teklifte bulundu, “Kemal Bey, vaktiniz oldukça geliniz, Orta Doğu Teknik Üniversitesi’nde ders veriniz. Ben size açık bir kontrat vereyim. Vaktiniz nispetinde buranın daimi üyesi olarak sayılır, ders verirsiniz. Günün birinde bütünüyle buraya dönersiniz ya da dönmezsiniz o sizin bileceğiniz iş,” dedi. Nitekim bana bu şekilde bir kontrat verdi. Düşününüz, üniversitenin rektörü size açık bir kontrat veriyor. Benim için bu asla ve asla reddedilecek bir teklif değildi. </p>
			<p class="paragraf">Daha evvel de belirttiğim gibi zaten ben Orta Doğu Teknik Üniversitesi’nin kuruluşunda çalışmış, rol almış, bir bölümünü kurmuş, geliştirmiş biri idim. Ben 1958’in ders yılı başlarında Orta Doğu Teknik Üniversitesi’nde ders vermeye başladığım zaman bölümün tek hocası idim. Yedi ders veriyordum. Bölümün hem hocası hem başkanı idim. Ders yılı sonunda bölümün yedi üyesi vardı. Bunları kısmen de olsa ben seçmiş ve üniversiteye getirmiştim. Bu üyelerden bazıları ölünceye kadar üniversitede ders verdi. Tabii bunları bilen yok, kimse benim Orta Doğu Teknik Üniversitesi’ne olan ilgimi, katkımı bilmez, unutulur oldu. Hatta sonradan, 1960’tan sonra, oraya hâkim olan kimseler bana sırt çevirdiler. Onlar solcu geçiniyor, beni ise liberal-kapitalist, bilmem ne olarak görüyorlar, İslamcı, Osmanlı taraftarı dediler, bana arka çevirdiler yaklaştırmadılar. Neyse bu önemsiz, başıma gelen ters durumlardan biriydi. Hatta benim üniversiteden ayrılmamın nedeni kontratımın 1959’da yenilenmemesiydi. Böylece ben Amerika’ya döndüm. 6-7 sene sonra Kemal Kurdaş bana açık kontrat veriyor. Ve sanırım 1967 senesinde geldim. Her sene bir sömestr gelip Orta Doğu’da ders verdim. Dersim, Türkiye sosyal yapısı ve tarihi konularını içeriyordu. Benim dersim sosyal bölümler programında idi ve bölümün başkanı Mübeccel Kıray’dı. İşte bu şekilde Mübeccel Hanım’ı yakından tanıdım. </p>
			<p class="paragraf">Mübeccel Hanım kitaplarımı, makalelerimi okumuş ne düşündüğümü çok iyi bilen, takdir eden bir insan. Kendisi belki marksistti, ama hiçbir zaman görüşünü zorla kabul ettirmez, başkalarının görüşlerine hürmet ederdi. Benim görüşüm, yaklaşımım ise liberal, her düşünceye yer veren bir görüştü. Bu şekilde Orta Doğu Teknik Üniversitesi’nde Mübeccel Hanım’ın bölümünde ders verdim. Dersime 30-40 öğrenci kayıt olmuştu. O zamanlar Orta Doğu sağcı-solcu öğrenciler mücadelesi içinde çalkalanıp duruyordu. Benim sınıfımdaki öğrenciler arasında solcu vardı. Kim neyi biliyor, neye inanıyor hiçbir zaman böyle şeyleri araştırmadım. Bölümümdeki öğrenciler de siyasi ideolojilerini bana kabul ettirmeye çalışmadılar. Onlar bana karşı çok hürmetkâr davrandılar, derslerimi dikkatle dinledir. Ağırlığı dersin değerine, önemine verdiler. Şahsen herhangi bir güçlük çekmedim. </p>
			<p class="paragraf">1968 senesinde derslerimi bitirmek üzereyken, bahar sömestrında, bir projemi Mübeccel Hanım’a açtım. O tarihlerde  evvelce ve daha sonra olduğu gibi köylerden şehirlere büyük göç akını vardı. Benim görüşüme göre bu akın, Türkiye’nin yapısını, felsefesini, kültürünü kökünden değiştirebilecek güçteydi. Binlerce, yüz binlerce köylü yerlerini yurtlarını bırakarak İstanbul’a, Ankara’ya, İzmir’e, Adana’ya geliyor. Acaba ne olacak? Büyük değişim olacak. Bunu ben şahsen görüyor, gecekondulara gidip konuşuyor, insanları tanımaya çalışıyordum. Gelenler çocuklarını hemen okula göndermek istiyor. Köydeki hayattan çok farklı şehir hayatına ayak uydurmaya çalışıyorlar. Türkiye o dönemlerde endüstrileşmeye başladığı için şehirlerde iş koluna ihtiyaç var ve böylece tarım işçisi köyden şehre gelerek sanayi işçisi oluyor. Bu sadece yer ve meslek değiştirme değil, aynı zamanda düşünceyi, yaşamayı, tutumu, davranışı her şeyi değiştirecek, köylüyü şehirli yapacak bir olaydı. Ama nasıl bir şehirli? O eski kalıplaşmış kültür çevreleri içinde bir şehirli mi? Yoksa köyden getirdiği kültür görüşünü şehirde yeni bir biçime sokarak yeni bir toplum yaratacak biri miydi göçmen?</p>
			<p class="paragraf">İşte bunları Mübeccel Hanım’a anlattım ve dedim ki, “Bunları araştırmak gerek. Ben bu araştırmayı önümüzdeki yaz yapmak istiyorum, ama bunu bir ekiple yapmak lazım, yani anketler yapmak, gecekonducularla yakın temas ederek fikir almak gerek.” Mübeccel Hanım, bu görüşümü fevkalade iyi karşıladı. “Kemal Bey hakkınız var. Ben de böyle bir araştırmaya ihtiyaç olduğunu görüyorum. Bizim bölüme Ford Vakfı biraz para vermişti. Ben size bu parayı vereyim. Siz bu araştırmayı yapınız,” dedi. Hayal olarak düşündüğüm proje hemen gerçekleşme yoluna girdi. Çünkü Mübeccel Hanım bana gerekli fonları verebiliyordu. Hemen hazırlıklara başladım, 16 kişilik bir ekip kurdum ekibe giren kimselerin büyük bölümü benim öğrencimdi, bir kısmını da İstanbul’dan aldım. Çalışma merkezimiz Boğaziçi Üniversitesi’ydi. Boğaziçi Üniversitesi bize bir iki boş sınıf odası ayırdı. Sonra orada çalışmalarımızı üç ay süreyle yürüttük. 16 kişi gecekondulara girerek anketler yaptı, bu anketleri sistemledik. Ve o zaman bu anket grubunun başına Engin Deniz Akarlı’yı getirdim. Engin Deniz Akarlı Robert Kolej’den mezun olmuş, sol görüşlü olarak tanınan biriydi. Beni onun sol görüşleri ilgilendirmiyor. Çalışkan, ciddi tuttuğunu koparmak isteyen, gerçek manada çok değerli, çok çalışkan bir adam. Onu bu anket grubunun başına koydum. Bu anketleri o idare etti. </p>
			<p class="paragraf">Velhasıl Mübeccel Hanım’ın sayesinde bu araştırma tamamlandı, birkaç yıl sonra İngilizce olarak Cambridge Üniversitesi tarafından yayımlandı ve büyük ilgi uyandırdı. Biz araştırmayı yalnız İstanbul gecekondularında yapmakla kalmadık. Köyden gelen göçmenlerin köylerine de gidip oradan neden ayrıldıklarını anlamak için ayrılış nedenlerini de bizzat yerinde araştırdık. Hatta bu anketlere ben de katıldım, tabii ben de anketçilerle beraber gece gündüz çalıştım. Yüz kadar anketi bizzat ben yaptım. Zaten anketteki soruları ben düzenlemiştim. Sonra kendi arabamla Karadeniz bölgesinden gelen göçmenlerin köylerine gidip oradaki koşulları ve göçün sebeplerini araştırdım, birçok bilgiye sahip oldum. Aziz Nesin köyüne de yine bu araştırmalarım esnasında gitmiştim. </p>
			<p class="paragraf">Uzun bir çalışma sürecinin sonunda araştırmaları tamamladık. Ondan sonra Engin Deniz Akarlı’ya bu çalışmayı sonuçlandırmak için benimle çalışıp çalışamayacağını sordum, isterse ABD’de çalıştığım üniversiteden bir burs vereceğimi söyledim. Bana o zaman her sene bir asistan almam için burs veriliyordu. Yardımcı olarak asistan alabiliyordum ve asistan bursu sayesinde Engin de Amerika’ya geldi, iki sene çalışarak hem master derecesini aldı hem de gecekondu araştırmalarını sistemleştirdi. Nihayet ben de onları kitap olarak yazdım. Kitap ancak 30 sene sonra Türkçeye çevrildi, şimdiye kadar da bu kadar geniş bir gecekondu çalışması yapılmadı. Tabii Türkiye’de gecekondu olayı büyük değişikliklere uğrayarak, günümüze kadar gelmiştir.</p>
			<p class="paragraf">Mübeccel Hanım’la ilişkim, sonrasında da devam etti. Her sene geliyor ve dersimi veriyordum. Benim için Amerika’daki dersi, vazifeyi bırakıp Türkiye’ye gelmek maddi bakımdan büyük kayıptı, çünkü Amerika’da aldığım maaşla, Orta Doğu Teknik Üniversitesi’nde aldığım maaş asla kıyas edilemezdi. Ankara’dan, Orta Doğu Teknik Üniversitesi’nden aldığım maaş ancak oradaki masraflarıma yetmekteydi. Ama benim Amerika’da evim var, başka masraflarım oluyor, bu yüzden maddi bakımdan Orta Doğu’da ders vermek benim için pek çıkar yol değildi. Ama bana gösterilen itimat ve ders vermekteki serbestiyet her şeye, para kaybına da katlanmama imkân veriyordu. Aldırış etmeden çalışıyordum.</p>
			<p class="paragraf">1971 senesinde yine Orta Doğu Teknik Üniversitesi’nde ders vermeye geldim. Geldiğimi haber vermek için Orta Doğu Teknik Üniversitesi’nin bürolarına gittim. Büroların başında eskiden benim öğrencim olan bir hanım vardı. İyi bir öğrenciydi. 1958-59 yıllarında benden ders almış, öğrenci öğretmen olarak bir yakınlığımız olmuştu. Her zaman yanıma gelir konuşurdu. “Kemal Bey bir ihtiyacınız olursa haber veriniz,” derdi. 1971 yılında malum 12 Mart muhtırası olmuştu. Kaydımı yaptırmak, derse başlamak için geldiğimi haber vermek için üniversitenin bürosuna gitmiştim. Büronun başında eski öğrencim bir hanım var. Gayet sert, soğuk bir şekilde, “Siz burada artık ders veremezsiniz,” dedi. İnanamadım. “Efendim, benim kontratım var. Kemal Kurdaş vermişti,” dedim. 12 Mart nedeniyle, Kemal Kurdaş silinmiş, atılmış, gitmiş. Onun yerine yeni bir rektör gelmiş. Hanım bana şöyle dedi, “Gidiniz rektör beyle görüşünüz.” Gittim, tanımadığım, askerî idarenin yerleştirdiği bir zat. “Benim kontratım var. Ders vermeye geldim,” dedim. “Siz bu üniversitesiyle ilişkili değilsiniz. Burada ders veremezsiniz. Kontrat konusuna gelince, artık o kontratı veren rektör de yok,” dedi. İnanamadım. Ta Amerika’dan işimi-gücümü bırakmış, ders vermeye gelmişim, elimde kontrat da var. Şimdi, sen burada ders veremezsin,” diyorlar. Sonradan anladım ki üniversiteye ve Kemal Kurdaş’a karşı bir büyük kampanya başlamış. Üniversite solcuların yuvası olarak gösterilmiş ve bunların arasında Mübeccel Hanım solcuları destekleyen, yöneten bir kimse olarak gösterilmiş. Dolayısıyla ben de bu solcu komünist grupların bir parçası olmuşum, bundan haberim yok. Hatta daha ötesi var. Büyük Millet Meclisi’nde Orta Doğu Teknik Üniversitesi’nin bütçesi görüşülürken, bir zat kalkmış, “Orta Doğu Teknik Üniversitesi komünistlerin hâkim olduğu, komünistlerin yuvası haline gelen bir müessesedir,” demiş. Ve orada saymış; Erdal İnönü, Feza Gürsey, Kemal Karpat komünisttir, diye açıklama yapmış. İnanmadım, ama konuşma meclis zabıtlarında da var; isteyen okuyabilir.</p>
			<p class="paragraf">Tabii boynumu büktüm ve ne yapacağımı düşünmeye başladım. Türkiye’de işsizim, Amerika’dan da izin almışım, gelmişim, maaşım yok. Nasıl geçineceğim... Tabii Amerika’ya dönmedim, bir müddet daha büyük sıkıntılar içerisinde Türkiye’de kaldım. Bir yerden maaşım yok, 3-5 kuruş param vardı, onlar da tükendi. Nihayet Amerika’ya döndüm bir-iki dosttan borç alarak yazı tamamladım. Eylül ayında yine ABD’deki vazifeme dönerek, normal çalışmaya, maaş almaya başladım. Bu benim acı tecrübelerimden biridir. </p>
			<p class="paragraf">Sanırım bu arada Mübeccel Hanım da Orta Doğu Teknik Üniversitesi’nden ayrıldı, İstanbul’a geldi. Zaten eşi İbrahim Bey’in Yeşilköy’de gayet güzel bir evi vardı. İbrahim Bey yani Mübeccel Hanım’ın eşi Osmanlı’dan gelen büyük bir ailenin oğlu ya da torunuydu. İnanılacak durum değil, komünist sayılan Mübeccel Hanım Osmanlı yüksek sınıf mensubu bir kimseyle yahut da bir kimsenin oğlu ile evliydi. Tabii bu akla sığacak bir şey değil. Bunların hepsi Türkiye’nin garabetleridir, diyelim. Tabii ben de istemeyerek bunlara şahit oldum. Hatta bunların acısını çektim.</p>
			<p class="paragraf">Mübeccel Hanım’la dostluğumuz devam etti. Mübeccel Hanım İstanbul’da bir iki yerde sanırım ders verdi, ama hep dışlandı. Onu bilen, yakından tanıyan öğrencileri ve diğer kimseler daima Mübeccel Hanım’a sadık kaldılar ve yakınlık gösterdiler.</p>
			<p class="paragraf">Bundan birkaç yıl evvel Mübeccel Hanım’ın biraz hasta olduğunu duydum. Telefonu zaten vardı. Aradım kendisini, gelip ziyaret edeceğimi söyledim. Levent’te bir evde oturuyordu. “Hemen gel, görüşelim,” dedi. Benim Akatlar’da oturduğum eve yakın olduğu için yürüyerek gittim. Oturduk, eski günlerden konuştuk. Mübeccel Hanım’ı gayet iyi buldum, kafası fevkalade çalışıyor. Onu eskisinden farksız biri olarak gördüm. Biraz yakındı; onun yakından tanıdığı, yardım ettiği, destekliği, üniversite mensubu tanınmış kimselerin, ona sırt çevirdiklerini üzülerek anlattı. Çünkü onlara iş vermiş, ODTÜ’de bölüm başkanı iken davet etmiş ve saire, fakat onlar Mübeccel Hanım’ı unutmuşlar ve emekliye ayrıldıktan sonra da büsbütün ihmal etmişler.</p>
			<p class="paragraf">Bir iki yıl sonra Mübeccel Hanım’ın ölüm haberi geldi. Yattığı yer nur olsun. Çok sevimli, çok efendi, sıcak, insanları seven biriydi. Hatırlıyorum, ben de <span class="italik">Zaman</span> gazetesinde onun hakkında küçük bir yazı yazarak duyduğum hürmeti, sevgiyi dile getirmeye çalıştım. Onun yetiştirdiği öğrenciler bugün Türkiye’de sosyal ilimler alanında oldukça önemli mevkiler işgal ediyor, kültür hayatımıza hizmet vermeye devam ediyorlar. Onun katkısıyla çıkarttığım gecekondu kitabım da 30 sene sonra Türkçeye çevrildi. Bakıyorum, çeşitli çalışmalarda kitaba atıfta bulunuluyor. Cambridge Üniversitesi kitabı tekrar bastı, satışa çıkardı. Demek istediğim şudur, Mübeccel Hanım’ın yardımıyla meydana getirdiğim bir kitap Batı’da hâlâ okunuyor, Türkiye’de de tek tük okuyanlar var, ama içeriğini ne kadar anlıyorlar onu bilmiyorum. Çünkü Türkiye’deki sosyal ilimler araştırmacıları nasıl çalışacaklarını, nasıl çalışma planı yapacaklarını tam manasıyla anlamış değiller. Köklü, ağırlıklı eserler verecekleri yerde sağdan soldan gördükleri teorilere heves ederek, eser vermek, isim yapmak istiyorlar. Elbette araştırmacıların tümü böyle değil, değer verdiğim kimseler de var, umarım bunlar çoğalacaktır.</p>
			<p class="baslik"><span class="bold">NİYAZİ BERKES<br/></span><span class="baslik-alti _idGenCharOverride-4"><br/>FARKLI DÜŞÜNCEDEKİ İNSANLARLA <br/>DOSTLUK KURMAYAN ÂLİM</span></p>
			<p class="paragraf">Niyazi Berkes’in ismini ilk kez 1947’de duymuştum. O tarihte Niyazi Berkes, Behice Boran ve Pertev Naili Boratav gibi tanınmış ve sosyal bilimlerde yeni yaklaşımlarla çalışan kimselerin kürsüleri lağvedilmişti. Bunlar solcu hatta komünist sayılmış ve üniversiteden uzaklaştırılmaları milli bir görev olarak görülmüştü. Bu büyük bir haksızlıktı, çünkü bu insanların hepsi çok değerli kimseler olduğu kadar, Türkiye’nin her bakımdan muhtaç olduğu, iyi yetişmiş, yeni görüşlere sahip kimselerdi. Ben onların yazılarını okumuştum. Tabii bütün fikirlerini aynen kabul etmemiştim, ama şüphesiz ki onların yetişmelerine, sahip oldukları geniş bilgiye karşı derin hürmetim vardı. Bu konuyu ben <span class="italik">Türk Demokrasi Tarihi</span> kitabımda ilk kez ele alıp anlattım, burada bu konu üzerinde fazla durmayacağım.</p>
			<p class="paragraf">Bir fırsat bulursam ismini zikrettiğim bu kimseleri tanımak istemiştim. Nitekim Pertev Naili Boratav’ı Paris’te ziyaret etmiş, evinde birkaç saat geçirip kendisiyle uzun uzadıya çeşitli konularda görüşmüştüm. Pertev Bey hakikaten edebiyat dünyasında bilhassa Batı’da büyük bir isim olarak kabul edilmiştir ve eserleri hâlâ okunmaktadır. Onun ana konusu Türk edebiyatıdır, bilhassa halk edebiyatıdır. Bu alanda büyük yenilikler yapmış, yeni yollar açmıştır. </p>
			<p class="paragraf">Berkes daha fazla tarihçi-sosyolog olarak çalışıyordu. Onunla tanışma fırsatını 1961 yılında buldum. Ben o zaman Harvard Üniversitesi’nin üyesi olarak bazı çalışmalarda bulunuyordum. Niyazi Bey ise Kanada Mcgill Üniversitesi’ndeki İslam Enstitüsü’nde Türkçe dersleri verdiği gibi başka dersler de vermekteydi. Bu tarihte onun ana kitabı olan <span class="italik">Türkiye’de Çağdaşlaşma</span> (1964) yayımlanmıştı. Aynı zamanda benim kitabım da çıkmıştı. Benim kitabım Türkiye konularını değişik açıdan ele almakta, daha fazla toplumcu, liberal ve biraz da geleneksel değerlere önem veren bir çalışmaydı. Niyazi Bey’in kitabı ise içinde fevkalade değerli bilgiler içermesine rağmen meseleleri biraz fazla laiklik açısından ele alıyor ve her şeyi bu görüşe uydurmaya gayret ediyordu. Benim ve onun kitabı arasında yaklaşım, felsefe, görüş ve sair açılardan farklar vardı. Ama ne olursa olsun bu farklar her iki kitabın değerini azaltmıyordu. Sonuçta herkesin kendine mahsus bir görüşü, yaklaşımı ve yöntemi vardır.</p>
			<p class="paragraf">Ben Harvard’da bulunduğum zaman Niyazi Bey’i görmek istedim ve onunla tanışma fırsatı aradım ve Niyazi Bey’e bir mektup yazdım. Kendisiyle tanışmak ve görüşmek istediğimi, eserini takdir ettiğimi söyledikten sonra bana müsait bir zaman ayırmasını rica ettim. Fazla bir şey istemiyordum, zaten benim Boston’dan kalkıp Montreal’e gitmem saatlerimi otobüs yolculuğuna ayırmam, bir iki günü yolda geçirmem ona verdiğim değerin bir neticesiydi. Olumlu bir cevap beklerken, benim önerdiğim tarihlerde Montreal’de olmayacağını ileten bir cevap geldi. Görüşmemizin mümkün olmadığını belirtti. Başka bir tarih de vermedi. Aşikârdı, benimle görüşmek istemiyordu.</p>
			<p class="paragraf">Ondan sonra Amerika’nın önemli dergilerinden birinde Niyazi Bey’in benim kitabımı tenkit ettiği bir yazısı çıktı. Niyazi Bey, söz konusu yazısında benim kitabımın özünü, kaynaklarını tenkit etmemiş, liberal bir demokrasiye ve laikliği yeni ölçülerle ele almamı, bu konudaki görüşlerimi tenkit etmiş. Karpat’ın söyledikleriyle Türkiye bir yere varamaz. Açıkça söylememekle beraber Türkiye’nin ancak devletçi, alabildiğine laik bir rejimle modernleşeceği, bu bakımdan Karpat’ın görüşlerinin doğru olmadığını ileri sürüyor. Ben tenkidi okudum ve kabul ettim. Zaten öteden beri onunla, benim siyasi ve felsefi görüşlerim arsında farklar olduğu belliydi. Ama bu farkları kişisel bir seviyeye indirmek ve kitabın değerini hesaba katmadan konuşmak, yazmak bence doğru değildi. Tenkidine cevap verme ihtiyacı hissetmedim. Meseleyi unuttum.</p>
			<p class="paragraf">Sonra, Niyazi Bey’le California’da bir konferansta karşılaştık. O da çok garip bir karşılaşma oldu. Konferansa katılanları Los Angeles’taki Tahoe Gölü kıyısında bulunan konferans salonuna götürecek otobüse bindik, ancak her yer dolu. Sadece benim yanım boş. Niyazi Bey otobüsün içine baktı fakat yer yok. Çar naçar benim yanıma oturdu. Konuşmaya başladık, hal hatır sorduk. Bana ilk olarak, “Sizin kitabınızı tenkit etmiş bir insan olarak konuşuyorum,” dedi. Hayret ettim. Beni tenkit etmesini normal karşılarım, ayrı bir görüş, ayrı bir yaklaşım. Ama bu insani ilişkilerimizi etkileyecek bir şey değil. Bana yaklaşmamak ve konuşmamak için elinden geleni yapmış, ancak zoraki olunca yanıma oturup konuşmaya başlamıştı âdeta. Bu kadar dogmatik, bu kadar dar görüşlü bir insan olacağını asla tahmin etmiyordum. Daha evvel söylediğim gibi, Niyazi Bey’e derin bir hürmetim vardı, onun ve arkadaşlarının Ankara Üniversitesi’nden çıkarılmalarını tenkit etmiştim. Konuyu yalnız ve yalnız demokrasi ve insanlık açısından ele almıştım. Konferans esnasında konuşmadık. Konferansta “Türkiye’de İdeoloji” başlıklı oldukça uzun bir tebliğ sunmuştum. Bir müddet sonra Ankara’da İbrahim Yasa’yı gördüm, onu iyi tanıyordum ve Niyazi Bey’in yakın dostuydu. Niyazi Bey ona, “Konferansta en iyi tebliği Kemal Karpat sundu, gerçi ağzı biraz kalabalıktı. Fakat çok esaslı bir tebliğ sundu,” demiş.</p>
			<p class="paragraf">Ondan sonra Niyazi Bey’i Milwaukee’de bir konferansta daha gördüm. Millwaukee benim üniversitemin bulunduğu Madison’a 100-120 km, yani bir-bir buçuk saat kadar mesafede. Oraya arabamla gittim. Balkanlar hakkında bir tebliğim vardı. Niyazi Bey de oradaydı. Tebliğimi dinledi, bir şey söylemediği gibi bana bir merhaba da demedi. Açıkçası yadırgadım, amiyane tabirle boş ver, dünya böyledir dedim. Unuttum gitti. Seneler sonra Niyazi Bey Mcgill Üniversitesi’nden emekli oldu. İskoçyalı eşinin doğduğu yahut da ilgisi olduğu bir şehre gitti ve İskoçya’da vefat etti. Allah rahmet eylesin.</p>
			<p class="paragraf">Mcgill Üniversitesi Niyazi Bey’in yerine birini aramaya başladı. Sağa sola ilanlar verildi ve sanırım 20-30 kişi oraya müracaat etmiş. O tarihlerde benimle doktorasını bitirmek üzere olan, İzmirli Üner Turgay da müracaat etti. Ben ona söylemiştim, “Mademki sen Türk etütleriyle ilgili bir yer arıyorsun, Türkçe ders vermeye hazır ol. Çünkü bu gibi yerlerde tarih, sosyoloji, ekonomi derslerini ve Türkçe derslerini verecek iki eleman alınmaz. Alınacak kimsenin hem ana dersleri hem de dil derslerini vermesi beklenir,” dedim. Sanırım Niyazi Bey de aynı şeyi yapmıştı. Üner de dil çalışmaları yapmıştı. Nihayet müracaatlar incelendikten sonra benim öğrencim Üner Turgay, Niyazi Bey’in kürsüsüne profesör olarak tayin edildi. Üner çok çalışkan, girişken, sözünü esirgemeyen bir insan olduğu için orada hemen kendini tanıttı. Verdiği derslerde başarı sağladığı gibi enstitünün başına getirildi. Uzun seneler orada çalıştı, bir iki sene evvel emekliye ayrılıncaya kadar İslam Enstitüsü’nün başında kaldı. Üner çalışkanlığı sayesinde Endonezya’dan, Malezya’dan enstitü için oldukça yüksek meblağlar temin ederek enstitüyü genişletti ve idare etti. Bu arada Türkiye konusunda tam sayısını söylemeyeceğim birçok tezi idare etti. Onun mezunları arasında tanınmış kimseler de vardır. Mesela Cemal Kafadar doktorasını Mcgill Üniversitesi’nde Üner’in öğrencisi olarak tamamladı. Üner hem Cemal Kafadar’a hem Ahmet Karamustafa’ya burs temin etti. İkisi de bu sayede öğrenimlerini tamamladılar.</p>
			<p class="paragraf">Niyazi Bey’le ilişkilerimiz bu şekilde gelişti diyemeyeceğim çünkü gelişmedi. Ben ilişkimizi ilerletmek ve ondan bir şeyler öğrenmek isterdim, fakat o beni çok farklı bir şekilde gördü ve fazla yanına yaklaştırmadı. Ama bu onun önemini, Türk etütlerinin gelişmesine yaptığı katkıları yok etmiyor. Ben meseleleri bu şekilde görüyorum. Niyazi Berkes rahmetliyle olan ilişkimi yazmayı bitirmeden evvel bir olay daha aktarmak isterim. Daha evvel belirttiğim gibi ben her zaman, herkesin benimle aynı fikirde olmasını beklemem ve kimseyi de siyasi ve ideolojik görüşlerinden dolayı uzak tutmam. Eğer çalışması sağlam, ilmî ölçülere dayanmışsa, ben o kişiyi bunlara göre değerlendiririm. Ama bazı insanlar beni tanımadan, benim gerçek kişiliğimi, ilmî araştırmalara karşı yaklaşımımı bilmeden, görüşlerimin kendi görüşlerine uymadığını görmekte ve yabancı muamelesi yapmaktadırlar. İşte böyle bir olaya bundan 10-15 sene hazırladığım bir konferansta şahit oldum. Konferansın konusu Osmanlı tarihine yaklaşım, yeni yöntemler geliştirmek, yeni görüş açılarından hareket etmek gibi ağırlıklı olarak metodolojiyle ilgili bir konferanstı. Konferansa aşırı solcu olarak tanınan, solculuğundan dolayı cezaevinde kalmış bir arkadaşı da davet ettim. Bazı yazılarını okumuştum, çok güzel fikirler ileri sürdüğünü görmüş ve buradan hareketle konferansa davet etmiştim. Nihayet kabul etti, hanımıyla geldi. Efendi, gayet zeki, ne söylediğini bilen bir kimseydi. Aşırılığa kaçmadan, ideolojiyi bir yana bırakarak gayet güzel bir tebliğ sundu. Ben de onu tebrik ettim.</p>
			<p class="paragraf">Bu arkadaş, konferansa katılan diğer bir arkadaşa benim hakkımda yanlış düşündüğünü söylemiş. “Ben Karpat’ı milliyetçi, Türkçü bir kimse olarak tanıyordum, hâlbuki çok liberal, açık görüşlü, her görüşe hürmet eden, değer veren bir kimseymiş. Açıkçası çok memnun oldum,” demiş. Benimle tanışmadan, görüşmeden benim yazılarımı doğru dürüst okumadan hakkımda bu şekilde düşünmesi çok garibime gitti. Sonra hanımıyla tanıştım, beraber gelmişlerdi. Tabii ikisinin de yol masrafını, kaldıkları otelin masrafını konferansı düzenleyenler karşılıyordu. Hanımını da bu şekilde misafir ettik. Hanımı aşırı solcuymuş. Görüştüğümüzde, bana sert ve ters şekilde baktı, benimle konuşmaya tenezzül etmedi. Onun gözünde ben hâlâ istenilmez, beğenilmez bir mahlûktum, çünkü farklı düşünen biriydim. O hanımın nefret dolu yüz ifadesi hâlâ gözümün önündedir.</p>
			<p class="paragraf">Bu şekilde hareket edilirse Türkiye hiçbir zaman ilmî alanda fazla ilerleme kaydedemez. Medeni bir toplum, medeni bir ülke her çeşit görüşe yer veren, her görüşü hürmetle karşılayan toplumdur.</p>
			<p class="baslik"><span class="bold">HAIGH BABIAN<br/></span><span class="baslik-alti _idGenCharOverride-4"><br/>TATAVLA KÖKENLİ BİR ERMENİ DOSTUM</span></p>
			<p class="paragraf">Haigh Babian’ı New York Üniversitesi’nde doktora kurlarına devam ederken tanıdım. Bir gün ders sonunda yanıma benim yaşımda bir arkadaş geldi. “Sen Türk müsün?” dedi. “Evet,” deyince, nereden geldiğimi sordu. “İstanbul’dan geliyorum,” dedim. “Ne kadar güzel. Benim de ailem İstanbullu. İstanbul’da Tatavla’da oturuyorlarmış. Her zaman Tatavla’dan ve orada geçirdikleri hayattan mutlulukla söz ederler. Ben de Tatavla’yı çok çok merak ediyorum, ilk fırsatta gidip ziyaret etmek istiyorum ama nerede olduğunu da pek kestiremiyorum,” dedi. </p>
			<p class="paragraf">Tatavla, bir Ermeni mahallesiydi, sonra ismi Kurtuluş oldu. Bunu kendisine söyleyince, “Evet, duydum ama biz orayı hâlâ Tatavla olarak biliyoruz. Bu ismi muhafaza ediyoruz. Tatavla’yı her gün ailemden dinleye dinleye, ben de kendimi bir bakıma Tatavlalı sayıyorum, yani seninle hemşeriyiz, İstanbulluyuz,” dedi. </p>
			<p class="paragraf">Haigh, üniversitede son kursunu alıyordu, tezini yazıp doktorasını alacaktı. Fevkalade hareketli, üstün bir zekâya sahip, güler yüzlü, insanlara karşı hep iyi hareket eden bir arkadaştı. Haigh’la çok yakın dost olduk. Tezini İttihat ve Terakki dönemi üzerine yazacağını söyledi. O dönemle ilgili kitap, makale ve bilgileri toplamakla meşgul olduğunu belirtti. Bu konuda benden bilgi almak istedi. Ben de bildiklerimi söyledim. “Söylediğin kitapları tedarik etmeye çalışırım,” dedi. </p>
			<p class="paragraf">Ama bunun ötesinde Haigh ayrı bir bölümde bahsettiğim Arnold Zurcher Hoca’nın asistanıydı. Zurcher, Haigh’a karşı sonsuz bir sevgi ve itimat beslerdi. Ve Haigh, Zurcher’in genel sekreter olduğu Alfred Sloan Vakfı’nın çıkardığı bir derginin editörüydü. Derginin adı <span class="italik">Challenge</span>’tı. Ekonomik ve kısmen siyasi konuları ele alırdı. İyi sayılan bir yayındı. Bir ara Haigh benden de bir yazı istedi. Ben de ne yazıyım, diye düşünüyordum. O zamanlar, yani 1951-52 yılında Demokrat Parti yeni iktidar olmuş CHP’yle mücadele etmekteydi. “Türkiye’deki durumdan bahsederken bu konuda bir şeyler yazabilir misin?” dedi. Şöyle bir başlık üzerinde anlaştık: <span class="italik">Genç Türkler Tekrar Sahnede. </span>Âdeta eskiye bakarak Demokrat Parti’nin mücadelesini, İttihat ve Terakki’nin mücadelesine benzettik. Ben de o konuda bir yazı hazırladım ve yazı <span class="italik">Challenge</span> dergisinde yayımlandı. Haigh yazıyı çok beğendi. Bu yazıyı okuyan birkaç kişinin daha beğendiğini söyledi.</p>
			<p class="paragraf">Haigh’la arada sırada buluşur, beraber kahve içerdik ve o yine alışık olduğu şekilde Tatavla’dan söz açardı. Ben de İstanbul’a gidersem Kurtuluş’a, yani eskiden Tatavla olan yere giderek fotoğraf çekeceğime söz verdim. Haigh tez çalışmalarını devam ettiriyordu. Bir gün bana elinde bir kitapla geldi. Kitap rahmetli Tarık Zafer Tunaya’nın <span class="italik">Türkiye’de Siyasi Partiler</span> kitabıydı. “Bu kitabın ana bölümlerini benim için tercüme eder misin? Karşılığında sana bir ödeme yaparım,” dedi. “Ben de vaktim oldukça yaparım,” dedim. Türkiye’ye gemiyle dönerken, gemide 15 gün yapacak başka işim olmadığı için kitabın önemli bölümlerini tercüme etmiştim. Amerika’ya dönünce yaptığım çevirileri Haigh’a verdim, çok memnun oldu. “Gel, seni bir de iyi bir restorana götüreyim, beraber bir yemek yiyelim,” dedi. Gittik, yemek yedik ve konuştuk.</p>
			<p class="paragraf">Daha evvel belirttiğim gibi Haigh Ermeni’ydi. Fakat benimle hiçbir zaman I. Dünya Savaşı’ndaki olayları konuşmadı. Ben de bir şey söylemedim. Ama Türkiye’ye karşı derin, samimi ve bîtaraf ilgisi vardı. Beni her zaman destekler ve âdeta can ciğer dost olarak görürdü. Ben de Haigh’a karşı hakiki bir dostluk duygusuyla bağlılık hissederdim. Hem üniversitede beraber olmamızın, hem de Türkiye’ye karşı olan ilgimiz ve kişiliğimiz bizi bağlamış ve birbirimize yakınlaştırmıştı. </p>
			<p class="paragraf">Haigh tahsilini tamamladıktan sonra sanırım 1962’de benimle görüşmek istedi. Her zamanki gibi memnuniyetle kabul ettim, bir kahvede oturup konuştuk. Haigh bana bir teklifte bulundu. “Liselerde okutulacak kitaplar yayınlama işini üzerime aldım. Ortadoğu hakkında lise düzeyinde bir kitap yazabilir misin?” dedi. Ben o zamanlar New York Üniversitesi’ne geçmiş, orada profesör olmuş, ders veriyordum. Tabii iş cazip geldi. Çünkü New York’ta hayat pahalı ve benim aldığım maaş nispeten düşük olduğu için dışarıdan iş almaya ihtiyacım vardı. Ama bunun ötesinde liselere mahsus bir tarih kitabı yazmak da beni cidden çekiyordu. Kabul ettim. Ve hiç unutmam dört hafta sonu 8-10 gün içerisinde 130 veya 140 sayfalık kısa bir Ortadoğu tarihi yazdım. Tarih daha fazla 1918’den sonrasını, yani Osmanlı Devleti’nin dağılmasından sonraki dönemi kapsıyordu. Kitabı Haigh’a verdim ve kitap basıldı. Ne kadar sattığını bilmiyorum. Bildiğim, o zamanki fiyatları göz önünde tutarsak o kitaptan bana verilen telif ücreti oldukça yüksekti. Bu, benim beklediğimin üstündeydi. İşte oradan aldığım parayla, bankadan para alıp üzerine ekleyerek birçok yerde de bahsettiğim Long Island’daki evimi yaptırdım.</p>
			<p class="paragraf">Haigh’la dostluğum hem insani hem de finansal bakımdan benim için yararlı oldu. Gerçi her kuruşu çalışarak kazanmıştım, ama bana bu imkânı Haigh sağladı. Onu daima şükranla anarım. Bu arada ben Wisconsin Üniversitesi’ne geçtim. Haigh’la birkaç defa daha görüştük, sonra ilişkilerimiz yavaş yavaş azaldı. Bir ara, bir kitabımın çıkmasından sonra Haigh’dan bir tebrik notu almıştım, ondan ötesini hatırlamıyorum.</p>
			<p class="paragraf">İçimde Haigh’dan kalan sıcak bir dostluk duygusu vardır ve onun gibi Tatavla kökenli Amerikalı bir Ermeni’yle kurduğum dostluk daima içimde yaşayacaktır. Haigh, seni hâlâ sevgiyle anar ve selamlarım kardeşim.</p>
			<p class="baslik"><span class="bold">GEORGE HAUPT<br/></span><span class="baslik-alti _idGenCharOverride-4"><br/>ESKİ BİR ROMANYA KOMÜNİSTİ VE EMRE GÖRE <br/>TARİH YAZMAK</span></p>
			<p class="paragraf">1990’larda, Madison’da üniversite kütüphanesinde akşam saatlerine kadar çalıştıktan sonra şehrin “Beyoğlu” olarak bilinen (State Street) caddesinde bir lokantaya girdim. Yemek listesini gözden geçirirken yan masada oturan zatın “borş” diye bir çorba sipariş ettiğini duydum. Bu çorbayı sevdiğim için ben de aynı yemeği sipariş ettim. Yanımdaki zat gelen çorbayı tadınca yüzünü ekşitti ve öfkeyle, “Böyle bir borş olur mu?” diye söylendi. Ben de bana getirilen çorbayı tadınca beklediğim borşla ilgisi olmadığını anladım. Bize getirilen borş Macar ve Polonya usûlü kırmızı pancarla yapılmış tatlımsı bir çorbaydı. Hâlbuki ben ve benim yanımdaki masada oturan kişinin beklediği borş Balkanlar’da ve Rusya’da ekşi maya ile yapılan bir çorbadır. </p>
			<p class="paragraf">Yanımdaki zat George Haupt’la konuşmaya başlayınca bozuk İngilizcesinden yabancı olduğunu, Fransa’dan geldiğini anladım. Sonra George’un benim bulunduğum tarih bölümüne misafir profesör olarak geldiğini Harvey Goldberg ile dost olduğunu öğrendim. Goldberg üniversite ve sosyal demokrat çevrelerde efsane olmuş bir isimdi. Fransız tarihi uzmanı olan Goldberg senenin yarısını Paris’te geçirirdi. Ben Wisconsin Üniversitesi’ne gelmeden evvel onunla gıyaben tanışmıştım. Bana bir mektupla Türkiye’ye götürmek istediği öğrencilerin nereleri ve neleri görmelerine öncelik vermeleri gerektiğini sormuştu. Ben de Wisconsin Üniversitesi’ne gelince Harvey’i bir dost olarak buldum. Benim Türk programımı kurmaya başlarda destek oldu, sonra benim bölüm içerisinde etkim gelişince uzak durmaya çalışmasına rağmen dostluğumuz devam etti.</p>
			<p class="paragraf">Harvey harika derecede güzel konuşan, derslerine yüzlerce öğrenci çeken, kendisini devrimci olarak gören bir kimseydi. Radikal görüşlü öğrenciler ona peygamber gibi bakarlardı ve o da onları sukutuhayale uğratmazdı. Harvey liberal bir solcu olduğu için Sovyet ve Doğu Avrupa komünist rejimlerini sert şekilde eleştirir, oradan kaçıp Batı’ya sığınan entelektüellerle dost olur, onları Amerika’ya davet eder, ders verdirirdi. (Benim bulunduğum 50-60 kişilik fakültede sağcı hocalar da çoktu, fakat sağ sol kavgası yoktu). İşte George Haupt, bu şekilde Harvey Goldberg’in misafiri olarak ders vermeye gelmiş. Ben de o sayede Romanya’nın komünist entelektüel çevrelerinin bazı yüzlerini öğrenmiştim.</p>
			<p class="paragraf">George Haupt, Romanya’nın Transilvanya bölgesinde Satu Mare’de 1928’de doğmuş, Yahudi asıllı, çok zeki, konuşkan bir kimseydi. Ailesi Alman ölüm kamplarına sürülmüş, orada ölmüşler. George ise nasılsa kurtulmuş, sonra Romanya’da Sovyetler’in komünist rejimi sayesinde Leningrad’ta tarih okumuş ve tarih alanında rejimin yani Sovyetler’in görüşlerini uygulamaya memur edilmişti. Gerçekten gerek Sovyetler Birliği’nde gerek Doğu Avrupa’da kurulan siyasi rejimler, tarihi kendi siyasi görüşlerine göre yorumlayacak ve uygulayacak kişiler yetiştirmeye birinci derecede önem vermişlerdir. Bunun için de ya sosyal ya etnik veya dinsel olarak esas toplumların biraz dışında kalan yani “marjinal” kimseleri tercih etmişlerdir. En fakir, hor görülmüş köylü ailelerinden veya karışık etnik kökenli kimseleri eğiterek rejimin bekçisi ve savunucusu yapmışlardır. Ama bu kişiler kişisel hayatları ve vicdanları gereği hak, adalet ve özgürlüğü bir nebze içlerinde korumuşlardır. Yanmış yakılmış ağaçlardan, ormanlardan arta kalmış tohumların tekrar büyüyerek doğal ödevlerini yerine getirip daha büyük ormanlar oluşturması gibi bu rejimin köle olarak yetiştirdiği insanların içinde kalan hak, adalet ve özgürlük kıvılcımı ilk fırsatta canlanmıştır.</p>
			<p class="paragraf">George Haupt tarihçi olarak Romanya’da kendinden beklenen yazıları yazmış, konuşmalar yapmış ve böylece en yüksek mevkilere yükselmiştir. Macarcayı, Rumence kadar hatta Rumenceden daha iyi konuştuğu için Transilvanya’nın iki milyon Macarca konuşan nüfusu arasında rejim uğruna bir hayli faaliyet göstermiş, bu sayede rejimim en ileri gelen kimseleri arasına girmiştir. Romanya’daki dünyaca ünlü Rumen Akademisi’nin Nicolae Iorga Enstitüsü’ne üye olmuş ve başkan yardımcılığına yükselmiştir. George Haupt’un kariyerinin hikâyesini Iorga Enstitüsü başkanlığına gelen Stefan Stefanescu’dan dinledim. </p>
			<p class="paragraf">Burada anlatılmaya değer bulduğum başka bir olay da şudur; 1970’te UNESCO dünya tarihini yeni değerler ve görüşler açısından kaleme alacaktı ve bu doğrultuda Balkanlar tarihi bölümünü yazacak komisyonu kurunca ben de oraya üye olmuştum. Komisyon Başkanı Nikolai Todorov, hem Bulgaristan Balkan Enstitüsü Başkanı hem de Bulgaristan’ın Yunanistan elçisi olduğu için toplantı Atina’da yapılmıştı. Toplantıyı Todorov idare ettiği için Balkan tarihine ve bilhassa Osmanlı dönemini kendi milli tarihi açısından ele alarak eskisi gibi çarpık bir şekilde yazmayı tasarlıyordu. Ben bu yaklaşımı protesto ettim ve nihayet toplantıyı boykot etmeye karar vererek İstanbul’a geldim. Durumu da bu işlere bakan devlet görevlilerimize bildirdim. İşte Atina’da bulunduğum sürece, daha evvel benim üniversitemde bir konferansa davet ettiğim Stefan Stefanescu’yu daha iyi tanıma fırsatı buldum. </p>
			<p class="paragraf">Stefanescu bir köylü çocuğu ve rejimin yetiştirdiği bir sima olmasına rağmen dürüst, doğruyu seven, hümanist biriydi. Romanya’da komünist rejim yıkıldıktan sonra Iorga Enstitüsü’nde kalmasını diğer üyeler istemiş. Sonra oradan emekliye ayrılmış. Atina’da Stefanescu’yla George Haupt hakkında bir hayli konuştuk, fakat ondan öğrendiğim asıl önemli konu Sovyet uzmanlarının Romanya tarihini kendi görüşlerine göre yazdırma çabalarıydı. Gerçekten Sovyetler, gerek eski Çar gerek Sovyetler, 1945’ten sonra Balkanlar’a hâkim olduktan sonra Balkanlar’ı “hürriyete” kavuşturmayı idealist bir çaba olarak göstermekte idiler. Bu konuda Türkleri çok yakından ilgilendiren Rumen tarihinin ideolojik maksatlar için nasıl yazıldığını gösterebilir. Memleketeyn adı verilen Eflak ve Boğdan’ı idare eden voyvodaları İstanbul tayin eder ve iç idarelerinde büyük otonomiye sahip olarak ülkelerini idare etmelerini sağlardı. Memleketeyn voyvodaları (mesela Osmanlı tarihi ve müziğini ilk kaleme alan yabancılar arasında Dimitrie Cantemir) Rus Çar Petro ile işbirliği yapmaya kalkışınca İstanbul bu yerli voyvodalar yerine Fener semtinde yaşayan Rum fertleri 1711-1718’den sonra Eflak ve Boğdan’ı idare etmeye gönderdiler. </p>
			<p class="paragraf">Tarihte Fenariot olarak tanınan ve yüzyıldan biraz fazla süren Fener beylerinin hükümdarlığı Bizans kültürünün tekrar canlanmasına neden oldu. Eflak ve Boğdan topraklarını işleyen boyarları ve köylüleri sömüren Fenariot idaresi hem zengin Rumca konuşan ailelerin bir sınıf oluşturacak kadar büyümelerine hem de Rum dilinin geniş alanlara yayılmasına neden oldu. Hatta bu Fenariot aileleri Kudüs’te Ortodoks Hristiyanlığın büyük hamle yapmasını ve İstanbul Patrikhanesi’nin alanının genişlemesini çok kolaylaştırmışlardır. Fenariot aileler yüksek kökenleri sayesinde, Eflak ve Boğdan’da Ortodoks Hristiyan fakat dili Rumence olan entelektüel bir grup yetiştirdi. Fakat Rumen köylüsünü alabildiğine sömürerek fakirleştirdi. İşte bu koşullar altında 1821’de Kırım’da Alexander Ypsilantis idaresinde ve Mora’daki papazların teşvikiyle Rum isyanı patlak verdi.</p>
			<p class="paragraf">Aynı tarihlerde Eflak halkı Tudor Vladimirescu’nun idaresinde Fenariot idaresine başkaldırdı. Kırım’dan hareket eden Ipsilanti Eflak’a gelince Türklere karşı ortak savaş yapmak için Vladimirescu’ya işbirliği teklif etti. Vladimirescu, “Biz Türklere karşı değil, fenariotlara karşı ayaklandık,” cevabını verince Ipsilanti, Vladimirescu’yu katlettirdi. Sonra, gelen Türk ordusu karşısında Ipsilanti tutunamayarak kaçtı. Vladimirescu’nun pandurları (askerleri) ihtimal Türk ordusuyla işbirliği yaptı. Bu olay Rumen tarihinde kurtuluş savaşı ve milli devlete götüren bir adım olarak tanıtılmaktadır. 1821’de Fenariot idaresi tamamıyla kaldırıldıktan sonra Eflak ve Boğdan voyvodaları yerli Rumen ailelerinden kimseler arasından tayin edildi. Modern Rumen Devleti 1848 Sosyal Devrim, 1858 Eflak ve Boğdan’ın birleşmesi ve nihayet 1878 Berlin Antlaşması’yla istiklalini elde ederek milli devlet olarak İstanbul’un onayıyla ortaya çıktı. </p>
			<p class="paragraf">Genelde tarihçiler sağlam vesikalara dayanarak 1821 Tudor Vladimirescu ayaklanmasının nedenlerini ve amaçlarını yukarıda anlattığımız şekilde kabul etmişlerdir. Yüz kırk yıldır kabul edilen bu görüşü Sovyet Bürosu baştan aşağı değiştirerek Vladimirescu ayaklanmasının Rusya’nın çağrısı üzerine yapıldığı ve Balkan halklarının Türklerden kurtuluş savaşının öncülüğü yaptığını ilan ettiler. Rus emperyalizmini kurtuluş savaşı olarak gösteren görüş, yükselmekte olan Sovyet idaresini ve onunla beraber ilk zamanlarda yürütülen ekonomik sömürüyü de Balkan ülkelerini kapitalist emperyalizm tehlikesinden kurtaran bir Rus-Sovyet gayreti olarak göstermektedir. Kuşkusuz burada Soğuk Savaş’ın etkisiyle hem Doğu Avrupa hem de Batı’nın tarihi kendi amaçlarına göre yorumlamalarını doğal karşılamak gerekirse de Sovyetler’in, tarihi hem ideolojik hem de milli etnik amaçlar için kullanması gerçekten kabul edilemeyecek sınırlara ulaşmıştı. </p>
			<p class="paragraf">İşte bu büyük tarihî ideolojik çarpışma içerisinde yine de dürüst insanlar kalmıştır ve Sovyet görüşlerine karşı direnmişlerdir. Bunların arasında şüphesiz ki, Stefan Stefanescu önde gelir. O hem sosyal hem kendi milli tarihine sadık kalmış hem de rejimle arasını bozmamayı başarmıştır. Bu durumda olan yani kendi milli tarihine ve kültürüne sadık kalan ve bu arada rejimle arasını bozmayan birçok insan tanıdım. </p>
			<p class="paragraf">Bunlar arasında dil uzmanı olan, Lübnan’da tahsil görmüş ve Kur’ân’ı Rumenceye çevirmiş, benim çok değer verdiğim Virgil Candea ve Mihai Berza vardır. Candea (ö. 2007) çok zarif, ince zekâya sahip ve doğu kültürlerini yakından tanıyan biriydi. Berza ise tarih ve metodoloji uzmanı, Güney Doğu Avrupa Araştırmaları Enstitüsü’nü yöneten, çok değerli bir profesördü. Bu kimseler eski rejim Romanya’sının yetiştirdiği kimseler olduğu halde, yeni komünist rejimde her nasılsa profesör olarak kalmışlardır, çünkü yeni rejimde bir yerde gerçek ilim adamlarına ve milli kültürü devam ettirecek kadrolara ihtiyaç vardı. Rejim sadakatli, inançlı, bir yerde ideolojiye tapan insan yetiştirir ama bir yerde halen vicdan sahibi, hürriyet inancını ve vicdan gücünü muhafaza etmiş insanları tamamen yok edemez. </p>
			<p class="paragraf">İşte bunun en güzel örneklerinden biri George Haupt’tur. Uzun zaman rejime sadık kalarak kendisinde beklenen her ideolojik çabayı yerine getirmiş, birçok insanı keskin zekâsı ve tatlı diliyle Marksist yapmıştır. Bunların arasında Dan Berindei de vardır. Olayı bana Osmanlı tarihi uzmanı olan, eski vesikaları çok iyi okuyan Dan’in oğlu Mihnea Berindei sığındığı Paris’te anlatmıştı. Berindei ismi, Doğu Avrupa’da yaşayan büyük bir Kıpçak (Tatar) aşiretinin ismidir. Benim tanıdığım Berindeiler, ihtimal Hristiyanlığı kabul ederek icabına göre Rumenleşmiş, Bulgarlaşmış, Macarlaşmış, Ruslaşmış yüz binlerce Kıpçak’ın torunlarıdır. Zaten Dan Berindei’nin siyah saçları, kısık gözleri, Kıpçakları andırıyor. Dan Berindei, eski Rumen okullarında fevkalade zeki ve bilgili bir tarihçi olarak yetişmiştir. </p>
			<p class="paragraf">Onu görüşlerinden caydıran ve Marksist ideolojiyi kısmen kabul ettiren George Haupt olmuş. Mihnea’nın anladığıma göre, George Haupt aile dostları olarak sık sık onların evine gelir ve babasıyla uzun uzadıya ideolojik tartışmalara girişirmiş. Nihayet Dan, sola kayarak yavaş yavaş Marksist olmuş, ama hiçbir zaman koyu bir ideolog olmamıştır. Konferanslarda benimle görüştüğü zaman çok efendice hareket eder, sorduklarıma dengeli cevaplar verirdi. Paris’e geldikçe de rejimle arası iyi olduğu için serbest seyahat ediyordu. Liberal olan oğlu Mihnea ile ateşli tartışmalar yapar, fakat birbirlerini ikna edemezlerdi.</p>
			<p class="paragraf">George birçok kimseye Marksizmi kabul ettirdikten sonra o da tepeden inme, maksatlı inanç sisteminden şüphe etmeye başlamış. Rejime ve rejimi uygulayan kimselere karşı inancı sarsılmaya başlamış. Bana anlatıldığına göre yüksek mevkii sahibi olan ve ideolojiyi yönetenlerin bilgisiz, küçük çıkarlar peşinde koşan kimseler olduğunu görünce insanları belirli amaçlar için yetiştiren kimselere karşı büyük tepki duymaya başlamış. İnanmış bir sosyalist olmasına rağmen Yahudi oluşu ve Macarcayı çok iyi bilmesi aleyhine kullanılmış. Sanırım Transilvanya’da yaşayan Macarlar, Rumenleştirme kampanyasına karşı çıkmıştır. Çavuşesku 1967’de iktidarı tam olarak ele aldıktan sonra ülkede yaşayan azınlıkları asimile etmek için elinden geleni yapmıştır. </p>
			<p class="paragraf">Bu arada Dobruca’da yaşayan Müslümanların kullandığı okullar, camiiler, benim de mezun olduğum Mecidiye Medresesi kapatılmıştır, ama bunlar yapılırken eskiye nazaran Müslümanların yüksekokula daha fazla sayıda girmeleri sağlanmıştır. Bu okullardan mezun olanların Rumenlerle evlenmeleri, kendi dil ve kültürlerini Rumenleşerek unutmaları çok kolaylaşıyordu. Haupt, bu konuları bana anlatır, fakat fazla ayrıntıya girmezdi. </p>
			<p class="paragraf">Nihayet George Haupt, rejimle olan ilgisine ve Romanya’daki refah dolu hayatına son vermeyi göze almış. Eşiyle birlikte Akdeniz gezisine çıkan Haupt, gemi bir Fransız limanına uğrayınca 1958 yılında Fransa’ya iltica etmiş. Ondan sonra tamamıyla rejim aleyhine dönmemekle birlikte, sonuna kadar sosyal demokrat kalmıştır. Romanya’da yaşadıklarını, söylediklerini kaleme almış, çok sayıda kitap ve makale yayımlamıştır. </p>
			<p class="paragraf">Avrupa’nın tanınmış isimleri arasına giren George Haupt’un, soyut fikirlere, teorilere karşı özel bir düşkünlüğü ve sevgisi vardı. Buna karşın bana insanlarla yakından dostluk kurmakta güçlük çekiyor, kimseyle senli benli olamıyormuş gibi geliyordu. Belki yetiştiği ideolojik ortam onu alelade bir insan olarak yaşamaktan, kişinin sevinç ve keder duygularıyla çalkanıp yaşamasından mahrum etmişti. Belki de ben yanılıyor, onu daha yakından tanıyamadığım için hakkında doğru bir hüküm veremiyorum. Her ne olursa olsun Haupt bana siyasi rejimlerin insanları nasıl etkilediğini, insanlıktan nasıl çıkardığını daha iyi anlamama imkân vermiştir. Gittikçe verimli ve hızlı bir hayat süren Haupt, Roma havaalanında Fransa’ya uçmaya hazırlanırken kalp sektesi nedeniyle hayata veda etmiştir.</p>
			<p class="paragraf">Onun Marksist yaptığı Dan Berindei, mesleğinde büyük başarılar göstererek eski fikirlerine dönmüş. Bu satırların yazıldığı tarihlerde Rumen Akademisi’nin ikinci başkanı olarak çalışmaktaydı. Oğlu Mihnea Berindei ise Komünist rejimin 1989 yılında yıkılmasından sonra Romanya’ya dönüp siyasete atılmış ama Fransa’da edindiği düşünceleri ülkesinde yeşertememiştir. Son aldığım habere göre tekrar Fransa’ya dönerek eski dostu ve meslek arkadaşı Osmanlı tarihçisi olan Gilles Veinstein ile beraber çalışmaya başlamış. (Veinstein 2013’te ölmüştür).</p>
			<p class="paragraf">Ölmüşlere rahmet, hayattakilere sağlık ve başarı dilerim. Sonuç olarak şunları söyleyebilirim. Harika derecede zeki, canlı ve insancıl biri olan George Haupt bana yalnız Romanya komünist rejiminin iç yüzünü açıklamakla kalmadı, işçi hareketleri tarihi hakkında da geniş bilgi verdi. Ayrıca tarihçiliğin ne olduğuna ve nasıl ele alınması gerektiğine dair bilgilerime yeni boyutlar ekledi. </p>
			<p class="paragraf">Bin beş yüz civarında makale yazmıştır. Esas yazdıkları işçi hareketleri ve siyasi tarih üzerine olmakla beraber tarihin ne olduğunu, doğru yaklaşımın ne olması gerektiğini uzun uzadıya tartışmıştır. Lenin ile Camille Huysmans’ın 1905-1914 arasındaki mektuplaşmaları yayımlamıştır. Ayrıca <span class="italik">İkinci Enternasyonal 1889-1914</span> adlı çok önemli eseri yanında Marksistler ve milliyet, Rosa Luxemburg üzerine kitaplar yayımlamıştır. 1962 senesinde Paris’te Sorbonne Üniversitesi’nde doktora yapmış, tarihin geçmişi idealize etmek ve gerçekleri saklamak için bir vasıta olarak kullanılmasını yermiştir. Aynı zamanda doğru şekilde ele alınacak tarihçiliğin bir entelektüel kurtuluş aracı olacağını savunmuştur. İşçi hareketleri tarihini dar ve doktriner sosyalist açıdan ele alarak yazanların aslında, o hareketleri doğuran sosyal güçleri değil, kendi doktrinlerini savunduklarını ve böylece işçi tarihini çarpıttıklarını iddia etmiştir.</p>
			<p class="baslik"><span class="bold">HÜSEYİN NAİL KUBALI<br/></span><span class="baslik-alti _idGenCharOverride-4"><br/>GÖÇMEN SEVMEYEN BİR HOCAM</span></p>
			<p class="paragraf">Harvard’da bulunduğum sene Profesör Hüseyin Nail Kubalı da, diğer ülkelerden profesör davet eden, araştırmacılara burs veren bir program sayesinde Harvard’a gelmişti. Çok sevimli bir hanımı ve iki kızı vardı. Harvard’da bulunduğum sürece evlerine bizi davet ederler, yemek yer konuşurduk. Şerif Mardin de o tarihte oradaydı. Hatta Şerif aileye çok yardımcı olmaya çalışırdı. Arabasıyla alır, alışveriş merkezlerine getirir götürürdü. Yani elinden geldiği kadar onlara yardımcı olmaya çalışırdı. “Nereden, nasıl tanıyorsunuz?” diye sorduğumda, “Benim jürime üyedir,” dedi. Şerif Mardin’in doçentlik jürisinde Profesör Kubalı da varmış.</p>
			<p class="paragraf">Benim Hüseyin Nail Kubalı’yla tanışıklığım çok eski tarihlere gider. Onunla ilgili oldukça acı bir hatıramı dile getirmek isterim. Hukuk Fakültesi birinci sınıftaydım. Çok zor şartlar altında o seneyi tamamlamış, Haziran ayında, yani imtihan döneminde bütün imtihanları geçmiştim. Geri kalan tek imtihanım Anayasa Hukuku idi. Anayasa Hukuk hocası da Hüseyin Nail Kubalı’ydı. Çok kısa bir süre Ali Fuat Başgil o dersi vermişti, o sene dersin büyük kısmını Kubalı vermişti. Diğer imtihanları çok iyi dereceyle geçmiştim, son imtihan için iyi hazırlanmıştım. Sınavlar sözlüydü. Benden evvel Macide isminde bir hanım Kubalı’nın karşısına oturdu. Kubalı, ona “Nerelisin?” diye sordu. Macide’nin babası ve annesi Romanyalıymış. Kendisi İstanbul’da doğmuş. Pek net hatırlayamamakla beraber, kanaatimce Macide sorulara kabul edilir şekilde cevap vermişti. Fakat hoca onu geçirmedi. Macide ağlayarak yerinden kalktı, dışarı çıktı. </p>
			<p class="paragraf">Kubalı orada bulunan öğrencilere dönerek, “Bunlar, dışarıdan gelmişlerdir, hepsi Konyalıyım der, Türk geçinirler.” Ben donakaldım. Hoca açıkça dışarıdan gelenlere yani Rumelilere olumsuz bakıyordu. Bu durum sık tesadüf edilmemekle beraber, Türkiye’de o tarihlerde, yani 1943’lerde, görülen teessüf edici olaylardandı. Açıkçası telaşlandım, ama iyi hazırlandığım için korkmadım, çekinmedim. “Gel otur,” dedi. O zaman henüz Karpat ismini almamışım. Bana soyadı olarak herkes Romanyalı diyor. O listeye de Romanyalı diye geçmişim. Hemen hocanın gözüne çarptı. “Sen de Romanyalısın,” dedi. “Orada doğdum,” dedim ama ailemi pek anlatmadım. “Peki,” dedi.</p>
			<p class="paragraf">Birinci soru sendikacılık. İkinci soru 1921 Anayasası’ydı. “Anlat,” dedi. Onun kitabındaki sendikacılık bahsini iyi incelemiştim. Zaten merakım vardı, başka yerlerden de bu konu hakkında bilgi toplamıştım. Konu benim için gayet uygundu. Oturdum, konuyu elimden geldiği kadar açık ve etraflıca anlattım. Bir iki soru sordu. Onlara da cevap verdim. Yani birinci soruyu tam manasıyla cevaplandırdım.</p>
			<p class="paragraf">“Peki, ikinci soruya geç,” dedi. İkinci soru 1921 Anayasası. Anayasanın nasıl yapıldığını vs anlatırken, “Bu Anayasa anti-demokratiktir,” dedim. Vay, söyleyen sen misin? “Tembelsin,” dedi. “Zekisin, çünkü birinci soruya çok güzel cevap verdin. O çok zor bir soruydu. Çoğu kimse o sorunun altından kalkamazdı ama sen kalktın. Demek ki kabiliyetin var, fakat çalışmamışsın,” dedi. Bana inanılamayacak bir not, sıfır verdi.</p>
			<p class="paragraf">Birinci soruya tam cevap vermiştim. Onu göz önünde tutsa en azından 5 vermesi gerekirdi. O zaman da üssü mizan var. Derslerin ortalamasının yedi olması gerekiyordu. Benim derslerimin ortalaması iyi olduğu için bana bir puan verse dahi sınavı geçerdim. Anayasa ikmal imtihanını Eylül’de alırdım. Ama üst mizanı tutturamazsan, 7 dersin sınavını tekrar geçmek gerekirdi. Kubalı, bana sıfır vererek, beni mecburen sonbaharda yedi dersin sınavını tekrar almaya mecbur etti. Tabii o zaman hukuk birinci sınıfta 2000 öğrenci vardı. Rastgele sınıfta bırakıyorlar. Ben ise bütün gücümle çalışmış, bütün imtihanlarını geçmiş, son imtihanda yalnız ve yalnız 1921 Anayasası’na anti-demokratik dediğim için sınıfta kalmıştım. </p>
			<p class="paragraf">Esasında anti-demokrat dememem gerekiyordu. Başka bir tabir kullanmam gerekiyordu. Benim 1921 Anayasası’na anti-demokratik dememin ana sebebi halkoyuna sunulmamış, halk tarafından kabul edilmemiş olmasıydı. Zaten ben maddelerinin az olduğunu, etraflı ve bütün hakları tanıyan bir anayasa olmadığını söylemek istemişim. Bunu başka bir şekilde ifade etmem gerekiyordu belki. Ama bana sıfır vermesi ve bilhassa tembelsin demesi çok gücüme gitti, hakaret gibi geldi. Kapıyı vurdum, içeri girdim. Zaten onunla benden başka kimse kalmamıştı. Ben daha kapıdan girer girmez seslendi. “Not değişmez,” dedi. “Hocam, amacım not değiştirmek değil, tembel sözünüze itiraz etmek için geldim. Ben tembel değilim. Hayatımı kazanmak için Paşabahçe Şişe Cam Fabrikası’nda çalışıyorum. Vakit buldukça derse geliyorum ve bütün boş zamanımı ders çalışmakla geçiyorum. Onun için bana hiçbir zaman tembel diyemezsiniz. Sınıfta bırakabilirsiniz, ama tembel diyemezsiniz,” dedim ve dışarı çıktım. </p>
			<p class="paragraf">Hakikaten düpedüz, kırarcasına bir muameleydi Kubalı’nın yaptığı. Beni sınıfta bırakmıştı. Oysa ki birinci soruya çok iyi cevap verdiğimi kendisi söylemişti. Bir ver, iki ver, üç ver üssü mizana yeterdi, ama sıfır not büyük haksızlıktı. Üstelik tembelsin, zekisin ama çalışmamışsın demesi onuruma dokunmuştu. Karşısındakini yabancı olarak gördüğü bir göçmen, Romanyalı gördüğü için beni sınıfta bırakmıştı. Biz Türkiye’ye ana yurdumuz olarak gelmişiz. Meğer başkaları, “gerçek” beyaz Türkler, bize yabancı olarak bakıyorlarmış.</p>
			<p class="paragraf">Sonbahar geldi. Bütün derslerden tekrar imtihana girdim ve tekrar onun karşısına çıktım. Beni hatırladı. Ne o ne de ben oralı olduk. Sorular sordu, cevap verdim. Bana 8 verdi. Böylece ben ikinci sınıfa geçtim. Hüseyin Nail Kubalı’yla bir iki defa karşılaştım ama ondan başka ders almadım. Kaldı ki dersi anayasa dersi değil, genel siyasi ilimlere giriş diyebileceğim bir dersti. </p>
			<p class="paragraf">Nihayet Amerika’ya geldim. Kitabım yayımlandı. Montana Üniversitesi’nde profesör oldum. Bu defa Harvard Üniversitesi’nde misafir profesör olarak bulunuyorum. Ve karşıma Hüseyin Nail Kubalı çıktı. O imtihanı ben asla kendisine hatırlatmadım. Fakat eminim ki çok iyi hatırlıyordu. Harvard’da bana çok iyi davranıyordu. Aslında medeni bir insandı. Kendini 1960 İhtilâli’ni hazırlayanlar arasında görüyordu. Darbede kendisinin de rol oynadığını ve mükâfat olarak Harvard’a gönderildiğini ima ediyordu. O tarihlerde 1960 Askerî Darbesi’ne katkıda bulunmak büyük bir vatan hizmeti olarak görülüyordu. Ben meseleyi asla böyle görmüyordum. 1957 ile 1961 yılları sürecinde benim kitabım yayımlanmış, yazılarım çıkmış. Tanınmış biri durumuna gelmeye başlamıştım. Onun için bu eski defterleri karıştırmaya lüzum görmedim. Ama bir akşam onun evinde tatlı bir intikam aldım. Türkiye hakkında konuşuyorduk. Türkiye etütleri hakkında birçok şey okumuş, uzmanlaşmıştım. Anayasaları konuşuyoruz. Ben de, “Hocam, 1921 Anayasası’nda hâkimiyet milletindir fikri var, bu nereden geliyor? Bunun temelleri nedir?” diye sordum. Ben soruyu sorarken, onu imtihan etmek istemiyordum. Zira ona hâlâ uzman olarak bakıyordum. Cevap olarak, “Biz, bu meseleleri bu kadar inceliğiyle ele almıyoruz, kökenleri neymiş diye sormuyoruz,” dedi. </p>
			<p class="paragraf">Aşağı yukarı 10 sene evvel beni sınıfta bırakan Anayasa Hukuku hocası, 1921 Anayasası’nın düşünce temellerini bilmiyormuş. Acı, hayret edilecek bir şey. Bundan sonra kendisiyle yine birkaç defa görüştük. Hatta bir defasında beni üniversiteye davet etti, benden konuşma yapmamı istedi. Sağa sola benden iyi bahsetti. Dost olduk, öyle kaldık.</p>
			<p class="paragraf">Ben kin nedir bilmem, intikam almayı amaç edinmem ve insanları olduğu gibi kabul eder, hataları varsa da öyle kabul ederim. Bu bakımdan rahatım. İsterim ki insanlar da beni bu şekilde hatalarımı, eksiklerimi bağışlayarak, insan olarak görsünler.</p>
			<div class="_idGenObjectLayout-2">
				<div class="_idGenPageitem-30">
					<img alt="" class="_idGenPageitem-1" src="image/13.jpg"/>
				</div>
			</div>
			<p class="resimalti">Kemal H. Karpat sınıf arkadaşları tarafından hocaların son dersinde veda sözünü söylemeye memur edilir. Bu yazı Ceza Hukuku hocasına hitaben yazılmıştır</p>
			<div class="_idGenObjectLayout-2">
				<div class="_idGenPageitem-30">
					<img alt="" class="_idGenPageitem-1" src="image/13A.jpg"/>
				</div>
			</div>
			<p class="baslik"><span class="bold">MICHÉLE NICOLAS<br/></span><span class="baslik-alti _idGenCharOverride-4"><br/>HAYATINI TÜRK KÜLTÜRÜNE ADAMIŞ <br/>BİR FRANSIZ YAZAR</span></p>
			<p class="paragraf">Michéle Nicolas, tanıdığım en ilginç insanlardan biridir. Gerek şahsi gerekse mesleki hayatı hep Türkiye etrafında geçmiştir. Üstelik Türkiye’ye karşı ilgisi ve araştırmaları orijinal ve az çalışılmış alanlardadır.</p>
			<p class="paragraf">İlk olarak onun mesleki hayatıyla başlamak istiyorum. Michéle’in 60 kadar makalesi ve 8 kitabı vardır. Aşağı yukarı tüm yazıları Türk halk edebiyatı, yani folkloru, Karagöz-Hacivat gibi halk tiyatrosu ve Türk edebiyatı ile ilgilidir. Bu eserler Fransızca yazılmıştır. Makalelerinden bazı başlıklar vermek gerekirse: “Türkiye ve Gelenekleri” (1973), “Türkiye Bayramları”, “Manisa’da Bir İlkbahar Bayramı”, “Karagöz Oyunları’nda Kadın Rolleri”, “Türk Halk İnançları ve Adetleri”, ayrıca Samim Kocagöz’ün romanlarını çevirmiştir. Paris’te yayımladığı bu çalışma 400 sayfa kadardır. Yine kitap olarak <span class="italik">Türk Masalları</span> adlı bir eseri de vardır. Bunun yanında Michéle Nicolas 20. yüzyılın ikinci yarısında Fransa’da Türk etütlerini yöneten, bu etütlere büyük katkıları olan birçok değerli şahsiyet hakkında hazırlanan armağan kitaplara da katkıda bulunmuş, makaleler yazmıştır. Bu çok değerli insanlar arasında Robert Mantran, Claude Cahen, Louis Bazin ve nihayet hem Türkiye hem de Fransa’da faaliyet göstermiş Pertev Naili Boratav da vardır.</p>
			<p class="paragraf">Burada bir parantez açmak isterim. Paris’te Michéle’in evinde misafir olduğum zaman, Michéle beni Pertev Naili Boratav ve eşiyle tanıştırdı. Hatta Boratav’ın evinde yemek yedik. Pertev Naili Boratav Bey Ankara Üniversitesi Edebiyat Fakültesi’nde Folklor dersleri veriyordu. Solcu diye kürsüsü lağvedildi. Aslında onlar dışlandı, mahkeme onları kürsülerine iade etti. Bu defa o ve onun gibi birkaç kişi kürsüleri lağvedilince üniversiteden ayrılmak zorunda kaldılar. Ben, Pertev Naili Boratav Bey’in geçmişini biliyordum ama tanışmamıştım. Onu Paris’te şahsen tanıma fırsatı buldum ve onunla konuşabildim. Hemen şunu belirteyim; Pertev Naili Boratav ve hanımı Michéle’in yakın dostlarıydı ve Michéle’in Folklorist olarak yetişmesinde, derin bilgi sahibi olmasında Pertev Naili Boratav’ın çok ama çok katkısı olmuştur. Belki de onun sayesinde Michéle Türk Folkloru ve edebiyatı alanında çok güzel yetişmiştir.</p>
			<p class="paragraf">Bunun dışında Michéle botanik ile yakından meşgul olmuştur ki, bunun nedenini birazdan belirteceğim, hatta bu konunda kitap ve makaleleri vardır. Tanınmış botanist Turhan Baytop ile çalışmıştır. Onun hakkında birkaç yazısı da vardır. Botanik konusunda “Türkiye Geleneksel İlaçları” ve “Osmanlı Bahçeleri” adlı çalışmaları vardır. Turhan Baytop rahmetli olduktan sonra Michéle, Baytop’un kızı Asuman Baytop ve arkadaşı Feza Günergun ile beraber çalışmış ve yazılar yazmışlardır.</p>
			<p class="paragraf">Michéle Nicolas bu şekilde hayatı boyunca Türkiye’nin az araştırılmış alanlarında çok değerli çalışmalar yapmış ve eserler vermiştir. Ben Michéle ile 1970’li yılların sonunda tanıştım. Fransız Dışişleri arşivlerinde Fransa-Osmanlı ilişkilerini incelerken Paris’te aşağı yukarı 3 ay kadar kalmıştım. Çalışmalarım esnasında vakit buldukça, bir başka bölümde anlattığım Alexandre Bennigsen’in yönettiği Türk, Osmanlı ve Slav araştırmaları grubundakilerle de beraberdim. SENERS olarak bilinen bu kuruma bağlı olan bu kimseler arasında Gilles Veinstein da vardı. Gilles Veinstein, Osmanlı tarihi ile ilgili önemli eserler vermiştir. Onunla beraber çalışan Rumen asıllı Mihnea Berindei, Osmanlı tarihi ve bilhassa Osmanlı yazıları üzerinde uzmanlaşmıştı. Arada sırada seminerlerine beni de davet ederlerdi. Orada Mihnea ve Gilles Osmanlı vesikalarını öğrencileriyle birlikte deşifre eder ve okurlardı. Gilles sonra bu grubun başına getirilmiş ve bundan 2 sene evvel vefat etmiştir. (Berindeiler hakkında bilgi George Haupt bölümünde vardır).</p>
			<p class="paragraf">Ben de bu merkezle olan ilişkim sayesinde Michéle ile tanıştım. Ondan sonra Michéle ile bilhassa edebiyat alanında müşterek mesleki noktalarımız olduğunu keşfettik ve dostluğumuz derinleşti. Bu tamamıyla mesleki bir ilişkiydi. Çünkü ben Michéle’in çalışmalarına ilgi duyduğum gibi o da benim çalışmalarıma ilgi duyuyordu. Böylece dostluğumuz gelişti. Nihayet bir iki yıl sonra Paris Üniversitesi’nin bahsettiğim merkezinin daveti üzerine oraya bir sömestr dönemi üye oldum. Gerek bu merkezde gerekse üniversitenin başka bölümlerinde konuşmalar yaptım. Bu esnada Michéle’i daha iyi tanıma fırsatı buldum. Michéle beni kendi evinde kalmaya davet etti. Oğlu Sadri yatılı okuldaydı ve odası boş kalmıştı. Ayrıca ihtiyacım olan kitapları da yanımda getiremediğim için bunları Michéle’in kütüphanesinde buldum. Otelde çalışmak zor olduğu için Michéle, “Gel Sadri’nin odasında kal. Vereceğin seminerler ve dersler için gerekli çalışmayı da benim kütüphanemde yaparsın,” dedi. Memnuniyetle kabul ettim. İki ay kadar Michéle’in evinde misafir olarak kaldım.</p>
			<p class="paragraf">Böylece onu çok daha yakından tanıma fırsatı buldum. Hayat hikâyesi çok ilginçtir ve bir bakıma hayatını Türk etütlerine vermesine neden olmuştur. Michéle, Paris’in eski ailelerinden birinin kızıdır. Babası eczacıdır ve büyük bir eczanesi vardı. Dedesi de eczaymış. Michéle’in babası Michéle’i de eczacı olarak yetiştirmek istemiş. Onu liseyi bitirdikten sonra eczacılık fakültesine kaydettirmiştir. Aile Fransız, Katolik, geleneksel özelliklere sahip, orta sınıf bir ailedir. Michéle, eczacılık fakültesinde bir Türk öğrenci ile tanışmış ve birbirlerini sevmişler. Arkadaşlıkları bir süre bu şekilde devam ettikten sonra nihayet evlenmeye karar vermişler. Michéle evlenme kararını ailesine bildirmiş, fakat babası Michéle’in bir Türk ile evlenmesine razı olmamış. Ancak Michéle o Türk gençle evlenmiş. Babası da Michéle’i evlatlıktan reddetmiş. Michéle ve Türk eşi fakülteyi bitirince eşinin memleketi olan Aydın’a gitmişler. Eşinin ailesi Aydın’da varlıklı, toprak sahibi bir aileymiş. Burada Michéle birçok Türk kadını tanımış ve Türk folkloruna merak sarmış. Onu bilhassa halk edebiyatı, halk türküleri çok etkilemiş. Aynı zamanda eczacı olduğu için çevresinde yetişen bitkileri de yakından inceleyerek bunların arasından şifa bitkilerini keşfetmeye çalışmış ve bu konuda da bir hayli bilgi edinmiştir. Aynı zamanda folklora, halk edebiyatına olan ilgisi, köy kadınları ile ilişki kurmayı, onların hayatını yaşamayı ve anlamayı âdeta kaçınılmaz bir arzu haline getirmiştir. Michéle’in bana anlattıklarına göre, bazen sadece bu kadınları daha iyi anlamak için bu kadınlarla gidip çalışıyor ve onlarla haşır neşir oluyormuş. Burada biraz daha Türkçe öğrenmiş. Yeteri kadar Türkçe öğrenememesine rağmen kadınlarla anlaşıyormuş. Tabii bu arada oğlu olmuş, adını da Sadri koymuşlar.</p>
			<p class="paragraf">Michéle Türkiye’de Türk hayatını bilhassa temel kültürünü yakından tanımış ve bir dereceye kadar benimsemiştir. İşin ilginç tarafı da Michéle Fransız kalmıştır, yani Türk olmamış, kendini Türk toplumu içinde eritmemiş. Fransızlığını koruyarak Türkiye’yi ve Türk toplumunu anlamaya çalışmıştır. Bence bu doğru bir yoldur, çünkü bu durum ona Türkiye ve Türk kültürünü daha objektif inceleme imkânı veriyordu. Bu şekilde objektif olarak Türkiye ve Türk toplumu hakkında çok sağlam bilgiler edinmesini sağlamıştır. Burada yine Michéle’in anlattıklarına dayanarak konuşuyorum. Kocası aniden hastalanmış ve ölmüştür. Michéle Türkiye’de küçük bir çocukla dul kalmış ve geçim imkânları daralmış. Nihayet Fransa’ya dönmeye karar vermiştir. Ama ailesinin yanına gidemediği için iş aramaya başlamış ve Türkçeyi iyi bir şekilde öğrenerek kendini Türk etütlerine vermeyi kararlaştırmıştır. Bunun için de o tarihlerde Türk dili ve Türkoloji uzmanı olan Louis Bazin’in yanına sekreter olarak girmiştir. Orada etütlerini tamamlayarak yüksek dereceler almış, Türkçeyi iyice öğrenip araştırmalar yaparak yayına başlamıştır. </p>
			<p class="paragraf">Michéle yavaş yavaş bu gayreti sayesinde kendisini tanıtmış, ortaya çok değerli makaleler ve kitaplar çıkarmıştır. Bunları öğrendikten sonra Michéle’e karşı olan takdirim ve hürmetim daha çok artmıştır. Çünkü bir Fransız ailesinin kızı olarak kendini yapayalnız Türkiye’de buluyor, Fransa’ya dönerek kendini geliştiriyor. Hayatı boyunca kendini Türk etütlerine veriyor. Çünkü Michéle gerçek manada Türk insanını bilhassa temel karakterini, kültürünü, ruhunu anlamış ve bir dereceye kadar benimsemiştir. Michéle’i üniversiteme konferans vermek için davet ettim. Üniversitede başkanı bulunduğum program çerçevesinde Türk edebiyatı, gelenekleri, toplumu, âdetleri hakkında sekiz konferans verdi. İki hafta kadar Madison’da kaldı. Ben de kendisini evimde misafir ettim. Fakat onun yardımıyla Türkiye hakkında Amerikan halkına bilgi verebildik. Tabii Türk folkloru, halk edebiyatı hakkında bu bilgileri bir Fransız verince etkisi çok daha fazla ve derin oluyor. Çünkü bir Türk daima kendi ülkesini ve kültürünü iyi göstermeye çalışır ve Türk olduğu için subjektif gözükebilir. Hâlbuki Michéle Fransız olarak bîtaraf konuşuyor ve öyle kabul ediliyordu. Gerçekten konuşmaları çok olumlu karşılandı. Gittikten sonra bazı meslektaşlar, “Tekrar çağıralım, bir sömestr ders versin,” dediler. Bu olaydan birkaç sene sonra Michéle’in bir konferans için Amerika davet edildiğini duydum. Ben de o konferansa katılacağım ve yaz olduğu için onu, New York civarındaki plaja yakın yazlığıma davet ettim. Michéle oğlu Sadri ile birlikte geldi. Orada bir hafta onları misafir ettim. Her zaman olduğu gibi ortak konumuz olan kitapları ve konuları konuştuk. Michéle o zaman Princeton Üniversitesi’nde bir tebliğ verecekti, ben de aynı konferansta tebliğ verecektim. Konferanstan bir gün önce Michéle, oğlu Sadri ve Kanada’daki Mcgill Üniversitesi’nde profesör olan eski öğrencilerimden  Üner ile birlikte Princeton’a gittik. </p>
			<p class="paragraf">Daha sonra birkaç defa daha Paris’e gittiğimde Michéle’i gördüm ve konuştuk. Artık onun da çalışmaları gelişmiş ve tanınmıştır. Yakın senelere kadar onunla temaslarım devam ediyordu. Ama son seneler işlerimin artmasıyla görüşemez olduk. Ama ne olursa olsun şüphesiz Michéle Nicolas çok değerli bir insandır ve Türk halkının, bilhassa Türk entelektüellerinin onu daha iyi tanımasını isterim. Michéle ile dostluğumuz tamamıyla karşılıklı saygı ve sevgiye dayanmıştır. Benim onun evinde kaldığımı yahut Amerika’daki evimde onu misafir ettiğimi bilenler veya duyanlar mutlaka aramızda duygusal bir münasebet olduğunu sanabilir. Kesinlikle böyle bir şey olmadığı gibi, ne Michéle ne de ben bu mesleki ilişkiyi başka şekilde görmedik. Michéle’e karşı derin sevgi ve saygım vardır. Türk kültürünü Fransa’da, Amerika’da ve başka yerlerde tanıtmak için yaptığı büyük çabalardan dolayı tebrik ve teşekkür ederim.</p>
			<p class="bolumadi" id="_idParaDest-3">ÜÇÜNCÜ BÖLÜM / <span class="bölümismi">SANATKÂRLAR VE YAZARLAR</span></p>
			<p class="baslik"><span class="bold">ÜÇ KEMALLER<br/></span><span class="baslik-alti _idGenCharOverride-4"><br/>YAŞAR KEMAL, ORHAN KEMAL, KEMAL TAHİR</span></p>
			<p class="paragraf">Üç Kemaller, Türk edebiyatında çığır açmış kimselerdir. Aşağı yukarı 1950 ila 1980 arasında ana eserlerini vermiş olan bu isimler, Türk edebiyatının kişiye dönük, memleket gerçeklerini ve Kemal Tahir’in yaptığı gibi tarihi güncelleştirip tutumunun bir parçası haline getiren bir dönemin yazarlarıdır. </p>
			<p class="paragraf">İsim benzerliklerine rağmen hem kişilik, hem konu, hem de üslup bakımından çok farklı olan bu üç yazarı şahsen tanıdım. Üçüyle de çok kez görüştüm, çeşitli konular üzerine sohbetler yaptım ve hararetli tartışmalara girdim. Böylece bu yazarları sadece kişilikleriyle değil, geldikleri sosyal, kültürel ortamları ve hayat tecrübeleriyle tanıma fırsatı buldum. </p>
			<p class="paragraf">Aslında onlardan daha evvel Aziz Nesin’in <span class="italik">Marko Paşa </span>dergisini, <span class="italik">Yaşar Ne Yaşar Ne Yaşamaz</span>’ı ve başka eserlerini okumuş hayran kalmıştım. Sonra onunla da şahsen tanıştım, Çatalca’da, kurduğu vakıfta ziyaret ettim. Hatta onun yetiştiği coğrafi ve sosyal ortamı daha yakından görmek için Çeltik Suyu’na yakın birkaç tepe üzerine kurulmuş köyünü de ziyaret ettim. O civara 1968 yılında iç göçlerle ilgili araştırma ve göçmen veren bölgeyi incelemek için gitmiştim. Amacım İstanbul’un gecekondulara yerleşmiş bazı köy kökenli göçmenlerin geldiği yerleri incelemek ve köyden şehre göçün nedenlerini anlamaktı. Şebinkarahisar’da bir otelde kalıyor ve gündüzleri köylerde araştırmamı yapıyordum. Ana yollar oldukça bakımlı olduğu için kendi arabamı kullanıyordum. Aziz Nesin’in köyüne giden yol çukur ve çok bozuk olduğu için benim arabamla oraya gidemez oldum. Nihayet Şebinkarahisar kaymakamının cipiyle Aziz Nesin’in köyüne ulaşabildim. Yerel kıyafetler giymiş, güneşlenen birkaç genç kızı uzaktan görmüş, birkaç köylüyle görüşebildimse de bildiğimin dışında fazla bir şey öğrenememiştm. </p>
			<p class="paragraf">O bölgenin 19. yüzyıl sosyal tarihini göçler belirlemiştir. Karadeniz’deki limanlar 19. yüzyılda artan ticaretle geliştikçe Giresun (orada da inceleme yapmıştım), Ünye, Trabzon gibi liman şehirlerine civar ovalardan ve köylerden göçmenler gelmiş, ilk gelenler genelde fakir ve ziraata elverişli olmayan, oldukça yüksek tepelerde yaşayan köylüler olmuştur. Onlardan boşalan yerlere hayvancılıkla geçinen Türkmen, Yörük ve sair aşiretler yerleşmiştir. Liman şehirlerine gelenler ve Rusya’ya gidenler arasında Ermeniler ve Rumlar önemli sayıdaydı. İhtimal Aziz Nesin’in köyü de Türkmen-Yörük köyü yerleşimiydi, çünkü Aziz Nesin’in yazılarında asi bir ruh, bir azgınlık havası, devlete meydan okuma, korkusuzluk var ki bunun da o civarın coğrafyasından, kültüründen ve davranışlardan kaynaklandığını görmek mümkündür. </p>
			<p class="paragraf">Aziz Nesin’i daha yakından tanımak ve inceleme çabalarım başarılı olmadı, çünkü onunla oldukça az görüşebildim ve gerçek, köklü bir ilişki kuramadım. Sanırım benim ABD’de ders vermem ve Aziz’in Sovyet rejimine karşı hayranlığının etkisi yakınlaşmamızı önlemişti. Üç Kemal ile olan ilişkilerim ise yakın ve samimi olmuştur. Ama Aziz Nesin’in sanat, yazı ustalığı ve eserlerine karşı sevgim ve saygım derin ve devamlıdır. </p>
			<p class="paragraf">Bu satırların okuyucusu benim edebiyata ve Üç Kemal’e olan ilgimin nedenini haklı olarak sorgulayabilir. Bu neden, daha evvel birkaç yerde belirttiğim gibi, gerçek bir Türk romanı yazma amacımdır. Bu yüzden yurdun her bölgesini, insanlarını, geçmişlerini öğrenmek yanında; ifade ve yazı biçimlerini içselleştirmek için yazarları tanımak amacında idim. Ayrıca memleketin ve toplumun birçok sorununun en sağlam, köklü ve gerçekçi ifadesini edebiyat yoluyla ifade edilebileceğine inanmış ve bunları bazı yazılarımda, <span class="italik">Çağdaş Türk Edebiyatında Sosyal Konular</span> adlı kitabımda ifade etmiştim. İşte bu düşünce ve amaçla bilhassa 1950’den sonra eser veren yazarları şahsen tanımaya, düşünce ve duygu kökenlerini öğrenmeye karar vermiştim. Şüphesiz bu kişiler beni ayrıca insan olarak ilgilendirmektedirler. Onlarla dost olmak içimden gelen bir istek idi, çünkü ben dost, arkadaş bulmak, sevmek, insanlık duygularımı dost ve yoldaş ile paylaşmak istiyordum. Bugün dahi yazarlarla tanışmaya ve dostluk kurmaya çok önem veririm. </p>
			<p class="paragraf">Bu uzunca girişten sonra Kemallerin her biri hakkında hatıralarımı ve düşüncelerimi yazabilirim. </p>
			<p class="arabaslik-1">Yaşar Kemal</p>
			<p class="paragraf">Bu konu ile ilgili hatıralarımı yayıma hazırlarken evvel Yaşar Kemal’in ölüm haberini aldım ve çok etkilendim. Onu 1960’larda tanıdım. Yaşar Kemal hayat dolu bir insandı demek, tam olarak doğru olmaz, Yaşar Kemal hayattı demek daha doğru olur. Sıcak kişiliği, alçak gönüllülüğü, güven veren duruşu, akıcı ve renkli konuşması beni hemen ona dost yaptı. Her konuda çekinmeden, rahatça görüşlerini ifade ederdi. Amacı şu veya bu görüşü karşısındakine kabul ettirmek değildi. Amacı görüşünü ifade etmek, sevgi dolu kalbindeki sıcaklığı paylaşmak, tabiata ve insanlara duyduğu sevgiyi anlatmaktı. </p>
			<p class="paragraf">Bana nasıl yetiştiğini, edebiyata olan ilgisinin nasıl oluştuğunu ve geliştiğini birçok örnekle açıkça anlatırken, sözler dereden akan sular gibi ağzından bol bol dökülüverirdi. Küçüklüğünden beri köyünde ve civar köylerde halk destanlarını, hikâyelerini, türkülerini dinlemiş, içine sindirmiş ve bir ozan olmaya heveslenmiş. Halk hikâyelerinde bilhassa destanlarda hak ve adalet arayan kahramanlar özel olarak ilgisini çekmiş. Zaten <span class="italik">İnce Memed</span>’le başlayan (1953-54) büyük romanlarının hemen hepsine hâkim olan özelliklerin arasında halk dili, anlatısı, insanlık hak ve adalet sevgisi ön planda yer alır. Yaşar Kemal’in kitaplarında ele aldığı konularda yerel, taze bir bahar kokusu var ki okuyucu bunları hemen benimsiyor, içselleştiriyor ve yazarla paylaşıyor.</p>
			<p class="paragraf">Yaşar Kemal’in bana anlattıklarına göre Osmaniye’de bir Türkmen köyünde doğmuş. Babası Türk, annesi Kürt’müş ama o kendisini her şeyden evvel insan olarak gördüğü için hem Türk hem Kürt olduğunu rahat rahat belirtir, bunların arasında bir çatışma olmadığını söylerdi. Türkçe yazdığını, Türk edebiyatında büyük bir yeri olduğunu, dilin onu “Türk” yaptığını belirtirdi. Dilin bir ifade aracı olduğunu, milliyet tayin etmediğini yani siyasi anlam taşımadığını anlatmaya çalıştı. Anadolu’da bazı grupların Türkçeyi kullandıklarını ama kendi kimliklerini de koruduklarını ifade ederdi. Günümüzde modern milli devletin, dili siyasi kimliğin temeli yaptığını ve buna ne diyeceğini sordum. Kaldı ki, Kürt milliyetçilerinin temel isteklerinden birinin Kürtçenin okullarda, televizyonlarda serbest kullanılması olduğunu belirttim. Kemal, bu isteğin insan haklarının bir parçası olduğunu ve buna mutlaka siyasi bir mana verilmemesi gerektiğini belirtti. Bireysel hak olarak dil ve din hakkının hemen bir siyasi talebe dönüştüğünü uzun uzadıya tartıştık. Bu konularda Yaşar Kemal pek Osmanlı taraftarı olmamakla beraber bazı Osmanlı uygulamalarında bilhassa dil ve din konularına sıcak baktığını sanıyorum. </p>
			<p class="paragraf">Yaşar Kemal, edebiyat ve edebiyatçının siyasi ve ideolojik yanı olmadan etkili olmayacağına inanırdı. Büyük bir kitleye hitap edecek ideolojik olmayan edebiyattan gerçek manada büyük bir edebiyat olamayacağını vurguladı. Kendisinin bir edebiyatçı olarak yetişmesinde Behice Boran’ın büyük etkisi olduğunu belirtti. Yaşar Kemal edebiyatın toplumsal boyutlarını, çelişkilerini ve çekişmelerini Behice Boran’dan öğrendiğini ve romanlarında bunları bir dereceye kadar kullandığını söylemekten çekinmezdi. Yaşar Kemal ile Türkiye İşçi Partisi (TİP) kurulduktan sonra da birkaç kez görüştüm. Partinin kurucuları arasında olan ve başkanlık yapan Mehmet Ali Aybar’a karşı büyük bir hayranlık duyardı. Aybar, İstanbul Üniversitesi Hukuk Fakültesi Uluslararası Hukuk kürsüsünde benim de hocam olduğu için onu oldukça iyi tanıdım. Gider, yeni çıkan kitaplar hakkında –Fransa yayınlarını yakından izlerdi- kendisinden bilgi alır ve konuşurduk. Aybar dogmatik kafalı, ideolojiye körü körüne inanmış biri değildi, sosyal demokrat, insan haklarına saygı gösteren biriydi ki aslında Yaşar Kemal de bir sosyal demokrat olduğu için ona yakınlık duyardı. Nitekim 1968 yılında Sovyet ordusu, Çekoslovakya Komünist Rejimi’ne karşı çıkan kalkışmayı kanlı bir şekilde bastırmıştı. Aybar bunu protesto etti ve TİP başkanlığını kaybetti. TİP’e Sovyet taraftarı dogmatikler hâkim oldu, bunların içinde Yaşar Kemal yoktu. </p>
			<p class="paragraf">Yaşar Kemal ile son görüşmelerimden biri Princeton Üniversitesi’nde oldu. Üniversite Türk edebiyatı üzerine hazırladığı konferansa Türkiye’den birçok yazarı davet etmişti. Benim tebliğim Türk sosyal roman yazarları üzerineydi. Tebliğimi okurken “ve şimdi Yaşar Kemal’den söz edeceğim” cümlemi tam tamamlamıştım ki, konferans salonun kapısı açıldı ve Yaşar Kemal içeri girdi. Herkes ben dâhil bu tesadüfe hayret ettik. Ama bazıları bu tesadüfü Yaşar Kemal’i yüceltmek için evvelden hazırlanmış bir şey olarak değerlendirdi. Doğru değildir. Yattığı yer nur olsun.</p>
			<p class="arabaslik-1">Orhan Kemal</p>
			<p class="paragraf">Kanımca Orhan Kemal’in değeri tanınmış birçok Türk edebiyat yazarından çok daha üstündür. Orhan Kemal esas olarak kişiyi, kişinin yaşadığı sosyal ve kültürel ortamı analitik olarak ele alır ve ince bir sanat ile yazar. Duyguya olduğu kadar insanın düşünce sistemine hitap eder. Orhan Kemal’in <span class="italik">Murtaza</span> adlı romanını okuyunca hayran oldum. Verilen emre harfi harfine uyan, vazifesini yerine getirmek için çabalayan ve birçok insani duruma, kişilere anlayış göstermeyen bir tip gördüm <span class="italik">Murtaza</span>’yı okuduktan sonra… Orhan Kemal’e telefon ederek ilk fırsatta kendisiyle görüşmek istediğimi söyledim. Kendisi de hemen kabul etti.</p>
			<p class="paragraf">Asıl adı Mehmet Raşit Öğütçü olan Orhan Kemal, ilk Büyük Millet Meclisi Kastamonu mebusu olan Abdülkadir Kemal’in oğludur. 19 Eylül 1914’te Adana’nın Ceyhan ilçesinde doğdu. Babası bir iki gün içerisinde mebusluktan istifa ettirildi ve 1930 yılında kurduğu Ahrar (Halk) Partisi nedeniyle Suriye’ye kaçarak hayatını kurtardı. Orhan Kemal 1932 yılında yurda döndü, 1939 yılında şiirlerinde komünist propagandası olduğu suçlamasıyla beş yıl hapse mahkûm edildi ve Bursa Hapishanesi’nde Nazım Hikmet’le tanışarak Nazım’ın edebiyat görüşlerini benimsedi. Cezaevinden çıktıktan sonra hayatını yazı yazmakla geçirdi. </p>
			<p class="paragraf">Orhan Kemal ile ilk kez Eminönü civarında, işçi muhiti sayılan bir mahalledeki mütevazı evinde görüştüm. Sakin, cana yakın bir kimse olduğu için hemen dost olduk. Orhan Kemal çeşitli fabrikalarda işçi olarak çalıştı. O gün bize yemek hazırlayan hanımı sakin ve efendi bir insandı. Hanımıyla işçiyken evlenmiş, fakat ikisi de işçi geçmişlerinden dolayı eziklik duymuyorlardı. Konuşmalarımız arasında benim de Paşabahçe Şişe ve Cam Fabrikası’nda çalıştığımı sonra ambar memurluğuna terfi ettiğimi öğrenince, o da Adana’da çırçır fabrikasında işçilikten kâtipliğe yükseldiğini anlattı. Geçmiş bizi birbirimize daha çok yakınlaştırmıştı. </p>
			<p class="paragraf">Orhan Kemal’i tanımaktaki amacım onun edebiyat ve toplum anlayışını daha yakından anlamak ve Türk edebiyatının yönünü tayin etmekti. (Bir iki defa belirttiğim gibi benim <span class="italik">Çağdaş Türk Edebiyatında Sosyal Konular</span> adlı kitabımı Varlık Yayınevi yayımlamıştı). Yani ben çağdaş Türk edebiyatı üzerine araştırma yapıyordum. Bunları Orhan Kemal’e anlattım o da memnun oldu, çünkü Türk edebiyatının yeni bir döneme, sosyal gerçekçilik dönemine girdiğine benim gibi o da inanıyordu. Orhan Kemal ile Haliç ve Balat kıyılarında yaptığımız yürüyüşlerde çeşitli konuları konuştuk.</p>
			<p class="paragraf">O ABD’yi merak ediyordu, çünkü onun gözünde ABD, kapitalizmin ana merkezi olarak işçi haklarını yeteri kadar önemsemiyordu. Ama ABD hakkındaki görüşleri dogmatik ve ideolojik değildi. İnsan hakları ve çalışanların refahı, çalıştıkları yerlerin güvenliği onu birinci derecede ilgilendiriyordu. </p>
			<p class="paragraf">Bir ara ABD’deki sosyal sigorta sistemini konuştuk. Ben de kendisine, ABD’de her çalışanın ve çalışmayanın katkısıyla 55 yaşından sonra sigortadan maaş alma hakkını ayrıntısıyla anlattım. Bu kadar ayrıntılı bilgiyi nasıl edindiğimi merak etti. Ben de bunları nereden bildiğimi şöyle anlattım: 1955 senesine yedek subay olarak terhis edildikten sonra Ankara’da Birleşmiş Milletler ofisinde idare amiri olarak çalışırken A. Altmeyer’i tanıdım. Altmeyer, ABD Başkanı Roosevelt zamanında yani 1930’larda Amerika’nın sosyal sigorta sistemini kurmuş kimsedir. Ankara’ya Menderes Hükümeti tarafından kurulması planlanan Orta Doğu Teknik Üniversitesi ve Türkiye devlet sigortasıyla ilgili çalışmalara yardım için Birleşmiş Milletler tarafından danışman olarak gönderilmişti. Ben de hem tercüman hem de rehber olarak Altmeyer’le uzun süre çalıştım. O zaman fırsattan istifade ederek ABD’nin sosyal sigorta tarihi ve içeriği hakkında oldukça iyi bilgiler edinmiştim. Orhan Kemal, “Ne güzel bu işi membaından öğrenmişsin,” dedi. Aylık sigorta maaşının yeterli olup olmadığını sordu. Ben de sosyal sigorta maaşına ilaveten hükümet işlerinde, özel şirketlerde, eğitim kurumlarında ve buna benzer yerlerde çalışanların ve işçilerin buralardan da maaş aldıklarını söyledim. Orhan Kemal “bu sosyalizm” diye hayret etti.</p>
			<p class="paragraf">Bu konuşmayı yazmamın ana amacı Orhan Kemal’in dogmatik olmadığını ve her şeye insani, pratik bir açıdan baktığını belirtmektir. Orhan Kemal’in, Nazım Hikmet’in ve Rus yazarların kitaplarını okuduğu ve sözde komünist propagandası yaptı diye 1938’de beş yıl hapse mahkûm edilmesini anlamak ve kabul etmek imkânsızdır. Orhan Kemal kendi kendini yetiştirmiş, geniş kültüre sahip, ömrü boyunca fikir işçisi olarak kalmış ve fabrika, maden, toprak işçilerinin hayatını bütün yönleriyle anlatmış, gerçekçi, büyük bir yazardır. On beş kadar öyküsü ve otuz kadar romanı toplumun alt kesiminin hayatlarını, duygularını, insan ve kişi olarak bütün çıplaklığıyla anlatmaktadır. Kendisini şahsen tanıdım hatta bir dereceye kadar dost oldum, bu benim için şeref ve mutluluktur. Onun için 1970 yılında Orhan Kemal’in genç yaşında (55 yaşında) beyin kanamasından Sofya’da vefat etmesi benim için olduğu kadar Türk edebiyatı için de büyük bir kayıptır. Tanınmış, yüksek mevkilere çıkmış bir babanın oğlu olmasına rağmen, Orhan Kemal benim gözümde fakirin, asgari geçim sağlamak için çabalayan işçinin küçük esnafın haklarını korumaya çok önem vermiş bir yazar olarak yaşıyor.</p>
			<p class="arabaslik-1">Kemal Tahir</p>
			<p class="paragraf">Kemal Tahir veya İsmail Kemalettin Demir oldukça uzun süre yakından tanıdığım ve konuştuğum biridir. Ayrıca rahmetli Halit Refiğ ile uzun süren yakın dostluğum boyunca Kemal Tahir hakkında çok bilgi edindim. Halit Refiğ, onun hakkında yazdığım bölümde de belirttiğim gibi, Kemal Tahir’i sevmenin çok ötesinde, ona edebiyatımızın ve fikir hayatımızın hatta kimlik ve özelliğimizin insanüstü bir yazarı olarak bakardı. </p>
			<p class="paragraf">Üç Kemaller arasında Kemal Tahir’in de kendine mahsus bir yeri vardır. Yaşar Kemal halk destanlarının, kahramanlarının ruhunu, düşüncelerini ve davranışlarını edebiyatımıza mâl etmiştir. Orhan Kemal işçi dünyasını bütün insani, mesleki, siyasi yönleriyle tasvir etmiş ve toplumun önüne sermiştir. Kemal Tahir ise her ne kadar gerçekçi bir yazar olmaya gayret emiş ve saygıdeğer birçok eser yaratmışsa da soyut, sosyal, siyasi konulara daha fazla önem vermiştir. Yetişme şekli de diğer iki Kemal’den oldukça farklıdır. Bir Osmanlı deniz subayının oğlu olarak Kasımpaşa Rüştiyesi’nde okumuş, Osmanlı’nın dili, yaşamı hatta yazısıyla yetişmiş bir kimse ki, Kemallerin hiçbirinin Kemal Tahir kadar köklü Osmanlı bağları yoktur. </p>
			<p class="paragraf">Orhan Kemal de 1914’te yani Osmanlı döneminde doğmuşsa da o dünyanın etkilerine fazla maruz kalmamıştır. Aslında diğer iki Kemal’in doğdukları Anadolu ortamı ve hayat öyküleri açısından ele alınırsa Osmanlı’nın yani İstanbul’un etkilerinden uzak kaldıkları görülür. Kemal Tahir onuncu sınıfa kadar Galatasaray Lisesi’nde okuyarak öğrendiği Fransızcayı alabildiğine geliştirerek Fransız eserlerini kendi dilinden okumuştur. İstanbul’un birçok gazetesinde çalıştıktan sonra <span class="italik">Tan</span> gazetesinde 1938 yılında yazı işleri müdürü oldu (1940’ların ortasında komünist diye nümayişçilerce yakılan gazete). Kemal Tahir, Nazım Hikmet’le dost olduğu için 1930-1950 yıllarında çeşitli cezaevlerinde (Çorum, Kırşehir, Nevşehir vs.) yattı. Bana hapis yıllarını nasıl değerlendirdiğini anlatmıştı. Çeşitli yerlerden gelen mahkûmlarla uzun uzadıya görüşerek onların hayatları, köyleri, sorunları, yaşam şekilleri ve gelenekleri hakkında geniş bilgiler almış, kayıt etmiş ve sonra bu bilgilerden bazı kısımları yazıya dönüştürmüştür. </p>
			<p class="paragraf">Kemal Tahir’in Nazım Hikmet’le olan dostluğu hayatının fikir ve duygusu olmuştur. Bazen benim evimde görüştüğümüzde Moskova’da yaşayan Nazım Hikmet’ten aldığı mektupları okur, bol bol gözyaşı dökerdi. Nazım’ın mektuplarının Kemal Tahir’e nasıl ulaştığını bilmiyorum, sormadım da. Ama Nazım Hikmet’in İstanbul’u, sokaklarını, insanlarını nasıl özlediğini öylesine içten, renkli ve duygusal bir şekilde anlatışı beni de çok duygulandırmıştır. Nazım’ın ağzından Türkçenin insanı sevinç ve acı ile doldurabilen güçlü bir dil olduğunu bir kez daha anlamıştım.</p>
			<p class="paragraf">Kemal Tahir ile roman türü hakkında uzun konuşmalarımız oldu. Ona göre romanın yapısı çok önemliydi. Bu yüzden roman yapısı hakkında birçok eser okumuş ve kendi roman kurgularını, roman tekniğini ona göre hazırlamaya gayret etmiştir. Kemal Tahir birçok Batı yazarı ve romanını okumuşsa da benim anladığıma göre hiçbir zaman Batı hayranı olmamıştır. Buna rağmen dört başı mağrur roman yazmak istediği için Batı roman tekniklerine önem verirdi, çünkü ona göre roman bir kalıptı. Önemli olan da kalıbın içiydi. Başka bir deyişle form and fond (şekil ve içerik) birbiriyle çatışmazdı, dolayısıyla yabancı edebiyat kalıplarını Türk ve Türkiye içeriğiyle doldurmak mümkündü. Eskilerin “inşa” dediklerini andıran bu görüşe öteden beri Türk romanı yazma hevesinde olduğum için ben de katılırdım, ama tam ikna olmamıştım. Kemal Tahir’e benim de roman yazma hevesim olduğunu hiçbir zaman açıklamadım, çünkü o benim edebiyat konusunda fazla bilgim olmadığını bana da başkalarına da söylemişti. Fakat ben buna alınmadım, çünkü ondan farklı düşündüğümü biliyordum. </p>
			<p class="paragraf">Kemal Tahir’e göre bir romanın temel bazı fikirlere dayanması ve romanın içeriğini o konuların ve kahramanların (kişiler ve aksiyon) doldurması gerekiyordu. Kişiler ve konular gerçek hayattan alınabilir ki bunlar da onun gerçekçiliğinin bir ifadesiydi. Ben işe gerçek kişi ve olaylardan, romanın aksiyonuna neden olan faktörlerden hareket ederek romanı büyük bir kültürel, tarihî, sosyal tablo olarak görüyor. Buna “milli” diyebileceğim bir renk bir kimlik katmak istiyordum. Bazen Yaşar Kemal’in romanlarındaki yerel, bizim toplumumuza özel havayı sosyal romanlarda daha fazla görmek istediğimi söyledim. Kemal Tahir ise Yaşar Kemal’i köy masalları anlatan, gerçek, büyük edebiyatın ilk basamaklarında bir yazar olarak görürdü. Yaşar Kemal’in de Kemal Tahir hakkında görüşleri pek iç açıcı değildi; söz yığını, ruhsuz, duygudan mahrum insanları, teorileri desteklemek için kullanmak isteyen bir yazar diye kestirip atardı. Ben her ikisinin de görüşlerine fazla katılmadığım için birbirleri hakkında söylediklerini asla onlara iletmedim, çünkü her ikisinin de benim gözümde farklı görüş ve değerleri vardı. </p>
			<p class="paragraf">Kemal Tahir ile uzun uzadıya ele alıp tartıştığımız bir diğer konu devletti. Devlet hakkında benim çok daha köklü ve etraflı incelemelerim olduğu için Kemal Tahir’le çok rahat tartışabiliyordum. Kemal Tahir çocukluğunu, 12 yaşına kadar, Osmanlı sayılabilecek bir dönemde geçirdiği için o dönemden bir dereceye kadar etkilenmiştir ve Osmanlı-Türk toplumu, kültürü ve bilhassa devlet görüşünün, üzerinde derin etkiler yaptığını ve bu etkilerin değişik şekilde olsa da devam ettiğini açıkça söylemese de eleştirdiği belliydi. Bunların içerisinde bilindiği gibi devlet kavramı ön planda yer alır. Kemal Tahir’e göre devlet âdeta mitik derecede hayati olan, neredeyse kendi kendine var olan, durmadan kendini yenileyerek yaşayan bir varlıktı. Bunun en güzel örneği Osmanlı Devleti’ydi. Bilindiği gibi Kemal Tahir’in ilk romanı sayılabilecek <span class="italik">Rahmet Yolları Kesti</span>’deki kahramanı Yaşar Kemal’in <span class="italik">İnce Memed</span>’teki hak arayan eşkıyalara bir çeşit karşılıktır, çünkü devlet sonunda eşkıyaları yok edecek, halkın özlediği güveni getirecek. </p>
			<p class="paragraf">Kemal Tahir Türkiye’de sosyal, gerçek sınıf olmadığını düşünür, değişim incelemelerinin farklı sosyal gruplara dayanılarak yapılamayacağı görüşünü savunur bunları devletin yapması gerektiğine inanır gibiydi. Ben de Türkiye’de Batı’da olduğu gibi sosyal sınıfların olmadığını kabul etmekle beraber başka bir sınıfın var olduğunu ileri sürüyor ama cemaat ruhu, eşitlik, kardeşlik, hak ve adalet gibi duyguların güçlü olmasından dolayı sınıf kavgasının önlendiğini savunuyordum. Diğer yandan özel mülkiyetin ve özel mülkiyete dayanan bir rejimin ancak 19. yüzyılda yerleşmeye başladığını göz önünde tutarak devlete karşı gelecek bir güç olamadığını, devlet-toplum çekişmesinin Osmanlı’da saklı içten içe varlık gösterdiğini söylüyordum. Açık bir şekilde söylememekle beraber Kemal Tahir elitlerin gücüne ve devleti ayakta tutmalarına büyük pay ayırıyordu ki bunu <span class="italik">Yorgun Savaşçı</span> romanında çok güzel anlatmıştır. (Halit Refiğ devlet konusunda sinema serisi yapmıştır). Benim görüşüm o zaman da şimdi de farklıydı. Devlet gerçekten yaşamın, güvenin, ilerlemenin, değişimin ve medeniyet olarak tanıdığımız birçok faaliyetin kaynağı olan bir kurumdur, ama devletin yönünü, siyasetlerini, faaliyetlerini devlete hâkim olan gruplar tayin eder. İnsan gruplarının dışında kendi kendine hareket eden siyasi bir varlık yani devlet yoktur. Tarihte yok olup gitmiş yüzlerce devlet bulunur, çünkü devleti ayakta tutan toplumdur, insanlardır. Devlet kurumlarını insanlar yaratır ve gerektiğinde söküp atarlar. Ama devlet yok olduktan sonra da bazı toplumlar dil, din, gelenek ve saire sayesinde yaşamaya devam ederler,  koşullar uygun olursa da kendi devletlerini yaratırlar. Bunun o kadar örneği vardır ki sayıp bitirmek güçtür. Benim temel düşüncem sağlam bir toplumun gelişmesi, devletin vatandaşın güvenini, refahını sağlayacak bir kurum olarak yaşaması, hak ve hürriyetlerin savunucusu olarak işlemesi ile olur ki bu ancak gerçek bir demokrasi ile mümkündür. </p>
			<p class="paragraf">Kemal Tahir benim görüşlerimi kısmen kabul etmekle beraber devlet konusundaki görüşlerinden caymazdı. Bunları <span class="italik">Devlet Ana</span> romanında ifade etmiştir. Tarihî dönemleri kapsayacak şekilde etraflı olarak Osmanlı tarihini devlet açısından ela alan bu roman hakkında çok daha fazla şey yazmak mümkündür. Fakat burada roman eleştirisi yapma amacı gütmediğimiz için onunla olan ilişkimi anlatmakla iktifa edeceğim.</p>
			<p class="paragraf">Üç Kemaller, daha evvel belirttiğim gibi konu, üslup, yaklaşım ve görüş bakımından birbirinden çok farklıdır. Gerçi üçü de solcu olarak tanınmış ve ikisi komünist olarak hapiste yatmışlarsa da kanımca hiçbiri gerçek manada Marksist ve komünist sayılamazlar. Hatta Karl Marx’ı doğru dürüst okumamış olabilirler. İkisi Nazım Hikmet’i şahsen tanımışlar, onun görüşlerinden edebiyat dâhil etkilenmişlerdir, fakat yazdıklarında kendi kimliklerini koruyarak bildikleri, yakından tanıdıkları kimseler ve toplumlar hakkında kendi görüşlerini yüksek bir sanat yolu ile ifade etmişlerdir. </p>
			<p class="paragraf">Gönül isterdi ki Üç Kemaller daha uzun süre yaşayıp başka Kemallere örnek olsaydı. Benim hayatımı, bilgilerimi zenginleştirdikleri için de kendilerine şükranlarımı sunar, nur içinde yatmalarını dilerim.</p>
			<p class="baslik"><span class="bold">HALİT REFİĞ<br/></span><span class="baslik-alti _idGenCharOverride-4"><br/>TÜRKİYE’NİN RUHUNU İFADE EDEN SANATKÂR</span></p>
			<p class="paragraf">Halit Refiğ, benim için çok istisnai kabiliyetleri olan bir düşünür, sanatkâr bir insandı. Refiğ, Türk sinemasının büyük isimlerinden, hatta diyebilirim ki kurucularından biridir. Konuyu edebiyatla bağlayacak olursak diyebiliriz ki Halit Refiğ sinemanın Kemal Tahir’iydi. Zaten daha sonra anlatacağım gibi Refiğ, Kemal Tahir’e âdeta tapar, ona insanüstü bir mevki verir, öyle bakardı. Ama Kemal Tahir’in zihne dayalı edebiyat yapmasına karşılık, Halit Refiğ düşünceyi, duyguyu, bilgiyi, tarihi birbiriyle yoğurarak ve kendi sanat kabiliyetine dayanarak filmler yapmış, kitaplar yazmıştır. Halit Refiğ geniş kültürü olan, durmadan okuyan, Osmanlı tarihine özel bir ilgisi olan ve bu tarihten birçok bilgiler alan, onları sanatına mâl eden, güncelleştiren biriydi. </p>
			<p class="paragraf">Birçok sanatkâr tanıdım. Ama bana göre hiçbir Türk sanatkârı Türk toplumuyla, kültürüyle, tarihiyle özleşerek, bunları birbiriyle yoğurarak bir sanat eseri yaratmakta Halit Refiğ ile boy ölçüşemez. Bu kadar kabiliyetli, gerçek bir sanatkâr, insan olarak büyük biriydi. Gerek Türk kültürü gerek Batı kültürü ile yakından ilgilenen, bunların içeriğini anlamaya çalışan ve bunlardan kendine mahsus özelliği, kişiliği olan eserler yaratan bir sanatçıydı Halit Refiğ.</p>
			<p class="paragraf">Halit Refiğ ve hanımı Gülper Hanım’la yakından tanışmam Amerika’da mümkün oldu. Üniversitedeki bir profesör dostum Halit Bey’in bir müddet Türkiye’den uzaklaşarak Amerika’ya gelip dinlenmek, düşünmek istediğini söylemişti. Halit Bey de zaten New York’a gelmiş, sanırım New Jersey’de oturuyordu. Ona daha sağlam ve daha geniş çalışma imkânı verecek bir yer bulmanın daha iyi olacağını söyledi. Tabii ben Halit Refiğ’i ismen tanıyordum ama şahsen tanımıyordum. Onu yakından tanıma, onunla beraber olma fırsatını kaçıramazdım. Hemen üniversitede gereken yerlerle temas ederek Halit Refiğ’in misafir olarak üniversiteye gelmesini sağladık ve Halit Bey Madison’a yani Wisconsin Üniversitesi’nin bulunduğu şehre geldi. Burada kendisine bir daire kiraladı ve ondan sonra sık sık görüştük, uzun konuşmalar yaptık. Beraber dolaştık ve gerek kendisini gerek hanımı Gülper’i yakından tanıma fırsatı buldum. Gülper Hanım hareketli, güler yüzlü, kolayca dost edinen, müzik alanında ihtisas sahibi biriydi. Zaten sonradan müzik öğretmenliği yapmıştı. Gülper Hanım, Halit Refiğ’e yalnız bakmakla kalmaz, onu içten severek rahat yaşamasına, mutlu olmasına, can u gönülden çalışırdı. Halit Refiğ de aynı şekilde onu baş tacı yapardı. </p>
			<p class="paragraf">İşte Halit Refiğ ile dostluğumuz bu şekilde başladı. Çok meraklı olduğu Osmanlı tarihinden uzun uzadıya söz eder, birçok olayı tartışır ve genellikle fikir birliğine varırdık. Halit Refiğ daha evvel belirttiğim gibi Kemal Tahir’i çok severdi. Çünkü Kemal Tahir’in sanat görüşü, Osmanlı tarihine ve tarihe bakışı Halit Refiğ’i yakından ilgilendirmişti. Kemal Tahir’in her görüşünü paylaşmamakla beraber yine de onun tarihle sanatı birleştirerek, birçok konuyu sanat yoluyla dile getirmesi Halit Refiğ’i çok etkilemiştir. Zaten Halit Refiğ’in birçok filminde tarihin kokusu vardır. Bilhassa son dönem Osmanlı toplumunun olayları onu yakından ilgilendirir, bu ilgiyi Halit Ziya Uşaklıgil’in romanı <span class="italik">Mai ve Siyah</span>’ı filme dönüştürmesi çok açık olarak göstermektedir. </p>
			<p class="paragraf">Bu yönden giderek Halit Refiğ Tahir Kemal’in <span class="italik">Yorgun Savaşçı</span> romanını seri halde film yapmıştır. Fakat film nedense Türk makamlarının hoşuna gitmemiş ve yakılmıştır. Sanırım sonradan bir başka kopyası bulundu. <span class="italik">Yorgun Savaşçı</span> filmi dolayısıyla Halit Refiğ’in başı sıkıntıya girdi. Türkiye’den ayrılıp Amerika’ya Madison’a gelmesinde bu filmin de etkisi olmuştur. Türkiye’den uzaklaşıp biraz huzur içinde yaşamak istemiştir. Tabii konuşmalarımız esnasında sık sık Kemal Tahir’den söz eder, eserlerini ezbere bilir ve bana anlatırdı. Ben de Kemal Tahir’i tanımıştım, ama Halit Refiğ kadar hayranı değildim. Şüphesiz Kemal Tahir’i takdir ederdim ama devlet konusunda görüşlerimiz birbirine uymuyordu. Daha önce belirttiğim gibi Kemal Tahir devleti yüceltiyor, ilahileştiriyor; ben ise devletin, insanların refahı ve huzuru için yaratılmış bir kurum olarak işlenmesi gerektiğini savunuyordum. Bunlara Halit Refiğ de katılıyor ama yine de nedense Kemal Tahir’e olan hayranlığı devam ediyordu.</p>
			<p class="paragraf">Halit Refiğ, benim mensubu olduğum Wisconsin Üniversitesi sinema bölümü ile temas kurdu ve onlarla tanıştı. Sinema bölümünü idare eden kimseler Halit Refiğ’i çok takdir ettiler. Onun sinema konusundaki bilgisine hayran kaldılar. İstediği takdirde burada da, Madison’da da, bir film yapmak için imkân sağlayacaklarını söylediler. Wisconsin Üniversitesi’nin desteği ile Halit Refiğ Amerika’da da bir film yaptı. Filmin ismi “The İntercession” (Müdahale, buna yakın bir manası var). Filmin yazarı August Derleth. Derleth, Madison’a 30 kilometre mesafede Sauk City adında şirin bir kasabaya yerleşmiştir. Amacı o kasaba ve civarında yaşayan halkı ve bu halk arasında olup bitenleri edebiyat konusu yapmaktır. Yani bölgenin edebiyatını, gerçek hayatını eser haline dönüştürme amacında… Derleth bir hayli eser verdi. Oldukça da güzel eserler vermesine rağmen Amerika’da pek tanınmamış, buna karşın eserleri Amerikan edebiyatıyla meşgul olan kimseler tarafından takdir görmüştür. </p>
			<p class="paragraf">Halit Refiğ de Derleth’in bir hikâyesini filme çevirdi. Filmin konusu oldukça basitti. Kadın düşkünü, güzel giyinen ve güzel söz eden bir erkek. Büyükanneyle yaşayan genç bir kızı baştan çıkarıyor ve beraber buradan, yani kızın yaşadığı evden kaçarak başka bir yere gitmeyi planlıyorlar. Son dakikada büyükanne bu planlardan haberdar oluyor ve onların kaçışını, beraber olmalarını engelliyor, genç kız eve dönüyor. Halit Refiğ filmi yaptı, bitirdi ve gösterildi. Filmi ben de gördüm. Gayet güzel bir filmdi. Nitekim birkaç kez gösterildi. Fakat bir süre sonra filmi desteklemiş olan üniversitenin film bölümü, filmde bir Türk havası olduğunu söyledi. Amerika’da yapılan ve Amerika’da geçen bir olayı film haline dönüştüren Halit’in filmini, sinema bölümü Türk kokusu var diye değiştirdi. Bazı sahneleri tekrar filme aldılar. Film hâlâ Halit Refiğ’in ismini taşıyarak gösteriliyor. Halit Refiğ’in yaptığı filmin değiştirilmesini dile getirmemin sebebi şu; demek ki Halit Refiğ nereye gitse memleketinin, memleket kültürünün ruhu ve özü o kadar içine sinmiş ki bunları her yerde gösteriyor ve bu özellikler her çalışmasında yer buluyor. Evet, gerçek manada ben Türk kültürü, Türk insanı, Türk tarihiyle bu kadar özdeşleşmiş, bu kadar ruhuna sindirmiş ve kendi parçası yapmış birini görmedim. Halit Refiğ eşittir Türkiye, Türk sineması, Türk tarihi diyebilirim. </p>
			<p class="paragraf">Halit’in tüm bu özellikleri beni cidden çok etkiledi ve duygulandırdı, Halit’i katmerli tarih, duygu, insan yurt havası içerisinde görüyorum. Düşünen, okuyan ve her şeyi muhakeme eden, icabında reddeden, tenkit eden bir tarafı vardı. Yani gerçek manada bir entelektüel ve sanatkârdı. </p>
			<p class="paragraf">Halit Refiğ, Selanikli bir ailenin çocuğuydu. Gülper Hanım’ın ailesi ise Sapanca civarlarında yerleşmiş. Gülper Hanım bir Gürcü köyünde doğmuş ve orada büyümüş. Mahmudiye köyünde Halit’in ve Gülper Hanım’ın bir evleri vardı. Ben de bu evde çok kez misafir oldum. Bazen düşünüyordum, şurada bir Gürcü köyünde Rumeli’den Dobruca kökenli bir Kemal Karpat, bir Selanik kökenli Halit Refiğ ve Gürcistan’dan gelmiş bir ailenin kızı Gülper Hanım Türk olarak birleşiyor, Türk sanatını, Türk edebiyatını konuşuyor. Tek bir kültürle özdeşleşiyorlar. Bunlar Türkiye’de her yerde görülen olaylardır. Türkiye’yi böyle görmek gerekir. Temiz ırk, şu veya bu filanca kökene bağlanarak öyle bir Türkiye yaratmak hevesi bence yanlıştır. Zira farklı kökenlere sahip olsalar da birçok sanatkâr aynı kültürün mensubu olarak, Türkçe konuşarak, ana bir kültürün ifadesi olarak eserler yaratıyorlar. Hepsi fevkalade güzel anlaşıyor ve edebiyat ve sanat etrafında birileşebiliyor. </p>
			<p class="paragraf">Halit Refiğ ile Türkiye’yi ilgilendiren hemen her konuyu konuştuk. Halit Refiğ dindar değildi. Ama İslam’a karşı yakın bir ilgisi ve hürmeti vardı. İslam’ı demokratik insan ölçüleri içerisinde Türkiye kültürünün bir parçası olarak görüyordu ama kökende tam manasıyla laikti. Onun benimsediği laiklik anlayışı pozitivist, yani dini inkâr eden bir anlayış değildi. İlimle dini bağdaştıran, bir arada yaşatabilen bir İslam anlayışı vardı. Halit için İslam Türkiye kültürünün bir parçasıydı. Bazen konuşur, tartışırdık, tabii Türkiye’de laiklik konusunda 70’lerde, 80’lerde, 90’larda birçok karmaşık tartışmalar olurdu, bilen de bilmeyen de söz ederdi. Bazen benim argümanıma destek olmak veya bir zamanlar yazdıklarımın farklı olduklarını anlatmak için Halit Refiğ hemen dosya çıkarır, benim yazılarımı içeren bir parça bulur ve bana onları okurdu. Ben yazdıklarımı pek muhafaza etmem, fakat o faydalı ve değerli bulduğu için yazıları saklardı ve okurdu. </p>
			<p class="paragraf">Halit Refiğ ile o kadar çok görüşmemiz, buluşmamız olmuştur ki bunları teker teker saymama imkân yoktur. Benim gözümde gerçek manada üstün bir kimseydi. Türk sinemasına yaptığı hizmetler, katkılar bir yana, fikir hayatına da katkılarda bulunmuş biriydi. Onu son zamanlarda Cihangir’in aşağılarında oturduğu apartmanda ziyaret ettim. Bu yüz yüze son görüşmemiz oldu.</p>
			<p class="paragraf">Birkaç yıl evvel, ben Amerika’da iken bir arkadaş telefon etti, Halit Refiğ’in hasta olduğunu haber verdi. Safra kesesinden sorunları varmış ancak ameliyat olmak istemiyormuş. Çünkü safra kesesi ameliyatı, hafızayı etkiliyormuş. Ben herhalde hastalığı o kadar kötü değil, ilerlememiştir diye düşündüm, fakat bir hafta on gün sonra acı haberi aldım. Halit Refiğ bizi terk etmiş. Telefon ettim, Gülper Hanım’a taziyelerimi sundum, çok çok acı çektiğimi bildirdim, fakat Halit Refiğ’i tekrar bu dünyaya getirmek, onunla karşı karşıya gelip uzun sohbetlere dalmak artık imkânsızdı. Bu yüzden ben de yapabileceğim tek şeyi yapıyorum; onunla ilgili hatıralarımı kaleme alıp, bu kitapta onun ismini bir kez daha anıyorum…</p>
			<p class="baslik"><span class="bold">HULKİ SANER<br/></span><span class="baslik-alti _idGenCharOverride-4"><br/>HALKINI SANATIN KAYNAĞI YAPAN KİMSE</span></p>
			<p class="paragraf">Hulki Saner’le ilk görüşmem hemen dostluğa dönüşüverdi ve aramızdaki sıcak ilişki Hulki’nin vefatına kadar devam etti. </p>
			<p class="paragraf">Tanışmamız oldukça garip bir şekilde gerçekleşti. Benim Amerika’ya gittiğim tarihte Ankara’daki akrabam İbrahim amca bana şöyle bir şey söyledi, “Amerika’da çok yakın dostumun oğlu var, Hulki Saner. Eğer görüşebilirsen çok iyi olur, çünkü ben onun babasını senelerdir tanıyorum, çok muhterem bir zattır. Hulki’yi de tanırım çok efendidir.” Ben bunu aklımın bir köşesine not ettim. Ama Hulki’yi Amerika’da nasıl, nerede bulacağımı bilmiyordum. Hulki o tarihlerde California’da bulunuyordu, ben ise Kuzey’de Washington Eyaleti’ndeydim. </p>
			<p class="paragraf">Seattle’de Washington Üniversitesi’nde mastırımı bitirdikten sonra New York’a geldim, New York Üniversitesi’nde doktoraya başladım. Bir gün, bir apartmanda bir arkadaşımı aramaya gittim. Posta kutularına bakarken birdenbire Hulki Saner’in ismini bir posta kutusunun altında gördüm. Hani derler ya, gökte ararken yerde buldum. İnanamadım, hemen zile bastım ve aşağıya orta boylu, hareketli, gözlerinden neşe, hayat akan genç bir insan indi. “Benim kapımı siz mi çaldınız?” dedi. “Evet, benim ismim Kemal Karpat,” dedim. “Ankara’dan İbrahim Amca sizinle tanışmamı tavsiye etti,” dedim. “Oo biliyorum,” dedi. Beni hemen dairesine aldı. Konuşmaya başladık, ondan sonra dostluğumuz yıllarca devam etti. Dostluk demek yeterli değil, çünkü ben Hulki’yi candan sevdiğim gibi o da bana aynı şekilde yaklaştı. </p>
			<p class="paragraf">O tarihlerde Hulki opera sanatçısı olmak istiyordu. Bunun için New York’ta bulunan ve Amerika’nın en tanınmış müzik okulu olan Juilliard Müzik Okulu’na kaydolmuştu. Müzik dersleri alıyor ve durmadan solfejler, yani ses deneyimleri yapıyordu. Fevkalade müzik kabiliyeti olan bir insandı. Türk halk şarkıları, opera bilir, Amerika’nın müzik hayatıyla yakından ilgilenir. Her yönüyle sanatkâr olan bir insandı. Juiliard Müzik Okulu’nda bir kız arkadaşı vardı, o da müzik tahsili görüyordu. İkisi de aynı boylarda, birbirine yakın fakat aralarındaki bağ ikisinin de Riverside ismiyle bilinen meşhur kilisede zangoçluk yapmalarıydı. Tabii Hulki’nin geliri yoktu, hayatını kazanmak için zangoçluk yapıyordu. Yine arkadaşıyla beraber başka yerlere davet ediliyor ve orada şarkılar söylüyordu. Aynı zamanda fevkalade güzel klarnet çalardı. Bazen ona sorardım, “Kardeşim Hulki, sen bu kadar sanat kabiliyetini nereden aldın?” O da, “Vallahi Kemal, herhalde annemden babamdan aldım,” diye cevap verdi. “Nasıl yani?” dedim. “Babam Laz, annem Tatar, ben onların kişiliklerini, kültürlerini ruhumda birleştirerek Türk sanatkârı oldum. Yani çeşitli kültürlerin, sanatın meyvelerini kendi ruhumda topladım,” dedi. Açıkçası ben Hulki’nin yalnız sanatına hayran değildim. Çok sıcak, insana yakın, neşeli, tatlı dilli, gözünden, kaşından, ağzından insanlık, dostluk akan biriydi. </p>
			<p class="paragraf">Onunla arkadaşlığım devam etti. Ben New York Üniversitesi’nde siyasal ilimler ve tarih alanında doktora yapıyorum, o da Juilliard’ta müzik tahsiline devam ederek sanatkâr olmayı, Türkiye’ye dönmeyi düşünüyordu. Onunla küçük bir sanat gösterimiz oldu. Benim kaldığım International House’ta senede birkaç kez kültür festivali tertip edilirdi. International House’ta dünyanın her ülkesinden gelmiş Amerikalı dâhil, bin kadar öğrenci yaşıyordu. Yabancı öğrencilerin sayısı yarıdan fazlaydı. Yapılan kültür festivalinde herkes kendi ülkesinin şarkılarını, danslarını sahneye koyarak ülkesini tanıtıyordu. Hulki’ye, “Kardeşim, biz Türkler bir şey yapmıyoruz. Bu kadar güzel şarkılarımız, danslarımız var, haydi biz de bir şey yapalım,” dedim. “Ne yapalım?” dedi. “Ben müziği severim, ama enstrüman çalamam, o kabiliyetim yok ama küçüklüğümde halk dansları oynardım, severdim. Yine zorda kalırsam oynarım,” dedim. Hulki, “Tamam. Ben klarnetle oyun havası çalarım, sen de oynarsın. Zeybek yanında başka havalar ne istersen çalarım,” dedi. “Vallahi harika fikir, Hulki,” dedim. Prova yaptık. Hulki klarnetiyle geldi. O klarnet çaldı ve neticede, “Bir şeyler yapabiliriz. Fena değil,” dedi. Milli kıyafetler bulduk, renkli elbiseler giydik ve çok mutlu olduk.</p>
			<p class="paragraf">Nihayet festival günü geldi. Programda bizim de Türk dansları ve şarkıları gösterisi diye bir alanımız vardı. Sıra bize gelince ilk olarak Hulki birkaç Türk şarkısını klarnetle çaldı. Ondan sonra dans faslına geçtik. Hulki klarnetle çaldı, ben de oynadım. Rahmetli Hulki hatıratında bunları yazmış. “Kemal kollarını, bacaklarını havaya fırlatarak döndü, bir şeyler oynadı,” yazmış. Neticede bir şeyler yaptık, alkışlandık. Hulki’yle bu olayı hatırladıkça ikimiz de gülerdik. Yarım yamalak dans bilen Kemal’le usta müzisyenin bir araya gelmesinden bir şeyler çıkardık, Türkiye’yi tanıttık diye.</p>
			<p class="paragraf">Bir ara Voice of America- Amerika’nın Sesi Radyosu eleman almak için ilan verdi. Türkçe yayınlarda kullanacak eleman arıyordu. Paraya ihtiyacım olduğu için ben de müracaat edeyim dedim. Hulki’ye de söyledim. “Kilisedeki zangoçluk para getirmiyor, bakalım daha iyi bir şey çıkacak mı?” dedi. Benim bursum vardı ama yetişmiyordu. Üstelik durmadan kitap alıp okumak istiyordum. Belki daha iyi bir gelir elde ederiz diye, müracaat ettik. Bizi imtihana tabii tuttular, metinler okuttular. Hulki parlak bir şekilde imtihanı geçti ve hemen orada vazife aldı. Ben imtihanı geçemedim, çünkü benim sesimi radyo yayını için müsait bulmadılar. Tabii Hulki sanatı, müzik kabiliyetini şahsında birleştirdiği için hemen kabul gördü.</p>
			<p class="paragraf">Hulki, Juilliard Müzik Okulu’nda tahsilini bitirdi. Türkiye’ye dönmeye karar verdi ve döndü. “Bakalım Türkiye’de bir iş bulacak mıyım? Bulamazsam yine New York’a gelirim,” diyordu. Hulki New York’a dönmedi. İstanbul’a gidişimde Hulki’yi aradım. “Ne oldu? Dönmedin,” dedim. Amerika’nın Sesi Radyosu’nda çok güzel bir yere sahip olmasına rağmen dönmedi. Sebebini şöyle anlattı, “Amerika’ya dönmeye karar vermiştim. Her şeyimi hazırladım, paketledim. İki gün sonra New York’a dönmeyi kararlaştırdım. Dönmeden evvel küçüklüğümün geçtiği İstanbul sokaklarında dolaştım. Bu benim yerim, benim köklerim burada, iyisiyle, kötüsüyle ben buraya aitim. Ben New York’ta ne arıyorum, diye düşündüm. Gözlerimden yaşlar akmaya başladı. Amerika’ya dönmemeye karar verdim,” dedi ve bir daha da dönmedi.</p>
			<p class="paragraf">O zamanlar Türkiye’de yeni gelişmekte olan sinema hayatına girdi. Birazdan bahsedeceğim gibi birçok film yaptı. Bunların arsasında 1960’ların sonunda, 1970’lerin başında yapmaya başladığı meşhur Turist Ömer film serisi de var. Bu filmlerde Sadri Alışık başrol aldı. Ben de rahmetli Alışık’ı kısaca tanıdım. Hulki böylece Türk sinemasının ana temellerini atan biri oldu. Ona sorardım, “Niçin, film yapıyorsun? Filmlerde neyi ifade etmek istiyorsun?” Gayet sakin anlatırdı, “Kemal, ben halk adamıyım. Halkın arasından çıktım. Halkın ruhunu muhafaza ediyorum. Halkın sanat kabiliyetine, ifadesine ve isteğine göre film yapıyorum. Eğlendirmek için film yapıyorum ama benim filmlerim daima halkımızın ve kültürümüzün bir parçasıdır.” Hulki için film yapmak, aynı zamanda geçimini sağlayacak bir kaynaktı. Hulki’nin başka ülkeleri konu eden yahut başka ülkelerin filmlerinden ilham alarak yaptığı filmlerde dahi daima bu yerel ruh ve kültür anlayış mevcuttur. Meşhur bir film vardı, Saçakta Çalgıcı diye, o filmin yapılışının birkaç sahnesinde ben de bulundum, yakından takip ettim. Tabii Hulki’nin her filmini izledim diyemem, onun sanatı hakkında geniş, derin bir bilgi veremem ama gördüğüm kadarıyla onun sanatı halka dönük, halkı eğlendirmek içindi. Kendisi de her zaman söylerdi, “Ben halkı anlıyorum, halkın istediğini veriyorum.”</p>
			<p class="paragraf">Tabii bu şekilde bir sinemacılık, ne dereceye kadar ideal filmciliğe uygundur, bilmiyorum. Bir önceki bölümde farklı filmler yapan Halit Refiğ’den söz ettim. İkisi de sanatkâr ama ayrı görüşleri ve ayrı teknikleri kullanan kimselerdi. Ne olursa olsun, Hulki gerçek manada sanatkâr ruha sahipti, bence sektörde derin iz bırakan biridir.</p>
			<p class="paragraf">Hulki’yle dostluğumuz uzun yıllar devam etti. Onun kurduğu şirkete dolayısıyla ben de yardım ettim. Hatta diyebilirim ki uzaktan da olsa şirketin bir üyesi oldum. Çünkü ben Amerika’da bulunduğum sürece ekonomi, sanat ve sinemayla ilgili şirkete yarayacak bilgileri, plakları ona aktarıyordum. Türkiye’de buluştuğumuz zaman da uzun uzun konuşurduk.</p>
			<p class="paragraf">Bir keresinde Türkiye’nin sonu gelmeyen ekonomik krizlerinden söz ederken, “Biz imkânlarımızın çok üstünde yaşıyoruz. Sağdan soldan borç para alıp üretmediğimizin, satamadığımızın üstünde harcamalar yapıyoruz,” diye yakındı. Çünkü daha evvel söylediğim gibi Hulki’nin gerçek manada toplumun nabzını ölçmekte özel bir yeteneği vardı.</p>
			<p class="paragraf">Bazen Hulki arabasını bana verir. Ben de arabayı sağa sola gitmek için kullanırdım. Memleket işlerini onunla görüşür, tabii bu hususta onun bilgisi de benim bilgim de sınırları pek aşamazdı ama ikimiz de bu konularda hem fikirdik. Türkiye iyi oldukça biz de sevinirdik. </p>
			<p class="paragraf">Hulki vasıtasıyla Türkiye’nin birçok sanatkârını tanıdım. Bunların bazılarından söz edeceğim. Hulki’nin sanat kabiliyetine, sinemacılığına ve bunları Türkiye’nin kültürüyle halka sunmasına hayran oldum. Tüm bunları nasıl yaptığını sorardım. Bana şöyle cevap verdirdi, “Bu doğuştandır. Biraz da benim zevkimdir bunlar. Geçimimi bunlarla da sağlıyorum ama sinema olsun, başka faaliyetlerim olsun hepsini içimden gelerek kendi duygu ve düşüncelerimi ifade etmek için bir vasıta olarak kullanıyorum.”</p>
			<p class="paragraf">Hulki’nin bir de yelkenlisi vardı. Son senelerde İstanbul’dan, oturduğu Bebek’ten kalkar, Çeşme’ye giderdi. Orada yaz tatilini yelkenlisinde geçirirdi. Bir keresinde beni de çağırdı. “Kemal gel, seveceksin,” dedi. Gittim, ben de iki gece kaldım ama yelkenlide yaşamaya alışık olmadığım için pek rahat edemedim. Bununla birlikte Hulki’yle vakit geçirmekten ve konuşmaktan her zamanki gibi zevk aldım. Sonra Hulki beni İzmir’e, havaalanına götürdü ve İstanbul’a yolcu etti.</p>
			<p class="paragraf">Sonra acı haberi aldım. Hulki felç geçirmiş. Ben o sırada Amerika’daydım. Haberi alır almaz, Sema Hanım’a telefon ettim, durumunu sordum. Bir müddet sonra, Sema Hanım’a, beni görmek istediğini söylemiş. “Kemal’i bulun, getirin,” diyormuş. Ben bunu haber alınca İstanbul’a gittiğim zaman hemen Bebek’teki dairesinde Hulki’yi ziyaret ettim. Çok acı bir manzarayla karşılaştım. Çok canlı, hareketli, gülen, her tarafa gülerek bakan, daima güzel şeyler arayıp güzel şeyler söyleyen Hulki’nin yerini, ağzından sadece birkaç kelime çıkarabilen bir Hulki almış. Beni görünce, “Aaa Kemal, seninle New York’a gidelim,” dedi. Gidecek hali yoktu. Gençlik yıllarında beraber geçirdiğimiz New York günlerini hatırlıyor, tekrar o günleri yaşamak istiyordu. İçim sızladı. Çok üzüldüm. Söyleyecek bir şey de bulamadım. Sağdan soldan laf ettim. Bir, bir buçuk saat beraber olduk ve konuştuk.</p>
			<p class="paragraf">Sonra Sema Hanım ve Hulki’ye özel olarak bakan hanım, “Haydi yoruldun, seni yatağına götürelim,” dediler. Az bir zaman sonra ben Amerika’dayken Hulki vefat etmiş. Üsküdar’daki Karacaahmet Mezarlığı’na gömülmüş. Ölüm haberini gazetelerden okudum</p>
			<p class="paragraf">Ama Hulki benim kalbimde, duygularımda, hatıralarımda hâlâ hareketli, neşeli, kendine has konuşmasıyla yaşıyor. Öyle de kalacaktır. İnşallah onun, Türkiye’de sinemaya yaptığı büyük ve devamlı katkı unutulmaz. Belki de ismini bir yere ya da bir kuruma vermek onun hatırasına da bir vefa göstergesi olacaktır. Çünkü zaman geçtikte Türk sinemasının temellerini atan Hulki Saner gibi adamlar unutuluyor. Onların yaptıkları unutulmasa da yerlerini başka şekiller alıyor. Son günlerde okuduğum bir habere göre sinema serisiyle meşgul olan bir zat Turist Ömer’i almış ve bir Amerikan artistiyle karşılaştırarak bir film yapmış. Ama Turist Ömer’i Hulki’nin yarattığını ve âdeta bizim folklorumuzun ayrılmaz bir parçası olduğunu, söylemedi ya da söylemek istemedi…</p>
			<p class="paragraf">Son bir noktaya işaret etmekle sözümü bitirmek istiyorum. Hulki’nin bana anlattıklarına göre İbrahim Tatlıses’in keşfedilmesinde katkısı bulunan isimlerden biri Hulki’ymiş. Bir yerde onun güzel sesini duymuş ve filmlerinde oynaması için onu İstanbul’a davet etmiş. Böylece İbrahim Tatlıses’i lanse etmiş. Şayet anlatıldığı gibi ise, İbrahim Tatlıses, Hulki Saner vasıtasıyla Türk halkına mâl edilmişse, bu da Turist Ömer gibi Türk sanatına, halkına bir yadigârıdır.</p>
			<p class="paragraf">Yattığı yer nur olsun. Sevgili kardeşim, can kardeşim Hulki Saner. Seni çok özlüyorum…</p>
			<p class="baslik"><span class="bold">KEMAL SÜLKER <br/></span><br/><span class="baslik-alti _idGenCharOverride-4">İŞÇİ HAKLARINI SAVUNAN BİR YAZAR</span></p>
			<p class="paragraf">Kemal Sülker’i sanırım 1947-48 yıllarında tanımıştım. Sonrasında kendisi <span class="italik">İşçi Hakkı</span> adlı bir gazete çıkardı ve işçi hareketleri içinde çok faal bir yer edindi. </p>
			<p class="paragraf">Kemal Sülker’in benim hayatımda büyük bir yeri ve etkisinin olduğunu söyleyemem ama şüphesiz gelişmemde, toplumu anlamamda ve toplumsal gerçekliği yazılarımın bir parçası yapmamda yeri vardır. Çünkü bu, hayatımda yeni bir alana açılmam esnasında olmuştur.</p>
			<p class="paragraf">İşçi hayatı, işçilerin hakları ve korunması benim demokrasi anlayışımda önemli bir yer almıştır. Daha başlangıçtan belirteyim ki ben işçi hareketlerine karşı hiçbir zaman ideolojik bir noktadan hareket etmedim. İşçileri ve işçi haklarını demokrasinin genel çerçevesi içerisinde anlamaya çalıştım ve o çerçevede gördüm. İşçi hakları ve işçi hayatıyla olan ilişkim hayatımda büyük bir yer tutar. Çünkü bir bakıma işçi hayatını tanımakla yavaş yavaş Türk toplumu hakkında daha gerçekçi düşünce ve görüşlere sahip oldum. Bunun için de biraz geriler gitmem gerek. Bu konuyu uzun bir şekilde anlatmam gerekecek, çünkü benim işçi hayatıyla olan ilişkim bir yönüyle Türkiye’nin toplumsal yönünün yansımasıdır. Bilerek veya bilmeyerek ben de bu toplumsal gelişmeleri yakından takip ettim. Hatta bir bakıma onların bir sonucu oldum.</p>
			<p class="paragraf">Meseleye başından başlayayım. Ben Dobruca’da varlıklı bir ailenin oğluydum. Gerçi köylü hayatını bilir, entelektüel hayatı yakından takip eder fakat toplumun her yönünü göremezdim, çünkü yaşadığım bölge endüstrileşmemişti, geleneksel halini koruyordu. Türkiye’ye gelince ailemden beklediğim para yardımını alamaz oldum. Romanya o zaman Sovyetler’e karşı savaş halindeydi. 1943’te savaş Sovyetler’in lehine sonuçlandı ve Sovyetler ilerlemeye başladı ve Romanya’da sıkıntılar baş gösterdi. Ailem bana para gönderemez oldu. Ben de geçinmek için iş aramaya başladım. Bir dostumun yardımıyla 1944 yılının yazında Paşabahçe Cam ve Şişe Fabrikası’nda bir iş buldum, yani işçiydim. Oradan aldığım yevmiyeyle ancak geçinebiliyordum. </p>
			<p class="paragraf">Beykoz’da kendime küçük bir oda kiraladım, oradan her sabah Paşabahçe’ye fabrikaya yürür, akşamları eve dönerdim. Evimin sahibi Ethem Bey isminde çok muhterem, çok efendi, aklı başında biriydi. O da Beykoz’da deri fabrikasında ustabaşıydı. Benim çalışarak okumamı takdir ediyordu ve bana büyük saygı duyuyordu. Uzun seneler dostluğumuz devam etti.</p>
			<p class="paragraf">İşte bu şekilde fabrikada çalışırken işçilerin hayatına yakından şahit olmuştum. Köylerden gelmiş, fakir, bilgisiz birçok kişi fabrikada çalışıyordu. Herhangi bir hakları yoktu; Grev hakkı, hastalık sigortası vs… Bir doktor vardı, revir gibi bir yerde, oraya gidip ilaç alıyorlar ama bunları kendi ceplerinden ödüyorlardı. Fabrikada benim yaşlarımda, yani 18-19 yaşlarında birçok genç çalışıyordu. Akıllı, zeki, çalışkan kimselerdi fakat sosyal ve ekonomik bakımdan yükselmek için önlerinde herhangi bir açık yol yoktu. Ben ise liseyi bitirmiş, üniversiteye kayıt olmuştum, önümde açık bir yol vardı. Ama fabrikada onlardan farklı bir durumum yoktu, fakat yine gördüğüm tahsil nedeniyle bu işçilerden ilgi görür, birçoklarının derdini dinler, onlarla yakından tanışmak ve durumlarını anlamak fırsatını buldum.</p>
			<p class="paragraf">Küçüklüğümde, daha evvel belirttiğim gibi rahat bir hayat görmüştüm. Her an Romanya’ya dönebilir ve belki iyi hayata kavuşabilirdim. Belki diyorum, çünkü Sovyetler’in ilerlemesi 1944’te Romanya’yı ve benim yaşadığım bölgeyi işgal etmesiyle, eski hayatın kaybolacağına dair derin kaygılar uyanmıştı içimde. Ama yine de dönersem, arada ailem var, tanıdıklarım var yaşarım, diyordum. Fakat dönmek istemiyordum. Türkiye benim vatanımdı. Türkiye’nin toplumu ve kültürü benim ayrılmaz bir parçamdı. Türkiye’nin sorunları benim de sorunlarım. İşçi olarak ben de bu sorunlardan etkileniyordum. Ben de o tarihlere “Bu sorunları çözmek için bir şeyler yapabilir miyim?” diye düşünüyordum. Gerçi bunlar köklü ve derin felsefeye dayanarak oluşmuyordu, daha çok yaşadığım işçi muhitini görerek o kötü işçi hayatına karşı duygusal tepkiler veriyordum. Ama öteden beri insana, insanların çektiklerine, duygularına ve bazı kişisel yönlerine karşı bir merakım vardı, bunları öğrenmeye çalışıyordum. Paşabahçe’de çalışırken böyle imkânım olmuştu, istemeyerek, bilmeyerek, düşünmeyerek, hayatın beni ittiği bir dünyaya girmiş ve o dünyadan etkilenmiştim. İnsanlık ağır bastı. O şartlar içerisinde insanlık vardı, işçiler birbirlerine yardım ediyor ve destekliyorlardı. Benim fabrikadaki ustam Cemal isminde, 35-40 yaşları arasında biriydi. Fırsat buldukça hukuk ders kitaplarımı okumaya çalıştığımı görünce, bana özel izin verir, “Git bir saat hem dinlen, hem çalış,” derdi. Gerçi ben işimi mümkün olduğu kadar iyi yapmaya çalışırdım ama hukuk ders derslerimi de bir yana bırakmazdım. Cemal Usta benim bu gayretimi görünce, “Haydi sen git şu köşeye gir, kimse görmeden çalış, imtihanlara hazırlan,” derdi. İyiliklerini hâlâ unutamam. </p>
			<p class="paragraf">O fabrikada çalışan kimselerin zor durumu beni çok etkilemişti. Üstelik her sabah işçiler fabrikaya gelince onların arasında oldukça iyi giyinmiş, iyi beslenmiş kimselerin de işçiler gibi kart basarak içeri girdiklerini görüyordum. Oradaki işçi arkadaşlar sonra bana söylediler, “Bunlar gizli polis. Burada işçi ve komünist propagandası yapılıyor mu, yapılmıyor mu? Bu durumu kontrol etmek için geliyorlar.” Ama komünist propagandası demek Karl Marx ve Engels’in fikirlerini anlatarak yeni örgütler kurmak değil, şikâyet ediyorlar mı, etmiyorlar mı? Bir kimse şikâyet etti mi? Birkaç arkadaş bir araya gelerek hoşnutsuzluklarını belirtirlerse hemen şüphe altına giriyorlar. Ben her zamanki gibi hemen karar vermiyor, durumu inceden inceye anlamak ve köklü bir şekilde içime sindirmek istiyordum. Onun için bu konuşmalara katılıyor, ama sadece şikâyetleri dinliyordum.</p>
			<p class="paragraf">Türkiye 1932’den sonra endüstrileşmeye karar vermiş ve birçok yerde fabrikalar kurulmuştu. O tarihlerdeki endüstrileşme Sovyet modelini izleyerek yapılıyordu. Çünkü 1932’de İnönü Sovyetler’e giderek orada iki hafta kadar kalmış. Döndükten sonra başbakan olarak Sovyet stili bir planlama yapmış, Sovyetler’den uzmanlar getirmişti. Hatta sonradan öğrendiğime göre, bu endüstrileşme planı Atatürk’e sunulduğu zaman Atatürk buna itiraz etmiş. Alman, Fransız modelleri gibi modellerin de hesaba katılması önerisinde bulunmuş. Ama sonunda ağır basan Sovyet modeli olmuş. Bu endüstrileşme her şeyden evvel üretime önem veriyor. Bunun için de ne sermayeye, ne insan gücüne, ne yönetime hak, adalet, insaniyet tarafından bakıyordu. Mesele ne olursa olsun üretimdi. Üretim yükselecek, refah olacak... Sümerbank gibi işletmeler o zamanlar kurulmuştu. Maliyeti ve bilhassa insan gücünün önemi, insanın bu uğurda feda edilmesi hiç hesaba katılmamıştı</p>
			<p class="paragraf">Ben bu işin o tarihte ayrıntılarını bilmiyorum fakat bu endüstrileşmenin nasıl insanı yok sayarak üretim elde edilmek istendiğini, işçilerin çektiklerini görerek çok iyi anlıyordum. Bir taraftan da, ekonomik gelişmeyi arzu ediyordum. Bir an evvel Türkiye’nin kalkınmasını istiyor, ama bunun için insanı yok saymayı asla kabul etmiyordum, edemiyordum. Bu yüzden işçiler ve iş hayatına karşı büyük bir ilgim vardı.</p>
			<p class="paragraf">Fabrikada yönetici olarak birçok insan çalışıyordu. Bunların hepsini hatırlamıyorum. Bir Hüsnü Bey vardı. Bilmiyorum neden, bana karşı olumsuz davranıyordu. Belki de benim hem çalışmamı hem hukuk fakültesine devam etmemi, bir türlü hazmedemiyordu. Arada sırada beni azarlıyordu. Hâlbuki haksızdı. Bazen siparişleri yanlış hazırladığımı falan söylerdi. Tekrar saydırırdı. Sonradan anladığıma göre onun da ailesi Balkanlar’dan gelmiş. Bir göçmen ailesiymiş. Sanırım Boşnak’mış ama emin değilim. Gerçi fabrikaya gelen Ruslarla Slavca konuşuyordu. </p>
			<p class="paragraf">İşte o Paşabahçe Şişe ve Cam Fabrikası’ndaki çalışma hayatım bana gerçekçi olmayı, insanları, toplumu olduğu gibi, somut şekilde ele almayı öğretti. Sonra da hayatımda birçok teoriler okudum, öğrendim ama bu teoriler gözleyerek edindiğim bilgilerle boy ölçüşemedi. </p>
			<p class="paragraf">Fabrikada o genç çocukların nasıl çırpındıklarını, genç olarak dünyayı nasıl gördüklerini, bir şeyler yapmak istediklerini yakından görüyor, fakat onların imkânsızlıklarını da düşünerek üzülüyordum. İşin daha kötü tarafları vardı. Bu gençlerden birkaçı öksürüyordu. Sonradan tüberküloz oldukları ortaya çıktı. Böyle olmasına rağmen hâlâ çalışıyorlardı. Gençliğin verdiği enerjiyle spor yapmak istiyorlar, futbol oynuyorlardı. Onları düşünüyordum. Çok kez hayat dolu, yaşamak isteyen genç çocuklar 5-6 sene sonra ölmeye mahkûmdular. Onlara bakacak bir hastane, bir sigorta sistemi yoktu. </p>
			<p class="paragraf">Şişe Cam Fabrikası’ndan ayrılarak Fatih Medresesi’nde açılan bir yurda yerleştim. Artık okula daha yakın olan Fatih Medresesi’nde bir-iki arkadaşla bir odaya sığınıyor ve derslerime devam ediyordum. Ama gene Paşabahçe’ye gider, Beykoz’daki Ethem Bey’i ziyaret ederdim. </p>
			<p class="paragraf">Nihayet 1945-46’da demokrasiye geçiş hareketi başlayınca, bu hareketin içinde kendimi buldum. Gazeteler okuyor, bir şeyler yazmaya çalışıyor, daha adil, insanlığı öngören, hürriyete önem veren yani insanlık üzerine kurulmuş bir sistem özleyişimi ben de imkânlar nispetinde ifade ediyordum. Bu arada katkıda bulunmak da istiyordum. Nitekim o zaman küçük gazetelerde yazılar yazardım. Bilhassa 1946 seçimlerini yakından takip etmiştim. Bahsettiğim yayınlarda bir şeyler yazmıştım. </p>
			<p class="paragraf">İşçiler ve hakları konusunda büyük dönüm noktası benim için 1947 yılı oldu. O yıl, Büyük Millet Meclisi, İşçi ve İşveren Sendikaları ve Sendika Birlikleri hakkındaki yasayı çıkardı. İlk kez devlet yani meclis, işçileri esas alarak bir kanun çıkarıyordu. 1921 Anayasası’nda işçi hakkı, çalışanın hakkı diye bir hüküm yoktu. Yani işçi, toplum dışında görülüyor ve işçinin hayatını düzenleyecek bir hükme ihtiyaç görülmüyordu. 1924 Anayasası yine bilindiği gibi bir sürü ekonomik, sosyal hak vaatleriyle dolu olmasına rağmen bunların hemen hemen hiçbirini yürürlüğe koymamıştır. Modernlik, o dönemdeki anlamı ile uygarlaşma uğruna, her şeyi feda etmek isteyen bir görüş olarak kullanılıyordu. Tabiri caizse kişimizi eğiteceğiz, yükselteceğiz, medenileştireceğiz; öldürsek dahi medeni kıyafetle gömeceğiz diye bir düşünüş vardı.</p>
			<p class="paragraf">Demokrasinin, 1946’da Demokrat Parti’nin kurulmasıyla Türkiye’ye girmeye başlaması; işçilerin de göz önüne alınarak korunması, onların kuracağı örgütlerin bir düzen içerisinde geliştirilmesi düşünülmüştü. Ama bunlar işçilere hak vermek için değil, işçileri kontrol etmek için yapılıyordu. Bir yandan ekonomik gelişme arzu ediliyor, diğer yandan ekonomik gelişmenin yaratacağı işçi grubunun hareketlerinden çekiniliyordu. Endüstrileşme, sosyal değişimin kaçınılmaz bir parçasıydı, ama o zamanki düşünceye göre bu endüstrileşme ve sosyal değişim büyük siyasi yanları olan bir hareketti. Bunun en korkulan tarafı işçi hareketleriydi. Hatta bir zat, bir zamanlar şöyle bir düşünce ileri sürmüş; endüstrileşmeye gerek yok, çünkü endüstrileşme bir işçi grubu yaratacak, bunlar devrim isteyecek ve toplum birbirine karışacak. Malum, Türkiye’de iktidarı eline almış bir grup var ve bu grup o iktidarı sorgulayacak herhangi bir hareketten çekiniyor. Komünizm korkusunu ortaya koyuyor. Bu da Sovyet tehdidine bağlanıyor, Sovyet korkusu almış yürümüş.</p>
			<p class="paragraf">İşte, bahsettiğim 1947 İşçi ve İşveren Kanunu bir taraftan işçiye hak vermek için çıkarılmıştı ama aslında işçiyi ve işçi hareketlerini kontrol altında tutmak için devlete büyük imkânlar sağlıyordu. Benim işçi hareketlerine entelektüel bakımdan girişmemin vasıtası bu kanun oldu. O tarihlerde Hukuk Fakültesi öğrencileri doktora kurlarına devam etme hakkına sahiptiler. Biraz ters düşüyordu ama 4 sene lisans eğitimi ile beraber 3. ve 4. sınıf öğrencileri doktora kurlarına katılma hakkına sahiptiler. Ben de bu kurlara devam ediyordum. Bu kurlara katılanların bir ödev hazırlaması gerekiyordu. Ben de 1947 Sendika Kanunu olarak bilinen bu kanunu çalışmama konu ettim. Kanunu ele aldım, ana yönlerini belirttim, tenkitimi de ileri sürdüm, çünkü kanun bir adım demokrasiye uygun olarak ileriye gitmişse de iki adım geri gidiyordu. Çünkü devletin eline muazzam bir silah veriyordu. Neticede benim konuşmamı sınıfta dinleyenler yerlerinde donup kaldılar. Çünkü o tarihlerde böyle bir konuşma yapmak değil, düşünmek bile büyük cesaretti ve büyük tehlikeyi göze almaktı. Benim konuşmam ise gayet bitaraf, objektif, ilmî düşüncelere uygun, ilmî metot ve düşünceler içerisinde yapılmıştı. Tabii sene 1947 ben son sınıfa geçmiş, birçok şeyler okumuş; tarih, sosyal bilimler kitapları okumuş, yeni bilgilerle donatılmış, bundan 4 sene evveline nazaran çok değişik bir insan olarak gelişmiştim. Artık Romanya’ya gitmeyi düşünmüyordum.</p>
			<p class="paragraf">Toplumla yoğrulmuş, sorunlarıyla özdeşleşmiştim, onun dışında başka bir hareket göremiyordum. Kendimi işçilerin hakkını savunacak biri olarak görmeye başlamıştım. İşte o tarihlerde Kemal Sülker’le tanıştım ve işçiler hakkında konuştuk. Onun <span class="italik">İşçi Hakkı</span> gazetesinde bir iki yazı yazdım. Bu arada Hukuk Fakültesi’nden mezun oldum ve avukatlık stajına başladım. Yanında staj gördüğüm Avukat Celal Bey çok muhteremdi, halen onu saygı ve sevgiyle anarım. Tünel yanında bir dairede oturuyordu. Beni sık sık evine davet eder, yemek yerdik. Bir de bir oğlu Haluk vardı. Bundan bir buçuk sene evvel Haluk’u tekrar gördüm. Boğaziçi Üniversitesi’nde mühendislik bölümünde profesördü, beni hatırladı, ben de ne babasını ne onu hiçbir zaman unutmamıştım. Yani elli küsur sene sonra yine Celal Bey’in ailesinden biriyle görüşmek bahtiyarlığına sahip oldum. Fakat işin garip tarafı şu ki burada da kaderin etkisini görüyorum. Celal Bey, Paşabahçe Şişe Cam Fabrikası’nın hukuk danışmanıydı. Bu defa onunla beraber aynı fabrikaya gider, onların hukuk işleriyle meşgul olurduk. Daha evvel bahsettiğim ustabaşı Cemal Bey beni bir gördüğünde, “Çok çok memnun oldum, Kemal başardın. Bravo sana! Bak bu fabrikaya işçi olarak geldin, işçi olarak gittin. Şimdi hukuk müşavirinin stajyeri olarak geliyorsun,” dedi. Elimi sıktı, ben de ona teşekkür ettim. “Senin gibi insanlar oldukça Türkiye daima var olur,” dedim. Daha evvel söz konusu ettiğim Hüsnü Bey, Celal Bey’le beni görünce onu bir kenara çekip, “Nasıl bu adamı yanına aldın?” demiş. Tembeldir, şöyledir böyledir, diye beni kötülemiş. Sonra bana bunları rahmetli Celal Bey anlattı. Celal Bey de, “Ne yapıyorsun, Hüsnü Bey? Bu çocuk hukuk fakültesi bitirdi, çalıştı. Sen onu kötüleyerek geleceğine mani oluyorsun,” demiş. Hüsnü Bey’i ondan sonra görmedim.</p>
			<p class="paragraf">Bu arada Celal Bey’in işçilerle ilgili birçok davasına ben de katkıda bulundum. Dava konularını hatırlamıyorum, onları bana verir, çalış derdi. Ben de inceler, çalışır ve düşüncemi belirtirdim. Hatta bir keresinde milyonlarca liralık bir dava üzerine uzun ve ayrıntılı çalışmıştım. Dava o kadar önemliydi ki dava dosyasını bizzat alıp Ankara’ya götürmemi istedi. Fabrika davayı kaybetmiş. Bu defa dava Yargıtay’a gitmiş. Dosyayı hazırladık. Bizzat Celal Bey’in sözüne uyarak trene bindim, dosyayı Yargıtay’a bizzat kendi elimle teslime ettim. Sonra dava bizim lehimize neticelenince herkes memnun oldu. </p>
			<p class="paragraf">Bu arada ben Amerika’dan bir burs bularak Amerika’ya gittim ve Seattle’de Washington Üniversitesi’nde birçok kursa katıldım; tarih, sosyoloji, antropoloji velhasıl Türkiye’de alamadığım birçok dersi Washington Üniversitesi’nde aldım ve master tezimi yazma sırası geldi. Ben hâlâ Türkiye’deki işçi haklarını savunmak isteğindeyim. Hatta benim amacım, kültürümü genişlettikten, tamamladıktan ve İngilizceye tam manasıyla hâkim olduktan sonra Türkiye’ye dönerek işçi konularında uzmanlaşmak avukatlık yapmaktı. O tarihlerde hâlâ 1944’teki tecrübelerim dolayısıyla işçilere yardım etmeyi istiyordum.</p>
			<p class="paragraf">Amerika’ya gitmeden evvel Kemal Sülker’le de tanışmış, onun vasıtasıyla 1947’den evvel kurulan birkaç sendika başkanıyla da dost olmuştum. Yani sendika hareketini yakından tanıma fırsatını bulmuştum. O zaman ben Bebek’te bir Rum ailenin yanında oda kiralamıştım. Gece gündüz çalışıyor, kitap okuyordum. Bazen akşamları bahsettiğim sendikalardan gelen bir iki başkanla görüşüp sendika işlerini, olup bitenleri konuşuyorduk. Bu şekilde sendikalar hakkında daha sağlam ve pratik bilgi sahibi oluyor, ne olup bittiğini daha yakından inceleme fırsatı buluyordum. Sendika başkanlarıyla tanışmam, Celal Bey’in yanındaki stajyerliğime tekabül ediyor, hepsi bir arada gidiyor. Sendika başkanlarının isimlerini hatırlayamıyorum, fakat bir ikisi İstinye’deki fabrikalarda çalışıyor, İstanbul’un başka yerlerinde çalışan kimseler de sendikacılık hakkında bilgi edinmek istiyor. Sağdan soldan işittikleri bazı teorileri, Marksizmi samimiyetle soruyorlar, bilgi sahibi olmak istiyorlar. Tabii ben de işçilerle ilgili hukuki mevzuatı okuduğum gibi birçok kitap da okumuştum. Onlara göre daha bilgiliydim. Bir şey olduğu zaman gelip bana soruyorlardı. Ben de o zaman bu sendika başkanları ve üyelerine bir nevi yardımcı oluyordum. Benim sendikada bir rolüm, yerim yoktu. Sendikacılar gerçek manada takdir edilecek bir uyanıklık ve meraka sahipti. </p>
			<p class="paragraf">Hatta bir akşam gene bu sendika üyelerinden biri yanıma geldi. Gelen kişi başkandı, iri yarı, etkili konuşan, inanmış bir adamdı. Mücadeleci bir ruha ve karaktere sahip olduğu belliydi, aramız iyiydi. “Kemal Bey, biz bir hafta sonra bir toplantı tertip ediyoruz. Burada şiirler okunacak, şarkılar söylenecek. Benim bir kızım var, onun da bir şiir okumasını istiyorum, acaba bir şiir yazar mısınız?” dedi. İçimden güldüm, sipariş şiir… “Bakayım, bir şey düşüneyim. İki gün sonra gel, o zamana kadar iyi kötü bir şeyler hazırlarım,” dedim. Oturdum, düşündüm, ilham geldi. Şöyle bir başlık düşündüm, “Ben Bir İşçi Kızıyım”, “Nasırlı ellerin okşadığı bir işçi kızıyım. Güler yüzlü, tatlı bakışlı işçi babanın kızıyım” gibi bir şiir yazdım, sonra da o zata verdim. Bir hafta sonra geldi, “Benim kız şiiri okudu. Çok heyecanlıydı, çok beğenildi,” dedi. Ben de memnun oldum. Unuttum gitti…</p>
			<p class="paragraf">30-40 sene evvel işçi şiirleriyle ilgili bir kitap gördüm. Kitabı bir açtım, benim yazdığım şiir de orada ama benim ismim yok. Kitabın yazarı nereden bulmuşsa benim şiirimi de kendi kitabına koymuş. Ama konu üstünde fazla durmadım. Önemli olan senin ya da benim yazmış olmam değil, ortaya bir şey koyabilmektir. Şahsen işçi hayatına katkım da, eğer katkı denebilirse, önemli çalışmalarım arasındadır ama fazla bilinmez, kimse de dile getirmez. Ben ise çok daha değişik şeylerle uğraşmaya başladığım için bu konuya fazla önem veremedim.</p>
			<p class="paragraf">Ancak şimdi Kemal Sülker’den bahsederken, bu konuyu yani işçilerle ve sendikalarla ilgimi dile getirme fırsatı buldum. Amerika’ya geldikten sonra da işçi hareketlerine karşı ilgim devam etti ve mastır tezimi sendikacılık üzerine yazdım. Birçok kitap okuyarak, sendika tarihi, nasıl başladığı, ne olup bittiği gibi bilmediğim birçok şeyi öğrenerek 150-200 sayfa kadar bir tez yazdım. Çok iyi hatırlıyorum; tez profesörüm Kenneth Cole isminde çok iyi bir profesördü. Siyaset felsefesi hocasıydı ve o ders bir hayli öğrencinin aldığı bir dersti. Ben o derste sorular sorar, konuşurdum. Çünkü konular ilgimi çekmişti, böylece kendimi tanıtmıştım. Kenneth Cole da bana özel bir ilgi göstermişti. Zaten ilişkimiz bir süre devam etmişti. Kenneth Cole idaresinde sendikacılık mastır tezimi yazdım. Hatta çok iyi hatırlıyorum, Kenneth Cole bana, “Sen sosyalist misin?” diye sordu. Ben de, “Hayır, ben demokratım, işçi hareketlerini büyük bir demokratik çerçevede anlamaya çalışıyorum. Çünkü insan olarak beni ilgilendiriyor, siyasi bir hareket olarak ilgim azdır,” dedim. </p>
			<p class="paragraf">Sonra ben Seattle’dan New York Üniversitesi’ne geldim ve doktoraya başladım. Bu arada Birleşmiş Milletler’e girdim. Başka bölümlerde de bahsettiğim gibi orada da iyi işler bularak kendimi tanıttım. Kendimi tanıtmamın ve başarılı olmamın sebebi merakımdı. İlla başarı sağlayacağım, başa geçeceğim, birinci olacağım diye bir hırsım yoktu. Katiyetle olmamıştır. Ben bilgi sahibi olmak istiyordum, bu sebeple de bir konuyu derinlemesine anlamaya çalışıyor, anlıyor ve anlatıyordum. Bu da bana daima başarı sağlıyordu. </p>
			<p class="paragraf">Birleşmiş Milletler’e geldikten sonra da bu işçi konusunu unutmadım. 1951’de Türkiye’ye döndüm. Yine daha evvel başka bir bölümde belirttiğim gibi çok yorulmuş, Amerika’nın yaşayışına uyum sağlayamamış bir durumda; artık Türkiye’ye döneyim, avukatım, gerekli bilgileri de elde ettim, Türkiye’de çalışırım diye düşünmüştüm. Türkiye’ye döndüm ve Kemal Sülker’le irtibata geçtim. Yine bazı yazılar yazdım ve Kemal Sülker’e tezimden söz ettim. Kemal Sülker zeki, akıllı fakat siyasi bakımdan sola fazla kaçan biriydi. Gerçi ben onunla Marksizm, Sovyetler gibi konuları konuşmuyordum. Beni ilgilendiren Sülker’in <span class="italik">İşçi Hakkı</span> gazetesini çıkarması ve işçi hareketleriyle yakından ilgili olmasıydı. O zaman kendisine tezimden bahsettim. “Bunu tercüme edelim ve yayınlayım,” dedi. Nitekim öyle oldu, kitabı Türkçeye çevirdik ve işçi takvimine yapıştırılarak piyasaya sürüldü. Yani kitap küçük bir defter haline getirildi ve büyük bir takvimin bir köşesine yapıştırıldı. Maksat kitabı takvim yoluyla satmaktı. Ama şüphesiz büyük bir fiyatı yoktu, takvim fiyatına gidecekti. Nitekim de öyle oldu. Artık ne kadar takvim basılıp satıldı ve benim kitabımı kaç kişi okudu bilmiyorum. Daha önemli tarafı, mastır tezimin hülasası olan o kitapçıkta, benim ismim yoktu. Rahmetli Kemal Sülker takvimin bir kopyasını bana da verdi. Neticede bana göre ismin bir önemi yok, önemli olan bu kitapçığın yayımlanmasıdır, belki sendikacılık konusunda yazılmış ilk kitaplardan biridir. Mastır tezimin aslı bende var. Ama o kitapçık Türkiye’de kitaplarımın arasında kaybolup gitti.</p>
			<p class="paragraf">Tabii bütün bu faaliyetler beni oldukça olumsuz gösterdi ve ben polisin kara listesine girdim. Ondan sonra da o listeden bir türlü çıkamadım. Oradan başıma bir sürü dert geldi. Selim Sarper bölümünde anlattığım gibi bana atfedilen komünistlik, sanırım bu faaliyetlere, bu işçi, sendika hareketlerine katılmamdan kaynaklanmaktadır. Fakat bu arada ufkum çok genişledi, birçok konuyu bu defa değişik perspektiflerden ele almaya başladım. Artık Türk toplumunu inceden inceye bizzat toplumun içine katılarak, o toplumun en alt kademesinde yaşayanlarla görüşerek, köylere giderek, onların düşüncecisini öğrenek ufkumu genişlettim. <span class="italik">Türk Demokrasi Tarihi</span> kitabım da bunun bir ürünüdür. Göçlere ilişkin kitap da yine öyle olmuştu. Köyden kente göçü bizzat yerinde inceleyerek kitap yazdım araştırmalar yaptım, fakat burada görüş farkları var tabii. </p>
			<p class="paragraf">Mübeccel Kıray Hanım’la olan hatıralarımı anlattığım bölümde belirttiğim gibi, 1968 yılında göçlerle ilgili araştırma yaptım, sonra bu araştırma kitap halinde yayımlandı. Bu araştırmayı tekrar dile getirmemin sebebi şudur; benim Türkiye’deki sosyal değişmelerle ilgili görüşlerimle diğer meslektaşlarım arasında büyük fark vardır. Ben bu bölümde söz ettiğim işçi hareketlerini de Türkiye’nin değişim olayının bir parçası olarak görüyorum. Hâlbuki birçok kimse bu işçi sınıfının doğmasını endüstrileşmenin yarattığı muzır bir yan sonuç olarak görüyor ve benimsemiyor, ona ters bakıyorlardı. Ters bakmaya kesinlikle lüzum yoktu, bu değişmenin kaçınılmaz bir parçasıydı. Bu değişme Türk toplumunun dışında değil, tam içerisinde, toplumu değiştiren büyük bir olaydı. 1968’de köyden şehre gerçekleşen hareketi de yine bu görüşle ele almıştım. Yerine giderek insanların hangi baskı altında, hangi güçlerin etkisinde köyden kente göçtüklerini ve şehirde nasıl hayat kurduklarını anlatmıştım ki işçi hareketi de bunun bir parçasıydı. Çünkü şehre gelen köylüler şehirlerde 1950’lerde oluşmaya başlayan endüstrileşmenin bir parçasıydı. Endüstrileşmenin işçiye ihtiyacı var, Anadolu’da, köylerde ise fazla nüfus, geçim sıkıntısı var, o geçim sıkıntısından kurtulup yeni bir hayat kurma arzusu göçlerin temel itici gücüydü. Fakat şehre gelen benim de aralarında olduğum Paşabahçe’deki işçiler olsun, köyden gelenler olsun birçok insan tarafından Türk toplumunun çerçevesi içinde değil, Türk toplumuna zarar veren bir hareket olarak görülüyordu. Kısacası köyden şehre gelen adamlar cahil, menfaatçi, medeniyetten uzak, şehir kültürüne uymayan, şehir kültürünü bozan, muzır kimseler olarak görülüyordu. </p>
			<p class="paragraf">Hâlbuki bu adamlar da Türk toplumunun bir parçasıydı. Nitekim köyden şehre göçlerle ilişkili filmler yapılmıştı. Halit Refiğ’in 1964’te çektiği “Gurbet Kuşları” isimli filmi köy göçlerini ele alan bir filmdir. Duygu Sağıroğlu’nun 1965’te “Bitmeyen Yol”, Lütfü Akad’ın 1963 yapımı “Düğün” ve Ali Özgentürk’ün 1983’teki “At” filmleri hep köyden şehre göçlerle ilintili yapımlardı. Hemen hemen hepsi bu olayları, köylüyü, köylünün kurduğu gecekondular içerisinden iki kültürün çarpışmasını, köy ve kent kültürünün çarpışması çerçevesinden görmektedir. Gecekondu köyün bir parçasının bütünüyle şehre gelmesi ve orada şehir kenarlarına yerleşmesi, yeni bir toplum yaratmasıdır. Ama köyden kopmuş, şehre tam manasıyla intibak edememiş, fakat süratle intibak etmeye yüz tutmuş bir topluluktu gecekondu topluluğu. Bu eğitimle oluyor, yeni iş tutmakla oluyor, çünkü tarım işçisi endüstri işçisi oluyor. Bu toplumun dışında olmuyor, toplumun içinde oluyor ve onu değiştiriyor. Hâlbuki bizim yazarların bir kısmı bilhassa şehirlerin, İstanbul eski halkının gördüğü şekliyle göç, eski hayatı, eski kültürü değiştiren kötü bir güç olarak görüyor. </p>
			<p class="paragraf">Askerliğimi yapıp, <span class="italik">Türk Demokrasi Tarihi</span>’ni yazdıktan sonra da Kemal Sülker’le arada sırada görüşüyorduk ancak eski samimiyetimiz ortadan kalkmasa da oldukça sönmüştü. Çünkü anladığım kadarıyla Kemal Sülker sola ve Marksizme saplanıyor ve o görüşleri kabulleniyordu. İşte bu görüşler yani Türkiye’de aşırı sol hareketi nihayet 1961 Anayasa’sıyla güçlendi ve yeni şekillerde meydana geldi. Bilindiği gibi 1961 Anayasası liberal bir anayasadır, düşünce hürriyetine büyük çapta yer vermiştir. Yanı sıra işçilere birçok hak vermiştir. Adil ücret, toplu sözleşme, sıhhat bakımı, grevler ve buna benzer alanlarda işçilere hak tanımış. Ayrıca çocukların ve kadınların çalışma hayatlarını da korumuştur. 1963’te ise toplu sözleşme, grev ve lokavt hakları kanun şekline dönüştürülmüştür. 1980 darbesi sonrası yapılan Anayasa, komünizm korkusu sebebiyle, 1961 Anayasası’nın tanıdığı birçok hakkı kısıtlamış, yok etmiştir. 1961 Anayasası’nın getirdiği haklar ve ortam çerçevesinde Türkiye İşçi Partisi kurulmuş ve Meclis’te temsil edilmiştir. Ama parti yine bizim düşünce tarihimizden etkilenerek toplumu gerçek anlamıyla tanımadığı için toplumu teoriler açısından ele alarak düzeltmek istediği ve toplumun özünden uzaklaştığı için başarı sağlayamamıştı. TİP solcu olmasına ve samimiyetle işçileri savunmak istemesine rağmen Türk toplumunu halen özünden, tarihinden, kültüründen ayrı olarak, teoriler ışığında ele aldığı için başarı sağlayamamıştır. Bu durum sağcılar için de solcular için de geçerlidir. </p>
			<p class="paragraf">Ben ise demokrasiyi savunmaya devam ettim. Hâlâ devam ediyorum. Çünkü sağlam bir demokrasi hem Türkiye’nin ilerlemesine yardım edecek hem de dünyadan etkilenerek benliğini kaybetmeden kendini yenileyeceğine olanak sağlayacak. Bunu aşırı İslamcılık ya da siyasileşmiş İslam veya Marksizm yapamaz. Bununla birlikte gerçek demokrasi hem Marksizme hem İslami düşünceye yer verir.</p>
			<p class="paragraf">Kemal Sülker’le görüşmemiz zaman içinde devam etti, ama dediğim gibi eski samimiyetimiz yoktu. Ona bir yazımı göstermiştim. Bu yazıyı <span class="italik">Yön</span> dergisinin çıkardığı, 500 kadar entelektüelin imza ettiği belgeye karşılık olarak, Aydın Yalçın’ın çıkardığı <span class="italik">Forum</span>’da çıkarmış, ardı ardına iki yazıyla bu bildirinin Türkiye’nin gerçeklerine uymadığını belirtmiştim. Bunun neticesinde birçok yerden tepki almıştım. Bu yazımı bir görüşmemde Kemal Sülker’e de gösterdim. “Aman Kemal Bey, siz bu yazıyı yayımlamayın. Bunun her cümlesi bir kitap olacak kadar dolu. Ama bizim inandığımız felsefeye, toplum görüşüne uygun düşmüyor,” dedi. Sanki yazım dünyayı değiştirecekmiş gibi, onun gözünde büyüdü. Tabii ben yazıyı yayımladım.</p>
			<p class="paragraf">Ondan sonra eskiden tanıdığım işçi ve sendika başkanlarıyla görüşmeye devam ettim. 1962’de Robert Kolej, şimdi Boğaziçi olan üniversitede ders veriyordum. Orada bir evim vardı,  tanıdığım sendikacıları davet ettim ve onlarla konuştum. Bu kişiler 1947-48 yıllarında tanıdığım işçilerden bayağı farklıydı. Kaptan rolünde, kendine güvenen, güçlü kimselerdi. Dikkatimi çeken nokta Türkiye’yle ilgili konuları yakından takip etmeleri, çok iyi bilmeleri ve idari kabiliyetlerinin çok yüksek olmasıydı. Halktan gelmiş, yükselmiş kimselerdi. Yani benim beklediğim değişimin bir mahsulüydü. Toplumla bütün ilişkilerini korumuşlar ama imkânlardan istifade ederek çok daha müreffeh bir hayat yaşayan, işçi kaptanı olmuşlardı. Bir çeşit işçi burjuvazisiydiler. Fakat ellerindeki ana güç para değil sendika başkanı olmalarıydı, dünyanın her yerinde durum böyleydi. </p>
			<p class="paragraf">Şimdiye kadar hatıratımda, tanıdığım kimselerle olan ilişkilerimden söz ettim. Bu kimselerin hayatları ve yapıtları hakkında fazla bilgi vermedim. Çünkü amacım tanıdığım kimselerle şahsi ilişkilerimi ve onların hayatıma olan etkilerini anlatmaktı. Kemal Sülker ile olan ilişkilerim hakkında verdiğim bilgilere bir ilave yapmak istedim. Zira Kemal Sülker’in yeteri kadar tanınmadığını düşünüyorum.</p>
			<p class="paragraf">Kemal Sülker, istisnai biriydi. Hayatının başından sonuna kadar Türkiye’de işçi hareketleri içinde bulunmuş ve yolunu hiç değiştirmemiştir. Onun hayatı oldukça ilginç bir durum arz etmektedir. Bu sebeple Sülker’in hayatı ve eserleri hakkında kısa bir bilgi vermeyi uygun buluyorum.</p>
			<p class="paragraf">Sülker, 25 Kasım 1919’da Antakya’da doğmuştur ve 2 Aralık 1995’te İstanbul’da vefat etmiştir. Liseyi Antakya’da ve İstanbul Kabataş Erkek Lisesi’nde tamamlamıştır. 1938 yılında İstanbul Üniversitesi Hukuk Fakültesi’ne girmiş, fakat oradaki öğrenimini iki sene sonra bırakmış, Edebiyat Fakültesi’ne devam etmiştir. 1943’te <span class="italik">Tan</span> gazetesinde gazetecilik yaparken sosyalist düşünce nedeniyle ceza alıp hapse girmiştir. Nihayet hapisten çıktıktan sonra İstanbul’da 1947’de <span class="italik">İkdam</span>, <span class="italik">Sol</span> <span class="italik">Telgraf</span>, <span class="italik">Gece Postası</span> gazetelerinin işçi sayfasını düzenlemiştir. 1951-52 yılları arasında <span class="italik">İşçi Hakkı</span> adlı gazeteyi çıkarmıştır ki bu gazeteye ben de bazı yazılar yazmıştım.</p>
			<p class="paragraf">Kemal Sülker 1961’den sonra <span class="italik">Yürüyüş</span>, <span class="italik">Bağrış</span>, <span class="italik">Yeni</span> <span class="italik">Edebiyat</span>, <span class="italik">Dünya</span>, <span class="italik">Gün</span>, <span class="italik">Forum</span>, <span class="italik">Sosyal</span> <span class="italik">Adalet</span>, <span class="italik">Emek</span>, <span class="italik">Ortam</span>, <span class="italik">Cumhuriyet</span> gibi dergi ve gazetelerde edebiyat ve muhtelif konularda yazılar yayımlamıştı.</p>
			<p class="paragraf">Sonra Türkiye İşçi Sendikaları Konfederasyonu’nun Türk-İş’in kuruluş çalışmalarına katılmış, birçok sendikada danışman olarak çalıştıktan sonra 1961’de Türkiye İşçi Partisi’ne girmiştir. Nihayet 1967’de Devrimci İşçi Sendikaları Konfederasyonu kuruluş çalışmalarına katılmıştır. Bir ara DİSK’in genel sekreterliğini de üstlenmiştir. 1975’te bu görevinden ayrılmış ve 1995’te ölünceye kadar çeşitli emek, edebiyat, siyaset konularında çalışmıştır.</p>
			<p class="paragraf">Kitapları arasında <span class="italik">Türkiye Sendikacılık Tarihi</span> (1955), <span class="italik">Dünyada ve Türkiye’de İşçi</span> <span class="italik">Sınıfı</span> (1966), <span class="italik">Yüz Soruda Türkiye İşçi Hareketleri</span> (1968), <span class="italik">Nazım Hikmet Polemikleri</span> (1968) <span class="italik">Sabahattin Ali Dosyası</span> vardır. Şahsen tanıdığı Nazım Hikmet’in şiirleri hakkında 1975’te bir kitap yayımlamış. 1976’da <span class="italik">Nazım Hikmet’in Gerçek Yaşamı</span> adlı bir kitabı da yayımlanmıştır. Yine 1976’da <span class="italik">İşçi Konfederasyonu-Türk-İş ve DİSK</span> isminde bir kitabı vardır. Son kitapları arasında <span class="italik">Savaş Yıllarında Bir Sürgün</span> (1986), <span class="italik">Nazım Hikmet Dosyası</span>’nı yayımlamıştır. Edebiyat, işçi tarihi ve Türkiye’de ün salmış solcu yazarlar hakkında eserleri vardır. Bunların bilinmesinde fayda vardır.</p>
			<p class="paragraf">Ölümüne kadar sosyalist olarak kalmıştır. Gayet temkinli, efendi ve konuştuklarını ölçüp iyi ifade eden biridir. Ona karşı daima takdir ve saygı duydum. Onu bu şekilde hatırlamak ve anmak istiyorum.</p>
			<p class="paragraf">1980 askerî darbesi, işçilerin hakkını elinden aldı ya da büyük çapta azalttı. Kemal Sülker’le 1962-63’ten sonra fazla ilişkim olmadı. Bir iki defa ama uzun uzadıya konuştuk. Sonra ölümünü duydum, çok duygulandım. Kitaplarını, yayınlarını ve sair dokümanlarını Hollanda’da Türk etütleriyle uğraşan Eric Jan Zürcher’in üniversitesine bağışladı.</p>
			<p class="baslik"><span class="bold">HİLMİ GİRGİNKOÇ<br/></span><span class="baslik-alti _idGenCharOverride-4"><br/>SANATKÂR, SICAK KALPLİ DOST</span></p>
			<p class="paragraf">Hilmi Girginkoç’u Hulki Saner vasıtasıyla tanıdım. Hulki Saner’in müziğe, operaya karşı olan ilgisi nedeniyle opera sanatçılarıyla yakın alakası vardı. Ankara’daki bir görüşmemizde beni Hilmi Girginkoç’la tanıştırdı, Hilmi Girginkoç, Hulki’nin, çok yakın arkadaşıydı. Ben, Girginkoç sayesinde Ankara’nın sanat âlemine girme, sanatkârlarla tanışma fırsatı buldum.</p>
			<p class="paragraf">Hilmi, Ankara Operası’nda bastı. Güzel ve tok sesi, onu 1960 ve 70’lerde Ankara Operası’nın ana sanatkârlarından biri haline getirmişti. Yakışıklı, güzel konuşmasıyla, yürüyüşüyle kendine mahsus bir havası olan, sanatıyla, duruşuyla Hilmi Girginkoç ayrı bir kimliğe sahipti.</p>
			<p class="paragraf">Hilmi’yle çok yakın dost olduk. Hatta bir süre onun evinde kaldım. O zamanlar ODTÜ’de ders veriyordum. Kalacak bir yere ihtiyacım olduğunu söyleyince, Hilmi, “Bana gel, ben de kal,” dedi. Böylece orada beraber kaldık ve dostluğumuz bu şartlar altında ilerledi, gelişti.</p>
			<p class="paragraf">Hilmi vasıtasıyla Ankara Operası’nın birçok sanatkârıyla tanışma fırsatı buldum. Bunların arasında karı-koca Onat’lar vardı. O zamanlar ün yapmış, şöhret salmış kişilerdi. Onlar bazen Hilmi’nin evine gelir, bazen beni de kendi evlerine davet ederlerdi. Bu sayede Ankara’nın sanatkârlarını tanımak mümkün oldu. </p>
			<p class="paragraf">Benim de sanata, müziğe karşı özel bir merakım vardı. Bilhassa operaya öteden beri âşıktım. Zaten evimde Batı’nın belli başlı operalarının plakları var. Yalnız Batı’nın değil, aynı zamanda başka ülkelerin de, sanatçıların da plakları vardı. Bunlar arasında Mihail Glinka’nın, Ivan Susanin Operası var. Çok sevdiğim Mugorski’nin, Boris Gudonov Operası vardır. Mugorski fazla opera meydana getirmemiş. Ama onun Boris Gudonov Operası fevkalade güzel, manalı, büyüleyici bir eserdir. Ben, Boris Gudonov Operası’nı film olarak New York’ta gördüm. Yedi defa gittim. Konu oldukça basit, opera 17. yüzyılda Rusya’da taht kavgalarıyla ilgili bazı olayları anlatıyor. Boris Godunov kısa bir süre Rusya’da çarlık yapmış. Ve bu mevkie ulaşmak için, bir rivayete göre asıl çar olan ama yaşı nedeniyle tahta geçemeyen Çarzade’yi öldürmüş. Onun yerine geçmiş ama vicdan azabı duyuyormuş. Opera onun vicdan azabını anlatıyor. Tarih bakımından mesele incelenirse, mesele farklı şekil alıyor. Tahta layık olan çar oğlunu öldürmemiş, ama onun yerine çarlık tahtına oturmuş. Böylece Boris Gudonov Rus tarihinde oldukça olumsuz görülen bir sima olarak kalmış. Mugorski biraz tarihi değiştirerek onun hayatını dramatik hale getirmiş ve operaya konu yapmış. </p>
			<p class="paragraf">Bunu anlatışımın sebebi şudur; Hilmi Girginkoç bazen bu operanın içerisinden arialar söylüyordu. Bunlar benim için fevkalade güzel dakikalardı. Ivan Susanin Operası’nı, Glinka yazmış. Opera’nın asıl adı “Çar İçin Bir Hayat”. Rusya’daki komünist rejim bu başlığı değiştirerek, operanın ana kahramanının ismini vererek operaya yeni bir kimlik vermiş. Ivan Susanin Operası yine Rus tarihinden alınmış olayları müzikle anlatıyor. Ivan Susanin bir köylü ve Rusya’ya giren Polonya Orduları onu rehber alarak Moskova’ya giden yolları öğrenmek istiyor. Ivan Susanin ise Polonya Ordusu’nu Moskova’ya değil Rusya’nın güneyindeki çöllere götürerek yok olmasına neden oluyor. “Bunu memleketim için, memleketimi kurtarmak için Çar için yaptım,” diyor. İşte Glinka’nın Ivan Susanin Operası bu olayları anlatıyor.</p>
			<p class="paragraf">Hilmi’yle uzun uzadıya bu operaları konuşurduk. Hilmi Girginkoç sanırım Bursalıydı. Daha küçük yaşta sanat kabiliyeti görülmüş, himaye görmüş ve İtalya’ya gitmiş, müzik tahsilini Roma’da ikmal etmiştir. İtalyanca konuşur ve sık sık İtalya hatıralarını anlatırdı. Gerçi onun biraz şahsi hayatına gireceğim fakat İtalya’da tanıdığı dost olduğu bir Finlandiyalı hanımdan sık sık söz ederdi. Finlandiyalı hanımın ona nasıl baktığını, sanatkâr olarak yetişmesine nasıl yardım ettiğini ve derslere muntazaman devam etmesini nasıl sağladığını büyük minnetle anar dururdu. “Benim yetişmeme can u gönülden hizmet ediyordu. Bana karşı ilgisi bir yana, sanata hizmet etmek istiyor,” derdi.</p>
			<p class="paragraf">Tabii bunları söylerken biraz da Hilmi’nin aile hayatının güçlüklerinden söz etmek istiyorum. Belki de bunların anlatılmaması gerek. İtalya’dan döndükten sonra ve operaya girdikten sonra Ankara’da bir yerlerde, bir daire kiralamış. Aynı katta oturan bir ailenin 17-18 yaşındaki kızına âşık olmuş. Kız da ona âşık olmuş ve kızın ailesinin direnmesine rağmen evlenmişler. Hanımını da tanıdım, gayet, zeki, canlı, hareketli, cana yakın, güzel bir insandı. Onunla gayet iyi dost olduk. Türkiye’de o tarihlerde bir opera sanatkârı yahut tiyatro artistiyle evlenmek pek makbul sayılmazdı. Çünkü malum, gerek opera, gerek tiyatro Batı’dan gelmiş yenilikler olarak “yabancı” sayılırdı, gerçi bizim kendimize mahsus bir tiyatromuz vardı. Karagöz, ortaoyunu ve saire vardı ki geleneksel tiyatro bizim sanat zevkimize, sanat ölçülerimize göre gelişmiştir, bu yüzden de Batı’nın tiyatrosunu, halk ilk zamanlarda yadırgamış. Operalara, modern tiyatro sanatçılarına alışamamış, bunları benimseyememiş. Benimseyemediği için de bu sanatlarla meşgul olan sanatkârlara halkımız bir türlü ısınamamıştır. Dolayısıyla Hilmi Girginkoç’un, bizim bildiğimiz orta sınıf bir ailenin kızıyla evlenmesini kızın annesi bir türlü kabul edememiş. Hilmi bu evliliğinden memnundu eşini, Göngör’ü seviyor, eşi de onu seviyordu, iki de kızları olmuştu. Neden sonra ayrıldılar, ama ara sıra görüşüyorlardı. Hilmi’yle beraber kaldığımız zaman eşinden söz ediyorduk. Ben de eşini sevdiğim saydığım için her görüşmede oturup konuşuyorduk. Güngör sonra bir Amerikalı ordu mensubu ile evlenip ABD’ye yerleşti. Kızlarını da ABD’de büyüttü.</p>
			<p class="paragraf">Hilmi Girginkoç daha evvel belirttiğim gibi Türkiye’de modern operanın, tiyatronun kapılarını açanlar arasındadır. Birçok sanatkârla tanışmamı sağladı. Türk toplumunun bilinmeyen taraflarını daha iyi tanımamı sağladı. Hilmi benim gözümde büyük bir opera artistiydi. Hâlâ kulaklarıma zaman zaman ariaları gelir, bana eski günleri hatırlatır. Hilmi’nin şahsi hayatı hakkında bazı olaylarla ilgili bazı renkli şeyler söylemek mümkün, fakat bunlar nihayet her insanın karşılaşacağı olaylardır. Bunları burada dile getirmeyeceğim. </p>
			<p class="paragraf">Hilmi, hayata susamış, hayatı zevkiyle yaşayan bir sanatkâr, iyi bir arkadaştı. Onunla ve Hulki Saner’le buluşur, yemek yer konuşurduk. Hilmiciğim, yattığın yer nur olsun…</p>
			<p class="baslik"><span class="bold">ALEXANDRU I. MUŞAT<br/></span><span class="baslik-alti _idGenCharOverride-4"><br/>ÜSTÜN BİR DOKTOR, SANAT SEVEN BİR DOST</span></p>
			<p class="paragraf">Alexandru Muşat, Wisconsin Üniversitesi tıp profesörüdür. Mide hastalıkları uzmanı olarak yetişmiş, organ nakli konusunda da uzman olarak çalışmaktadır. Halen 2015 senesinde organ nakli uzmanı olarak Wisconsin Üniversitesi, Madison’da çalışmaktadır. </p>
			<p class="paragraf">Bundan 15-16 sene evvel Doktor Münci Kalayoğlu, Alexandru Muşat’ı benimle tanıştırmıştı. Bana, “Çok iyi bir doktor, çok efendi bir insan, herhalde tanımaktan memnun olursun,” demişti.</p>
			<p class="paragraf">Muşat, Rumen asıllı Romanya’nın Piteşti şehrinde doğmuş ve orada tanıdığı lise arkadaşı Simona’yla evlenmiş. Sonra Bükreş Üniversitesi’ne girmiş ve orada bir süre öğrenci olarak bulunmuştur. Muşat sakin, efendi ve müziğe çok düşkün bir doktordur. Hiçbir konseri kaçırmaz ve evinde daima müzik dinleyerek çalışır. Müziğe olan sevgisi başka sanatlarda da görülmektedir. Muşat, bu müzik ve sanat ilgisini çeşitli şekillerde devam ettirmektedir. Çelebidaki, Romanya’nın çok ünlü bir orkestra şefidir, Muşat onun eserlerini yakından tanır ve ona hayrandır. Çelebidaki ismi herhalde çelebizadeden gelmektedir. Sanırım Çelebidaki Rum asıllı ve ailesi Osmanlı’da doğmuş ve büyümüştür. Muşat, Çelebidaki hakkında bir kitap yazmaktadır. Kitabı için arşivlerde ne kadar malzeme bulduysa hepsini bir araya getirip incelemiş, Çelebidaki’nin Avrupa’da verdiği konserler hakkında yazılan yazıları da toplamış ve bu kitap için her türlü gayreti sarf etmekten çekinmemiştir. </p>
			<p class="paragraf">Onun sanat sevgisi başka alanlara da yayılmıştır. Amerika’da, Ithaca şehrinde bulunan Cornell Üniversitesi’nde, bir Rumen bale artistinin bulunduğunu haber alınca, onu görmek için özel olarak Cornell’e gitmiştir ve Vergio ile tanışmıştır. Çünkü onun da ismini biliyor, ona da hayrandır. Bunun gibi Muşat başka birçok artistin hayatını da incelemek niyetinde ve bunu boş zamanlarında yapmaktadır.</p>
			<p class="paragraf">Muşat’ın Romanya’dan 1980’lerde çıkması ilginçtir. Babası çok sene evvel İsveç’e gitmiş ve oraya yerleşmiştir. Muşat’ın eşi Simona da bir kolayını bulup İsveç’e gitmiş ve orada kalmıştır. Eşi, Muşat’ı getirmek için Rumen makamlarına birçok kez müracaatta bulunmuş, ama onu getirememiştir. Nihayet Simona İsveç’ten eşine telefon etmiş ve, “Bir hafta sonra Çavuşesku, Romanya’nın başkanı olan zat, İsveç’e geliyor. Ben bütün ayarlamaları yaptım. Kendimi onun otomobilinin önüne atacağım. Burada büyük bir olay çıkartacağım,” demiş. Bunları telefonda söylerken Simona, telefonun o zamanki Romanya ajanları tarafından dinlendiğini pekala biliyordu. Olay çıkmasını önlemek için Rumen makamları hemen Muşat’ı çağırıp ona pasaport vermişler. Muşat böylece ailesinin yanına İsveç’e gelip tıp eğitimine devam ederek, mezun olmuş. Mezun olduktan sonra Amerika’ya gelmiş. Amerika’da hastanede Münci Bey’le ve onun vasıtasıyla da benimle tanışmıştı. Sonradan çok iyi dost olduk.</p>
			<p class="paragraf">Beni evlerine davet ederler, ben de onları evime davet ederim, beraber yemek yer, konuşuruz. Amerika’ya geldikten sonra ikiz kızları oldu. Kızlardan biri müzik tahsili gördü. İyi bir piyanist olarak isim yaptıktan sonra Kanada’da, Montreal’de üniversiteye devam etmekte ve doktorasını yapmak üzeredir, aynı zamanda piyanist olarak müzik alanında çalışmalarını sürdürmektedir. Muşat’ın Romanya’da doğan Aleku ismindeki oğlu da uzun zaman orkestra şefi olarak çalıştı, ancak evli ve bir çocuk sahibi olduğu için orkestradan aldığı paranın yetersizliği nedeniyle başka bir alana yöneldi, bitki yetiştirme gibi işlerde çalışmaya başladı. O da alabildiğine hassas, hep güzel şeyler yaparak hayatını kazanmak istiyor. Muşat ailesinin diğer kızının da müziğe merakı olmakla beraber, yine bir sanat kolu olan moda tasarımcısı olarak Amerika’nın en büyük mağazası olan Macy’s’de çalışmaktadır. Kısacası bütün aile sanatla meşgul olmaktadır.</p>
			<p class="paragraf">Muşat’ı yazları benim New York’taki evime davet ederim. Deniz kenarında sakin bir yerde bulunan evim Muşat’ı çok mutlu eder. Çünkü burada mizacına uygun tabiatı, güzelliği bulur. Her gelişinde buraya hayran olarak döner. </p>
			<p class="paragraf">Muşat bir defasında hayatımı kurtarmıştır. Ağustos ayıydı, ben rahatsızdım. Güçten düşüyor, iştahım kesiliyor ve kendimi çok zayıf, mutsuz hissediyordum. Muşat ve eşi Simona plaja gidiyorlar, geliyorlar. Fakat benim durumum onu çok endişelendiriyordu. Nihayet bir hafta kaldıktan sonra, “Senin durumunu beğenmiyorum. Ne olduğunu kestiremiyorum. Bir an evvel Madison’a gidip üniversitenin hastanesine yatırıp seni baştan aşağı muayene etmemiz gerek,” dedi. Ben de kabul ettim. Muşat beni Madison’da havaalanından aldı, doğru hastaneye götürdü. Hastalığım tabiatın ve insanların çarpışmasından doğan bir vaziyet. Evimin bulunduğu Long Island bölgesinin kuzey tarafı ormanlıktır. Bu ormanda binlerce geyik yaşar. Geyikler de <span class="italik">lyme</span> isminde bir kene taşırlar. Kene mayıs ayında yavrular ve o küçük iğne ucu kadar kene yavruları otlara düşer, orada kalır. Otların yanından gelen geçen insana veya hayvana yapışır ve yavaş yavaş ilerleyerek onun kanını emer. Bu hayvanlar, bu ormanlarda uzun zamandır yaşamaktadırlar. Fakat ormanları kesen insanlar buraya büyük büyük evler yapmışlar, geyiklerin yaşadığı doğal ortamı yok etmişlerdir. Artık ormanda yaşamayan geyikler etraftaki köylerin bahçelerine gelip orada kendilerine bir yuva bulur veya bahçelerdeki sebze ve çiçekleri yiyerek hayatta kalırlar. Bu arada keneleri de etrafa saçarlar.</p>
			<p class="paragraf">Ben devamlı Long Island’daki evimde bulunmadığım için geyikler orayı sakin, güvenli bir yer olarak görüp yuva yapmışlar ve bu arada keneleri de oraya dökmüşler. Ben de yaz kıyafetiyle otların içerisinde dolaşırken kene bana yapışmış. Ve böylece lyme hastalığına yakalanmışım. Lyme hastalığının en kötü şekli <span class="italik">babezioz</span>dur. Ben o cinse yakalanmışım, mikroplar vücuduma girerek vücudumdaki kırmızı hücreleri yemeye başlamışlar ve beni bitkin hale düşürmüşler. O evde 30-40 sene çok sakin bir hayat sürdüğüm ve evvelce böyle bir hastalığa yakalanmadığım için lyme hastalığına yakalanacağımı düşünmemiştim. Amerika’nın en fazla lyme hastalığı olan yeri, benim yaşadığım Lond Island bölgesinin doğusudur. Böylece ben bu hastalığa yakalanmıştım. Ne olduğunu bilmeden tükenip duruyordum. Orada yerli bir doktora gittim, fakat bir şey anlamadı. İdrar kesesi iltihaplanmıştır vs dedi. Hâlbuki öyle bir şey yoktu.</p>
			<p class="paragraf">Nihayet Muşat’ın tavsiyesi üzerine hemen hastaneye yattım. Amerika’da lyme hastalığını taşıyan kenelerin bulunduğu bir başka yer de Wisconsin’dir. Buradaki doktorlar bu hastalık konusunda uzmanlaşmışlardır. Buranın doktorları bu hastalığın uzmanı olduğu için hastalığımı hemen teşhis ettiler. Bu yüzden lyme hastalığının tedavisini gayet başarılı bir şekilde yapmaktadırlar. Ben 6 gün hastanede kaldım. Antibiyotiklerle lyme hastalığını en kötü şekli olan <span class="italik">babezios</span>ten kurtuldum. Hastalığım mikrobunu bulan kişi aslen Romanyalı Victor Babes’dir. Paris’te tahsil görürken keneyi o bulmuş ve ismini “babezios” olarak hastalığa vermiş. Eğer Muşat benim evimde misafir olmamış olsaydı ve götürüp hastaneye yatırmamış olsaydı; durumun ne olacağını kestiremiyorum. Çünkü dediğim gibi oradaki doktorlar benim lyme hastalığına yakalandığımı bilmiyorlardı. Belki uzmanlaşmış doktorlara gitmiş olsaydım bir çare bulurlardı. Ama buna gerek kalmadan Muşat’ın tavsiyesine uyarak Wisconsin’da tedavi gördüm ve iyileştim.</p>
			<p class="paragraf">Muşat’la dostluğumuz devam etmektedir. Her doğum günümde arkadaşları toplar, beraber yemek yiyerek benim yaş günümü kutlarız. Muşat Türkleri çok sever. Wisconsin Üniversitesi hastanesinde çalışan 5-6 Türk doktor vardır. Onların hepsini tanır ve onlarla çok yakın dostluk kurmuştur. Onlar da Muşat’ı hem insan olarak sever hem de çok üstün bir doktor olduğu için ona karşı büyük saygı duyarlar. Münci Kalayoğlu Bey, Türkiye’ye döndükten sonra Memorial Hastanesi’nde çalışmıştır. Gene organ nakli ameliyatlarını yürütmektedir. Halihazırda orada çalışmaktadır. Münci Bey, Muşat’ı ve Simona’yı Türkiye’ye davet etti, misafir etti ve Memorial Hastanesi’nde ona bir konferans verdirdi. </p>
			<p class="paragraf">Muşat durmadan okumaktadır. Son senelerde tarihe karşı bir sevgi, ilgi duymuştur. Romanya’dan çok sayıda tarih kitabı getirterek okumaktadır. Dolayısıyla onunla tarih konusunda uzun konuşmalar yaparız. Bilhassa Rumen tarihi hakkında yeni çıkan kitapları okur, bana da bu kitapları verir ve fikrimi sorar. Böylece onunla sanat, tarih, müzik, tıp konularında konuşarak yeni bilgiler edinmekteyim. Muşat’ı çok istisnai karaktere sahip, çok dürüst bir insan olarak tanıdım. Bu sayede onunla yakın dost oldum. Ümit ederim dostluğumuz uzun süreler devam eder.</p>
			<p class="baslik"><span class="bold">MIRCEA DRAGOMIRESCU <br/></span><span class="baslik-alti _idGenCharOverride-4"><br/>YAMAN MÜDÜRÜM, BİR MÜZİSYEN</span></p>
			<p class="paragraf">Mircea Dragomirescu, Mecidiye Seminarı’nın müdürüydü. Benim bu okulda yedi yılım geçmiştir. Bütün bu süreçte ve okul kapanıncaya kadar Mircea Dragomirescu müdür olarak kalmıştır. Müdür yardımcısı olan ve fıkıh dersleri veren Sadık Baki isminde bir hocamız da vardı. Fazla sözü geçmezdi, ama Sadık Hoca mevkiini uzun süre muhafaza etmiştir. Okulun Türkçe ve din derslerini veren hocaları Müslüman’dı, sayıları beş civarındaydı. Diğer dersleri veren hocalar iyi yetişmiş üniversite mezunu kimselerdi, sayıları altı yedi civarındaydı. Tarih, edebiyat, pedagoji, felsefe, psikoloji gibi dersleri onlar okutuyordu. </p>
			<p class="paragraf">Okulun programı alabildiğine yüklüydü. Günde yedi saat ders görüyorduk, geri kalan çalışma saatlerinde de mecburen okulda ders çalışıyorduk. Okula alabildiğine sert bir disiplin hâkimdi ve bu disiplini uygulayan müdürdü. Uzun boylu, şişmanca, çok sert, gözü pek ve herhangi bir itiraza tahammülü olmayan bir adamdı. Nereden geldiğini bilmiyorum, fakat genç yaşta Mecidiye’ye müzik hocası olarak tayin edilmişti. Sonra müdür olmuştu ve müzik derslerini vermeye devam ediyordu. Yedi sene süreyle öğrenciler müzik dersleri almaya mecbur tutuluyordu. En çok çalıştığımız ve en çok korktuğumuz ders, müdürün dersiydi, çünkü Müdür Mircea Dragomirescu müzik derslerini âdeta okulun en önemli dersi sayıyordu. Bu derste müzik hakkında ne gerekirse öğrenmiştik. Solfejden tutunuz müzik şekillerine kadar her şeyi bize verilen derslerden ve satın aldığımız 12 müzik kitabından öğreniyorduk. Batı’nın operaları hakkında ilk bilgileri oradan edinmiştim. Ondan sonra Batı’nın müzisyenleri Beethoven, Verdi, Wagner gibi isimleri hayatları ve eserleriyle beraber bu derslerde öğrenmiştim. Her derste ödevler verilirdi. Ödevler de müzik notalarına dayanan bazı opera parçaları üzerineydi. Buna ne kadar ihtiyaç olup olmadığını bilmiyorum, fakat bu dersler sayesinde müzik hakkında teorik olarak çok bilgi edinmiştik. </p>
			<p class="paragraf">Müdür bunların yanında çok güzel keman çalardı. Hatta bazen derse kemanıyla gelir ve okuduğumuz müzik parçalarını keman çalarak da öğretirdi. Ayrıca Mircea Dragomirescu okulun öğrencilerinden oluşan bir koro kurmuştu. Haftada hiç olmazsa iki üç defa koro toplanır, Mircea Dragomirescu’nun kemanı idaresinde birçok şarkı öğrenirdik. Bazen dönem içerisinde ve bilhassa dönem sonunda bu koro halk önünde konserler verirdi. Koro aşağı yukarı 30-35 kişiden oluşurdu ve her şey sesliydi. Koroyu Mircea Dragomirescu idare ederdi. Anladığım kadarıyla koro çok rağbet görürdü, çünkü müdür koroyu gayet sıkı çalıştırır, öğrenciler arasından sesi güzel olanları seçer ve koroya dâhil ederdi. </p>
			<p class="paragraf">Öğrenciler arasında güzel sesi olan arkadaşlar vardı. Bilhassa Güney Dobruca’dan Kızılbaş arkadaşlar... Bu arkadaşların aileleri Anadolu’dan getirilmiş ve 15. yüzyıl sonlarında, 16. yüzyıl başlarında Güney Dobruca’ya yerleştirilmişlerdi. Gece yatakhanelerde toplanır; onların Anadolu’dan getirdikleri şarkıları ve destanları dinlerdik. Bu destanlar arasında <span class="italik">Kamber</span> gibi destanları anabilirim, hepsini hatırlayamıyorum. Orada kendi aramızda Mircea Dragomirescu’nun müzik dersleri yanında biz de bu arkadaşlar sayesinde kendi halk müziğimizle yakından ilgilenirdik. Kırım kökenli arkadaşlar da şarkılar söylerdi. “Bostorgay” isminde bir kuş şarkısı vardı. ‘Kırım Kırım denilen yer yeşil bir adadır’ şarkısı da aklımda kalan parçalardandır. Kısacası orada çok güzel bir müzik ortamı vardı. Hatta Müdür Mircea Dragomirescu’nun oluşturduğu koro o kadar güzel ve çeşitli şarkılar söylerdi ki, Mircea Dragomirescu ortaya şöyle bir fikir atmıştı, “Hazırlanalım, ben bir yolunu bulurum, beraber İstanbul’a gider, orada bir konser veririz, çünkü ben bu koroya çok güveniyorum, çok iyi bir koro oldu,” deyip övünür dururdu. Hakikaten güzel bir koroydu. Ben de koronun bir üyesiydim ve bununla övünürdüm ama en iyilerinden olduğumu iddia edemem. Benden çok daha yetenekli arkadaşlar vardı. </p>
			<p class="paragraf">Mircea Dragomirescu anlattığım gibi çok sert, disipline alabildiğine düşkün bir adamdı. Okulun çok iyi bir futbol takımı varmış. O müdür olduktan sonra öğrenciler okula spor yapmak için değil, ders çalışmak için geliyor diye, bu futbol faaliyetlerine son vermişti. Ama futbol takımının ayakkabıları, kıyafetleri hâlâ yığılı bir şekilde duruyordu. Biz arada sırada kaçamak yapıp, futbol oynuyorduk. Mircea Dragomirescu geldikten sonra odasını kiraladığı ev sahibinin eşiyle nasıl olduysa evlenmiş. Lucien isminde erkek bir çocukları olmuştu. Sonradan anladığım kadarıyla Lucien edebî yönü oldukça kuvvetli bir yazar olarak kendini tanıtmıştır, yani ailenin sanatçı bir tarafı vardı. Ama Mircea Dragomirescu disipliniyle, sertliğiyle sanatla alakası yokmuş gibi hareket ederdi. Bir taraftan da banka kurmuştu. Bu bankaya nereden geldiğini bilmediğim paraları borç olarak verir. Oradan da kazanç sağlardı. Bizim taksitlerimiz çok düşüktü, çünkü okulun ana masraflarını Rumen Hükümeti verirdi. </p>
			<p class="paragraf">Okulun sekreteri de yine bir Müslüman’dı, hatırladığım kadarıyla her şey el yazısıyla yazılırdı ve onun yazısı fevkalade güzeldi. Mircea Dragomirescu’nun disiplin uygulamalarına tahammül eder, fakat birkaç yerde bahsettiğim gibi artık dayanamaz hale gelince duvarları aşar şehre gider, birkaç saat dolaşıp gelirdik. Ben o zaman fiziki özgürlüğün ne demek olduğunu çok iyi anladım. İki üç saat de olsa bu özgürlüğü tatmak için her tehlikeyi göze alırdım. Daha doğrusu arkadaşlar teşvik eder, ben de onlara uyardım. Bu hürriyet arayışımız, okuldan kaçmamız bazen bize çok pahalıya mâl olurdu. </p>
			<p class="paragraf">Bir keresinde dört arkadaş bir gece binanın duvarlarını aşarak şehre gitmeye karar vermişler. Bana da, “Hadi, sen de gel,” dediler. Ben ise şehre gitmeye o kadar hevesli değildim. Çünkü her zaman okuyacak bir şeylerim vardı. Ama bir taraftan yiğitliğe yediremediğim için, diğer taraftan hiç olmazsa birkaç saat hür dolaşmayı özlediğim için onlara uyardım. Bu kez dört arkadaş o gece kaçmaya karar vermişler. Halbuki genelde iki kişi falan çıkardık. İbrahim Halil, kendisiyle ilgili bölümde de anlattığım gibi bu konuda çok ustaydı, ben onunla kaçardım. Bu defa dört arkadaş kaçmaya karar vermiş, “Hadi gel. Anahtar uydurduk,” diye bana da teklif ettiler. Geceleri üzerimize kapanan kapının anahtarını hem bekçi hem hizmetçi olan Profil’den almışlar, aşırmışlar. Böylece elimizdeki anahtarla gece saat 11’de dışarıya çıktık. Rahat rahat kilidi açarak yavaşça çıktık. Artık dönüş tehlikesi, o duvar ve saçakların üzerinden geçme durumu kalmayınca biz de gezimizi uzattık. İstasyona gittik, açık bir yerde bir tatlıcı dükkânı gördük oraya girdik, bir şeyler yedik ve ıssız sokaklarda dolaşıp durduk. </p>
			<p class="paragraf">Tabii bizi görenler olmuş. Sabaha karşı 3’te geldiğimizde Profil’den aşırdığımız anahtarla içeri girdik ve uyuduk. Aradan iki gün geçtikten sonra müdür beni çağırdı. Girdim, gayet sert bir tavırla yüzüme baktı, yerinden kalktı ve beni tokatlamaya başladı. “Derhal söyle. İki gece evvel neredeydiniz? Ne Yaptınız?” dedi. Tabii söylemek aklımın ucundan bile geçmez. “Hayır, bir şey yapmadık,” dedim. “Ben her şeyi biliyorum. Birer birer anlat. Bak ilk seni çağırdım. Çünkü babanı tanıyorum, çok efendi, saygıdeğer bir kimsedir. Sen de babanı utandırma, yaptıklarınızı itiraf et, yoksa fena yaparım,” dedi. Ben ısrar ettim, “Bilmiyorum,” dedim. Fena halde kızdı. Yine birkaç tokat attıktan sonra “Çık!” dedi. Sonra diğer dört arkadaşı da birer birer yanına çağırdı, onların ikisi itiraf etmişler. “Peki, ben zaten biliyordum,” demiş. Hakikaten de biliyordu. Sınıfta Fevzi isminde, psikolojik bakımdan anormal diyebileceğim bir arkadaş vardı. Biz ona müzevirci yahut yerli dil ile kodoş diyorduk. Çünkü öğrencilerin bir yaramazlığını haber alır almaz, gidip idareye bildirirdi. Bir de kendini büyük, güçlü görme hastalığı vardı. Silah kullandığını, bilmem kimi dövdüğünü, yüksek mevkii sahibi akrabasının olduğunu söylerdi. Hatta bir keresinde Mareşal Fevzi Çakmak’ın, dayısı olduğunu söyledi. “Arada bizi ziyaret eder,” dedi. Tabii kimse inanmadı. Ama bu onun büyüklük hastalığının bir göstergesiydi. Bunun gibi o kadar çok akla mantığa uymayan şeyler söylerdi ki biz onunla biraz alay ederdik. Ama iyi bir öğrenciydi. Sınıfın birincisi olmak istiyor, idareyle arasını iyi tutuyordu. Bu yüzden gidip her şeyi idareye bildiriyordu. Biz beş kişi şehre kaçtıktan sonra, -ben o zamanlar 15 yaşındayım, diğerleri benden bir ya da iki yaş büyüktü- aramızdan bir iki kişi yaptıklarıyla övünüp duruyordu. İşte bu arkadaşlardan biri övünürken, Fevzi dediğimiz müzevirci arkadaş duymuş, hemen idareye bildirmiş. İdare bizi karşısına alarak birer birer sorguya çekmiş, bu arada iyice tokatlayarak her şeyi öğrenmişti. </p>
			<p class="paragraf">Sonuçta Mircea Dragomirescu, beş arkadaşı bir ay için okuldan atarak cezalandırdı. Artık biz ne derslere girebiliyoruz, ne okulda kalabiliyoruz, ne yemek yiyebiliyoruz; açıkta kaldık. Ne yapacağımızı bilmiyoruz. Bir arkadaş, “Hadi, bizim köye gidelim. Seminardan gelen bir ziyaretçi grubu olarak hareket edelim,” dedi. Onun köyüne gittik. Oraya yürüdük, aşağı yukarı 15-20 kilometre mesafeydi. İki gün kaldık. Ondan sonra tekrar Mecidiye’ye döndük ama cebimizde para yok, yatacak yer yok. Bu defa ne yapalım diye konuştuk. Arkadaşın biri akıllı çıktı. “Köylerimize, evimize dönelim. Okulda hastalık çıktı. Bir ay tatil var, diyelim,” dedi. Güzel fikir dedik ve nitekim öyle yaptık. Bu defa ben de başta Köstence’de evli olan Adviye ablama uğradım. Birkaç gün orada kaldım. “Okulda hastalık çıktı,” dedim. O da inandı. </p>
			<p class="paragraf">Sonra köye gittim. Hastalık sebebiyle okulun tatil olduğunu söyledim. Rahmetli babam hastaydı. O sene, 1938’de vefat etti. Meğer okul müdürü okuldan atılan beş arkadaşın her birinin babasına mektup yazmış. “Oğlunuzun disiplinsiz hareket ederek okuldan kaçması nedeniyle bir ay için okuldan atıldığını size haber veriyoruz. Haberiniz olsun,” diye. Mektubu ben babamın ölümümden sonra babamın evrakları içinde buldum. Mektubu Adviye ablam da bulmuş, okumuş. Bana başını sallayarak, “Hani okulda hastalık vardı. Yalan söyledin,” dedi. Ne yapalım, söyledik. Denize düşen yılana sarılır. Nihayet bir ay sonra okula döndük. Ders çalışmaya başladık. Çünkü bir ay süresince yapılan derslerin hiçbirine katılamamış ve bilgi edinememiştik. O sene sınıfı iyi bir notla geçmiştim. Ama acısı içimde kaldı.</p>
			<p class="paragraf">Diğer arkadaşlar da aynı şekilde okula döndükten sonra, bizim kaçışımızı idareye söyleyen Fevzi’ye karşı cephe almaya karar verdik. Diğer arkadaşlar da bize katıldı. Çünkü onlar da Fevzi’nin müzevirciliğinden çok çekmişlerdi. Biz de onunla konuşmamayı kararlaştırdık. Nitekim ondan sonra bir sömestre kimse Fevzi’yle konuşmadı. Tek başına sınıfa geldi gitti. Nihayet bir daha okula gelmedi ve 6-7 ay sonra bir yolunu bularak Türkiye’ye gitti. Orada gizli servise girdiğini haber aldık. Ne kadar doğru olup olmadığını bilmiyorum. Ama bu tip işlerden hoşlanıyordu. Bir kere onu ayaküstü Ankara’da gördüm, başına büyük bir silindir şapka giymiş, onun gibi birkaç kişiyle arabaya biniyorlardı. Ondan sonra, ölüm haberinden başka haber almadım. </p>
			<p class="paragraf">Mircea Dragomirescu müdürlüğe devam etti. Ben de diğer arkadaşlar gibi biraz akıllandım. Okuldan kaçma işine uzunca bir süre son verdik. Bu arada ben okulda biraz isim yapmaya başladım. Piyeslerde oynuyor, yazılar yazıyor ve arkadaşlar içerisinde oldukça iyi bir mevkiim olmaya başlıyordu. Mircea Dragomirescu ise yine eski sertliği devam etmekle beraber, bana karşı daha ılımlı ve daha hürmetkâr davranmaya başladı. Tabii ben de 16-17 yaşına geliyorum. Kişiliğime ve bana hürmet edilmesi konusunda ısrarlı davranıyorum. </p>
			<p class="paragraf">Bu arada benim faaliyetlerim yani piyeslerde rol almam, müsamerelerde şiir okumam Sıddık Hoca’nın hiç hoşuna gitmedi. Bir ara beni gördü, hiç unutmayacağım şekilde “Kemal, Kemal burası artist okulu değildir. Burası imam hatip yetiştiren okuldur,” dedi ve beni mimledi. Notumu hiçbir zaman altının üzerine çıkarmadı. Onun dersini de çok iyi bilmeme, imtihanlara doğru dürüst cevap vermeme rağmen notumu yükseltmedi. Çünkü ben onun gözünde fazla modernist, fazla ileriye dönük hatta fazla Kemalist’tim. Okulda Kemalizm hakkında herhangi bir tartışma yoktu, herkes Türkiye Cumhuriyeti taraftarıydı, Atatürk’ü sevgiyle anar dururdu. Çünkü Atatürk bizim için vatanın, hürriyetin, ilerlemenin sembolüydü. Üstelik biz Romanya’da yaşadığımız için tek parti baskılarını görmüyorduk, tek parti rejiminden şikâyetçi olmadığımız için Türkiye’nin hep iyi taraflarını görüyorduk.</p>
			<p class="paragraf">Mircea Dragomirescu alabildiğine disipline bağlı olarak müdürlük yapmaya devam etti, fakat bana karşı iyi davranıyordu. Artık o eski tokatlamalar, okuldan atılmalar unutulmuş, ilişkilerimiz normalleşmişti. </p>
			<p class="paragraf">Son sene yani sekizinci sınıftayken ben ve arkadaşlarım evvelce de anlattığım gibi olağanüstü faaliyetlerde bulunmuştuk. Piyesler hazırlamış, hatta şehir dışına giderek piyesler oynamıştık. Koromuz başarılar göstermiş, ben de sınıfta liderlik pozisyonuna geçmiştim. Zaten okulun pedagogu, öğrenci amiri olmuştum. Öğrencileri yemeğe getirir, götürür, sıraya dizer, elbise ve ayakkabı temizliklerini muayene ederdim ve böylelikle okula da bir hizmetim dokunmuş olurdu. </p>
			<p class="paragraf">Babamın ölümünden dört sene geçmiş, Romanya, Sovyetler’e savaş açmıştı. Ekonomik durum kötüye gidiyordu. Bizim de aile gelirimiz bir hayli azalmıştı. Okuldan mezun oldum ve bir buçuk ay kadar sonra diplomamı almak için Mecidiye’ye dönerek Mircea Dragomirescu’yu gördüm. Kendisine durumu anlattım, gerçi taksit borcumu ödeyecek kadar parayı cebime koymuştum. Ama yine de eski durumumuzun kalmadığını söyledim. Bana bir muafiyet tanımasını, benden taksiti almamasını rica ettim. Çünkü Türkiye’ye gitmek için para biriktiriyordum. Gayet ılımlı, tatlı bir şekilde, “Tamam,” dedi. “Sen okula çok hizmet verdin. Okulu çok iyi tanıttın. Onun için geri kalan taksiti vermemeni uygun buluyorum,” dedi. Sonra elime diplomamı verdi, vedalaştık ve ayrıldık.</p>
			<p class="paragraf">Mircea Dragomirescu’yu on altı sene sonra Romanya’ya ilk dönüşümde gördüm, evinde ziyaret ettim. Beni hemen tanıdı. Çok çok memnun olduğunu söyledi. Ben Amerika’da profesör olmuşum, biraz isim yapmışım, o da bundan gurur duydu. “Seninle gurur duyuyorum. Öğrencimdin, iyi yetiştin,” dedi.</p>
			<p class="paragraf">Oturduk, konuştuk. Okulun kapanması mevzuunu önleyemediğini, önlemek için neler yapılması gerektiğini Sıddık Baki Hoca’yla konuştuğunu fakat Sıddık Baki Hoca’nın gereken değişikliklere razı olmadığını, böyle olunca da okulun kapandığını ve kendisinin de emekliye ayrıldığını anlattı. Bu, Mircea Dragomirescu ile son görüşmemiz oldu. Aslında Mecidiye Okulu son olarak 1960’larda kapandı. 1958’de sekiz sınıf dörde düşürülmüş, öğrenci sayısı çok azalmıştı.</p>
			<p class="bolumadi" id="_idParaDest-4">DÖRDÜNCÜ BÖLÜM / <span class="bölümismi">VE BAŞKALARI...</span></p>
			<p class="baslik"><span class="bold">VINCENT CALENDA<br/></span><span class="baslik-alti _idGenCharOverride-4"><br/>DEV BİR KOMŞU, GARİP KİŞİ</span></p>
			<p class="paragraf">Vincent Calenda, Quogue’taki evimin bitişiğinde bulunan arsaya ve eve sahip olan komşumdur. En uzun süre komşuluk ettiğim kişi de odur. Halihazırda da Vincent bu evde oturmaktadır. Vincent iyi ve kötü taraflarıyla istisnai bir insanı temsil ediyordu. Boyu iki metrenin üstünde, geniş omuzlu, dev yapılı bir adamdır. Muazzam fiziki bir güce sahiptir. Hatırlıyorum, bir keresinde bir traktörü kendi başına itebilmişti.</p>
			<p class="paragraf">Vincent, çok küçük yaşta anasını ve babasını kaybetmiş. Rahibeler, onu bir yetim yurdunda yetiştirmişler. Anne, baba hatta dost sevgisi, ilgisi görmeden, ailesiz büyümüş. Anladığım kadarıyla yetimhanede çık sıkı bir disiplin altında yetişmiş. Kalkması, yatması, hareketleri, okuması çok sıkı kontrol edilmiş. Vincent çok disiplinli yaşamayı bu okulda öğrenmiş. Diğer yandan belki bu sıkı disipline karşı; kurallara uymayan, her hareketini, kendisinin tayin ettiği de aşikârdır. İhtiyacı olduğu zaman belki sağa sola başvurur, ama genelde hiç kimsenin yardımına muhtaç olmadan her işini kendi görür. Vincent’in dostu yoktu, dost kazanmak için de gayret sarf etmezdi. Dosta, yakınlığa ihtiyacı olmadan yaşardı. Ama gariptir, dost edinmeyen, edinmek istemeyen bu kimse, yanında bir hayat arkadaşı isterdi.</p>
			<p class="paragraf">İri yarı, çekici yapısıyla kadınlar ona karşı özel ilgi gösterirlerdi. Çok kadın arkadaşı olmuştur, fakat benim bildiğim kadarıyla tek bir kadına karşı ilgisi derin ve içli olmuştur. Bu kadınla Vincent’in arkadaşlığı 7 yıl sürmüştür. Kadın onu çok seviyor, Vincent de ona yakınlık duyuyordu. Fakat Vincent çabuk öfkelendiği ve öfkelendiği zaman bağırıp çağırdığı için bu kadın ona tahammül edememişti. Birkaç kez araları bozuldu, sonra barıştılar. Ama bir defasında aralarında büyük bir kavga oldu. Ben evimden Vincent’in bağırmasını duyuyordum. Vincent sonradan anladığım kadarıyla kadınla evlenmek istemiş, fakat kadın Vincent’in öfkeli, çekilmez bir adam olduğunu göz önünde tutarak Vincent’in değişmesini beklemiş. Sakin karşılıklı hürmete dayanan bir ilişki kurduktan sonra evlenmeyi düşünüyormuş. Vincent ise, “Evleneceksen bir an önce evlenelim, hemen gidip evlenme muamelesini bitirelim,” diye ısrar ediyormuş. Benim kulağıma gelen; kadın, o gürültülü patırtılı kavgadan sonra Vincent’ten ayrıldı, bir daha Vincent’in evine uğramadı. Vincent kadını seviyor, kadının dönmesini bekliyor. Aradan 6 ay geçmesine rağmen bana dönecek diye bekliyor. “Onun eksikliğini çok duyuyorum, ama biliyorum, o da beni özlüyor. Eninde sonunda bana dönecektir,” diye ısrarla kadın arkadaşının dönmesini bekliyor, fakat kadın dönmedi. Sonra üç çocuk babası başka biriyle evlendi. Vincent bir iki sene daha o kadının yokluğunun acısını duyarak yaşadı. </p>
			<p class="paragraf">Vincent hâlâ yaşadığı evini 1975-76 yılında satın aldı ve hemen evi genişletmeye, değiştirmeye koyuldu. Birinci derecede inşaat ustasıydı. Eski evler alır, evleri genişletir, yeniler, boyar ve yüksek fiyata satardı. 15-20 yıldan beri geçimini bu şekilde sağlamaktaydı.</p>
			<p class="paragraf">Vincent üniversite bitirmiş, ekonomi alanında mastır derecesi almıştı. Bir süre New York’ta, şehirde bir firmada çalışmış. Ama elleriyle, vücuduyla çalışmayı sevdiği için bir büroda çalışmaya uzun süre tahammül edememiş. “Hür olmak istiyorum, temiz havada çalışmak istiyorum ve yaşamımı bu şekilde bir iş bularak temin ederim,” diye, ev inşaatçılığına, daha doğrusu ev yenileme işine girişmiştir. Benim bitişiğimdeki evi aldıktan sonra gece gündüz çalışarak bu evi büyüttü, genişletti ilaveler yaparak sokağın en güzel evi haline getirdi. Bazen gidip onun çalışmasını yakından seyrediyordum. Azami dikkatle çalışır, her şeyi milimetresine varıncaya kadar ölçer ve ona göre inşaatı yürütürdü. </p>
			<p class="paragraf">Evi ve evinin içi fevkalade düzenliydi; her şey yerli yerine konmuştu, ev tertemizdi. Evin mutlak tertipli, güzel olmasına dikkat ederdi. Aynı şekilde bahçesi de aynı derecede bakımlı ve tertemizdi. Çeşitli yerlerden ve kataloglardan gül sipariş ederek, 20-30 çeşit gülden oluşan bir bahçe kurdu. Evinin yanında bir de yüzme havuzu inşa etti. Ev, Vincent’in onu satın aldığı zaman belki 50-60 bin dolar yapardı. Vincent’in yaptığı değişiklikler ve tamiratla ev en azından 10 misli değer kazandı ve her bakımdan çok güzel bir eve dönüştü. </p>
			<p class="paragraf">Vincent arada sırada beni yemeğe davet eder, ben de onu evime davet ederim, beraber yemek yeriz. Vincent tahmin edileceği gibi yemek yemeyi, iyi beslenmeyi severdi. En güzel etleri alır, en pahalı zeytinyağlarını kullanır. Daima İtalyan zeytinyağlarını almaya dikkat ederdi. Anne ve babası İtalyan olduğu için İtalya ve İtalyancaya yakınlık duyardı. Bir ara İtalyanca öğrenmeye çalıştı, ama beceremedi. Bunun yanında Vincent aşırı derecede Amerikan milliyetçisiydi. Yabancıları sevmezdi. “Yabancılar benim memleketime gelerek iş buluyorlar, Amerika’da doğup büyüyen insanları işten mahrum ediyorlar,” deyip durmadan yakınırdı. Tabii, ben de yabancıyım ama benim mevkiime, durumuma bakarak genelde iyi davranıyordu. Bununla birlikte benimle gerçek manada dost olmadı, olamadı. Daha evvel belirttiğim gibi, dost olmak için gereken iç duygudan, diğer insanlara karşı samimi ilgi gösterme yeteneğinden mahrumdu. </p>
			<p class="paragraf">Vincent’in diğer bir özelliği köpek sevgisiydi. Daima yanında bir köpek bulundurur ve o köpeğe dört elle sarılırdı. Nunzio isminde bir köpeği vardı. Nunzio terimi İtalyanca <span class="italik">nuncio</span>’dan geliyor, ‘haberci’ demektir. Nuncio, bir hükümete Papa tarafından tayin edilen papaz demektir. Yani nuncio Papa’nın elçisidir. Köpeğe Nunzio ismini vermesi herhalde Vincent’in küçüklüğünde yaşadığı Katolik rahibe okullarının bir hatırasıdır.</p>
			<p class="paragraf">Vincent bu köpeğe inanılamayacak derecede bağlıydı. Her tarafa onunla gider, bazen köpek yalnız başına evde kalır ve pencerenin yanına oturarak Vincent’in gelmesini beklerdi. Bunun ötesinde köpek hiç kimseyle yakınlık kurmazdı. Bir keresinde ben Vincent’i ziyaret etmek istedim, köpek bana saldırdı. Ben de korunmak için köpeğin boynundan tutarak ittim. Vincent köpürdü ve bana, “Ne yapıyorsun? Köpeğimi kışkırttın. Böyle yapma,” diyerek bağırdı durdu. Ben de çok öfkelendim ve kırıldım. Bir daha Vincent’in yanına uğramadım. Nihayet geldi, benden özür diledi. Bir zaman sonra köpek hastalandı. Abur cubur şeyler yiyordu. Vincent ayrıca güvercin yetiştiriyordu. Nunzio bir gün nasılsa dışarıda kalmış, güvercin kümesine girerek küçük bir güvercini yutmuş ve bu yüzden hastalanmış. Vincent, köpeği hastanelere götürdü, 5 bin dolar harcayarak iyileştirdi. Nunzio yaşlandı, arka ayakları felç oldu. Vincent, Nunzio’yu aldı ve bir yere bıraktı, teslim etti. Onun yerine özel büyüklükte köpek yetiştiren bir firmadan Nunzio’dan daha büyük bir köpek aldı. Korkunç bakışlı, dana kadar başı olan bir köpekti. Uzun seneler bu köpekle yaşadı. </p>
			<p class="paragraf">Gene katıldığı partilerden birinde Vincent, Suzan isminde bir kadınla tanıştı. Vincent o tarihlerde 55-56 yaşlarında. Kadın fevkalade efendi, kültürlü ama biraz şişmanca olduğu için ve belki başka sebeplerden dolayı evlenememiş. Suzan 39-40 yaşındaydı. O da Vincent’le arkadaşlık etmeyi kabul etmiş ve nihayet Vincent’le evlenmiştir. Evlendikten sonra Vincent’in hayatı bir dereceye kadar değişmekle beraber eski yaşamı devam etti. Daha evvel anlattığım gibi Vincent kolay değişecek, başkalarına uyacak ve onlarla dostluk kuracak bir adam değildi. Evlendiği kadın ise fevkalade kültürlü, iyiliksever ve herkesin yardımına koşan bir insandı. Amerika’nın en büyük şirketlerinden birinde üst düzey mevkii sahibiydi. Yani şirketin idaresinde önemli bir yeri vardı. Bu kadın bilgisiyle, becerikliliği ve parasıyla hakikaten Vincent için büyük bir nimet oldu. Beklenmedik zamanda ve şekilde Vincent fevkalade bir evlilik yaptı.</p>
			<p class="paragraf">Suzan benim gibi çiçek yetiştirmeye çok düşkündü. Evlendikten sonra adanın kuzeyinde bulunan Southold kasabasındaki evini sattı. Ama orada bulunan çiçeklerin büyük kısmını Vincent’in evine getirdi ve oraya dikti.</p>
			<p class="paragraf">Ama Vincent’in huzursuzlukları yine ortaya çıkmaya başladı. Bahçede çalıştıktan sonra eve girdiğinde bir yer kirlenirse, çalıştığı aletlerden birini masanın üstüne koyarsa Vincent ifrit olurdu. Çünkü kendisi alabildiğine disiplinlidir, her şeyin, her zaman yerli yerine konmasını ister. Vincent içkiye de fazla düşkündü. Suzan’ın ikazlarına rağmen eskisi gibi içiyordu. Bütün bunlara rağmen Suzan, Vincent’e büyük yakınlık gösterdi. Ona hediye olarak lüks bir araba satın aldı. Birkaç kez Avrupa’ya götürdü ve Avrupa’nın belli başlı yerlerinde tatil yapmasını sağladı. Ama Vincent Suzan’a çok sert davranmaya başladı. Öfkeleniyor, bağırıyor hatta Suzan’la 5-6 gün konuşmuyordu. Bu durumun uzun süre devam edemeyeceği belliydi. Bu arada Vincent hastalanmaya başladı. Birkaç defa hastaneye gitti geldi. Suzan onu doktorlara gösterdi. Sonra yine evine döndü ve çalışmalarına devam etti. Vincent eski Vincent değildi, çünkü yavaş yavaş yıpranmaya ve halsiz düşmeye başladı. “İçkiye devam ediyor musun?” diye sorardım. O da devam ettiğini söylerdi. Ben Madison’da olduğum için Lond Island’daki evime sık sık gelemiyorum, ama her gelişimde Vincent’i daha düşük görüyorum. Nihayet gerçek ortaya çıktı. Vincent, parkinson hastalığına yakalanmış. Son bir iki sene içerisinde durumu iyice bozuldu. Eşi artık bunlara tahammül edemeyerek 4-5 sene evvel Vincent’ten ayrıldı.</p>
			<p class="paragraf">Vincent nihayet ona bakacak bir kadın buldu, ama eski halinden yani iri yarı, dev gibi halinden eser kalmadı. Yürüyemiyor, sık sık hastaneye gidiyor, bazen haftalarca orada kalıyordu. Bu gelişimde yani Nisan 2015’teki gelişimde Vincent’in nerede olduğunu sordum. Hastanedeymiş, üzerinde araştırmalar yapılıyormuş. Telefon ettim, “Ne yapıyorsun? Nasılsın?” diye sordum. Ancak birkaç kelimeyle cevap verdi. “Evime dönmek istiyorum. Evimi özledim,” dedi. Bir aydır hastanedeymiş. Ve nihayet iki gün evvel hastaneden çıktı, evine geldi, hâlâ evinde yatmaktadır. İşte Vincent’in hikâyesi de bu… Tanıdığım insanlar içerisinde onun da yeri vardır. Ayrıksı biri olduğu için söz etmeyi uygun buldum.</p>
			<p class="baslik"><span class="bold">IVAN KARAKAŞ<br/></span><span class="baslik-alti _idGenCharOverride-4"><br/>HRİSTİYAN TÜRK BİR GAGAVUZ</span></p>
			<p class="paragraf">Ivan Karakaş, isminin de ifade ettiği gibi, yarı Hristiyan yarı Türk ismi taşıyan bir Gagavuz’du. Bilindiği gibi Gagavuzlar Moldova’da yaşar, bir kısmı da Güneybatı Ukrayna’dadır. Fakat en büyük bölümü Basarebya, bugün Moldova olarak bilinen yerde yaşar. Bu konuda Hamdullah Suphi Tanrıöver bölümünde oldukça geniş bilgi verdim. Bu yüzden Gagavuzlar üzerinde fazla durmak istemiyorum. </p>
			<p class="paragraf">Ivan Karakaş ve ailesi benim daha ilk yıllarda Gagavuz halkıyla, hatta bir dereceye kadar Gagavuz kültürüyle tanışmama vesile oldu. Ivan Karakaş’ın üç oğlu vardı. Onlar da babaları gibi ilk isim olarak Hristiyan ismi, soyadı olarak Türk ismi taşırlardı. Kosta Karakaş en büyük, Vasil Karakaş ortanca, Dimo Karakaş en küçük olmak üzere üç oğlu vardı, bir de Sofya Karakaş adında kızları vardı. Hanımının ismi ise Maria Karakaş’tı </p>
			<p class="paragraf">Karakaş ailesi bizim işimizde çalışırdı. Baba Ivan Karakaş bir çeşit amirdi, bahçe ve bağ işlerinde çalışanlar ayrı kimselerdi ve Ivan da onların başında dururdu. Asıl merkez olan evimizde ve tarlalarda buğday, arpa, mısır yetiştirilen tarlaları idare eden, Ivan Karakaş ve oğlu Kosta’ydı. Vasil küçüktü, büyüyünce bir ara koyun baktı. Dimo, en küçükleri hiç çalışmadı yahut da ben gittikten sonra çalıştı, o yüzden ben hatırlamıyorum.</p>
			<p class="paragraf">Aileyle münasebetlerimiz gayet normaldi. Çünkü bizim ailemizde çalışan ve çalıştıran farkı yoktu. Herkes eşit tutulurdu. Onlar babama “çorbacı” diye hitap eder, anneme ise “yenge” derlerdi. Rumenler annemle görüştükleri zaman ona “Kokona” derlerdi. Ben de onların evlerine gider gelirdim. Normal bir evleri vardı. Bizim eve 100-200 metre mesafedeydi. Ben o yaşlarımda Gagavuz konusunu ve tarihini bilmiyordum. Fakat Gagavuz şivesini Karakaş ailesiyle olan ilişkim sayesinde öğrendim. Zaten Gagavuz Türkçesiyle bizim konuştuğumuz Türkçe arasında pek fark yoktur; bazı kelimeler, bazı cümle kuruluşları farklıdır ama temelde aynıdır. Mesela, “Açan gittik Babadağı’na,” cümlesinin anlamı “Babadağı’na gittiğimiz zaman,”dır. Onlar zamanı başa koyarlar. Kıymetli yerine “pahlı” derlerdi. Çok çok sene sonra Komrat’a gittiğim zaman ben de kolaylıkla Gagavuzca konuştum. O zaman oradakiler hayret etmişlerdi. Öğrenebilecek bir şey değildi çünkü Gagavuzca zaten Türkçeydi.</p>
			<p class="paragraf">Ivan Karakaş çok efendi bir adamdı. İri yarı yapılı, yavaş konuşan ve çok şemeretti. Bizim Dobruca dilinde “şemeret” çalışkan demektir. Püsürlükten hiç hoşlanmazdı. “Püsürlük” tembellik demektir. Ivan çalışanlar kaytarırsa hemen onlara çıkışırdı, “Püsürlüğü bırak, işle,” derdi. </p>
			<p class="paragraf">Kiliseye fazla gittiklerini ve fazla dindar olduklarını sanmıyorum. Fakat Hristiyanlardı. İstavroz çekerlerdi, Hristiyan bayramlarında onlar da tatil yapar, o güne özel yemekler hazırlarlardı. Diğer taraftan Türklere de yakındı. Nihayet bizim köyde 20 kadar Türk ailesi vardı ve onlar da Ivan’a yakınlık gösterirdi. Din farkı olmasına rağmen, aralarındaki dil ortaklığı onları birbirlerine yaklaştırırdı. Bazen düşünüyorum; şimdiki aklım olsaydı bütün bunları not eder, daha derine inmek, bu insanları ve hayatlarını daha yakından tanımak mümkün olurdu. Fakat o yaşta 10-12 yaşlarında hayatı olduğu gibi alır, içine girer yaşardık. Bir gün bu hayattan bahsedeceğimi asla düşünemezdim. Not etmediğim için hatıratım ancak hafızada kalan olaylardan oluşuyor. O da ağızdan ağıza, nesilden nesile geçerdi. Hâlbuki bütün bunlar insan kültürünün değerli parçalarıdır. Bize anlatılsaydı, bunların değerini söyleselerdi, belki kaydeder ve bugün daha teferruatlı şeyler söyleyebilirdik.</p>
			<p class="paragraf">Bir keresinde, Ivan Karakaş harman zamanı, harmanın kenarında duran yeni biçilmiş buğday arabasını harmanın ortasına çekmek için kendi başına uğraşmıştı. Hatta ben onu uğraşırken gördüm. “Yapma, çok ağır,” dedim. “Ben yaparım,” dedi. İki atın çektiği arabayı, kendisi tek koluyla çekti, fakat kendini iyi hissetmedi. Sonra, “Ben eve gideceğim, yatacağım,” dedi. Eve gitti, iki gün sonra ölüm haberi geldi. İşte Ivan Karakaş’tan da acı bir şekilde bahsederek bu konuyu burada kapatıyorum. Şunu da vurgulamak istiyorum. Gagavuzlarla daha küçük yaşta tanışmamın, onların şivesini öğrenmemin ve konuşmamın entelektüel hayatımda önemli yeri olmuştur. </p>
			<p class="baslik"><span class="bold">İBRAHİM HALİL<br/></span><span class="baslik-alti _idGenCharOverride-4"><br/>MECİDİYE MEDRESESİ’NDEKİ OKUL ARKADAŞIM</span></p>
			<p class="paragraf">Kişi bazen birdenbire büyük devletlerin siyasi kararıyla evlerinden, yurtlarından ayrılarak yapayalnız kalırlar. İbrahim böyle bir olayın kurbanı olmuştur. </p>
			<p class="paragraf">İbrahim benim okuldaki en iyi arkadaşımdı ve arkadaşlığımız Romanya’da olduğu gibi Türkiye’ye de devam etmiştir. Çünkü o da benim gibi Türkiye’ye gelmiş, polis okuluna kaydolmuş ve emniyet müdürü olarak hayatının sonuna kadar çeşitli bölgelerde devlet hizmetinde çalışmıştır. İbrahim, Tatar Pazarcık’ı olarak bilinen şehirde, Deliorman bölgesine ait bir yerde doğmuş, büyümüştür. Bu bölge Güney Dobruca’nın ortalarına düşer. Tatar Pazarcık hem Tatar hem de Türk nüfusa sahipti. İbrahim uzun boylu, beyaz tenli, gayet yakışıklı biriydi. Deliorman Türkü’ydü. Babası Pazarcık’ta kahve ve han işletirdi. </p>
			<p class="paragraf">Mecidiye Medresesi’nde İbrahim’le aynı sınıftaydık. Sınıfımızda Dobruca’nın her bölgesinden insanlar vardı. Bizim sınıfın çoğunluğu yani 12 kişi Kırım Tatarı’ydı. Bizim sınıftaki arkadaşlardan biri de babası Mehmet Hoca-Mehmet Gaffar Hoca’nın oğlu Rauf Gaffar’dı. Rauf’u Mayıs 2015’te Bükreş’te gördüm. O aslen Kırım kökenli Tatar’dı, fakat babası Mehmet Gaffar İstanbul’da tahsil görmüştü. Türk Edebiyatı dersini okuturdu. Sınıfta Necmettin Yunus vardı, kendisini şair olarak tanıtırdı. Deliorman’dan gelen başka arkadaşlar da vardı. Bunların arasından Şaban Mahmut, Silistre civarından bir köydendi, Kızılbaş’tı. Aynı bölgeden gelen yine Kızılbaş birkaç arkadaş da vardı. Kızılbaş bir isimdi, ama aramızda herhangi bir ayrılık, düşmanlık nedeni değildi. Nihayet sınıfta üçüncü grubu benim gibi kuzeyden gelenler oluştururdu. Kuzeye biz “şimal” derdik, şimalden gelen üç kişiydik. Çünkü kuzey Dobruca’da Müslüman kalmamıştı. </p>
			<p class="paragraf">Okula geldiğim günden itibaren İbrahim’e yakınlık hissettim. Hayatının sonuna kadar dostluğumuz devam etmiştir. O benden iki yaş büyüktü. Yaş farkı orada önemli sayılmazdı. Sınıfımızda İbrahim ve ben diğer iki arkadaşla dört kişilik bir grup oluşturduk. Bazen sınıfta kavgalar olurdu. İbrahim güçlüydü, kavgacıydı, korkmazdı. Ben küçük olduğum için bana hücum ederlerdi. O beni korurdu. Ben de büyüyüp, güçlendikten sonra artık bana pek ilişen olmadı. Bir kavga olduğunda İbrahim’le beraber herkesin hakkından geliyorduk. </p>
			<p class="paragraf">İbrahim biraz maceracıydı. Yatakhane avlusunun büyük bir kapısı vardı ve o kapı geceleri kilitlenirdi. İbrahim tehlikeyi göze almaktan çekinmezdi. Bazen bana gelir, “Arkadaş gel bu gece kaçalım,” derdi. Ben de, “İbrahim kitap okuyorum,” derdim. “Yapma be arkadaş, okursun önünde bu kadar yıl var. Gel de hayatın tadını çıkaralım,” derdi. Kaçalım deyince ortada yiğitlik var “hayır korkuyorum” diyemezdim. Hadi sen yürü ben de arkandan gelirim, derdim. Karanlık basınca yatakhaneden çıkar, su borularından çatı katına tırmanır, oradan yürüyerek bizim yatakhanenin üzerinden yandaki evin çatısına gider ve yine su borularından aşağı inerdik. Komşunun köpekleri havlamaya başlar, İbrahim, “Arkadaş çabuk ol, çıkmasınlar,” derdi. Gittiğimiz zaman da şehirde bir şey yapmazdık, biraz caddelerde dolaşır, tren istasyonuna gider, trenlerin başka diyarlara gidişini gıptayla izlerdik. Hürriyetin tadını çıkardıktan sonra yine geldiğimiz yollardan geri dönerdik. Şimdi düşünüyorum da çok tehlikeli yerlerden, nasıl geçtiğimize hayret ediyorum. Sonra yatakhaneye gelir, uyurduk. </p>
			<p class="paragraf">İbrahim derslerde pek parlak değildi. Ama sınıfı geçerdi. Bazen ben ona yardım ederdim. Fakat pratik zekâsı çok gelişmişti. Böylece arkadaşlığımız yıllar boyu devam etti. Sonra bir bayram tatilinde İbrahim beni Pazarcık’a davet etti. Bende de merak var. O zaman ilk defa İbrahim’in ailesiyle tanıştım. 15 yaşlarındayım. Hatırlıyorum İbrahim’in abisi, yengesi, annesi ve kız kardeşi hep birlikte sinemaya gitmiştik. O zaman sinemaya gitmek büyük olaydı. Halen film hatırımda, “Zorro” adlı bir Amerikan filmiydi. Orada güzel günler geçirdik, Pazarcık’ı dolaştık. Ben ilk defa aileyle tanıştığım için çekingen davranıyordum. Ama onlar bana yakınlık gösteriyordu. Bir hafta sonunda Mecidiye’ye döndük. </p>
			<p class="paragraf">1940’ta Dobruca’nın güneyi Bulgaristan’a verildi. Almanya ve Sovyet Rusya dışişleri bakanlarının, Viyana toplantısı olarak bilinen toplantıda Romanya’ya bir nota vererek Dobruca’nın güneyi, İbrahim’in ailesinin yaşadığı Pazarcık bölgesi dâhil Bulgaristan’a verildi, Baserabya Rusya’ya, Transilvanya Macarlara verildi. Yani Romanya’nın hemen hemen yarısı üç devlet arasında bölüşüldü. </p>
			<p class="paragraf">İbrahim ortada kaldı. Okulunu bitirmemiş, okumak istiyor ama maddi imkânları yok. Ailesinin yanına gidip kalırsa geleceği karanlıktı. Zaten Bulgarlardan hoşlanmıyorlar, çünkü Dobruca Bulgarların hâkimiyetinde kaldığı zamanlar, yani 1913’e kadar Bulgarlar, Türklere çok eziyet etmişler. Türkler daima Romanya’yı tercih ediyor. Romanya o tarihlerde Türkleri savunuyor. “Bulgaristan’da kalan kısımdan, Güney Dobruca’dan, Romanya’ya gelen Türkler varsa biz onları vatandaş olarak kabul ederiz,” diyorlar. Böylece İbrahim karar verdi, ailesini bırakıp Rumen Dobrucası’na Mecidiye’ye sığındı. Okulu bitirmeye iki senesi kalmıştı. Ders yılı sona yaklaştığı zaman İbrahim açıkta kaldı. Ben de onu, yazı bizde geçirmesi için davet ettim. O da memnuniyetle kabul etti. O yaz İbrahim’le üç ay köyde kaldık. Artık her şeyimiz beraberdi. Pazarlara giderdik, bazen bahçede beraber çalışırdık. Onu köydeki arkadaşlarla tanıştırdım ve çok güzel günler geçirdik. Sonra okula döndük ve ben ikinci sene, 1942 yılında okulu bitirir bitirmez İstanbul’a gittim. İbrahim de iki ay sonra Türkiye’ye geldi ve daha evvel belirttiğim gibi polis okuluna müracaat etti. Tabii lise mezunu sayılıyor, ama gayet parlak bir yüzü vardı, dinçti, çok da güzel futbol oynardı, gayet güzel Türkçe konuşuyordu. Çünkü büyüdüğü muhitte Türkçe konuşulurdu, Tatarca bilmez ve konuşmazdı. Hemen Ankara’daki polis okuluna kaydoldu.</p>
			<p class="paragraf">İbrahim, okulu bitirdikten sonra çeşitli yerlerde polis olarak çalıştı. İstanbul’a geldiği zaman, ben üniversitede öğrenciyken buluşur, yemek yer, konuşurduk. Ben Amerika’ya gidince görüşemedik, Ankara’da bulunduğum zamanlarda İbrahim’in nerede olduğunu soruşturdum. İbrahim ilerlemiş, komiser olmuş ve nihayet Polatlı’da emniyet amiri olarak vazife gördüğünü söylediler, hemen temasa geçtim ve onu buldum. “Hemen gel, görüşelim,” dedi. Nihayet Polatlı’ya gittim. Bizim geldiğimizi duyunca oradan başka memurları davet etmiş. Bize sofra hazırlamışlar ve bu şekilde bizi ağırladı. Eski günlerden konuştuk. Ondan sonra İbrahim’le teması kaybettim. Emekliye ayrılıp İzmir’e yerleştiğini duydum. </p>
			<p class="paragraf">Bundan 7-8 sene evvel rahmetli kardeşim Cemal, “İbrahim telefon etti, acele seni soruyor, seninle görüşmek istiyor. Telefonunu verdim,” dedi. Bekledim bekledim ama telefon gelmedi. Ne olduğunu bilmiyorum, ama bende çok sıcak hatıralar bırakan bir arkadaştır.</p>
			<p class="baslik"><span class="bold">BAĞCI VASİL<br/></span><span class="baslik-alti _idGenCharOverride-4"><br/>ÇOK ÇALIŞAN, ÇOK İÇEN BİR RUS</span></p>
			<p class="paragraf">Küçüklüğümden kalma hatıralarım içinde hiç unutmayacağım bir sima vardır, Bağcı Vasil, aslen Rus’tu. İhtimal Ukrayna’da yaşayan zaporoje Kazaklardandı. İri yarı, esmer, sert bakışlı bir insandı. Bağımız dikildiğinden beri bağımızın işçisi, bekçisi her şeyi olmuştu. Okuması yazması yoktu, fakat güçlü bir kişiliği, sert duruşu ve alabildiğine çalışkanlığıyla değişik tipte bir insan olduğu aşikârdı.</p>
			<p class="paragraf">Vasil’den bahsetmeden evvel bağdan söz etmek durumun daha iyi anlaşılmasını sağlayacaktır. Köyümüzün kenarında babamın 25 dönümlük bir arazisi vardı. Yamaç üzerindeki bu arazi tarıma müsait değildi. Buğday, arpa ekilirdi, fakat verimi çok düşüktü. Toprak biraz taşlı ve arazi eğimli olduğu için nem tutmuyordu. Babam bu araziyi daha iyi değerlendirmek için toprağı tahlil ettirmiş ve burasının bağ yetiştirmeye daha elverişli olduğunu öğrenmiş. Pratik kafalı, hiçbir şeyi tecrübe etmekten çekinmeyen ve arazi verimini değerlendirmek için elinden geleni yapan pederim buraya bağ dikmeye karar vermişti. Bağ dikilmeye başlayınca, bağ işlerini üzerine alacak bir insana ihtiyaç olmuş, böylece Vasil, bizde bağcı olarak istihdam edilmiş. </p>
			<p class="paragraf">Ben büyüyünce ve etrafı anlamaya başlayınca sıkça bağa gitmeye başladım. Bağ fidanlarının nasıl ekildiğini görmedim, ama anlatılanları hatırlıyorum. Meraklı olduğu için babam her çeşit üzümü getirmiş ve ekmiş. Siyah büyük üzümden beyaz çekirdeksiz üzüme kadar her çeşit üzüm vardı. Babam bir Türkiye ziyaretinde, İzmir’den çekirdeksiz üzüm almış. Bu bağ hem üzümümüzü, pekmezimizi temin ediyor, hem de taze üzümü pazarlara götürüp satarak gelir elde etmemizi sağlıyordu. 25 dönümlük bağın verimi de o nispette büyüktü. Sonbahar gelince üzümler toplanır, makinelerle ezilir, içindeki sıvısı, şıra olarak fıçılara doldurulurdu. Bu amaç için büyük boyda 15-20 fıçı alınmış. Fıçı mağazası ayrı olarak bir binada inşa edilmişti.</p>
			<p class="paragraf">Bağın çayır olan alt tarafına da meyve dikilmişti. O bölgede yetişen her meyveyi orada bulmak mümkündü. Çeşitli elma ve armutların yanında kayısıları hiç unutmam, yumruk büyüklüğünde kayısılar vardı. Bunun yanında cevizler, fındıklar ve sair meyve ağaçları da vardı. Hatırlarım, sonbaharlarda iki muazzam ceviz ağacından 4-5 çuval ceviz toplanırdı. Ayrıca bolca fındık da vardı. Babam fidanları Türkiye’den getirmişti. Oradan da bol bol fındık mahsulü alınırdı.</p>
			<p class="paragraf">Bütün bağ işlerini Vasil ve eşi yapardı, biz esire Köke derdik. Mayıs ayından üzümlerin toplandığı Eylül ayına kadar 25 dönümlük bağı ve meyveliği karı koca bakar, budar, sular ve oradan bol miktarda ürün alırdık.</p>
			<p class="paragraf">Vasil daima gözümün önündedir. Sabah 5-5 buçuk gibi kalkar, biraz öğle molası vererek karısıyla akşama kadar durmadan çalışır. Yanlarında su testisi bulundururlardı. Bütün yaz, ağızlarına şarap, alkol gibi bir şey koymazlardı. Ben bu kadar çalışkan bir insan görmemişimdir. Üstelik bağ ve bahçeyi kuş uçmayacak şekilde korurdu. Biz mal sahibinin çocukları olmamıza rağmen bağa giremezdik, ağaçlardan meyve toplamamıza müsaade etmezdi. Biz çocuklar, meyve ağaçlarının yayına gelince Vasil, “Çekilin, fazla yaklaşmayın, dal kıracaksınız,” diye bizi uyarırdı. Biz de ondan korktuğumuz için fazla yaklaşmazdık. Vasil “İstediğiniz bir şey var mı?” diye sorar, biz de istediğimizi söylerdik. O gider, toplar verir ama bizi bağa sokmazdı.</p>
			<p class="paragraf">Benim özellikle merak ettiğim bir meyve ağacı vardı. Asıl cinsini bilmiyorum. Çünkü meyve ağacının her dalına başka bir meyve aşılanmıştı. O da ayrı bir maharetti. Bir kere Vasil bana aşı yapmayı göstermişti. Aşı yapılacak ağacın dalı hafifçe yarılır, aşı yapılması istenen meyve ağacından bir parça alınır, özlü tarafı onun içerisine sokulur ve etrafı güzelce sarılır. O meyve ağacı 7-8 farklı meyve verirdi. Bunu gözlerimle gördüğüm için iyi hatırlıyorum. Vasil’in böyle maharetleri, bilgileri vardı.</p>
			<p class="paragraf">Vasil, bağı korumak için elinden geleni yapardı. Bağ köye çok yakın olduğu için çocukların oraya gidip üzüm çalması söz konusu olabilirdi, hatta büyükler de bahçeye dalabilirdi. Fakat Vasil’in ne kadar sert bir adam olduğu bilindiği için bağa kimse yaklaşmazdı. Ama köpekler onu tanımaz ve korkmazlardı. Üzümler olunca köpekler bağa dadanır, üzümleri yerdi. Vasil bir köşeye saklanır, köpekleri bekler, elindeki tüfekle köpekleri vurur, öldürürdü. Bu yüzden köpekleri vurulan köylüler Vasil’e düşman kesilmişti. Ama Vasil hiçbir şeye aldırış etmiyordu. “Ben buranın bağcısıyım. Yetiştirdiğim üzümleri korumak benim borcumdur,” diyerek elinden geleni yapıyordu. Öldürdüğü köpeklerin derilerini soyar, biraz da dericilik işini bildiği için o derileri bir maddeyle yumuşatır, onlardan ayakkabı yapardı, hatta kendine bir kürk yaptığını da gördüm. Vasil’in elbiseleri köyde büyük bir hayret ve tiksinti yaratmıştı. Çünkü köydeki Rumenler, Bulgarlar, Türkler asla köpek derisinden ayakkabı ya da elbise yapmazdı. Köpekleri öldürülen köylüler Vasil’den şikâyet ederlerdi. Ama ondan çekindikleri için bir şey yapmazlardı, ta ki sonbahar gelinceye kadar. Sonbahar gelince bağdan üzümler toplanır ve daha evvel belirttiğim gibi çeşitli makinelerle üzümden şıra elde edilirdi. Çünkü babam modern alet kullanmak ve verimi arttırmak için elinden geleni yapıyordu. O zamanlarda bu işler için ne kadar alet varsa, bunları almış ve yerine yerleştirmişti. </p>
			<p class="paragraf">Bağ bozumunda, üzümlerin toplanması için 10-15 kişi alınır. Vasil onlara nezaret ederdi. Şıra ve şarap yapımıyla da Vasil ilgilenirdi. Biz evde şarap içmezdik Ancak bütün kış boyunca şıra içerdik. Geriye kalan şarap fıçıları satılırdı. Vasil bağ işleri sona erince içki içmeye başlar ancak bahar gelince içkiyi bırakır kendini çalışmaya verirdi.</p>
			<p class="paragraf">Babamın ölümünden birkaç yıl sonra Vasil bizdeki işinden ayrıldı. Nasıl ve neden ayrıldığını hatırlamıyorum. Ama sanırım bizim babadan kalan mülkleri idare eden akrabamızla anlaşamamış, bırakmış gitmiş. Gidişinden iki sene sonra bir gün baktım Vasil peyda oldu. Bu defa bitmiş, çökmüş bir halde. Yani içtiği onca şarap nihayet etkisi göstermiş. Sanırım Vasil karaciğer hastalığına yakalanmış. Eve geldi. Biz ona kalacak bir gösterdik ve yemek verdik. Sonra dayanamadı, gitti. Ondan sonra Vasil’den haber alamadık. Sadece hatıraları kaldı.</p>
			<p class="paragraf">Bizim bağın başına gelenler de Vasil’in başına gelenlerden farksızdır. Ben evden ayrılıp Türkiye’ye gelince bağ işletilmeye devam edildi. Fakat bağı işletenler Vasil’in bilgisine, çalışkanlığına sahip olmadıkları için bağın verimi çok düşmüş, hatta bazı üzüm fidanları kurumuş. Benim gözümde bağ ve bahçe güzelliğini muhafaza ederek, zihnimde canlı bir şekilde durmaktadır. Köyden ayrılmadan evvel bağı gezmiştim, bir fotoğraf da çekmiştim. Hâlâ yeşildi. Sonra Romanya’da rejim değişti, bağ da devletleştirildi ve bakımsızlıktan kurudu gitti.</p>
			<p class="paragraf">16 sene sonra tekrar köye gelip çocukluğumun geçtiği yerleri ziyaret ettiğim zaman bağdan eser kalmamıştı. Yalnız iki büyük ceviz ağacı ayaktaydı. O güzelim meyve ağaçlarının izi bile kalmamıştı. Cevizler hâlâ ceviz veriyordu. Köylüler gelip oradan ceviz topluyordu. 6 sene sonra gittiğim zaman cevizlerin de yok olduğunu, bağın bulunduğu yere bir değirmen yapıldığını gördüm. Değirmen, su değirmeni değil tabii, o bölgenin un ihtiyacını karşılayan bir yer olmuş. Komünist rejim yıkılınca değirmen ve üzerinde bulunduğu toprak şahsi mal olmuş. Aslında eski sahibine bizlere devredilmesi gereken arazi, rüşvet sayesinde başkasına devredilmiş ve adam oraya ezelden beri sahipmiş gibi yerleşmiş. Değirmeni görmeye gittim ama beni tanımazlıktan geldiler. Orada babasını çok iyi tanıdığım ve küçüklüğünü çok iyi bildiğim Grigoraş isminde bir adam vardı. “Senin ne işin var burada, kim oluyorsun?” der gibi sert bir şekilde baktı, konuşmadı. </p>
			<p class="paragraf">Bağımızın ve Vasil’in hikâyesi acı bir şekilde böylece son bulmuştur. Nerede yatarsa yatsın, Vasil’i yine sevgiyle anmaktayım.</p>
			<p class="baslik"><span class="bold">DİMİTRİ LARİ<br/></span><span class="baslik-alti _idGenCharOverride-4"><br/>BİR KÖY MUHTARININ BAŞINA GELENLER</span></p>
			<p class="paragraf">Dimitri köyün muhtarıydı. Rumence muhtara “primar” denir. Lari, Liberal Parti’nin üyesiydi. Babam da aynı partiye mensuptu. Yalnız parti sebebiyle değil, iş münasebetleri ve Lari’nin kişiliği ve hoşgörüsü onu babamla dost yapmıştı. Uzun boylu, iri yapılı, güçlü bir insandı. Konuşması da aynı şekilde tok ve vurgulayıcıydı.</p>
			<p class="paragraf">Muhtarlar merkezden tayin edildiği için Lari de iktidarda olan Liberal Parti’nin etkisiyle muhtar olmuştu. Fakat çok iyi bir muhtar olduğu için iktidar partileri değişse de Lari muhtar olarak kalmıştı. Lari aynı zamanda kültür meraklısıydı. Kitap satın alır, okurdu. Ayrıca o dönemde Romanya’nın en önde gelen <span class="italik">Unıversul</span> gazetesine aboneydi. Gazeteleri okur ve okuduklarını başkalarına da anlatırdı.</p>
			<p class="paragraf">Babam vefat ettikten sonra Lari benimle de dost oldu. Aramızdaki büyük yaş farkına rağmen, benimle aynı yaştaymış gibi konuşur ve birçok konuda benle tartışırdı. O dönemde bilgim fazla değildi, ama gazete ve kitap okuduğum için olup bitenlerden haberdardım. Bu nedenle Lari’yle uzun konuşmalarımız olurdu. Bana, “Domnu Kemal” derdi. “Domnu” bey manasına gelir. Ben de ona, “Domnu Primar” yani sayın muhtar diye hitap ederdim.</p>
			<p class="paragraf">İki oğlu ve bir kızı vardı. Çocuklarını okutmak istedi, fakat pek başarılı olmadı. Kızı meslek sahibi olarak oralarda bayağı ün kazanmıştı. Terziydi fakat üst seviyede terzilik yapardı. Herkes onun işinden çok memnundu.</p>
			<p class="paragraf">Ben Türkiye’ye gitmeye karar verdiğim zaman Lari’yi de gördüm. Ondan vedalaşarak ayrılmak istedim. “Siz aile olarak bu köyün en ileri gelenlerindensiniz. Sen de baban gibi bilgili, okumuş olarak köyümüze ve bu ortama çok faydalı olabilirdin. Gideceğin için çok üzgünüm, ama bir gün buraya geri gelirsin. Babandan kalan mülkü idare edersin. O zaman görüşür, konuşuruz. Hep beraber çalışır, köyün ilerlemesini sağlarız,” dedi. Ondan sonra cebinden küçük miktarda para çıkararak, “Bu da sana olan sevgimin, itibarımın bir işaretidir. Büyük bir para değildir, ama candan geliyor. Sana uğur getirir diye veriyorum,” dedi. Onunla kucaklaştık ve ayrıldım. Yıllar sonra onu çok değişik koşullar altında görmem mümkün oldu. </p>
			<p class="paragraf">Ama bu görüşmeye gelmeden evvel, Lari’nin köyü güzelleştirdiğini, yollar yaptırdığını, fakir köylülere köy bütçesinden para vererek evlerinin daha güzel ve temiz görülmesini sağlamaya çalıştığını söylemeliyim. Herkese yardımcı olurdu. Köyde yaşayan 20 kadar Türk-Müslüman aileye karşı özel bir ilgi gösterir, muhtarlıkla ilişkilerde yani çeşitli evrakların hazırlanmasında onlara yardımcı olurdu. Zaten doğum vesikaları, yolculuk, tapu işleri ilk olarak muhtarlar tarafından verilirdi. Nitekim ben hareket etmeden evvel ona gittim ve evli olmadığıma dair bir vesika aldım. Çünkü bilhassa akrabalarımız bana dedi ki, “Türkiye’ye gidiyorsun, belki orada kendine bir eş bulursun, evli olup olmadığın sorulabilir.” Bu yüzden bu vesikayı almalıymışım. Evli olmadığım aşikârdı. 17-18 yaşındaydım. Ama her ihtimale karşı böyle bir vesika aldım. Lari, “Türkiye’den belki bize gelin getirirsin,” diyerek şaka yaptı.</p>
			<p class="paragraf">Lari’yle mektuplaşamadık, ilişkimiz kesildi. Ama gerek o, gerek ben birbirimizi unutmadık. 16 sene sonra köye döndüğüm zaman ilk sorularımdan biri; Dimitri Lari’nin ne olduğuydu. Çünkü Romanya’da rejim değişikliği olmuş, 1944’te Sovyet Ordusu, Romanya’yı almış, rejimi değiştirmiş, Komünist Parti’yi iktidara getirmişti. Savaştan evvel Rumen Komünist Partisi’nin üye sayısı bini geçmezdi. Onların arasında da hatırı sayılır kimse azdı. Ama Sovyet ordusu gelince her taraftan binlerce komünist türemiş. “Biz evvelden beri komünisttik. Ama komünist olduğumuzu açıklamaktan çekinirdik,” diyen binlerce kişi çıktı. Ama hepsi menfaat amacıyla yapılan particilikti. Başka yerlerde de söylediğim gibi, babamdan kalan bütün mal mülk devletleştirilmiş, annem sokağa atılmış, güç bela bir dostun evine sığınmış, bir müddet orada yaşamış. Ben bu olaylardan çok sonra haberdar oldum. Annem nihayet Köstence’de yaşayan Adviye ablamın yanına giderek, onun yanında kaldı. 1967 senesinde de Türkiye’ye geldi.</p>
			<p class="paragraf">Şimdi tekrar Lari’ye ve benim 1958’de köyü ziyaretime dönmek istiyorum. Köye gittim, evimin perişan durumunu gördüm. Evin etrafında bulunan birkaç bina yıkılmış, ağaçlar kesilmiş, o güzelim meyve ve çiçek bahçesinden eser kalmamış. Çok üzgün olarak küçüklüğümü geçirdiğim değirmene gittim. Yanımda rahmetli kardeşim Cemal vardı. O oraları daha önce gezdiği için durumu biliyordu. Dolayısıyla o kadar aldırış etmiyordu. Ben ise o güzelim bahçelerin, 200 senelik Osmanlı yapısı değirmenin yok edildiğini görünce fenalık geçirdim. Küçüklüğümün en güzel günlerini hatırladım ve perişanlığım bir kat daha arttı.</p>
			<p class="paragraf">O değirmen harabesinden ayrılarak kardeşimle beraber ana yola doğru yürüdük. Baktım yoldan bir araba geliyor. Ufak bir katırın çektiği, iki tekerlekli, küçük bir arabaydı. Arabanın arkasında yalınayak, üzerine yırtık bir gömlek giymiş ve başı açık bir adam yürüyor. Eğilmiş, çökmüş bir zavallı. Araba bir az daha yaklaşınca baktım, perişan halde, yalın ayak yürüyen adam Dimitri Lari’ye benziyor. Daha yaklaşınca adamın Lari olduğunu anladım. Ve “Merhaba sayın muhtar. Nasılsın?” dedim. Tabii eski Dimitri Lari’den eser kalmamış. Küçülmüş, zayıflamış, yalın ayak, toz toprak içinde yürüyen adamcağız. Ben eski günleri düşünerek ona sayın muhtar dedim. Durdu, bana baktı baktı, öyle bir bakış ki acı dolu ama çok manalı, çok şeyler anlatan bir bakıştı. Birden başını kaldırdı. “Kemal, Kemal, sen misin?” dedi. “Evet, seni ziyarete geldim,” diye cevap verdim. Baktı, boynunu eğdi. Hiçbir bir şey söylemeden katırı dürttü ve yoluna devam etti. Ben ona eski günleri hatırlatmıştım, acılarını diriltmiştim aynı zamanda da korkutmuştum. Çünkü Lari mimlenmiş bir insan olarak köyde yaşamaktaydı. Ben ise dışarıdan gelmiş, yabancı bir kimseydim. O günlerde bir Rumen vatandaşının Türk olsun, Rumen olsun bir yabancıyla konuşması büyük şüphe uyandırıyordu. “Neden konuştun? Ne söyledi?” diyerek sorguya çekilirdi. Dimitri Lari eski rejimde muhtar ve Liberal Parti’nin üyesi olduğu için aşağı yukarı hiçbir kabahati olmadığı halde 8 sene hapis yatmış. Elinden malı mülkü alınmış, küçük bir kulübede yaşamaya mecbur edilmiş. </p>
			<p class="paragraf">Oraya geri dönünce yıkılmış bir dünyayla karşılaştım. Hem benim baba evim yok edilmişti hem de dostlarım perişan vaziyetteydi. Bunların arasında köyün eski muhtarı, köyü geliştirmek için büyük çaba sarf etmiş, gür sesli, akıllı Lari de vardı. İnsanların birbirine bu kadar fenalık yapacağını hiç düşünmemiştim. Verimli, çalışkan bir insan hiçe indirilmiş, toplum onun verebileceği katkılardan mahrum edilmiş, fiilen yaşasa da gerçekte yok edilmiş bir insan. Niçin? Bir ideoloji için. Lari’yi bu duruma getiren, onu perişan hale sokan rejim, toplumu da yok etmişti. Böyle bir rejim uzun süre yaşayamazdı. Nitekim 1989’da kendiliğinden çöktü, ama Lari de rahmete kavuşmuştu. Kurtuluş gününü göremedi ne yazık ki…</p>
			<p class="baslik"><span class="bold">WILLIAM (BILL) HAMILTON SWAN<br/></span><span class="baslik-alti _idGenCharOverride-4"><br/>BİR ABD KURUCUSUNUN GARİP TORUNU</span></p>
			<p class="paragraf">Bill tanıdığım en garip, eksantrik ve akıllı insanlar arasındadır. Yazlık olarak kullandığım evin arazisini, ondan 1962 yılında satın almıştım. Bir müteahhitle anlaşarak 1965 senesinde evi inşa ettirdim. Ev, New York’a 120 km mesafede Quogue isminde bir köyde. Okyanusa 500 metre uzaklıktaki bu köy, 1672 senesinde kurulmuş. Quogue, New York’un sayfiye bölgesi sayılan Hampton isimli bölgenin birkaç kasabasından biridir. Halk, çiftçilik, balıkçılık gibi mesleklerle uzun süre hayatını kazandıktan sonra 20. yüzyılda başka alanlara kaymıştır. Bölgenin en sakin ve kanımca en güzel mevkiine sahip olan Quogue 1960’lara kadar bir köşede unutulmuş bir yerdi.</p>
			<p class="paragraf">Quogue’ı kuran ailelerin çocukları hâlâ burada yaşamaktadırlar. Köy mezarlığında yatanların başucuna dikilen taşları inceledim. Gerçekten de köyde yaşayan ailelerin bir kısmının 350 seneden beri devamlı burada oturduklarını kanıtladım. Bill Swan bu eski ailelere mensup değildi. Yüz küsur yıl evvel, ailesi Quogue’a yerleşmiş olmasına rağmen köylülerle kaynaşamamışlar. Tam tersine, aşağıda anlatacağım nedenler kaynaşmayı engellemiş. </p>
			<p class="paragraf">Bill Swan orta isminden anlaşılacağı gibi anne tarafından Alexander Hamilton’ın torununun torunuydu. Alexander Hamilton (1755-1804) Amerikan tarihinin başta gelen isimlerinden biridir. 1786’da Philadelphia’da toplanan Anayasa Konvansiyonu’nda büyük çaba göstermiştir. Anayasanın kabul edilmesini John Jay ve James Madison gibi tarihî isimlerle sağlamıştır. Amerikan anayasanın fikrî temelini oluşturan Hamilton’ın yazıları sonradan <span class="italik">Federalist</span> <span class="italik">Papers</span> başlığını taşıyan bir kitap halinde yayımlanmıştır. Bu yazılar Amerikan siyasi düşüncesi ve anayasa fikirlerinin temel kaynağı olma özelliğini hâlâ korumaktadır. Alexander Hamilton Amerikan devleti felsefesini, idare şeklini uzun uzadıya tartışmıştır. O, Amerika’nın eninde sonunda Avrupa gibi merkezî devlet sistemini kabul edeceğini düşünüyordu. Eyalet sisteminin uzun ömürlü olmayacağına inandığı için bu sistemi idareten kabul etmişti. Hâlbuki eyalet sistemi Amerika’nın temel idari teşkilatı haline geldiği gibi, merkezi idarenin gücünü dengelemişti. Bu denge, kişi hürriyeti ve haklarının korunmasına yardım etmiştir. Hamilton aynı zamanda finans dehasıydı. Altı yıl maliye bakanı olmuş, ABD’nin mali ve ekonomik sistemini, merkez bankasını kurmuştur.</p>
			<p class="paragraf">İşte benim burada söz ettiğim Bill Swan, bu tarihî şahsiyetin yani Hamilton’ın torunlarından biriydi. Aile, uzun yıllar New York’ta Manhattan’da bugün zenci mahallesi olan Harlem’de bir çiftlikte yaşamış. New York 19. yüzyılın sonlarına doğru alabildiğine genişleyince aile Quogue’ta 250 dönümlük bir arazi satın alarak şato biçiminde bir ev yaptırmıştır. Hizmetçileri için bir bina, at arabaları için garajlar (carriage house) ve buna benzer başka yapılar inşa etmişler. Aile zengin ve asil olduğu için Quogue’ın yerlilerine yukarıdan bakmış, hatta onları hor görmüştür. Bill’in annesi Hamilton’ın torunu olduğu için kendisine asilzade muamelesi yapılmasını istermiş. Üstelik annesinin ruhsal bozukluğu da varmış. Aile fertlerinden biri, sanırım Bill’in erkek kardeşi yıllardan beri akıl hastanesinde tedavi görüyormuş. </p>
			<p class="paragraf">Hamilton ailesinin bu tutumu mütevazı hayat süren köylüler arasında büyük tepki yaratmış. Zamanla köylüler Hamilton ailesini boykot etmişler. Böylece Bill’in ailesiyle köyün fakir, fakat eski aileleri arasındaki uçurum gittikçe büyümüş. Anne vefat edince aileyle Quogue yerlileri arasındaki savaşı yürütmeyi Bill üzerine almış. Bu arada ailenin varlığı eski şato ve etrafında orman olan 120 dönümlük arazi Bill’e kalmış. Bill dedesi Hamilton gibi Columbia Üniversitesi’ni (eski adı King’s College) bitirmiş ve avukat olarak çalışmaya başlamıştır. Bill, II. Dünya Savaşı’nda Pasifik ordularında yüzbaşı olarak büyük çaba göstermiş ve bir ayağından yaralanmış. Kendisine savaş malulü olarak maaş bağlanmış, askerî uçaklarla dünyanın herhangi bir yerine bedava uçma hakkı kazanmıştı. </p>
			<p class="paragraf">Bill zeki tavırları, yüksek seviyede İngilizce konuşması ve aristokrat davranışlarıyla kendine mahsus bir kimliğe sahipti. Aile mirası olan eksantrik hareketleri savaş yıllarının travmalarıyla bir araya gelince Bill’i bir hayli huzursuz yapmıştı. Dikkatini uzun süre bir nokta üzerine toplayamadığı için analiz gücü çok düşük kalmıştı. Bütün bunların sonucunda Bill avukat olarak pek başarılı olamamıştı. Hampton Bay’de bir bürosu ve sekreteri olmasına rağmen fazla müşterisi olduğunu sanmıyorum. Bunun için Bill bir yandan Quogue’ın yerlileriyle mücadelesini sürdürürken bir yandan da gelir sağlamak için başka yollar aramaya başlamıştır. Aileden kalma evi vermeyi düşünmüş, ayrıca emlakçılık yapmıştır. Benim Bill’le tanışmam bu süreçte içinde yani 1956 yılında olmuştur. </p>
			<p class="paragraf">Bill Swan’la tanışmam ve Quogue’a gelmem tesadüfen olmuştur. Askerliğimi yapıp New York’a dönünce gece gündüz çalışarak doktora tezimi yazmaya koyuldum. Küçük bir dairede çalışıyor, bunalım geçiriyordum. Birleşmiş Milletler’de memurken edindiğim dostlarımdan beni arayan pek yoktu. Zihnimi ve sinirlerimi dinlendirmek için aslen Belçikalı, Flaman asıllı Karel Timperman isminde bir arkadaşla şehir dışında uzun yürüyüşler yapıyorduk. Sonra bize başka arkadaşlar katılınca grubumuz büyüdü. Buluşma yerimiz yine International House (IH)’tu. Bir gün Karel benimle görüşmek istediğini söyledi. Long Island’da oturan ve International House’ta idare heyeti üyesi olan bir avukat evini, IH öğrencilerine ucuz bir fiyatla yazlık olarak kiralamak istiyormuş. Ev 30-40 kişi kadar barındırabilirmiş. Bu şekilde yazın New York’un çekilmez, rutubetli sıcağından bunalan öğrenciler biraz dinlenmiş, ferahlamış olacaklardı. Gittik, evi gördük ve yazlık olarak kiralamaya (800 dolara) karar verdik. Birinin evde devamlı kalarak evi otel gibi işletmesi gerekiyordu, bu durum sorun oldu. Nihayet evin menajerlik işini ben üzerime aldım. Zaten New York’tan çıkıp sakin bir yerde tezimi yazmayı çok istiyordum. İşte 1956 yılının Mayıs ayında ben Quogue’a göçtüm. Orada Ekim ayına kadar çalıştım. Kiraladığımız eve Bill, Pen Craig adını vermiş ki bu da II. Dünya Savaşı’nda ölen bir subay arkadaşının ismiymiş. Pen Craig diğer birçok evle beraber tarihî anıt olarak ilan edilmiştir. </p>
			<p class="paragraf">Bill Swan’la az zaman içerisinde dost olduk ve onun ölümüne kadar dostluğumuz devam etti. Bu dostluk sayesinde Bill’in geçmişini, gelecek hakkında beklentilerini ve köy halkıyla olan kavgasını yakında öğrenmem mümkün oldu. Bill’e göre köy halkı alabildiğine tutucu, içine kapanık, kendinden olmayanlara karşı düşman, kendini dünyadan koparmış bir topluluktu. Evini yazlık olarak bizim gibi farklı ülkelerden gelenlere kiralamasının amacı köylüyü tutuculuktan kurtarıp dünyaya açmakmış. Köylüler bana ve diğer arkadaşlara karşı bir süre çok soğuk davrandılar. Fakat zamanla Pen Craig’de hafta sonunu geçirenlerin üniversite öğrencisi, meslek sahibi olduklarını anlayınca davranışı değişti. Ben devamlı Quogue’ta kaldığım için az zaman içinde birçok köylüyü tanıdım ve onların Bill hakkındaki görüşlerini öğrendim. Söz gelişi “köy” ve “köylü” kelimelerini kullanmıyordum. Aslında Quogue bildiğimiz köylerden kesin olarak farklıdır. Geniş sokakları, ortalama 5-20 dönümlük ağaçlı, bahçeli arsalar üzerine oturmuş, 3-6 yatak odalı evleriyle Quogue her bakımdan kalburüstü bir yerdi. Ev sahiplerinin bir kısmı New York’ta Amerika’nın tanınmış şirketlerinde çalışan kimselerdi. Bu insanlar Quogue’taki evlerine hafta sonu gelir ve yazlık olarak kullanırlardı. </p>
			<p class="paragraf">Köy halkının Bill’e karşı tutumu sakin ve karşılıklı saygı içerisinde görülmekle beraber aslında çekingen ve kuşkuluydu. Bu davranışın asıl nedeni eski aile çatışmalarının ötesinde Bill’in köy belediye meclisinin tayin ettiği arsa yüz ölçümünü küçültmek için giriştiği çabalardı. Amerika’da genellikle köy ve kasaba kendi sınırları içinde inşa edilecek evlerin arsa ölçümünü tespit etmekte serbesttir. Arsalar büyük olunca fiyatları da yükseliyor ve böylece ancak varlıklı kimseler bu gibi yerlerden arsa satın alarak ev yaptırabiliyorlar. “Zoning”i yani arsa büyüklüğünü kontrol sayesinde, belediye meclislerine hâkim olan kimseler bir köy veya kasabanın ekonomik ve sosyal yapısını kontrol edebiliyorlardı. Quogue’ın eski aileleri burada yüzyıllardan beri yaşadıkları için köyü eski haliyle muhafaza etmek istemeleri aşikârdır. İşte belediye arsa büyüklüğünü yarım acre yani 4,5 dönüm olarak tespit etmiş, Bill ise belediye meclisine girmek veya kendi adamlarını araya sokmak suretiyle zoningi, yani arsa ölçüsünü bir veya iki dönüme düşürmek için yıllardan beri mücadele ediyormuş.</p>
			<p class="paragraf">Bill eğer zoningi 1-2 dönüme indirirse arazisini rahatlıkla 80 veya 100 arsaya bölerek satabilecek ve çok para kazanacaktı. Fakat küçük arsalar üzerine yapılacak küçük evleri inşa edebilecek olanların düşük gelirli olacağı da aşikârdı. Bu gibi küçük arsalar üzerine düşük kalitede, düşük fiyatla yapılan evler o köyün ve kasabanın emlak fiyatlarını çok aşağı çekebilirdi. Nitekim Quogue’a 3 km mesafede bulunan ve bu gibi düşük kalitede evlere sahip bir kasabada emlak fiyatları Quogue’taki fiyatların ancak dörtte biri kadardır. Bill Swan, arsaların yüzölçümünü indirmek çabasını sosyal adalet, düşük gelirlileri ev sahibi yapmak gibi yüksek ideallere bağlamasına karşılık diğer köylüler Bill’in çabasını çabuk zenginleşme yolu olarak görmekteydiler. </p>
			<p class="paragraf">Uzun mücadelesine rağmen Bill zoningi değiştiremedi. Bir süre sonra Quogue’ın ün kazanmasıyla arsalar ve evler kapışılmaya başlayınca belediye köyün eski yerleşim bölgesindeki arsa ölçümünü 10 dönüme çıkardı. Bu durum karşısında Bill öteden beri hazırladığı planını ciddi bir şekilde yürürlüğe koydu. Bill’in bir mali deha olan ve Amerika finans sisteminin kurucusu Alexander Hamilton’ın torununun torunu olduğunu belirtmiştim. Bill uzun vadede ona para kazandıracak yatırımlar yapmayı başardı. Bana çok kez söylediği bir şey vardı, “Dünyada insanların yapamayacağı, çoğaltamayacağı tek şey arazidir.” İnsanlar durmadan çoğaldıkları ve arazi miktarı sabit kalacağı için arazi fiyatları durmadan aratacaktır. Onun için Bill daha 1960’ın başlarında Quogue içinde ve civarında düşük fiyata arazi satın almaya başladı. Bir arazi satın alır, az bir süre sonra az kârla da olsa aldığı araziyi satar, aldığı parayla yeni arazi satın alırdı. Varlıklı bazı kimseleri ortak yapar, onların parasıyla arazi alır ve fırsat bulduğu zaman ortaklarının hisselerini yarı yarıya satın alırdı. </p>
			<p class="paragraf">Bill çok dürüst iş yapar, fakat beraber çalıştığı kimselerden alabildiğine istifade ettiği gibi ortaklarının hatalarını ve kontratı değiştirmelerini affetmezdi. Yakın bir arkadaşıyla satın aldıkları arazinin aylık tahsili ödenmeyince, dostunun payını yalvarmalarına rağmen hemen kendi üzerine geçiriverdi. Arsanın tümüne sahip oldu. Bill aynı gelirini arttırmak için yeni yollar keşfetti. Etrafta yol yapımı ve başka nedenlerle istimlâk edilip yıkılacak evleri çok ucuz fiyata satın alıp Pen Craig’deki arsasına getirir ve yazlık olarak kiraya verip para kazanırdı. Bir kez Quogue’a 40-50 km uzaklıkta olan yıkıma mahkûm 6-7 evi satın aldı ve Quogue’ın zoningin dışında kalan bir plaja taşıdı ve oraya oturttu. Oradan her yaz yüksek kira almaya başladı. Satın aldığı evler ve öteden beri sahip olduğu Pen Craig tarihî ev sayıldığı ve piyasa değerini kaybettikleri için Bill devlete ve belediyeye çok az vergi veriyordu. Bill, her yerde her zaman dört ayak üzerine düşmesini bildi. Mesela bana sattığı arsanın üzerinde ahşap, küçük, eski bir yapı vardı. Bill yapıyı hemen Pen Craig’teki arsasına yerleştirdi ve bu eve hafif çeki düzen verdikten sonra bana yazlık olarak kiraladı. </p>
			<p class="paragraf">Bill’in oturduğu ev, iki odalı eski, ahşap bir yapıydı. Orada çoğu zaman aç kalan, Hobbs adlı köpeğiyle otururdu. Köpek az zaman içinde bana alıştı. Dört gözle beraber yürüyüşe çıkmamızı bekler, yanımdan ayrılmazdı. Bill bir ara, daha benimle tanışmadan evvel eğitim görmüş, kabiliyetli bir kadınla evlenmiş ve ondan bir kızı olmuş, fakat eşiyle beklenebileceği gibi geçinememiş ve boşanmış. Aslında boşanma kararına lüzum kalmamış. Evlenme akdi yapılırken kasten veya tesadüfen esas bir nokta gereğiyle belirtilmediği için evlilik bâtıl yani akdedilmemiş sayılmış. Böylece Bill, herhangi bir nafaka vermeden bu evliliğin içinden sıyrılmış, fakat eşi de kızı alıp başka bir eyalete göçmüş ve kızı babasına göstermemiştir. Ben Pen Craig’i idare ederken ve kendi evime sahip olduktan sonra Bill’i sık sık yemeğe davet ettim. Yemeklerde kızını görmek istediğini fakat göremediğine çok üzüldüğünü söylerdi. Nihayet çok sene sonra akrabalarından birinin yardımıyla kızıyla görüşmeye başlamışsa da araları mesafeliydi.</p>
			<p class="paragraf">Bu arada Bill durmadan arsa ve araziler satın alarak civarın en büyük arazi sahibi olmuştur. Pen Craig’ten başka plaja, denize çıkışları olan çok değerli arsalar yanında inşaata elverişli yüzlerce dönüm araziye sahip olmuştur. 1980’den sonra Quogue birdenbire en gözde sayfiye yerlerinden biri haline gelince Bill’in sahip olduğu araziler ve arsalar aldığı fiyata göre 30-40 kat fazla değer kazanmıştır. Söylediğine göre Bill 1990 yılında 20-30 milyon dolar tutarında araziye sahip olmuştur. Tüm varlığına rağmen eski hayat şeklini sürdürmeye devam etmiştir. Her ne kadar eski evi tamir ederek daha büyük bir yerde yaşamaya başlamışsa da yine eskisi gibi, yani çok az para harcayarak yaşamaya gayret etmiştir. Ben onun yeni bir otomobil aldığını görmedim. Hep ikinci, üçüncü elden, en düşük fiyata aldığı arabaları kullanırdı. Diğer yandan evini bazı dostlarına bilhassa Hindistanlılara açık tutmuş, onları haftalarca, aylarca misafir etmiştir. </p>
			<p class="paragraf">Bill’i bundan 7-8 yıl evvel ziyaret ettiğim bir sırada, savaş zamanında yara aldığı bacağının ağrıdığından şikâyet emişti. Ameliyat olduğunu fakat iyileşmediği için tekrar ameliyat olacağını söyledi. İkinci ameliyat da başarılı olmadığı için üçüncü kez ameliyat olmak istemiş. Doktorlar ameliyatın çok tehlikeli olduğunu söylemelerine rağmen Bill ısrar etmiş. Üçüncü ameliyattan sonra bir türlü kendisine gelemeyerek hastanede vefat etti. Tek mirasçısı olan kızı az zaman içerisinde Bill’in ömür boyu topladığı arazileri sattı. Arsaların bir kısmını, yine babasından kalan diğer arazi üzerine inşa edeceği bir alışveriş merkezine yatırmaya karar verdi. Bu satırları yazarken alışveriş merkezi henüz meydanda yoktu. </p>
			<p class="paragraf">Bill Swan yüksek çabası ve varlığına rağmen fazla bir iz bırakmadan yok olup gitmiştir. Topluma uyamayan diğer insanların düşüncelerine ve yaşamlarına önem vermeyen bir insan tüm kabiliyetlerine ve zekâsına rağmen fazla iz bırakmadan göçüp gitti bu dünyadan. Şahsen çok üzüldüm. Hem onun ölümüne, hem de yapmaya muktedir olduğu birçok şeyi yapmadığına üzüldüm. Bir ara ona ciddiyetle, Pen Craig’i bir Türk araştırmaları merkezi haline getirmeyi teklif etmiştim. Merkeze onun ismini vereceğimi söylemiştim. “Olur,” dedi, fakat arkasını getiremedi. Ben şahsen Bill’den çok şey öğrendim. Bunların başında arazinin iniş çıkışlara rağmen değerini koruyacağını ve bu değerin zamanla artacağını öğrendim.</p>
			<p class="paragraf">İstanbul-Edirne Otobanı inşa edilirken ben de İstanbul’un durmadan büyüyeceğini ve insanların şehir dışına kaçmak isteyeceklerini düşündüm. İstanbul’a yarım ya da bir saatlik mesafede olan yerlerin çok değerleneceğini düşünerek Çatalca civarında ucuz bir fiyatla 25 dönüm arazi satın aldım. Bu arazi üzerinde konferanslara, araştırmalara elverişli bir enstitü olacak bir bina yaptırdım. Herhalde arazi ve bina çok değerlendi. Bu binayı ve arsasını benim kurduğum ve halihazırda başkanı olduğum Türk Araştırmaları Merkezi’ne bırakacağım. </p>
			<p class="paragraf">Ama beklediklerimin hiçbiri gerçekleşmedi. İnşaat iznini eskiden muhtar verirdi. İzni aldık, fakat geçerli sayılmadı, çünkü o bölge imar planına dâhil edilmişti. Çatalca Belediyesi’nin imar bölümü sonra İstanbul Büyükşehir mimari bölümü benim arazimi ilk kez “piknik yeri” olarak saydı. Muhtardan aldığımız inşaat iznine dayanarak bir inşaat mühendisiyle anlaşıp orada, yukarıda belirttiğim enstitü kabilinden bir bina yapılmasını kararlaştırdık. Başka yerlerden izin almak gerekirse mühendis bunları bizzat sağlayacağını söyledi. Ben yurttan ayrılarak ABD’ye geldim. İnşaat işiyle kardeşim Cemal meşgul olacaktı. Sonra bana haber verdi, “İnşaat için özel izin alınması gerekiyormuş, mühendis izni almadığı için imar müdürlüğü arsanın satın alışının üç katı ceza yazmış,” dedi. Mahkemeler ve büyük harcamalar sonunda nihayet her şeyi yoluna koyduk.</p>
			<p class="paragraf">Arsayı ve binayı bir kuruma devretmeyi düşünürken 2015’in başlarında yeni bir bildiri aldım. Çatalca’nın köyündeki arsamız “tarım arazisi” olarak vasıflandırılmış. Arsam köye bitişiktir. Arsanın karşısında ve yanında bulunan arazilerin tümü imar sayılıyor. Ortada ada olarak kalan arazim, tarım arazisi ilan edilmiş, tarıma hiç de elverişli olmadığı halde.</p>
			<p class="paragraf">Bill Swan’la ilgili çok sene evvel yazdığım bu yazıyı gözden geçirirken, 2015 yılı itibarıyla acaba benim arazimi eline geçirmek isteyen Türk bir Bill Swan’a mı çattım, diye düşünmeye başladım.</p>
			<p class="baslik"><span class="bold">MUSA VE OĞUZ<br/></span><span class="baslik-alti _idGenCharOverride-4"><br/>HAYDARPAŞA LİSESİ’NDEN İKİ ARKADAŞ</span></p>
			<p class="paragraf">1942-43 tarihlerinde Haydarpaşa Lisesi’nde son sınıfı okudum. Dobruca’da medreseyi bitirmiş, oldukça iyi bir eğitim almış olmama rağmen, oradan aldığım diploma üniversite için yeterli değildi. Üniversiteye girmek için lise mezunu olmak gerekiyordu. Dobruca’da Mecidiye Medresesi’nde okuyanların lise bitirmeleri gerekiyordu. Milli Eğitim Bakanlığı da muadelet (eşitlik) sağlamak için Mecidiye Medresesi’nden mezun olanların lise son sınıfa gitmeleri, mezun olmaları ve olgunluk imtihanını kazanmaları gerektiğini bildirmişti. Ben de Eylül 1942’de İstanbul’a geldikten sonra Milli Eğitim Bakanlığı’na başvurarak bir lisenin son sınıfına kabul edilmeyi talep ettim. Dilekçem gecikti. Bir ay bekledikten sonra nihayet çareyi Ankara’ya giderek başvurumun neticesini öğrenmekte buldum. Vekâlete gittim, liseye girme izninin yakında gönderileceğini söylediler. Ama evrakın gelmesi bir hayli gecikti. Nihayet sömestrin ortalarında, yani Ekim ayında Haydarpaşa Lisesi’ne kaydoldum. </p>
			<p class="paragraf">Benim için çok zor bir yıldı. Ortaköy’de bir akrabamın yanında kalıyordum. Oradan tramvayla Karaköy’e, oradan da vapurla Haydarpaşa’ya gidiyordum. Geç kalmıştım, dersler ilerlemişti. Bu yüzden bir an evvel çalışarak arkadaşlara yetişmem gerekiyordu. Tramvayda, vapurda, boş vakitlerimde ders çalışıyordum. Benim sınıfımda, yani Edebiyat-G sınıfında 95 öğrenci vardı. Öğrencilerin ezici çoğunluğu leylîydi yani geceyi okulda geçiriyor, yemekleri orada yiyorlardı. Nehari, yani dıştan gelen 5-6 kişi ise her gün okula geliyordu. </p>
			<p class="paragraf">Burada basit olmakla beraber çok acı bir hatıramı dile getirmek istiyorum. Savaş zamanı, her ne kadar Türkiye savaşa girmese de piyasada gıda maddesi yoktu, ekmek karneyle veriliyordu. Günde 250 gram ekmek alabiliyorduk. Ben karnemi kullanıyor, 250 gram ekmeği cebimde saklayarak liseye gidiyordum. Öğle vakti geldiği zaman leylî arkadaşlar öğle yemeği listesini karatahtaya yazıyorlardı: Çorba, et ve saire. Hepsi zamanı geldiği anda yemekhaneye gidiyor, karınlarını doyuruyordu. Ben ise 250 gram ekmeği yiyerek karnımı doyuruyordum. Karatahtadaki yemeklerin listesini okuyunca, açıkçası ağzımın suyu akıyordu. Karnım aç ve fazla gıda almak için param yok. 250 gram ekmeği yedikten sonra yine derslere çalışmaya devam ediyordum.</p>
			<p class="paragraf">Yurda yeni gelmiştim, alışamamıştım. Eğitim benim alışık olduğum eğitimden bir hayli farklıydı. Hocaların ağzından çıkan her kelime mukaddesmiş gibi hemen not ediliyordu. Üstelik benim matematiğim çok kötüydü, çünkü Mecidiye Medresesi’nde iki sene matematik derslerini takip etmiş, anlamıştım, fakat bir gün dersi kaçırdım ve sonra bütün dersler boşa gitmeye başladı. Hoca anlatıyor, gerçi bazı noktaları anlıyordum, sınıfı geçecek kadar başarılı oluyordum, ama gerçek anlamda matematik ve geometri bilgim eksikti. Haydarpaşa Lisesi’nde matematik dersi benim için en zor dersti. Diğer yandan geri kalan arkadaşların yüzde 90’ı matematiğe fevkalade hâkimdiler. Sosyal bilimlerde benim durumum nispeten iyiydi. Onlar ise edebiyat gibi derslerde benden daha gerilerde sayılırdı.</p>
			<p class="paragraf">Nihayet bu şartlar altında birinci sömestr bitti ve notları aldık. Gözlerime inanamadım, bütün notlarım kırıktı, yalnız kimyadan 6 alıp geçmişim. Benim kimya bilgim normaldi. Sınıfta en düşük not alan bendim. Arkadaşlar benimle, “Romanyalı, sen çok zeki, bilgiliymişsin, bütün derslerden hep 10 almışsın,” diyerek  alay ediyorlardı. Tabii bir şey diyemiyordum, çünkü notlarım perişandı. Böylece birinci sömestr bitti. Nihayet ikinci sömestr başlamadan evvel, Romanya’daki ailem güç savaş şartlarına rağmen bana 350 lira göndermişti. Parayı bankadan alır almaz hemen liseye gittim ve ikinci sömestrde leylî, yani yatılı olarak derslere devam edeceğimi söyledim. Nitekim sömestr başlar başlamaz lise yatakhanesinde kalıyor, sabah, öğle ve akşam doğru dürüst yemek yiyordum. Zamanımın tümünü çalışarak geçirirdim. Teneffüs demez, hafta sonu tatili demez durmadan ders çalışırdım. Çünkü sene sonunda sınıf geçme yanında, lise mezuniyet imtihanı ve olgunluk imtihanları vardı. Ben ise birinci sömestrde kimya hariç bütün derslerden kırık almıştım. Yalnız son sınıf derslerini çalışmıyordum, geçmiş sınıfların derslerini de öğrenmem gerekiyordu. Bu da ancak çalışarak mümkün olurdu.</p>
			<p class="paragraf">Bu şartlar altında en fazla korktuğum matematik dersinde Musa bana yardımcı oldu. Musa fevkalade zeki, akıllı biriydi. Nereden, nasıl geldiğini bilmiyorum, fakat cana yakın, efendi bir adamdı. Çabaladığımı görünce bana yardım etmeyi teklif etti. Ben de en korktuğum ders olan matematikte yardımcı olmasını rica ettim. Böylece Musa ile matematik çalışarak bu alanda bilgimi bir hayli ilerlettim. Ama matematik bilgisinden daha önemlisi Musa ile dost olduk. İki lise öğrencisi tesadüfen tanışmış ve dost olmuştu. Oturur, sohbet ederdik. Benden Dobruca’yı ve oradaki yaşamı anlatmamı ister, ben de memnuniyetle ona ailemi, annemi, babamı, oranın insanlarını anlatırdım. O da kendi ailesi hakkında malumat verirdi. Bir ablası varmış, evlenmişti. Onu çok sevdiğini ve her hafta sonu ziyaret ettiğini söylerdi. </p>
			<p class="paragraf">Musa bana hep cesaret verirdi. “Korkma Kemal,” derdi. Herkes bana Romanyalı derdi, o ise Kemal diyerek ismimle hitap ederdi. “Çalışırsan yaparsın, azim lazım ki bu sende var,” derdi. Ben de Musa’nın söylediklerinden cesaret alarak gece gündüz çalışırdım. Bu arada Musa başka bir arkadaşa tarih dersi veriyordu. Zeki ismindeki bu arkadaş Anadolu’nun bir yerinden gelmişti, durmadan kendisini öven ama oldukça cahil bir çocuktu. Orta derecede zekâya sahipti, fazla da çalışmazdı Bir türlü başarılı olamadığı ders, tarih dersiydi. Hoca, onu bir iki defa derse kaldırdı, fakat Zeki doğru dürüst cevap veremediği gibi bir hayli saçmaladı. Bunun üzerine Veysi Hoca, “Tarih dersini doğru dürüst öğrenemezsen, sınıfı geçemezsin,” dedi. Bunun üzerine Zeki, sınıfın en zeki, parlak öğrencisi Musa’ya müracaat etti. Musa ona tarih dersleri vermeye başladı, oturur, kitaplara bakarak ona anlatırdı. Sene sonunda Zeki tarih dersini geçti. Benim dikkatimi çeken nokta, Zeki’nin övünmesi oldu. Tarihten bahsedildiği zaman Zeki ortaya atılır, “Tarih mi? Tarihçi mi? Bana geliniz, her şeyi ben size söylerim. Ben büyük tarih bilginiyim,” derdi. Tabii bu onun kendisini övmesinden kaynaklanan bir durumdu. Şurası da muhakkak ki Musa’nın ona öğrettiği birkaç ders ötesinde bir şey bilmezdi. Benim kanaatim buydu. </p>
			<p class="paragraf">Bu esnada ben kırık notlarımı düzeltmeye başladım. Bu sınıfta ilgi çekti. Benimle alay etmeler bitmedi ama azaldı. Bu arada Oğuz ile tanıştım. Tabii sınıftaki herkesi iyi kötü tanıyordum ama yakın arkadaş olarak 4-5 kişiydik. Bunlardan biri de Oğuz’du. Adanalıydı. Adana’nın içinden değilmiş, bir aşiret mensubuymuş. Fakat Adana’da evleri varmış. Kışın şehirde oturuyorlar, yazları da yaylaya çıkıyorlarmış. Anladığım kadarıyla ailesi zengin bir toprak sahibiymiş. Köyde büyük arazileri varmış. Yazın o da, o arazilere gider ve çalışanları yönetirmiş.</p>
			<p class="paragraf">Oğuz’un bana yakınlaşmasının ana sebebi benim Fransızcadan, tarihten, edebiyattan anlamam ve bu alanlarda kendimi gittikçe tanıtmam oldu. O bu derslerde zayıf olduğu için benim ona yardım etmemi istiyordu. Tabii ikinci sömestrde hayli ilerlemiş, notlarımı yavaş yavaş düzeltmeye başlamıştım. Oğuz meraklı bir çocuktu. Benden Dobruca’ya, Romanya’ya, dair bir şeyler öğrenmek istiyor. “Kız arkadaş edinmek kolay mı?” diye, merak ediyordu. Tabii bizim oranın Türk Müslüman halkı muhafazakârdı, geleneklerini muhafaza ediyordu. Türkiye’deki gibi değildi. Oğuz’un muhiti ise alabildiğine tutucuydu. Kız arkadaşları yoktu. Benim Romanya’da kız arkadaşım olup olmadığını çok merak ediyordu. Tabii bilhassa köyde kız arkadaşlarım vardı. Onlarla görüşür, konuşur, şarkı söylerdik, ama o yaşlarda pek fazla ilgim yoktu. Bunları Oğuz’a anlattıkça o daha fazla meraklanırdı. “Hadi, seninle Romanya’ya gidelim,” derdi. Ben de, “Savaş var, nereye gidiyoruz?” diye cevap verirdim. “Savaş biter. Gidelim benim kız arkadaşlarınla tanıştır.” “Onlar Rumen. Rumence bilmiyorsun,” desem de, “Öğrenirim,” derdi. Bunları söylemekteki maksadım, kadın tanımak ve kadına yakın olmak istemenin psikolojik ihtiyacını göstermek. Kaçgöç arasında ancak akrabalarını görebilen genç bir çocuk romantik duygularla aşk düşünüyor, genç kız tanımak istiyor. Benim ona bu konuda yardımcı olmamı bekliyor, her ne kadar bu konuda bir imkân olmasa da…</p>
			<p class="paragraf">Oğuz beni yaz için Adana’ya davet etti, ailesinden bahsetti. İki annesi olduğunu söyledi. “Nasıl olur?” dedim. “Bizde erkeklerden biri vefat edince, mal mülk başka yere gitmesin diye o kadınla babam ikinci evliliğini yaptı,” dedi. Şüphesiz birdenbire anlayamadım. Mal mülk için ikinci, üçüncü evlilik yapmak benim için çok tuhaftı, çünkü Dobruca’da mutlak hâkim olan eğilim tek kadınlı aileydi. Dobruca’da kesinlikle birinci hanımı üzerine ikinci bir kadınla evlenmek yoktu. Rumen kanunlar buna engel olduğu gibi, böyle bir âdet Dobruca’da yerleşmemişti. Bu yüzden Oğuz’un söyledikleri bana tuhaf geldi.</p>
			<p class="paragraf">Oğuz, oldukça kaba, yerli şiveyle konuşan biriydi. Onunla  olan dostluğum, arkadaşlığım nitelik bakımından Musa ile olan arkadaşlığımla asla boy ölçüşemezdi. Bu iki kişiyi dile getirmemin ana sebebi Türkiye’deki tezatları ve bu tezatları anlama merakımın nasıl oluştuğunu belirtmektir. Bu sonradan benim sosyal bilimlere olan ilgimi güçlendirmişti. </p>
			<p class="paragraf">Haydarpaşa’da geçirdiğim bir yıl, sosyal, kültürel bakımdan benim için büyük bir ders olmuştur. Çünkü orada Anadolu’nun her tarafından gelmiş kimselerle tanışma fırsatı buldum. Onları tanımakla kalmadım, geldikleri bölgeler hakkında da oldukça bilgi edindim. Bayburtlu bir arkadaş başka konuşuyordu, başka türlü davranışları vardı. İstanbullu arkadaşlar vardı, Erzurum’dan arkadaşlar, dadaşlar vardı. Hatırlıyorum, kendini dadaş olarak tanıtan mert, efendi bir arkadaş vardı. Burada belirtmek istediğim, Haydarpaşa Lisesi son sınıfında tanıdığım arkadaşlar bana çok şey öğrettiler. Musa, bana matematik öğretti, Oğuz bir yaşam şeklini anlattı. Tabii elimden geldiği kadar Oğuz’un derslerine yardım ediyor, anlatıyordum, fakat kafası pek çalışmıyordu. Nitekim sene sonunda 3-4 dersten kaldı. Beni arayıp buldu. “Bana ders verir misin? Şu imtihanları geçeyim,” dedi. Bu Ağustos ayında oluyor. Ama Oğuz ile olan dostluğumuz pek ilerlemedi, sene sonuna doğru aramızdaki farklar iyice ortaya çıkınca Oğuz kısmen benden uzaklaştı. Ama tamamen kopmadı, belirttiğim gibi, ikmale kaldığı derslerden geçmek için yardım isteyecek kadar ilişkimiz devam etti. Bana karşı hâlâ bir yakınlık duyuyordu. </p>
			<p class="paragraf">Gece gündüz çalıştım. Sene sonu gelince bütün derslerden geçtim. Hatta Fransızcamı bir hayli ilerlettim, konuşur hale geldim. Fransızca hocası beni örnek göstermiş, “Geldiği zaman bir şey bilmiyordu, şimdi Fransızca konuşuyor,” demiş. Tabii Rumence Latin dili olduğu ve ben Romanya’da Fransızcaya başladığım için bu büyük bir başarı sayılmazdı ama yine de beni örnek göstermiş.</p>
			<p class="paragraf">Sınıfı geçtikten sonra lise bitirme imtihanlarını da birer birer geçtim. Bu defa herkes beni parmakla gösterir oldu. Bütün dersleri geçecek kimse varsa, bunların içinde ben de vardım. Musa’nın yardımıyla matematik derslerini geçtim. Lise bitirme sınavları da bitince sıra olgunluk imtihanlarına geldi. Olgunluk imtihanlarının da derslerini geçiyordum, ama matematikte yakalandım. Soruların birine tam cevap verdim, ikincisine ancak yarım cevap verdim. Hoca, “Sınav ne oldu?” diye nezaretçiye sordu. O da, “Türevi yaptı. Diğerini de yarım yaptı,” dedi. Hoca, “Türevi yapmışsa tamam,” dedi. Bana beş verdi. Altı verse pekiyi ile bitirecektim. Böylelikle iyi derece ile olgunluk imtihanını geçtim ve liseden mezun oldum. Böylece üniversiteye girme hakkı kazandım, haziranda lise mezunuydum. Fakat o seneki çalışmalarımı asla unutamam. Sakin bir yer bulmak için lisenin karşısında bulunan meşhur mezarlığa giderdim. Orada sükûneti bulduğumu, saatlerce ders çalıştığımı hatırlarım.</p>
			<p class="paragraf">Haydarpaşa Lisesi’ndeki bir sene benim için memleketi, yurdun insanlarını yakından tanımak için çok büyük, unutamayacağım bir fırsat oldu. Okuduğum derslerin ötesinde oradaki arkadaşları tanımak, yurdun havasına intibak etmek, toplumla kaynaşmak noktasında bana fayda sağladı. Asla unutamayacağım bir yıldı. Ondan sonra Musa ve Oğuz ile görüşemedik, yollarımız ayrıldı. Daha evvel belirttiğim gibi, Oğuz benden ders vermemi istedi, ama vaktim olmadığı için veremedim.</p>
			<p class="paragraf">İşin garip tarafı şudur: 1943 yazının başında Haydarpaşa Lisesi’nden mezun olduktan sonra, liseye diplomamı almaya  gittikten sonra bir daha gitmedim. 2015 senesinde tekrar Haydarpaşa Lisesi’ni, daha doğrusu binayı görme fırsatı buldum. Bu defa öğrenci olarak değil, uluslararası bir konferansın açılış konuşmasını yapmak için oradaydım. Haydarpaşa Lisesi, Marmara Üniversitesi’ne verilmişti. Marmara Üniversitesi Ermeni konusuyla ilgili bir konferans tertip etmiş. Beni de açılış konuşmasını yapmam için davet etmişti. Gittim ve o muazzam binayı görünce hayretler içinde kaldım. Haydarpaşa Lisesi binasında 4-5 ay yatılı olarak kaldımsa da derslerle meşguliyetim binanın güzelliği ve büyüklüğü hakkında tam bir fikir edinmeme engel olmuş meğer… Aşağı yukarı 70-80 sene sonra, yılların verdiği tecrübeyle oraya yeniden bakma fırsatı buldum. Binanın mimarisine, tertibatına hayran kaldım. II. Abdülhamid Dönemi’nde yapılmış fevkalade bir bina… Oradaki arkadaşlara buradan mezun olduğumu söyleyince bazıları hayret etti.
Şimdi sanırım bu bina tıp okulu olacakmış. Ümit ederim ki Türkiye’ye çok hizmet veren bu bina, bundan sonra da değerli insanlar yetiştirmeye devam edecektir. Ben gururla Haydarpaşalıyım diyorum. Yalnız bugün değil, her zaman oradaki unutulmaz bir yılımı anmaktan zevk duyuyorum.</p>
			<p class="baslik"><span class="bold">QUOGUE KÖYÜ<br/></span><span class="baslik-alti _idGenCharOverride-4"><br/>SEVDİĞİM KÖYÜM</span></p>
			<p class="paragraf">Hatıratımı anlatırken şimdiye kadar ilim adamlarından, sanatkârlarından, siyaset adamlarından söz ettim. Hayatıma şu yahut da bu şekilde katkıları olan, bana bir şeyler veren veya öğreten kimselerden söz ettim. Onlarla olan ilişkilerimi kendi görüşüme göre anlatmaya çalıştım. Arada sırada söz konusu ettiğim kimselerin karakterinden, kişiliğinden ve eserlerinden de söz ettim.</p>
			<p class="paragraf">Bu kez değişik bir konuyu ele almak istiyorum. Bu konu doğrudan doğruya benim hayatımla, her günkü çabalarımdan oluşan, herkesin geçirdiği hayata benzer bir hayat…. Bunu yaparken benim hayatımda büyük yeri olan bir köyden, oturduğum evden ve komşularımdan söz etmek istiyorum.</p>
			<p class="paragraf">Bu sokak, bu komşular Amerika’nın küçücük bir parçasıdır, ama bir bakıma Amerika’nın insanlarını ve bu insanların farklı karakterlerini göstermektedir. Türkiye’de yaşadığım uzun yıllar ben de herkes gibi bir daire sahibi olarak İstanbul’da veya Ankara’da normal bir hayat yaşadım ki bu hayatın benzerini hemen hemen herkes Türkiye’de yaşamaktadır. Bu konuda ne söylersem söyleyeyim yeni bir şey söylemiş olmam. Ama Amerika’daki hayatımın önemli bir bölümünün geçtiği köy, evimin bulunduğu sokak ve burada yaşayan insanları anlatmak, Türk okuyucusuna belki yeni bilgiler verebilir. Ama bu konuyu ele almamın ana nedeni; bu köyün anlatacağım gibi benim hayatımda büyük bir yeri olmasıdır. Burada bana uzun seneler komşuluk yapmış insanlar vardır. Ama köyün kendine mahsus, değişik özelliklere sahip bir kişiliği de vardır. Onun için bu köyü, insanlarının hayatını ve davranışlarını anlatacağım. Bu şekilde Amerika’nın içinden, yaşayışından, kişilerinden söz etmiş olacağım.</p>
			<p class="paragraf">İlk olarak ABD’deki köyümün ismiyle söze başlıyorum. Köyün ismi “Quogue”tır. Bana anlatıldığına göre bu bir Kızılderili ismiymiş ve “istiridye kabuğu” anlamına geliyormuş. Köy, Hampton bölgesi denilen bir yerdedir. New York’un sayfiye yeri sayılan Hampton bölgesi Long Island’ın doğusunda 40-50 km mesafede, Atlantik kıyısındadır. Westhampton’la batıda başlar, doğuda Easthampton’la biter. Ama son yıllarda burası adanın sonuna doğru uzanmıştır. Arada gene Hampton bölgesine dâhil, New York milyonerlerinin yazlıklarının bulunduğu Southampton (Güney Hampton) vardır. Easthampton’da (Doğu Hampton) ise Amerika’nın yazarları ve ilim adamları yaşar. Fakat son senelerde buraya birçok sinema artisti ve varlıklı kimseler de yazlık ev yaptırmıştır.</p>
			<p class="paragraf">İşte New York şehrine 100 km mesafede bulunan Quogue ismindeki köy 1672’de kurulmuştur. Yani bundan 340 sene evvel, 17. yüzyılda kurulmuş bir köydür. Köyün ilk sakinleri İngiliz asıllıymış. Balıkçılık ve ziraatla hayatlarını kazanıyorlarmış. Seneler sonra New York büyüyünce ve halk zenginleşince bazı kimseler Quogue’ta, kendilerine büyük evler yaptırmışlar. William Swan bölümünde bir ailenin buraya nasıl geldiğini anlattım, bu sebeple tekrar o konulara dönmeyeceğim. </p>
			<p class="paragraf">Quogue denen bu köye 1956 yılında geldim. O zaman International House’un yazlık evinin idarecisi olarak, Pen Craig denilen evde iki yaz evinin idarecisi olarak vakit geçirdim ve o esnada evin üst katında küçücük bir yerde gece gündüz çalışarak doktora tezimi hazırladım. Böylece o vesileyle bu köyü yakından tanıdım. Geniş sokakları olan, evleri yeşilliklerin ortasına yerleşmiş bir yerdir. Sene içerisinde ortalama nüfusu 700-800’ü geçmez yazları ise 3000’e çıkar. Benim buraya geldiğim 1956 senesinde burayı yazlık olarak seçenlerin sayısı da oldukça düşüktü. </p>
			<p class="paragraf">Köy aynı zamanda plaja, yani Atlantik sahiline 600-700 metre mesafededir. Köyün içerisinden plaja aşağı yukarı 5-10 dakikada gidilir. Köyün alabildiğine sakin, gösterişsiz ama kendine mahsus bir havası, bir güzelliği vardır. Şimdi bu köyün 15-20 kadar evi tarihî bina olarak kaydedildi. Buraya turistler gelip eski Amerikan mimarisini görmektedir. Böylece Quogue halen çok rağbet görmektedir. Ev fiyatları alabildiğine arttı ve ev alış satışıyla meşgul olan emlakçı eskiden bir kişiyken, şimdi 6-7 kişiye ulaştı.</p>
			<p class="paragraf">1961 yılında buradan gayet düşük bir fiyatla küçük bir arsa satın aldım. Çünkü o zamanlar fiyatlar çok düşüktü. Biriktirdiğim parayı sağa sola harcamaktansa ne olur ne olmaz diye 4 dönümlük arsaya yatırdım. Nihayet 1965 yılında bankadan borç alarak <span class="italik">cape code</span> stilinde bir ev yaptırdım. Ders verdiğim New York Üniversitesi şehrin, Manhattan’ın göbeğinde, çok gürültülü bir bölgede bulunuyordu. Benim dinlenmeye, sakin bir yerde çalışmaya ihtiyacım vardı. Bunu ancak şehirden uzak Quogue gibi bir yerde yapabilirdim. Böylece o tarihte kendi mülküm olan arsa üzerine bir ev yaptırdım. Baba evinden ayrıldıktan sonra sahip olduğum ilk taşınmaz mülk bu arsa ve ev oldu.</p>
			<p class="paragraf">Evin etrafını canlandırdım, ağaçlar diktim, arkasındaki bir dönüm kadar araziyi sebze bahçesi yaptım. 1965 yılında Wisconsin Üniversitesi’ne geçtikten sonra evi muhafaza ettim ve her sene yaz tatilini burada geçirirdim. Yine sene içinde tatillerde de buraya gelir, sebze ve çiçek yetiştirirdim. Kitaplarımın ve makalelerimin büyük bir kısmını da bu evde yazdım. Böylece mütevazı fakat her bakımdan doyurucu bir hayatı burada geçirirdim. Halen yaz tatillerinde yahut boş vakit bulduğum zaman Quogue’taki eve gelir ve huzur içinde yaşarım. Zaten bu hatıralarımı da Quogue’taki evimde hazırlıyorum. İki hafta tatil kabilinden vakit geçirmek ve bazı çalışmaları yürütmek için buraya geldim. Bu ev biraz masrafa da neden oluyorsa eve ve bu köye bağlı olduğum için muhafaza ediyorum. Satın almak isteyenler var, fakat satmıyorum. Bu ev köy hayatımın bir parçası olmuştur. Bu evde Bülent Ecevit, Ahmet Aydın Bolak ve eşi, Şerif Mardin ve Ekmeleddin İhsanoğlu gibi tanınmış kimseler yanında daha birçok kişiyi de misafir ettim.</p>
			<p class="paragraf">Belirttiğim gibi, bu köyün kendine mahsus bir hayatı vardır. Belediye başkanını köy seçer. Köyün çok güzel, zengin bir kütüphanesi vardır. Bu kütüphane konuşmalar ve konserler tertip eder, isteyenlere kitaplar verir. Hareketli, canlı bir hayatı olan bir kütüphanedir. Yine köyün postanesi, itfaiye evi ve polisi vardır. Köyde tek bir bakkaliye vardı, O da bir sene evvel kapandı. Onun yanında birkaç kadın kuaför salonu ve emlakçı vardır. Yani çok düşük bir ekonomik hayatı vardır. Ama artık burası sayfiye yeri olduğu için burada daimi yaşayanlar yazın evlerini yüksek bir fiyata kiralayarak bütün sene geçimlerini bu kiradan sağlayabiliyorlar. Ben evimi kiraya vermiyorum. Öyle bir şey aklımdan dâhi geçmemiştir. Köy hakkında daha birçok şey söylenebilir. Bir yat kulübü, bir golf sahası, su kenarında oturmak ve dinlenmek için yapılmış gazebo dedikleri küçük bir köşk vardır.</p>
			<p class="paragraf">Beni ilgilendiren ana noktalardan biri yaşadığım sokaktaki insanlardır, onların hayatıdır. Evi daha evvel belirttiğim gibi 1965’te yaptırdım. Yani bundan tam elli yıl önce. Bugün için sokağın en eski sakinlerindenim ve en yaşlısıyım. Bu 50 sene zarfında bir iki istisnayla evlerin hemen hemen hepsi sahip değiştirdi. Çoğu başka yere gitti veya vefat etti. Sokağın ismi Willow Lane, yani Söğüt Sokağı’dır. Uzunluğu 300 metre kadar olan bir çıkmaz sokak. Çıkmaz sokak olması buranın sakinleri için çok iyi bir şeydir, çünkü trafik yoktur ya da çok az olur. O yüzden bu sokağı Paradise Lane (Cennet Sokağı) ismiyle değiştirmeyi teklif ettim. Belki biraz mübalağa edilmiş, ama bu mütevazı sakin sokak benim için cennet gibi bir yerdir. </p>
			<p class="paragraf">Başka bir bölümde söz konusu ettiğim Vincent Calende’den bahsetmeden evvel kısaca sokakta oturan veya oturmuş olan sakinleri gözden geçirmek istiyorum ki bu satırları okuyanlar benim Amerika’da nasıl bir ortamda yaşadığımı anlayabilsinler…</p>
			<p class="paragraf">Sokağın iki tarafına yerleşmiş evlerin tüm sayısı 11 kadardır. Bu evlerin içinde yarıdan fazlası eski ev, geri kalan yarısı ise yeni inşaattır. Bu yeni inşa edilen evlerin fiyatı 1 milyon doların üstündedir, ama her evin kendine mahsus canlı avlusu, bahçesi ve ağaçları vardır. Bu sokakta yaşamakta ve yaşamış olanlar hakkında çok kısa bilgi vereceğim. Böylece Amerikan hayatı hakkında da bir fikir vermiş olurum diye düşünüyorum.</p>
			<p class="paragraf">Sokağın girişinde, yani ana caddeye bağlanan yerin sağındaki evin sahibi uzun müddet bir kadındı. Eskiden opera sanatçısıymış, uzun seneler sahneye çıkmış, sonra akciğerinden hastalanarak buraya çekilmiş ve burada yaşadı. Arada sırada toplantılar yapar, partiler verir, beni de davet ederdi. Ben de davetlere katılarak köyün diğer sakinleriyle tanışır ve konuşurdum. Opera sanatçısı olan kadın, bir hayli şişmanlamıştı. Sonra bir zayıflama merkezine gitti ve zayıflayıp geldi. Ama yine az zamanda kilosunu geri aldı. Arada sırada yakınırdı: “Kendimi çok iyi hissediyorum, fakat ciğerimdeki hastalığın şifa edilemeyeceğini düşününce kâbuslara kapılıyorum.”</p>
			<p class="paragraf">Kuzeye doğru ilerleyince arada dar bir sokak vardır, o sokağı geçince küçük, şirin, eski bir ev bulunur. Orayı Pan American Şirketi’nde hosteslik yapmış bir kadın ve ailesi aldı. Uzun süre o evde kaldıktan sonra Slattery’ler başka bir yere göç ettiler. Onlarla da görüşürdüm. Bazen beni yemeğe davet ederler, ben de onlara bahçemde yetiştirdiğim taze sebzelerden götürürdüm. Zaten sokaktaki hemen hemen herkese bu sebzelerden verirdim. Slattery’nin evini nihayet Jim Cramer satın aldı. Jim Cramer Amerika çapında tanınmış, hisse piyasası uzmanıdır. Amerika’nın en büyük televizyonunda haftanın her günü bir saatlik programı vardır. Stoklardan, yani hisse senetlerinden söz eder, bazılarını tavsiye eder. Ama programının en ilginç yanı şudur; o bir saatlik program içerisinde Amerika’nın her yerinden ona telefon ederler. Arayanlar sahip oldukları hisse senetlerinin yükselip, düşeceğini ve onun fikrini alırlar. Hakikaten ilginç bir programdır, soru ve cevaplar yarım dakikadan fazla sürmez. Bu evin doğusundaki daha büyük ev de onundur.</p>
			<p class="paragraf">Cramer’in evinden yukarı doğru çıkınca aşağı yukarı 10 dönümlük bir arsa vardır. Bu arsa üzerinde polis binası, itfaiye ile belediye binası ve köyün konser salonu vardır. Aynı zamanda bir mahkeme vardır. Bazı suçlar bu köy mahkemesinde dava edilir. Esasen suç demek yersizdir, bu sulh mahkemesi ancak pazartesi günü toplanır. Suçların büyük kısmı trafik suçlarıdır. 30 mili geçmek, yanlış dönüş yapmak gibi küçük trafik suçlarıdır. Bazı kimseler para cezasıyla sonuçlanan mahkemeyi, köyün gelir kaynağı olarak görürler.</p>
			<p class="paragraf">İtfaiye gönüllülerden oluşur. İtfaiyenin en büyük faaliyetlerinden biri her sene Ağustos ayının ilk haftasında bütün köylülere açık, ama en fazla küçükleri eğlendirmeye yönelik partidir. Küçük çocukları itfaiye arabalarına bindirerek köy içinde gezdirirler. Ama diğer yaşlı sakinleri de partiye gider, birbirlerini görme ve konuşma fırsatı bulurlar. Ben de oraya giderim, zaten itfaiye ve parti yeri hemen evimin karşısındadır. </p>
			<p class="paragraf">İtfaiye ve polis binalarından sonra boş bir arsa vardır. Ağaçlık, çalılık içinde kaybolan bir arsadır. Burası geyiklerin yuvası olmuştur. Köyün kuzey sınırını ana bir yol oluştururdu. Yolun kuzeyi eskiden ormanlıktı ve orada yüzlerce geyik ve başka hayvanlar hayat sürerlerdi. Fakat Hampton bölgesi sayfiye olarak değer kazanınca o orman bölgesi binaya dönüştürüldü. Yüzlerce ev yapıldı ve zavallı hayvanlar, bilhassa geyikler, gidecek yer bulamayınca nerede boş arazi bulurlarsa oraya yerleşirlerdi. Ama yiyecek bulamadıkları için bahçelerdeki sebzeleri, çiçekleri yerler, âdeta o yeni evleri yaptıranlara, “bizim ormanımızı elimizden aldınız, biz de sizin çiçeklerinizi, sebzelerinizi yemek zorunda kaldık,” demektedirler. Benim evimin karşısındaki boş arsada geyikler yatar. Senenin önemli bir kısmı boş kaldığı için benim evimin bahçesini de yuva edinmişler. Ben gelince bana hayretle bakarlar; “Sen nereden çıktın?” der gibi. </p>
			<p class="paragraf">Böylece hayvanlarla, tabiatla, insanlarla karışarak bu sokakta ömür geçirdim. Sokağın daha kuzeyine, yani geyiklerin barındığı arsanın kuzeyine gidince orada yeni bir ev yapıldı, birkaç kez gelip gideni gördüm ama yakından tanıyamadım. Onlarla ilişkim selamlaşmadan öteye gitmedi. Onun yanındaki apartman olarak kiralanan bölümlere gelen gideni tanıyamadım. </p>
			<p class="paragraf">Nihayet son olarak yapılmış, giderken sokağın sağında kalan bir ev var ve onun kendine ait bir hikâyesi var. Eskiden orada üç küçük bina bulunurdu. O binalara bakan bir kimse tümünü 12 bin dolara satın aldı. Sonra da bu muhite 3 bina yaptırdı. Herhalde o mülkün bugünkü fiyatı 2-3 milyon dolardır.</p>
			<p class="paragraf">Sokağın sonuna geldik, şimdi sol tarafa geçiyorum. Eskiden orada bir ev vardı. Herhalde 1870-80’lerde yapılmış bir evdi. Ev satışa çıkarıldı. O eski evin sahibi, ev ve arsa dâhil olmak üzere sanırım 400 bin dolar istedi. Bu civarlarda benzin istasyonu işleten Türklerden bir arkadaş orayı satın almak istedi, ama fiyatı fazla bulunca alamadı. Nihayet orayı bir Amerikalı satın aldı ve yeni bir ev yaptı. Evin bugünkü fiyatı herhalde 1,5 milyon dolar civarındadır. Sahibi Wall Street’te çalışan, yani hisse senetleri alım satımıyla uğraşan Steve Brown isminde, doğma büyüme bir Amerikalıydı. Her ne kadar evine yazın geliyor olsa da kendisiyle tanışıyoruz, birbirimizi gördükçe konuşuyoruz. Eşi Rus asıllı, hâlâ aksanla konuşuyor.</p>
			<p class="paragraf">Brown’un komşusu Sisi isminde bir kadın, aşağı yukarı 55-60 yaşındadır. Onun evi de yeni. Kardeşi ev inşaatıyla uğraşan bir şirkete sahiptir. Evi kız kardeşine o yaptı. Güzel bir ev herhalde. O da en azından 1,5 milyon dolar değerindedir. </p>
			<p class="paragraf">Sisi’nin komşusu, Bob Yuri. Bob Yuri de Wall Street’te hisse alım satımıyla uğraşan bir şirkette uzun süre çalıştı. Onun eşi Ula, Alman’dır. Ula, eskiden Çevoslovakya’ya ait, Almanların yaşadığı bölgede doğmuş. Sonra Almanya’ya göç etmiş, bir uçak şirketinde çalışırken Bob Yuri’yle tanışıp evlenmişler. İki kızları var. Bob Yuri iki sene evvel vefat etti. Ama hanımı ve iki kızı Sabrina ve Christina bilhassa yazları buraya geliyorlar. Evimin sokağındaki belki en eski ev onların evidir. Yuri bu evi 25 bin dolara 1961 senesinde satın almıştı. Eski haliyle bu ev 500-600 bin dolara satılabilir. Evlerin fiyatları hakkında malumat vermemin sebebi buradaki emlak fiyatları hakkında fikir vermektir..</p>
			<p class="paragraf">Yuri’nin evinin yanındaki ev başka bölümde konu ettiğim Vincent Calenda’nın evidir. O evin güneyinde benim evim vardır ki onu zaten anlattım. Benim evimin güneyinde ilginç tarihi olan bir ev vardır. Buna ev demek yanlıştır, çünkü büyük bir ana bina, onun yakın tarafında iki kişinin oturabileceği küçük bir ev, diğer tarafında ise bir yazlık, küçük diyebileceğim bir kulübe vardır. Çok eskilerde, yani 20. yüzyılın başlarında gerek benim evimin bulunduğu arsa gerek sağımda ve solumda bulunan arsalar ahır ve otlak yeriymiş, zengin birinin mülküymüş. Son bahsettiğim büyük ev at ahırıymış. Arsayı eski mülk sahibi parçalayarak satmış ve böylece tek bir arsa olan sokağın sonunda bulunan 40-50 dönümlük arsa 4-5’e bölünmüş. Bahsettiğim ahırı da satın alan kimse bunu tamir edip ilaveler yaparak oturulacak bir eve dönüştürmüştür. Yanındaki iki evi de kiraya vererek buradan gelir sağlamaktadır. Evimi yaptırdığım zaman, bu evi Alica isminde 60 yaşlarında kısa boylu, hareketli, canlı bir hanım satın aldı. Buraya yakın ve bölgenin idare merkezi sayılan Riverhead’taki (Derebaşı) sosyal sigortalarda çalışıyordu. O iki kısmı da yazları kiraya veriyordu. </p>
			<p class="paragraf">Benim arsama nerdeyse bitişik olan kulübeyi yazlık olarak Hoge isminde bir aile kiralardı. Thomas Hoge ki biz ona Tom derdik, IBM’de müdür muavini olarak çalışıyordu. Yani oldukça yüksek bir mevkii sahibiydi. Şehre yakın bir evi vardı, ama yazlık olarak Alice’ten ev kiralar; eşi Sally ve üç çocuğuyla orada otururlardı. Hoge’lar benim evime gelir, ben de onlara giderdim. Gayet canlı, zeki bir insandı. Tom’un annesi Kübalıydı, İspanyol asıllı. Ona “mamacita” yani annecik derlerdi. Babası ise Amerikalıydı. Tom biraz İspanyol İngiliz karışımı bir kişiliğe sahipti. Onun Eşi Sally ise doğma büyüme Amerikalıydı. Tom hafta sonları içkiyi fazla kaçırırdı. Sonra gündüzleri öğle yemeğinde de içki içmeye başlamış.</p>
			<p class="paragraf">Alice eşinden ayrılmış, eski eşi buraya 30 km mesafede bulunan Bayport isimli bir kasabada hâkimmiş. O da buraya geldi. Bir kızı vardı. Kızı Boston’da bir hastanenin başında bulunan bir doktorla evliydi. Arada sırada annesini görmeye gelirdi. Alice hareketli ama emir vermeye alışık biriydi. Her şeyi sıkı tutar, her şeye hâkim olmak ister, kendi bildiğini okur ve görüşlerini başkalarına kabul ettirmeye çalışırdı. Bazen ev içinde ya da dışında bazı şeyleri kaldırmaya yeltenir, yapamadığı zaman benden yardım isterdi. Yardımı, “Gelir misin? Gelebilir misin?” diye değil, “Gel şunu kaldır,” gibi emir verici bir üslupla isterdi. Ben aldırış etmezdim. Aslında iyi bir insandı.</p>
			<p class="paragraf">Alice’in evinin güneyinde iki kişinin yaşayabileceği bir evcik vardı. Orada uzun sene Rogers ve Linda isminde bir çift yaşadı. İkisi de lise öğretmeniydi. Linda’nın ailesi Polonyalıydı. Annesi Southampton’da yaşıyordu, hâlâ orada yaşamaktadır ve yaşı 100 civarındadır. Rogers ise Amerikalıydı. Evlendiler, iki çocukları oldu ve Vermont’a göçtüler. Fakat her sene Linda’nın annesini görmek için buraya gelirler ve her seferinde bana uğrarlar. Oturur, konuşuruz. </p>
			<p class="paragraf">Alice yaşlandı, emekliye ayrıldı. Hayatını eskisi gibi sürdürmek istedi ama çok yaşlanmıştı. Araba sürmekten vazgeçti, sonra yanına birini aldı. Nihayet kızı onu bir yaşlılar evine götürdü. İşittiğime göre Alice yaşlılar evine alışamamış, orada oturmak istememiş. “Ben evime gitmek istiyorum, evimde yaşamak istiyorum,” diye diretiyormuş. Hatta bir keresinde yaşlılar evinden kaçmış. Nihayet onu yolda yakalamışlar. Orada Alice son günlerini yaşadı. Kızı bana onun ölümünü bir mektupla haber verdi. İyi bir komşu ve iyi bir insandı. Kızı evini sattı. Evi satın alan kişi, yazları orayı kiraya veriyor. Bazen kiracılar çok iyi insan oluyor, bazen ise çekilmez, konuşulmaz kişiler olabiliyor. Orası bana bitişik olduğu için şüphesiz ben de etkileniyorum. Kiracılar iyi olursa ben de memnun oluyorum. Kötü olursa onlarla dost olmak imkânsız oluyor.</p>
			<p class="paragraf">Nihayet sokağın sonundaki evde tek başına oturan kişi, benden 20-30 yaş büyük bir hanımdı. Arada sırada görüşürdük. Beni çok yürüyen adam diye tanırdı. Çünkü hakikaten ben her fırsatta çıkar, uzun yürüyüşler yapar ve dönüşte onun evinin yanında geçerdim. </p>
			<p class="paragraf">Kısaca sokağımdan ve köyümden, sokak sakinlerinden söz ettim. Şimdi ise kısaca başka bölümde daha etraflı ele aldığım Vincent Calenda’dan bahsedeceğim. Calenda benim arsamın kuzeyinde bulunan arsanın ve evin sahibidir. Ben orada evimi yaptırdığım zaman Jack Benjamin isminde iri yarı bir Amerikalı yaşıyordu. Kökeninin ne olduğunu bilmiyorum. Yemeğe ve içkiye düşkün biriydi. Eşi de aynı şekilde gezmek, yemek ve sağdan soldan “dost” edinmekle vakit geçiren bir kimseydi. Benjamin bir ara gönüllü olarak itfaiye kurumunda çalıştı. Bir iki sene de başkanlık yaptı. Konuşurduk fakat bir yakınlığımız olmadı.</p>
			<p class="paragraf">Nihayet Benjamin evini ve arsasını sattı. Esasen 1960’larda ben evi yaptırdığım zaman Benjamin’in bir deposu vardı. Bu depoya insanlar yazın kullandıkları katamaranları ve tekneleri getirir, Benjamin onlara bakardı. Bu iş karşılığında oldukça iyi para alırdı, geçimini oradan sağlardı. Fakat gün geçtikçe gereken itinayı göstermeyi bırakmış, insanlar da tekneleri oraya bırakmaktan vazgeçmeye başladılar ve Benjamin’in geliri düştü. O bakımı için aldığı teknelerin bakım fiyatını iki misline çıkarmış. Tekne sahipleri teknelerini başka yere bırakınca Benjamin iflas etti. Bu durumda da her şeyini satıp annesinin yaşadığı Florida’ya göçtü. Orada sanırım kalp hastalığından ölmüş. Benjamin’in evini satın alan zat, o evi ve arsayı biraz çeki düzen vererek değerlendirmeye çalışmış ama başaramamıştı. Çünkü ev küçük, eski ve fazla ömrü kalmayan bir yerdi. Evi Benjamin’den satın alan zat takriben 1972-73 yılında burayı Vincent Calenda’ya satmıştır. Ev ve arsa hâlâ Calenda’nın mülküdür. Vincent aşağı yukarı 35 seneden beri benim komşumdur. Benden sonra bu sokakta en uzun süre yaşayan kimsedir. Yukarıda da belirttiğim gibi, onu ayrı bir bölümde anlattım. Böylece köyüm, sokağım ve orada yaşayanlar hakkında genel bir portre çizmiş oldum.</p>
			<p class="baslik"><span class="bold">HARVARD ÜNİVERSİTESİ HATIRALARI</span></p>
			<p class="paragraf">Amerika’da dünyaca tanınmış üç büyük şahsiyetle tanıştım: Bayan Eleanor Roosevelt, Henry Kissinger ve Zbigniew Brzezinski.</p>
			<p class="paragraf">1961-62 senelerinde Harvard’da idim. Harvard Üniversitesi’nin Ortadoğu Bölümü’nde, oranın üyesi olarak bir tayinim oldu, çalıştım. Bilindiği gibi Harvard Üniversitesi, Amerika’nın en eski, en güzide ve en zengin üniversitelerinin başında gelir. Amerika’nın birçok ileri geleni burada okumuş, oğullarını, torunlarını da burada okutmuşlardır. </p>
			<p class="paragraf">Orada bulunduğun süre zarfında iki kitap üzerinde çalıştım, biri Türkiye Halkevleri, ikincisi Köy Enstitüleri. Halkevleri kitabını orada tamamladım. Fakat tekrar gözden geçirerek yayınlama fırsatını bulamadım. Hâlâ düzeltip yayına vermemi bekliyor, tamamlanacak birkaç noktası var. Fakat bugünkü haliyle de oldukça faydalı ve önemli bilgileri içeren bir kitap. İşte bu kitabı yazarken, orada bazı konuşmalar yapma ve başka faaliyetlerde bulunma fırsatını elde ettim. </p>
			<p class="paragraf">Bunlardan ilk olarak Eleanor Roosevelt ile nasıl tanıştığımı anlatmak istiyorum. Eleanor Roosevelt, Amerika’da üç dönem başkanlık yapmış ve New Deal olarak bilinen programı uygulamış, bugünkü Amerikan’ın çağa uymasını, ileriye dönük adımlar atmasını sağlamış, dünya çapında etkili Franklin D. Roosevelt’in eşi. Eleanor Roosevelt’in kendisi de dünyaca tanınmış biridir. Çeşitli faaliyetlerde bulunmuş, kurumlara başkanlık yapmış ve çok sevimli, itibarlı, efendi bir kimseydi.</p>
			<p class="paragraf">Harvard’a her sene çeşitli ülkelerden gelen kimseler, ülkelerini tanıtmak için danslar, millî kıyafetlerle gösteriler yapar, faaliyetlerde bulunurlar. Her ülke kendine mahsus bir yerde ülkenin, mimarisine, kıyafetlerine, ev süslerine uygun olarak birer köşe hazırlardı. Ben de o faaliyetlere katılırdım.</p>
			<p class="paragraf">Nihayet festivale yakın bir tarihte, Türklerin de buraya katılabileceğini söyledim. Bize de bir yer verilmesini istedim. Kabul ettiler. Hemen oradaki Türk arkadaşlara başvurdum. “Ne yapalım?” dedim. Her kafadan bir ses çıktı. Bir Türk kahvesi yapalım. Orada Türk kahveleri, baklavaları falan sunalım ve Türk müziği çalalım gibi tekliflerde bulundular, biz de olur dedik. “Nasıl bir kahve yapalım?” diye düşündük. Orada, mimaride çalışan birkaç arkadaşa danıştık. Arkadaşlar hemen meseleye yukarıdan baktılar. Bilmem kaç direk üzerine konmuş, kupola biçiminde bir yer yapalım, ama bunun için binlerce dolara ihtiyaç var dediler. Toplantıda bunu tartıştık. O parayı bulmamıza imkân yoktu. Üstelik bu kadar şatafatlı bir yere gerek de yoktu. “Acaba bunu daha basit bir köy kahvesi şeklinde kurmamız daha kolay olmaz mı?” dedim. Mimar arkadaşlar hemen alındılar. Sen mimar mısın? Ne anlarsın bu işlerden dediler. “Bu işler için mimar olmaya ihtiyaç yoktur,” diye cevap verdim. Hayır, biz ancak bizim söylediğimiz şekilde bir yer yaparsak, size yardım edebiliriz dediler. Ama o parayı toplamaya imkân yok. Gereken 100-200 doları aramızda toplayabilirdik ama binlerce dolar bulamazdık. Zaten o kadar şatafatlı bir şeye ihtiyaç yoktu. Orada bulunan birkaç arkadaş, biz yaparız dediler. Sağdan soldan birkaç halı buldular. Gayet şirin bir köy kahvesine benzer, Türk kahveleri, çay yapan, baklava sunan bir yer hazırladılar. Çok da başarılı oldu.</p>
			<p class="paragraf">Sonra festivali tertip edenler beni çağırdı. “Her festivalde önemli bir şahıs konuşma yapar ve konuşmacıyı bu festivale katılan biri takdim eder,” dediler. Bu sene bu takdimi yapmak için seni uygun gördük. Tabii takdim küçük, kısa bir konuşma olacak. “Konuşmacı kimdir?” diye sorunca hayretler içinde kaldım. Konuşmacı Eleanor Roosevelt, Franklin D. Roosevelt’in hanımı, belirttiğim gibi çok tanınan bir şahsiyet. “Peki, olur,” dedim. </p>
			<p class="paragraf">Düşündüm, taşındım ne diyebilirim, ne söyleyebilirim. Sonra aklımdan söyle bir şey geçti. Onu değişik bir şekilde tanıtayım dedim ve konuşmama şu şekilde başladım, “Bugün bu önemli konuşmayı yapacak olan şahsiyetin, birçok alanda çok büyük faaliyetleri olmuştur.” Başkanlık yaptığı, kurduğu kurumların isimlerini andım. Eleanor Roosevelt’in yaptığı birçok faaliyeti anlattım. Sonra konuşmamı şöyle bitirdim, “Size takdim ettiğim konuşmacının, bütün bu faaliyetlerini saymakla beraber, kendini yeteri kadar tanıtamadığıma eminim. Fakat iki isim vardır… O iki isim, konuşmacıyı en iyi şekilde tanıtacaktır. O iki isim de Eleanor Roosevelt’tir.” Alkışlar koptu. Eleanor Roosevelt Hanım gülümsedi ve sahneye geldi. Konuşmasını yaptı. Konuşmadan sonra yanına gittim, tebrik ettim. O da bana teşekkür etti. “Çok güzel, etkili bir takdim yaptınız, teşekkür ederim,” dedi. Sonra birkaç arkadaşla beraber Eleanor Hanım’la yeşil otlar üzerine oturduk, sohbet ettik. </p>
			<p class="paragraf">Harvard’da tanıdığım, temas ettiğim ikinci şahsiyet Henry Kissinger’dır. O tarihlerde Henry Kissinger hem uluslararası siyaset konularında ders veren, hem de dışarıdan Harvard’a misafir olarak gelecek kimseleri seçen, onları Amerika’ya davet eden, onlara Harvard’da çalışma ortamı sağlayan bir bölümün başkanıydı. </p>
			<p class="paragraf">Henry Kissinger bir gün bana telefon etti, “Sizi Türkiye hakkında iyi bilgileri olan biri olarak tanıttılar, Türkiye’den bir müracaat var. Onu kabul edip etmemek konusunda görüşeceğiz. Acaba siz bu kimseyi tanıyor musunuz? Bu kişi hakkında bilgi verir misiniz?” dedi. “Buyurunuz,” dedim. “Memet Fuat,” dedi. Memet Fuat, Nazım Hikmet’in ilk hanımından olan oğlu. Memet Fuat’ı Türkiye’de tanımıştım. Fazla yakın bir dostluk kurmamıştık, ama çalışmalarını biliyordum. Bunun üzerine, ben Kissinger’a bildiklerimi anlattım. Memet Fuat’ın çok sağlam bir kültüre sahip, Türkiye’de saygı gören bir kimse olduğunu, Harvard’a davet edilmesinin Harvard için bir kazanç olabileceğini ve Memet Fuat’ın daveti her bakımdan hak ettiğini söyledim. Yine Kissinger birkaç kez telefon etti. Bu konuları tekrar görüştük. Nihayet Memet Fuat’a burs verildi. O da gelip, bir sene Harvard’da çalıştı. </p>
			<p class="paragraf">Henry Kissinger’la bu gibi konularda temaslarımız oldu. Ancak onu yakından tanıyamadım, dostluk kuramadım, koşullar buna uygun değildi. Fakat telefon konuşmalarımızda birbirimizi az çok tanıdık, Kissinger’ı Harvard’dan sonra bir iki defa ayaküstü gördüm. Beni hatırladı ama sonra görüşemedik. Çünkü Kissinger, Nixon’ın başdanışmanı olarak uzun seneler Washington’da çalıştı. Amerikan’ın Çin’le yakınlaşmasında birinci derecede rol oynadı. Bilindiği gibi Kissinger’ın hazırladığı zemin üzerinden yürüyerek Nixon Çin’e gitti ve Çin ile Amerika Birleşik Devletleri diplomatik ilişkiler kurarak bu güne kadar geldi. </p>
			<p class="paragraf">Yine Harvard’da tanıdığım ve sonra da temaslarımı sürdürdüğüm üçüncü önemli kimse Zbigniew Brzezinski oldu. Tanışmamızı sağlayan, soyadını hatırlamadığım Fatma Hanım adlı bir sosyologdu, Harvard’da çalıştı. Türkiye’ye döndü; Ankara Siyasi İlimler’de hocalık yaptı. Sonra evlendi ve Bodrum’a yerleşti. Bodrum’a bir gidişimde onu aradım buldum. Beni eşiyle tanıştırdı, evinde akşam yemeği yedik. Eski günleri ve bilhassa tanıdıklarımızı hatırlayarak sohbet ettik. </p>
			<p class="paragraf">Zbigniew Brzezinski Polonya’da doğmuş, Polonya asıllı ve ağır bir Polonya aksanıyla İngilizce konuşan bir zattı. Onu tanıdığım zamanlarda Harvard’da Fatma Hanım’la öğrenci olarak kurlara devam ediyordu. Fevkalade zeki, fevkalade bilgili bir kimse ve hakikaten onunla tanışınca ben de onun çok istisnai bir zekâya sahip olduğunu anladım. </p>
			<p class="paragraf">Zbigniew Brzezinski ilim sahasında başarı sağlamış, kitap yazmış bir kimse olmanın çok ötesinde, sağlam dünya görüşü olan, Sovyetler’i yakından etüt etmiş ve yakından tanıyan biriydi. Beklenildiği gibi Sovyet dostu değildir, her zaman Sovyetler’i tenkit eder, çünkü Polonyalı olarak memleketinin tarihinde Rusların ne kadar yıkıcı olduğunu çok iyi bilir.</p>
			<p class="paragraf">Zbigniew, çeşitli gazetelerde, dergilerde çıkan yazılarla büyük şöhret kazandı. Uluslararası ilişkiler alanında ve bilhassa Doğu Avrupa hakkında en bilgili insan olarak tanındı. Bu sebeple de Jimmy Carter’a danışmanlık yaptı. Carter’ın seçim kampanya zamanında onun danışmaydı. Carter başkan olunca onu milli güvenlik kurumunun da başına getirdi.</p>
			<p class="paragraf">Brzezinski hakkında Paul Henze ile sık sık konuşuyorduk. Malum Paul Henze Türkiye uzmanı bir kimse, CIA’de çalışmış bir uzman ve Türkiye’nin gerçek dostuydu. CIA’de çalıştığı için Türkiye’de ona şüpheyle bakılırdı. Ama ben bunlara aldırış etmeden, Henze’ye insan olarak değer vererek onunla dostluk kurdum. Washington’a gittikçe eğer vaktim müsait olursa ona telefon ediyordum ve beraber yemek yiyorduk. Henze, Zbigniew Brzezinski’nin çok yakın dostu idi ve ikisi fevkalade güzel anlaşırdı. </p>
			<p class="paragraf">İşte bundan 7-8 sene evvel, Henze ile bir telefon görüşmem oldu. Yine Türkiye’nin durumundan bahsettik, Türkiye’de olup bitenleri yakından takip ettiğini söyledi. Türkiye’nin durumundan, gidişatından, gelişmesinden hayranlıkla bahsetti. “Türkiye’nin potansiyelini yüksek buluyorum,” dedi.</p>
			<p class="paragraf">Henze’yi aramamın ana sebebi Zbigniew Brzezinski ile tekrar temas kurmaktı. Çünkü bu arada ben İstanbul’da çıkan <span class="italik">Da Diyalog Avrasya Dergisi’</span>nde yazı yazıyordum. O sırada dergi bir ana konu tartışılıyordu. Acaba Türkiye Avrasya’nın bir parçası mıdır, değil midir? Ben bu konuda bir iki yazı yazdım. Rusya’dan, büyük itirazlar geldi. Türkiye Avrasya’ya dâhil değildir. Avrasya bir Rus bölgesidir. Rus, Slav kültürünün hâkim olduğu bir yerdir, dediler. Peki, Orta Asya ne oluyor? Orası Slav değil.</p>
			<p class="paragraf">İşte <span class="italik">Da Diyalog Avrasya Dergisi</span>, bu Avrasya dediğimiz bölge içinde yaşayan devletlerin benzer taraflarının olduğunu, barış içerisinde yaşayacaklarını ve yaşamaları gerektiğini ele alan bir sayı hazırlıyordu. Bu sayıya tanınmış birkaç kişinin de yazılarını koymak istiyorlardı. İşte benden, bu bölgeleri iyi bilen bir kimsenin yazılarının temin edilmesini istediler. Böyle bir kimse tanıyıp tanımadığımı sordular. Benim aklıma gelen isim Zbigniew Brzezinski oldu. Bende adresi ve telefonu yoktu. Henze’ye bunun için telefon ettim. Kısaca Henze’ye sordum, dergiyi anlattım. “Zbigniew Brzezinski’den bir yazı isteye bilir miyim?” diye sordum. Bana adresini ve telefonunu verdi.</p>
			<p class="paragraf">Oturdum, Zbigniew Brzezinski’ye bir mektup yazdım. “Benim de katkım olan bir dergi Avrasya’da yaşayan ülkelerin birbirine benzediğini, barış içinde yaşamak istediklerini belirten bir sayı çıkaracağız. Sizin bu konuda bilgileriniz var. Bir yazı yazar mısınız?” diye sordum ve kendimi hatırlattım. </p>
			<p class="paragraf">Nihayet cevabında, “Maalesef istediğiniz yazıyı veremeyeceğim,” dedi. “Çünkü ben böyle bir yazıyı kaleme alırsam, sizin savunduğunuz Avrasya görüşüne taban tabana zıt görüşler ileri süreceğim, Avrasya’da dostluk içinde yaşamak için her şeyden evvel Rusya’nın o bölgedeki komşularına güven vermesi, onları her bakımdan güvenli şekilde kendisine çekmesi gerekiyor. Hâlbuki ben, bugünkü koşullar içerisinde Rusya’nın asla ve asla böyle bir siyaset takip edeceğine inanmıyorum ve Avrasya bölgesinde, Rusya’nın komşularıyla olan ilişkilerinin sizin arzu ettiğiniz gibi olmayacağını, Rusya’nın bir gün eski siyasetine dönebileceğini düşünüyorum,” dedi. Tabii o zamanlar bölge barış içindeydi. Şimdi yani 2015 senesinde Ukrayna’da olup bitenleri düşündükçe, daha evvel Gürcistan’da olup bitenleri hatırlayınca Zbigniew Brzezinski’ye hak veriyorum. Bu konuşmayı eskiden aldığım notlara dayanarak yapıyorum. Son zamanlarda Zbigniew Brzezinski’yle görüşemedim, fakat itiraf edeyim ki onun görüşlerine hayran kaldım. </p>
			<p class="paragraf">Böylece Harvard hatıralarıma son vermek istiyorum. Ama son vermeden evvel çok kısa olarak Harvard’da çalıştığım bölümün başkanından, Sir Hamilton Gibb’ten bahsetmek istiyorum. Aslen İngiltereli olan Gibb, İslamiyet hakkında yaptığı çalışmalarıyla büyük ün salmış dünyaca tanınan bir âlimdi. İşte ben Harvard’da kaldığım sürece onula görüşmek ve onun bazı derslerini dinleme fırsatını buldum. </p>
			<p class="paragraf">Hamilton Gibb Türkiye’de olup bitenleri yakından takip ediyordu. Ve o zaman 1960 Askerî Darbesi olmuş, üzerinden bir sene geçmiş, yeni bir anayasa yapılmış. Bunları genel olarak biliyordu. “Ümit ederim, Türkiye bundan sonra tekrar demokrasiye kavuşur. Tekrar ileriye doğru hızlı adımlar atar,” diye konuşuyordu. Hamilton Gibb’in <span class="italik">Muhammedizm</span> diye küçük çaplı bir kitabı vardır. Benim bildiğim İslam hakkındaki yazılmış kitaplar arasında birinci derecede önem taşıyan bir çalışmadır. Gibb iyi bir insan ve büyük bir âlimdi. Hakikaten büyük bir İslam tarihçisiydi. İslam’a gerçekçi, olumlu bir gözle bakardı. Bir Arap dostuydu buna karşılık Türkiye’yi pek fazla tanıyor, diyemem. Onun Osmanlı devleti hakkında Harold Bowen’le yazdığı kitap her zaman değeri olan bir kaynaktır ve ihtiyaç oldukça ben de o kitabı karıştırır, bir şeyler okurum.</p>
			<p class="paragraf">Sonuç olarak diyebilirim ki Harvard’da bulunduğum bir sene, benim için çok faydalı oldu. Dünyaca tanınmış birkaç insanı tanımam mümkün oldu. Halkevleri hakkındaki kitabımı burada hazırladım ve bunun dışında Türkiye’den gelen bazı kimseleri de daha yakından tanıma fırsatı buldum. </p>
			<p class="paragraf">Sonra Madison, Wisconsin Üniversitesi’ne döndüm. İtiraf ediyorum, Madison’a ve üniversiteye tekrar kavuşmak beni çok mutlu etti. Madison çok canlı, güzel bir şehir, ABD’nin yaşanacak en iyi yeri olarak tanınıyor. Üniversitesi birinci sınıf bir kurum. Harvard’ı fazla ideolojik, gösterişe düşkün bulmuştum, ama yine de orayı şükranla anarım.</p>
			<p class="baslik"><span class="bold">NURİYE<br/></span><span class="baslik-alti _idGenCharOverride-4"><br/>BİR AŞK KURBANI</span></p>
			<p class="paragraf">Bu bölümü, bu kitaba ilave edip etmemek konusunda çok tereddüt ettim. Çünkü Nuriye küçüklükten beri tanıdığım ve çok sevdiğim bir ailenin kızıdır. Onun ailesi ve bizzat kendisi bana çok yakın olmuştu ve onlarla çok mutlu günler geçirmiştim. Onu bu kitapta misafir etmemin sebebi, duygularına kurban olarak hayatını mahvetmesidir. Bunun gibi olayları her yerde ve sık sık görmek mümkün olmadığından böyle bir insanı tasvir etmek için Nuriye’yi de bu hatıratın içine koymayı uygun buldum. </p>
			<p class="paragraf">Nuriye Rumeli’de, Tuna kenarında şirin bir kasabada doğmuş ve büyümüştür. Kasabanın nüfusu 50-60 bin kişi kadardır. Oralardan Attila’nın Hunları geçmiş, Slavlar geçmiş, Peçenekler, Kıpçaklar gelip yerleşmiş ve gitmişlerdir. Sonra Osmanlı ile birlikte oraya Türkler gelip yerleşmiştir. Hâlâ o kasabada 60-70 kadar Türk aile vardır. Buraya ne zaman ve nasıl gelip yerleştiklerini kimse kesin olarak bilmiyor. Ancak ben küçüklüğümde bu kasabaya sık sık gittiğim ve bu aileyi aşağı yukarı 70-80 seneden beri tanıdığım için bu aileye daima kasabanın yerlisi olarak baktım ve öyle gördüm. Onlar da hem kasabayla hem de kasabanın hayatıyla kaynaşmışlardır. Kasabanın sakin bir hayatı vardır. İnsanlar her gün aynı şeyleri yapar; işlerine gider ve dönerler. Burada ilk bakışta hiçbir şey değişmeyecek gibi gözükür. Ama bu sakin, durgun kasabanın içinde belki her yerde olduğu gibi tahmin edilemeyen facialar, trajediler yaşanmaktadır.</p>
			<p class="paragraf">Nuriye’nin annesi ve babası cana yakın, misafirperver, güler yüzlü insanlardı. Baba, mesleğinde başarı sağlamış, hatta en iyiler arasında yer alan biriydi. Neşeli, güler yüzlü bir insandı. Ailenin bir erkek çocuğundan sonra aralarında çok az yaş farkı olan üç kızı olmuştur. Biri sarışın, diğeri kızıl saçlı, diğeri ise esmerdi. Anne ve baba ise sarışın ve mavi gözlüydü. Kızlar kasabanın ilkokulunda, ortaokulunda okumuşlar ve meslek sahibi olmuşlardır. Nuriye ortanca kız, fevkalade güzel ve kabiliyetli, herkes tarafından sevilen bir insandı. Mesleği terzilikti. Fevkalade güzel elbise diken, kendini o şekilde tanıtan ve sevdiren bir kızdır.</p>
			<p class="paragraf">Buraya kadar bu ailenin ve Nuriye’nin hayatında herhangi özel bir gelişme olduğunu sanmıyorum. Hayatları sürüp gidiyor, geleneklerine uygun olarak, Müslüman-Türk ailelerine mahsus bir hayat yaşıyorlar. Nihayet Nuriye’ye iyi bir iş sahibi, zengin diyebileceğimiz bir ailenin oğlu talip oldu ve evlendiler. Nuriye ve eşinin evlendikten az zaman sonra iki çocukları oldu. Bu çocuklar fevkalade çalışkan ve sınıflarını birincilik ile geçen kimseler. Çocukların ikisi de üniversiteyi bitirip mezun oldular. Hatta anneleri onları terk etmiş olmasına rağmen, yüksek mevkilerde vazife aldılar.</p>
			<p class="paragraf">Nuriye’nin eşinin ismi İshak idi. Sakin, durgun, fazla çekiciliği olmayan biriydi ya da bana öyle gelmişti. Kendisi ile birkaç kez konuştum, çekingen ve şüpheci olduğunu gördüm. Fakat ailesine çok iyi baktığı ve herkes ondan memnun gözüktüğü için benim gözümdeki eksiklerin önemsiz olduğu kanaatine vardım. İshak aşağı yukarı 38-40 yaşlarına gelince ölen babasının işinin başına geçti ve işleri babası gibi yürütmeye devam etti. Bir gün İshak kendine yardımcı olarak 35 yaşlarında bir genci aldı. Bu genç, İshak’ın işlerini yürütüyordu, ailenin bir ferdi gibi; gerek Nuriye’nin ailesi tarafından gerekse onların hısımları tarafından böyle kabul edildi.</p>
			<p class="paragraf">Fakat beklenmedik bir şey oldu. Nuriye’nin İshak’ın yardımcısına âşık olduğu şayiaları dolaşmaya başladı. Olacak iş değil! Nuriye’nin o tarihlerde 14-15 yaşlarında çocukları var, liseye devam ediyorlar. Kocası toplum içerisinde mevkii olan ve zengin bir adam. Yardımcı olarak aldığı kimsenin ise ilkokul tahsili var mı bilmiyorum, ama oldukça yakışıklı bir erkek. Nihayet Nuriye eşinin yardımcısıyla beraber olmaya karar verdi. Kocasından ayrılmak için dava açtı ve boşandılar. Böylece ilk eşinden, varlıklı, toplum içinde iyi bir mevkii olan İshak’tan ayrılarak, İshak’ın fakir ama yakışıklı yardımcısı ile evlendi. Şehirde çok sevilen Nuriye, toplumun olumsuz tepkileriyle karşılaşınca artık şehirde yaşamayacağını anladı, yeni eşiyle başka bir şehre giderek, orada yeni bir iş kurmaya çalıştı. Kendi mesleğini bırakarak yeni eşine, yeni bir meslek bulmaya çalıştı ve nihayet aşçılıkta karar kıldılar. Gittikleri yeni şehirde bir yer kiralayarak orada küçük bir restoran açtılar. Bu arada bir başka noktayı belirteyim. Nuriye’nin eski, varlıklı eşi İshak ne olur ne olmaz diye eşine, yani Nuriye’ye bir dolar hesabı açmıştı. Her zaman o hesaba 5-10 dolar koyarak, o hesabı 20-25 bin dolara kadar çıkarmıştı. Nuriye bu parayı alarak yeni eşinin açtığı restoranı finanse etmeye çalıştı. Yeni eşi tecrübesiz, fazla iş de bilmediği için 7-8 ay sonra restoranı bir başka şehirde açmaya karar verdiler ve orada da başarı sağlayamayınca bir başka şehre giderek bir pastane açmak için Nuriye’nin son dolarlarını harcadılar. Beklendiği gibi bu pastane de başarılı olmadı. </p>
			<p class="paragraf">Parasız kalınca Nuriye de sağda solda çalışmaya başladı. Çok zorluklar gördü, eşi de aynı şekilde herhangi bir işte başarı sağlayamadığı için yoksul bir hayat geçirmeye mecbur oldular. Nuriye bu arada 38 yaşına gelmiş, güzelliğini kaybetmiş, küçülmüş, yüzünün rengi değişmiş, fakat yine de bu fakir, bilgisiz eşinden ayrılamıyor, çocuklarını da görmeye gayret etmiyor. Bu çocuklar daha evvel belirttiğim gibi okula devam ediyor. Babaları İshak’ın varlıklı olması nedeniyle tahsillerini çok güzel bir şekilde görüyorlar. Bütün bu olup bitenlere rağmen İshak eski eşine olan sevgisini unutamıyor ve onu yerleştiği şehirde buluyor, haline acıyarak ona bir miktar para veriyor. Nuriye, bu parayı yeni eşiyle paylaşıyor. Çocuklar annelerini görmek istiyorlar, onun yanına gitmek için fırsat arıyorlar. İşte Nuriye bu şekilde çok fakir bir hayat yaşamaya devam ederken, bu defa tanıdıklarından akrabalarından borç para istemeye başlamış. Bazıları göndermiş, bazıları isteğini reddetmiş. Kocasını, çocuklarını bırakıp giden bir kadına akrabamız da olsa yardım edemeyiz diyerek… </p>
			<p class="paragraf">Artık hayat Nuriye için dayanılamaz hale gelmiş. Nuriye’nin eşi anlaşıldığına göre geldiği memlekette de evliymiş ve orada iki çocuğu varmış. Bir de onlara bakmak ihtiyacında olduğu için Nuriye ile kazandığı paranın bir kısmını oraya gönderiyormuş. Ama işsiz kalınca ve bütün paraları bitince ne yapacaklarını düşünmeye başlamışlar. Bu arada Nuriye hastalanmış, doktora gidecek parası yok, ona eşinden başka bakacak kimsesi yok. Bu kadar sevip evlendiği ikinci eşi memleketine, ailesinin yanına dönmeye karar verip Nuriye’den ayrılmış. Nuriye de çarnaçar doğduğu, büyüdüğü şehre gelip iş aramaya başlamış. Tabii geçmişini herkes bildiği için kimse ona iş vermemiş. Nuriye’nin oğlu ise annesini yanına almış, çünkü babası ona okullarında çok başarılı olduğu için ayrı bir daire satın almış. Nuriye onu çok seven oğluyla, eski kocası İshak’ın aldığı dairede yaşamaya başlamış. Bu arada hastalanmış, artık yaşı elliye yakınmış. Bazen annesinin yanına giderdi. Bu arada babası vefat etmişti. Zamanının büyük bir kısmını oğlunun apartmanında geçiriyor ve İshak’ın sağladığı para ile ihtiyaçlarını karşılıyorlar. Bu arada İshak üniversite okuduğu şehirde kızına da bir daire almış. Kızı üniversiteyi bitirip teknoloji alanından mezun olduktan sonra kendisine çok güzel bir iş bulmuş. İshak yatırımlarını yanlış yaptığı için varlığını kaybetmiş ve o da kendine daha evvel ev almadığı için bazen bir çocuğunda bazen diğer çocuğunda kalıyormuş. İşin garip ve acıklı tarafı bazen Nuriye ile aynı yerde yaşıyorlar. Uzun bir maceradan sonra eski karı koca yine bir araya geliyor.</p>
			<p class="paragraf">Nuriye’nin hastalığı ilerledi, kurtulamadı. Böylece çok acıklı, anlaşılması güç bir hayat sona erdi. Fakat çocukları hiçbir zaman annelerine arkalarını dönmediler. Daima yakınlık gösterdiler. Nuriye’nin çok manalı, ama mutsuz hayatı böyle sona erdi. Cenazesine inanılmayacak sayıda cemaat toplandı. Evini, çocuklarını terk edip gittiği zaman onu ağır tenkit edenler de cenazesine gelmişti. Herkes günahkâr Nuriye’yi unutmuş veya affetmişti. Sanki herkes Nuriye’nin yalnız küçüklüğünü ve gençliğini hatırlamakla yetiniyordu. Herkes genç, güzel Nuriye’yi anıyordu. Onun ölümünü bir türlü kabul etmek istemiyorlardı. Ağlayanlar, onun ölümüne mi veya bir aşk icin çektiği acılara mı gözyaşı döktüklerini kestiremiyorlardı. Onu yakından tanıyan kız arkadaşı yanındaki kadının kulağına fısıldadı, “Nuriye sevgiyi, gerçek sevgiyi aradı. Bulduğunu sandığı sevgiye kendini bütünü ile verdi. Ama temiz ruhlu, içi sevgi doluydu. Yattığı yer cennnet olsun.”</p>
			<p class="paragraf">Ben de toplumu insanları anlamaya çalışan yazar tarafımla Nuriye’nin hayat öyküsünü bir yönüyle Madam Bovary’nin hayatına benzettim ve burada paylaşmak istedim…</p>
			<div class="_idGenObjectLayout-2">
				<div class="cerceve _idGenPageitem-31 _idGenRasterizeObjectStyleOverride-1">
					<img alt="" class="_idGenPageitem-1" src="image/10.jpg"/>
				</div>
			</div>
			<div>
				<div epub:type="footnote" id="footnote-220-1">
					<p class="dipnotnetni"><a href="#footnote-220-1-backlink">1</a>	Kemal H. Karpat, “Gaguzların Tarihî Menşei Üzerine ve Folklorundan Parçalar”, <span class="italik">Balkanlar’da Osmanlı Mirası ve Milliyetçilik</span>, s. 303.</p>
				</div>
				<div epub:type="footnote" id="footnote-220-2">
					<p class="dipnotnetni"><a href="#footnote-220-2-backlink">2</a>	Yaşar Nabi Nayır, <span class="italik">Balkanlar ve Türklük,</span> 1936.</p>
				</div>
				<div epub:type="footnote" id="footnote-220-3">
					<p class="dipnotnetni"><a href="#footnote-220-3-backlink">3</a>	Kemal H. Karpat, “Yön ve Devletçilik Üzerine”, <span class="italik">Osmanlı’dan Günümüze Kimlik ve İdeoloji,</span> s. 139.</p>
				</div>
				<div epub:type="footnote" id="footnote-220-4">
					<p class="dipnotnetni"><a href="#footnote-220-4-backlink">4</a>	İbrahim Temo, <span class="italik">İttihat ve Terakki Cemiyeti’nin Teşekkülü ve Hidemat-ı Vataniye ve İnkılab-ı Milli’ye Dair Hatıratım, </span>1939.</p>
				</div>
			</div>
		</div>
	</body>
</html>