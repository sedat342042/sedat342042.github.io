<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2 class="sigil_not_in_toc"><br /></h2>

  <h2 class="sigil_not_in_toc"><br /></h2>

  <h2 class="sigil_not_in_toc"><br /></h2>

  <h2 id="sigil_toc_id_28">DOKUZUNCU SAHNE</h2>

  <p>Mansur - Turgut - Evvelkiler</p>

  <p><span style="font-style:italic;">(Mansur'la Turgut oracıkta, omuz omuza kalırlar. Husrev'e görünmek istemezler. Husrev de arkası onlara doğru olduğu için görmez.)</span></p>

  <p>HUSREV - <span style="font-style:italic;">(Annesine bakmaz. Yüzünde yeni bir fırtına.)</span> Anne, beni nasıl doğurdun?</p>

  <p>ULVİYE - <span style="font-style:italic;">(Çığlık basarcasına)</span> Husrev!</p>

  <p>HUSREV - <span style="font-style:italic;">(Hiç farkında değil, Annesine döner. Mansur’la Turgut'u görmez. Müzik daima Husrev'le ahenk içinde.)</span> Anne, beni nasıl doğurdun? Siz analar, dünyaya bir evlât getirirken düşünmez misiniz? Düşünmez misiniz insan nedir diye? İnsan kadar hassas bir cihaz var mi? Boşluklara uzatılmış bir anten gibi sinirleriyle, ağlayan bir surat gibi buruş buruş beyniyle, bir firkete ucuna dayanamıyacak kadar ince bir insan! Bu cihazı dünyaya nasıl getirirsiniz? Onu yeryüzüne ne cesaretle çıkarır ve yeryüzünün meseleleriyle nasıl da karşı karşıya bırakırsınız? Beş yaşında bir çocuğu yılanlı bir kuyuya sarkıtsanız daha az korkar. Bizi dünyaya getiren sizsiniz. Bu kudrete maliksiniz de imdadımıza niçin gelmiyorsunuz? Haydi gelsenize!</p>

  <p><span style="font-style:italic;">(Husrev susar. Müzik derin. Ulviye sol kolunu alnına kaldırmış, ürkek bir çocuk gibi yana büzülmüş, bayılmak üzere. Husrev annesine bir iki adım atar. Önünde durur. Yere diz çöker. Ellerini annesinin dizine koyar. Annesi bu manzarayı görür görmez göz yaşlarım tutamaz. Ağlayarak eğilir. Elini oğlunun saçlarına sokar. Mansur ve Turgut, oldukları yerden, omuz omuza, endişeyle başlarını uzatırlar.)</span></p>

  <p>HUSREV - Anne, beni affet! Ben seni değil, sen beni affet! Ben bir deliyim.</p>

  <p>ULVİYE - Değilsin evlâdım, değilsin.</p>

  <p>HUSREV - Deliyim anne! Yazık ki deliyim. Bir şey değil, senden utanıyorum. Seni elâleme mahcup ettiğim için utanıyorum. Anne! Benimle mahcup oluyorsun değil mi?</p>

  <p>ULVİYE - <span style="font-style:italic;">(Gizli gizli ağlıyarak)</span> Hayır, ben seninle iftihar ediyorum. Mahcup olmuyorum. Keşke her anne, senin gibi bir evlât doğurabilse.</p>

  <p>HUSREV - Anne, sana beni niçin doğurdun dedim. Beni affet! Sen her anne kadar mübareksin. Beni doğurmasaydın ben şimdi belki ölümden korkmıyacaktım, cinnetten titremiyecektim. Bu kadar korktuğumuz şeylerin zıddı olan nimete sayenizde kavuşuyoruz. Sen her anne kadar mübareksin. Ben deli olursam kabahat senin değil anne!</p>

  <p><span style="font-style:italic;">(Husrev, annesinin parmakları saçlarında, gözlerini kaldırıp Ulviye'ye bakar. Ulviye'nin gözlerinden yaş iniyor. Husrev de annesinin dizlerine kapanır. Sarsılmağa başlar. Müzik durmuştur.)</span></p>

  <p>ULVİYE - <span style="font-style:italic;">(Kendi ağladığı halde)</span> Ağlama yavrum!</p>

  <p>HUSREV - <span style="font-style:italic;">(Başını kaldırır)</span> Anne, ben ömrümde bir kere ağladım. Hiçten bir şey için, doya doya kana kana ağladım. Bilmem hatırında mi? Bundan yirmi beş sene evvel. Sen büyük bir felâketten yeni çıkmış genç bir duldun. Ben bir asker mektebinde okuyordum. Haftada bir çıkıyorduk. Sen mektebe geldin. Kapıda beni görmeğe müsaade etsin diye bir zabitle konuşuyordun. Bense bahçeye çıkmış, bir ağacın arkasında sizi tâ uzaktan gözetliyordum. Sen benim orada olduğumu bilmiyordun. Yağmur yağıyordu. Seni uzaktan, bir çarşaf içinde, incecik hayâlinle görüyordum. Zabit sana bir takım işaretler yaptı. Galiba görüşmemizin mümkün olmadığını söyledi. Sen de döndün. Yağmur altında, evimize saatlerce uzak o yerde, tek başına, boynu bükük, uzaklaştın gittin. Kimbilir nereye gittin? Geceyi nerede geçirdin. Sen giderken, ben de saklandığım ağaca başımı dayadım. Belki bir saat, belki bir ömür ağladım.</p>

  <p><span style="font-style:italic;">(Husrev dizleri yerde, cephesini meydana döndürür. Kısık ve tiz bir tonla ve dalgın bir bakışla devam eder.)</span></p>

  <p>HUSREV - Seni hâlâ, gecenin karanlığında, yağmur altında ince ve mahzun hayâlinle mektebin kapısında görüyorum.</p>

  <p><span style="font-style:italic;">(Husrev, cephesi daima meydana doğru, ayağa kalkar. Ulviye gözlerini oğlundan ayırmaz. Husrev şömineye döner. Yürür. Kütüphanenin önünde durur. Ulviye başını önüne doğru sarkıtır. Turgut'la Mansur oldukları yerde Husrev'e bakıyorlar. Husrev kütüphaneden siyah ciltli bir kitap çıkarır. Kitabı karıştırır. Birden kitapta bir yer bulur. Bulduğu yerin içine parmaklarını geçirip kitabı sağ eline alır. Döner. Döner dönmez Mansur'la Turgut'u görür.)</span></p>

  <p>HUSREV - <span style="font-style:italic;">(Mansur'la Turgut'a)</span> Vay! Siz de mi buradasınız? Demek ben artık tam bir deliyim. İnsanlar benden gizleniyor. Arkamdan lâflarımı dinliyor.</p>

  <p>MANSUR - Canım Husrevciğim! Sana yakın ben de acı çekiyorum. Birdenbire görünmek istemedim.</p>

  <p>HUSREV - Keşke ben de görünmeyebilsem. Keşke ben de kendi kendimden gizlenebilsem. Büzülme kapının yanında Mansur! Meydana çık!</p>

  <p><span style="font-style:italic;">(Mansur şaşkın, yürür. Turgut yerinde kalır. Mansur, ocak yanındaki cephenin sol köşesine bakan koltuğa oturur. Husrev annesine döner. Elinde kitap.)</span></p>

  <p>HUSREV - Anne, gel yanıma!</p>

  <p><span style="font-style:italic;">(Ulviye ayağa kalkar. Husrev'e yaklaşır. Husrev bulduğu yerden kitabı açar. Parmağıyle gösterir.)</span></p>

  <p>HUSREV - Anne! Şu kurşun kalemiyle yazılmış not babamın yazısı değil mi?</p>

  <p>ULVİYE - Belki Husrev.</p>

  <p>HUSREV - <span style="font-style:italic;">(Cebinden bir mektup kâğıdı çıkararak kitabın açık sahi}esine koyar.)</span> İşte babamın vaktiyle sana yazdığı bir mektup! İki yazı da aynı değil mi?</p>

  <p>ULVİYE - <span style="font-style:italic;">(Hıçkırarak)</span> Aynı Husrev.</p>

  <p>HUSREV - Görmüş müydün bu notu bu kitapta?</p>

  <p>ULVİYE - Hayır.</p>

  <p>HUSREV - Bak ne diyor: Aptal muharrir! Ölüme ilâç ölümdür.</p>

  <p><span style="font-style:italic;">(Ulviye irkilerek Husrev'den bir iki adım uzaklaşır. Husrev sükûnetle kitabı kapatır.)</span></p>

  <p>HUSREV - Aptal muharrir! Ölüme ilâç ölümdür. Babamın bu üç kelimesini vaktiyle bilmiş olsaydım hiç yazar mıydım eserimi? Sorar mıydım sana hiç, babam kendisini niçin astı diye?</p>

  <p>ULVİYE - Baban da hep ölümü düşünürdü. O yüzden öldü.</p>

  <p>HUSREV - O yüzden ölmedi. Söyleyemiyorsunuz. Onun bütün ilâçlarını döktüler. İlâç şişelerini boşalttılar. Ona başka ilâç bırakmadılar.</p>

  <p>ULVİYE - <span style="font-style:italic;">(Bağırır)</span> Ben mi bırakmadım, Husrev?</p>

  <p>HUSREV - Kimbilir, ya sen, ya başkası, farkınız ne birbirinizden?</p>

  <p>ULVİYE - Husrev! Yine anneni unutuyorsun. Yine değişiyorsun.</p>

  <p>HUSREV - Kâğıt yanar, bir kül yaprağı olur. Değişmiştir. Artık geçmiş ola! Bir daha eski haline dönmez. Ben de bükere değiştim. Artık geçmiş ola!</p>

  <p>MANSUR - <span style="font-style:italic;">(Dehşetle Husrev'i dinlediği koltuktan fırlar)</span> Husrev! Bu kadar yakınlarından şüphe etme.</p>

  <p>HUSREV - <span style="font-style:italic;">(Ortaya döner. Kendi kendisiyle konuşuyormuş gibi. Tane tane.)</span> Şüphe mi dediniz? Bu bana göklerin cezası. Bir aralık öyle sandım ki gözlerime akrep kuyruğu gibi sivri bir mil sokuldu. Zehirden bir damla akıtıldı. Bir de baktım ki hiç bir şey eski heyetinde değil. Bir de baktım ki eskiye ait her şey yanlış. Ana, baba, dost, kadın hakkında bildiklerim yanlış. Su yüzüne çıkan bir leş sırtı gibi bambaşka bir dünya, bambaşka iklimleri, bambaşka insanlariyle dünyamın yerini aldı. Bir de baktım ki her şey, yeniden muayeneye, yeniden tahkike muhtaç! Doğrusu bu muydu? Ne bileyim? Soğan gibi iç içe, gömlek üstüne gömlek giyinmiş sayısız dünyalar görüyorum. Hangisi doğru? Ne bileyim? Tek bir şey mi doğru! Bana bu dünyayı, bu deliler dünyasını bir doğru emniyeti içinde gösteren ceza, göklerin cezası. <span style="font-style:italic;">(Mansur'a döner)</span> Hale bak! Bir incir dalma asılan babanın oğlu, babası niçin kendisini asmış, otuz sene sonra yakalar gibi oluyor.</p>

  <p>ULVİYE - <span style="font-style:italic;">(Arkadan haykırır)</span> Husrev. Çıkar babanı hatırından, gelmedi baban, yok baban!</p>

  <p>HUSREV - <span style="font-style:italic;">(Ulviye’ye döner)</span> Seni gördükçe anne, hep babamı hatırlıyacağım. Bana görünme öyleyse!</p>

  <p><span style="font-style:italic;">(Ulviye şimşek gibi döner. Soldaki kapıdan hızla çıkar. Çıkarken kapının yanındaki Turgut'u da çekip beraber götürür. Birbiri peşinden ikisi de çıkarlar. Husrev yazı masasına kadar gider. Kitabı masaya bırakır. Masanın önüne geçer. Elleriyle arkadan yazı masasına dayanıp Mansur'a bakar. Mansur neye uğradığını bilemez bir vaziyette, koltuğun yanında. Müzik yine canlanıyor. Teker teker, tuşların üzerine basılıyormuş gibi kesik kesik sesler geliyor. Tam bir musiki cümlesi teşkil etmeyen bu sesler, söz aralarında çıkmıyor. Sonlarda ve durak yerlerinde kısa su şarıltıları halinde duyuluyor.)</span></p>

  <p>HUSREV - Mansur!</p>

  <p>MANSUR - Efendim!</p>

  <p>HUSREV - Sen benim eserimi oynadın değil mi? Ölüm korkusu piyesini!</p>

  <p>MANSUR - Evet Husrev.</p>

  <p>HUSREV - Onu oynarken yaşadın mi?</p>

  <p>MANSUR - Öyle yaşadım ki sahnede olduğumu unutuyordum.</p>

  <p>HUSREV - Halbuki piyesimdeki adam kendisini asar. Babasının asıldığı ağaca asar. Madem ki yaşadın, ne arıyorsun karşımda?</p>

  <p><span style="font-style:italic;">(Mansur birden parmaklarını ağzına götürüp ısırır. Sonra başını eğer. Cevap vermez.)</span></p>

  <p>HUSREV - Mansur! Ben de biliyorum. Deliyim. Aldırma lâflarıma!</p>

  <p>MANSUR - <span style="font-style:italic;">(Hemen başını kaldırarak)</span> Husrev! Sen hiçbir an deli olmadın. Olmayacaksın.</p>

  <p>HUSREV - Deli olmasam hiç başıma gelenler için kabahati annemde bulur muydum? Kabahat bende.</p>

  <p>MANSUR - Niçin sende olsun Husrev?</p>

  <p>HUSREV - A! Bilmiyor musun?</p>

  <p>MANSUR - Bilmiyorum.</p>

  <p>HUSREV - <span style="font-style:italic;">(Tavırları tamamiyle delice. Kendisine mahsus işaretlerle.)</span> Çünkü bir adam yaratmağa kalkıştım. Bir adam yaratmak. <span style="font-style:italic;">(Müzik cümleleri noktalıyor. Husrev çıldırıyor.)</span> Bir adam yaratmak... Ona bir kafa, bir çift göz, bir burun, bir ağız uydurmak. Ona göre bir beyin yapmak ve göğsünün içine bir kalb takmak. Saat gibi işlesin, kanını vücudunda döndüren bir kalb. Bir kalb, anlıyor musun? Güya duyan, acılarına, sevinçlerine yataklık eden yer de orası. Bir kalb. Bitti mi? Biter mi? Bu adama bir de kader çizmek lâzım. Bu adam yaşıyacak, gezecek, tozacak, başından bir şeyler geçecek. Bu adamın meselâ bir babası olacak. O baba bir incir dalına asılmış bulunacak. Sonra o da... Eeee? <span style="font-style:italic;">(Haykırır)</span> Ben Allah mıyım?</p>

  <p>MANSUR - <span style="font-style:italic;">(Sağ eli koltukta. Sol elini Husrev'e uzatarak.)</span> Husrev, bırak!</p>

  <p>HUSREV - Bırakmam Mansur! Ötesi var. Biz bu dünyada her şey, en sefil nebattan tut, en uzak yıldızdan tut, en kudretli insana kadar bütün mevcutlar, bilerek bilmiyerek Allahtan gelen cazibenin kasırgası içindeyiz. Sonbaharda yapraklar nasıl boranın çektiği istikamete çullanırsa, hepimiz, her şey, Allaha doğru gidiyoruz.</p>

  <p>MANSUR - <span style="font-style:italic;">(İki eliyle koltuğunun arkalıklarına dayanarak)</span> Husrev!</p>

  <p>HUSREV - Deliyim dedim ya, bırak beni halime!</p>

  <p>MANSUR - <span style="font-style:italic;">(Müthiş bir hayretle elini çenesine götürür. Koltuğa düşer)</span> Bıraktım.</p>

  <p>HUSREV - <span style="font-style:italic;">(Mansur'a adım adım yaklaşır. Tavırları büsbütün deli.)</span> Biz, bu dünyada her şey, Allahın birer meczubuyuz. O, Allah, kemâllerin kemâli. O noktaya tutkun, bilerek bilmiyerek ondan onu istiyoruz. Bu yolu açan, bu ateşi bizde yakan da o, biz değiliz. Biz Allahın muradı nisbetinde kemâline bürünebiliriz. Fakat o, Allah olabilir miyiz?</p>

  <p><span style="font-style:italic;">(Mansur, sür'at ve hayretle ellerini yüzüne götürür. Yüzünü kapar.)</span></p>

  <p>HUSREV - Allah gâyedir. Her varılan şey gâye olabilir mi? Yollar uzun, yollar sonsuz, yollar açık... Bilerek bilmiyerek Allaha doğru yol almak vardır, varmak yoktur. Varabildiğimiz hiçbir şey, hiçbir ufuk Allah değildir. Allah sonsuzluktur. Hiç sonsuzlukla boy ölçüşmek olur mu? Hiç adetler, milyonlar ve milyarlar sonsuzlukla yarışabilir mi?</p>

  <p>MANSUR - <span style="font-style:italic;">(Yerinden fırlar)</span> Dikkat Husrev!</p>

  <p>HUSREV - Ben değil, sen dikkat et!</p>

  <p>MANSUR - Fenalaşmandan korkuyorum.</p>

  <p>HUSREV - Artık hiçbir şeyden korkma! Az kaldı, rahata çıkıyorum.</p>

  <p><span style="font-style:italic;">(Mansur cevap vermez. Ezilir. Yine koltuğa oturur. Husrev'i bekler.)</span></p>

  <p>HUSREV - Bir adam yaratmağa kalkıştım. Ona bir surat ve kader bulmak... Nerede bulayım? Kendimi buldum.</p>

  <p>Suratsız ve kadersiz adam şahlandı. Zincirini kırdı. Elimden kaçtı. Ben insanım. Beni arkamdan vurdu. Suratsız ve kadersiz adam benim suratımı takındı. Kalıbımı giyindi. Kaderimin içine yattı. <span style="font-style:italic;">(Bir an sükût)</span> Benim de kaderim buymuş.</p>

  <p><span style="font-style:italic;">(Mansur oturduğu yerde, çılgınlık geçiriyormuş gibi saçlarına yapışır. Öylece ayağa kalkar.)</span></p>

  <p>HUSREV - Ben tırmanmak istediğim kayadan düştüm. Meğer çok ileriye gitmişim. Yasak ülkelere girmişim. Gözü kör, yürürken, bir çiyan yuvasına basar gibi b azı sırların üstüne bastım. Onlar gaipler âleminin bekçileriydi. Ürktüler ve beni çarptılar. <span style="font-style:italic;">(Taşar)</span> Yaratıcı neymiş, yaratmağa kalkışarak tanıdım. Yalancı ilâh, doğrusunu tanıdı. Gölge artist öz sanatkârı tamdı. Ben şimdi, şu anda tanıyorum Allahı. İlminin, sanatının karşısında aklımı veriyorum. Aklım bir cephane deposu gibi patlıyor, kül oluyor. Bekle, az kaldı.</p>

  <p>MANSUR - Husrev sus! Çıldırmak üzereyim.</p>

  <p>HUSREV - <span style="font-style:italic;">(Mansur'un üzerine yürüyecekmiş gibi hareketle)</span> Dur. Sana ikimizin de eserini göstereceğim! <span style="font-style:italic;">(Şimşek gibi döner. Masanın çekmecesini açar. Kalın ciltli bir kitap çıkarır. Mansur'a uzatır.)</span> Bak, bu benim eserim! Ölüm korkusu. Nedir bu? Bir takım kelimeler, vücutsuz hayâller, asılsız rivayetler... <span style="font-style:italic;">(Orta yerde ve dimdik durur. Kitap elinde.)</span> İyi bak! Bu da onun eseri. Ben! Elimdeki kitapla, bir yangına benziyen manzaramla, bu çırçıplak hakikatimle ben!</p>

  <p>MANSUR - <span style="font-style:italic;">(Kendinden geçmiş, haykırır.)</span> Husrev, kes sesini!</p>

  <p>HUSREV - Al sana yaratmak!...</p>

  <p><span style="font-style:italic;">(Husrev son kelimesinde sağ eliyle kitabı havaya kaldırır. Ağır bir taş atar gibi geriler. Var kuvvetiyle ortadaki pencereye fırlatır. Pencere şangır şangır kırılır. Ani bir rüzgâr çığlığı. Perdeler uçuşuyor. Mansur elleriyle başını kavramış. Husrev'in karşısında iki büklüm. Husrev şangırtıdan sonra Mansur'a döner. Avazı çıktığı kadar haykırır.)</span></p>

  <p>HUSREV - Ölüm korkusu piyesimin baş aktörü! Piyesimi sen oynamadın. Oynayamadın. Ben oynuyorum. Nasıl iyi mi oynuyorum?</p>

  <p><span style="font-style:italic;">(Gürültüyü duyan Ulviye koşarak soldaki kapıdan girer. Turgut arkasından. Müzik kesilmiştir.)</span></p>
</body>
</html>
