<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2 id="u67dd6574-b7af-4e27-a29b-75319b558223" style="text-align: center;"><span style="font-weight:bold;">Birinci bölüm</span></h2>

  <h3 id="u36d36326-78d9-4b79-b51b-a6aa870137ca" style="text-align: center;"><span style="font-weight:bold;">I</span></h3>

  <h3 style="text-align: center;"><a id="bookmark1"></a><span style="font-weight:bold;">İki kardeş</span></h3>

  <p>Gürül gürül ilerleyen dev okyanus dalgalarını geride bırakarak kumsalı aştılar. Koşuyorlardı. Asfalta varınca bisikletlerine atladılar ve daha büyük bir hızla, geniş çimenliklerle süslü parka daldılar. Üç kişiydiler. Göz alıcı renklerde kazaklar giymişti hepsi. Parlak renkli kazak giyen çocukların genellikle yaptığı gibi, parkın bisiklet yolunda “uçuyorlardı”. Yasal hız sınırını aşıyorlardı belki de. Silahlı park polisi böyle düşündü; ama kesin yargıya varamadığından yanından rüzgâr gibi geçen çocuklara bağırmakla yetindi. Polisin uyarısını umursamazlıktan gelmedi çocuklar. Ama daha önlerine çıkan ilk dönemeçten sonra polisin sözlerini hiç duymamış gibi davranmaktan da geri kalmadılar. Bu da göz alıcı renklerde kazaklar giymiş çocukların olağan tutumuydu.</p>

  <p>Golden Gate Parkı’nın kapısından birer ok gibi fırlayarak gidonları San Francisco’ya doğru çevirdiler ve tepelerin eteklerinden dolanan yayvan asfaltta, yayaları dönüp dönüp baktıracak bir hızla ilerlemeye başladılar. Renk renk kazaklar, kent sokaklarında uçuyor, dik yokuşları tırmanmamak için sokak aralarında kayboluyordu. Eğer dik yokuşları tırmanmak kaçınılmaz bir erkeklik gösterisini gerektiriyorsa, türlü cambazlıklarla “birinci” olmaya çalışıyorlardı.</p>

  <p>İçlerinde en hızlı bisiklet süren, genellikle hep birinci olan ve en usta cambazlıklar yapan Joe’ydu; “önde giden kral”dı ve önderliğini yaptığı çocuklar grubunun en gözüpek, en neşeli olanıydı o. Ama büyük, rahat evlerin çevrelediği sokaklarda, Western Addition Mahallesi'ne pedallamaya başladıklarında neşesi azaldı Joe’nun. Bağrışları, kahkahaları daha seyrek duyulur oldu. Pedalları geri geri gidiyor, farkında varmadan arkada kalıyordu. Arkadaşları, Laguna ve Vallejo caddelerinin kesiştiği yerde sağa döndü. Joe, bisikletin tekerleklerini sokağın soluna doğru çevirirken, “Hoşça kal Fred!” diye seslendi. “Hoşça kal, Charley!”</p>

  <p>“Akşama görüşürüz!” dedi onlar da.</p>

  <p>“Yok! Akşama gelemem!”</p>

  <p>“Aa, bu olmadı işte! Bekliyoruz, n'olur...” diye üsteledi arkadaşları.</p>

  <p>“Olmaz, tarih inekleyeceğim bu gece! İyi geceler!”</p>

  <p>Bastı pedala. Yalnızdı şimdi. Yüzünde bir bıkkınlık, gözlerinde üzüntü vardı. Dalgın dalgın ıslık çalmaya başladı ama bu isteksiz ses, giderek azalarak rüzgâra karışıyordu. Sonra yavaş yavaş gücünü yitirdi ve Joe, iki katlı büyük evin garaj yoluna girdiğinde büsbütün söndü.</p>

  <p>“Joe, sen misin?” diye bir ses duydu içeriden. Cevap vermedi.</p>

  <p>Çalışma odasının kapısına vardığında durdu. Mutlaka Bessie’ydi içerideki. Masaya kapanmış ders çalışıyordu. Üstelik hemen hemen bitiriyor olmalıydı; çünkü her akşam yemekten önce bitirirdi tüm ödevlerini ve yemek saatine beş-on dakika vardı. Kendi dersleriyse olduğu gibi duruyordu daha. Bu düşünce öfkelendirdi onu. İnsanın kardeşinin -hem de kendisinden iki yaş küçük kız kardeşinin- onunla aynı sınıfta olması yeterince kötüydü. Ama bu kız kardeşin her an tepesine dikilip ona akıl öğretmesi tek kelimeyle çekilmezdi. Aslında hiç de akılsız değildi Joe. Herkesten çok kendi biliyordu aptal olmadığını. Ama nedense -pek anlayamadığı bir nedenden ötürü- aklı başka yerlerdeydi, derslere veremiyordu kendini. Bu yüzden de hep hazırlıksız yakalanıyordu sınavlara.</p>

  <p>“Joe, buraya gelir misin?”</p>

  <p>Çok yumuşak, sevecen, belki de biraz üzgün bir sesle çağırıyordu onu kardeşi.</p>

  <p>Buna karşılık Joe, sert bir hareketle iterek açtı kapıyı, “Ne var?” dedi çıkışırcasına.</p>

  <p>Karşısında ufak tefek ama dal gibi narin, biraz da ürkek, tatlı bakışlı bir kız görünce pişman oldu böyle katı davrandığına. Üzerine kitapların yığıldığı bir masaya oturmuş, gülümsüyordu ona Bessie. Masanın üzerine abanmıştı. Elinde bir kalem, önünde not defteri, kocaman bir koltuğa gömülmüş, bir elini de yanağına dayamıştı. Bu büyük koltuk, olduğundan daha küçük, narin ve tatlı gösteriyordu onu.</p>

  <p>Sesini yumuşatmaya çalıştı Joe bu kez. “Efendim Bessie?” dedi. Kardeşine doğru ilerledi.</p>

  <p>Bessie, Joe’nun elini aldı, yanağına bastırdı, yanı başında ayakta duran ağabeyine bir kedi gibi sokuldu.</p>

  <p>“Senin neyin var Joe'cuğum?” dedi tatlı tatlı. “Bana söylemelisin derdini, ha?”</p>

  <p>Joe susuyordu. İnsanın kendinden küçük, üstelik kız olan kardeşine derdini dökmesinden daha saçma bir şey yoktu dünyada. Ve onun karnesinin kendisininkinden iyi olması, bu saçmalığı ortadan kaldırmaya yeterli neden olamazdı hiçbir zaman. Ayrıca kardeşinin bu yaptığı da saçmalıktı. Onun dertlerinden ona neydi, ne anlardı ki soruyordu? Bessie biraz daha bastırdı ağabeyinin elini yanağına ve Joe, “Ne yumuşak yanakları var, pamuk gibi,” diye düşündü. Bir kurtulabilseydi onun elinden... Off! Ne aptalca, ne gülünesi bir durumdu bu! Ne var ki, kardeşini küstürmek istemiyordu ve bildiği kadarıyla kızlar hemencecik incinir, küsüverirlerdi.</p>

  <p>Kararlı bir tavır takındı Joe ve, “Hiçbir derdim yok,” dedi. Sonra, aynı derecede kararsız, “Babam!” diye patladı.</p>

  <p>Sıkıntısı, kardeşinin gözlerine doldu birden. “Ama babam çok iyi, çok anlayışlı bir insandır Joe!” diye başladı. “Onu hoşnut etmeye çalışsan? Çok fazla bir şey istemiyor ki senden. Hem senin iyiliğin için hepsi. Sen başarısız çocukların çoğu gibi akılsız değilsin ki... Biraz çalışsan...” Joe, hızla elini çekti kardeşinin yanağından, “Al sana bir söylev daha!” diye haykırdı. “Sen de başladın bana akıl vermeye. Yarın öbür gün kapıya gelen sütçü yamağından da ders almaya başlarız bu gidişle!”</p>

  <p>Ellerini cebine soktu, belirsiz bir noktaya dikti gözlerini. Daldı gitti bir anda. Aynı öğütleri değişik sözlerle söyleyen bir yığın insan görüyordu gözleri. Bitmek tükenmek bilmeyen söylevlerle kulaklarını sağır eden bir yığın insan.</p>

  <p>Birden silkindi, odadan çıkmaya davrandı. “Bunun için mi çağırmıştın beni?” diye sordu.</p>

  <p>Kardeşi, gene elini tuttu, “Hayır,” dedi. “Hayır ama öyle dertli bir halin vardı ki... yani...” Sözünün gerisini getiremedi, şöyle bir düşündü, sonra birden atıldı: “Şey diyecektim, önümüzdeki cumartesi körfezin karşı kıyısına, Oakland'a bir gezi yapmayı düşünüyorduk arkadaşlarla. Dağ tepe dolaşacağız.”</p>

  <p>“Kimler var?”</p>

  <p>“Myrtle Hayes...”</p>

  <p>“Ne? O aptal mı?”</p>

  <p>“Hiç de aptal olduğunu sanmıyorum,” diye çıkıştı Bessie, ağabeyine. “Tanıdığım en tatlı kızlardan biridir Myrtle!”</p>

  <p>“Eh, tanıdığın kızları düşünürsek, biraz haklı olabilirsin... Hepsi birbirinden beter çünkü. Neyse, devam et. Başka kimler var?”</p>

  <p>“Pearl Syather, kardeşi Alice, Jessie Hilborn, Sadie French ve Edna Crothers. Kızlar bu kadar.”</p>

  <p>“Hıh!” dedi küçümser bir tavırla Joe. “Erkekler dediğin kimlermiş bakalım?”</p>

  <p>“Maurice ve Felix Clement, Dick Schofield, Bert Layton, bir de...”</p>

  <p>“Yeter, yeter. Hepsi de süt çocuğu.”</p>

  <p>“Şey diyecektim ki, Fred ve Charley’yle sen de gelsen, diyecektim.” Sakına sakına konuşuyordu Bessie. Sesi titriyordu. “Bu yüzden seslenmiştim sana... Sizi de çağırmak için.”</p>

  <p>“Peki, ne yapacaksınız dağda bayırda?”</p>

  <p>“Hiç. Dolaşırız, kır çiçekleri toplarız... Gelincik zamanı şimdi, biliyor musun? Sonra oturur güzel bir yerde sandviçlerimizi yeriz... Sonra, sonra...”</p>

  <p>“Sonra eve dönersiniz,” diye tamamladı onun sözünü Joe.</p>

  <p>Bessie başını salladı. Joe, gene ellerini cebine soktu, bir aşağı bir yukarı yürümeye başladı odada.</p>

  <p>“Kılıbıklarla kızlar...” diye omuz silkti. “Ve tam hanım hanımcık kızlara uygun bir düzmece. Evet, düzmece. Benim tipime uymaz böyle geziler.”</p>

  <p>Bessie titreyen dudaklarını iyice gerdi, savaştan vazgeçmeyen yenik bir kadın asker gibi, “Peki nereye gitmek isterdin?” diye sordu.</p>

  <p>“Fred’le Charley'yi alır, bir yerlere giderim elbet... Ne bileyim... Bir şeyler yaparız...”</p>

  <p>Kardeşi durmuş, sabırla bakıyordu ona. Sözünü tamamlamasını bekliyordu. Duyduğu, istediği şeyleri dile getirmeyi beceremediğinin farkındaydı. Joe’nun çektiği zorluk, hoşnutsuzluk, yüzünden okunuyordu.</p>

  <p>“Sen anlamazsın ki!" diye haykırdı birden Joe. “Anlayamazsın. Kızsın sen çünkü. Derdin günün hanım hanımcık bir kız olmak. Terbiyeli bir öğrenci olmak istiyorsun. Derslerine çalışan, iyi notlar alan çalışkan bir öğrenci. Tehlikeden anlamazsın, serüvenden ya da ne bileyim, böyle şeylerden anlamazsın. Kaba saba, erkek oğlanlardan hoşlanmazsın. Onlarla dolaşmaz, yanlarına bile sokulmazsın. Kolalı yakalı, kravatlı, temiz giysili, saçları taralı çocuklardan hoşlanırsın sen. Dersten sonra sınıfta oturup öğretmene saçını okşatan, günde beş aferin dilenenler tam sana göre. Hiç kavgaya karışmayan, yürüyüş yapıp çiçek toplamaktan, kızlarla kır yemeği yemekten kavgaya fırsat bulamayan hanım evlatlarıyla arkadaşlık edersin hep. Ah, bilirim böylelerini! Gölgelerinden korkarlar. Koyun beyni kadar çalışmaz kafaları... Evet, evet, koyun gibidir onlar... Gibisi de fazla, düpedüz koyun hepsi. Bak, ben koyun değilim. Kırlara otlamaya gelemem sizinle. Daha da anlamadınsa, gel-me-ye-ce-ğim!”</p>

  <p>Bessie’nin kahverengi gözlerinden yaşlar boşanıyor, dudakları titriyordu. Bu, Joe’yu büsbütün kızdırdı. Zaten kızlar neye yarardı? Zırıl zırıl ağlamaktan, her şeye burnunu sokmaktan, önüne gelene analık taslamaktan başka ne işleri vardı? Ne akılsız şeylerdi şu kızlar!</p>

  <p>“İnsan seni ağlatmadan ağzım açamaz,” dedi. Gönlünü almak istiyordu şimdi de. “Seni ağlatacak ne söyledim ki? Gerçekten söylemedim!” Ne yapacağını bilmiyordu, öyle durdu, baktı kardeşine. Bessie hıçkıra hıçkıra ağlıyor, kendini tutmak için çaba harcadıkça da arkasından biri itiyormuş gibi sallanıyordu. Kocaman kocaman gözyaşları yanaklarından yuvarlanıyordu.</p>

  <p>“Ah, şu kızlar!” diye göğüs geçirdi Joe ve öfkeyle çıktı odadan.</p>

  <h3 id="u495655a7-34ed-45e2-a132-cdd35d6a35db" style="text-align: center;"><span style="font-weight:bold;">II</span></h3>

  <h3 style="text-align: center;"><a id="bookmark2"></a><span style="font-weight:bold;">“Drakon reformları”</span></h3>

  <p>Birkaç dakika sonra yemeğe indi Joe. Yüzü gene öyle bir karıştı. Babası, annesi ve Bessie, tatlı tatlı konuşuyorlardı. Ağzını yalnız lokmalara açan, tabağına baka baka yemek yiyen, tek oydu. Çatalını, bıçağını sert hareketlerle kullanıyor, kendi kendine ya da tabağıyla konuşuyordu içinden. Şu kızlar böyleydi işte. Beş dakika önce hıçkıra hıçkıra ağlar, beş dakika sonra da kahkahalarla gülerlerdi. Bu davranış ona göre değildi işte. Ağlaması için yeterli neden varsa, en azından üç-beş gün gülmesini beklememek gerekirdi. Kızlar ikiyüzlüydü. Evet, kelimenin tam anlamıyla ikiyüzlü! Ağladıklarında, ağızlarından çıkanın yüzde birini bile içtenlikle söylemiyorlardı. Yürekleri değil, gözleri ağlıyordu şıpır şıpır. Söylediklerine kendileri de inanmıyorlardı, aslında öyle dırdır etmeleri için bir şeye inanmaları da gerekmiyordu. Salt hoşlandıklarından yapıyorlardı bunu herhalde. Başkalarını, özellikle erkekleri üzmek içlerini rahatlatıyordu belki de. Bu yüzden her şeye burunlarını sokuyor, karşılarındakini düşünmeden kendi gönüllerini hoş ediyorlardı.</p>

  <p>Gözünü tabağından ayırmıyor, çok önemli bir sorunu çözmeye çalışan büyük bir işadamı tavrıyla düşünüyordu böyle. Neden hep tabağına baktığını, yemekten başka şey düşünmediğini soracak olurlarsa, cevabı hazırdı: İnsan, Cliff House’dan, Western Addition’a, üstelik de parktan geçerek uçarsa elbet acıkır, kamını doyurmaktan başka bir şey düşünmez olurdu.</p>

  <p>Babası, meraklı bakışlarını ara sıra konduruyordu üzerine ama Joe bunun farkında değildi. Oysa Bessie, bu kaçamak bakışların hiçbirini kaçırmıyordu. Mr. Bronson orta yaşlıydı. Şişman değilse bile iriyarı sayılırdı. Sağlıklı bir görünümü vardı. Yüzü hep âşıkmış gibi dururdu. Çenesi yuvarlak, yüz çizgileri sertti. Tatlı bir bakışı vardı ve ağzını çevreleyen kırışıklıklar, çekilen güçlükleri değil, sürekli gülümsemeleri ele veriyordu. Joe’yla aralarındaki benzerliği saptamak için ince eleyip sık dokumaya hiç gerek yoktu. Aynı geniş alın, aynı güçlü, yayvan çene yapısı onların baba oğul olduğunu anlamaya yeterdi. Hele gözler, aradaki yaş farkı da hesaba katılırsa, tek bir daldan sarkan iki kiraz tanesi gibi birbirinin aynıydı.</p>

  <p>“Ne var ne yok, Joe?” diye sordu sonunda Mr. Bronson. Yemek bitmişti, masadan kalkmak üzereydiler.</p>

  <p>“Şimdilik bir şey yok,” diye cevap verdi Joe. Sonra, aynı umursamazlıkla, “Yarın sınavlarımız var, o vakit belli olur her şey,” dedi. Bir yandan da kapıya doğru yürüyordu.</p>

  <p>“Nereye yolculuk?” diye sordu annesi; ince uzun, fidan gibi bir kadındı. Gözleri Bessie’ninkiler gibi kahverengi, bakışları, davranışı sıcaktı.</p>

  <p>“Odama,” dedi Joe. Sonra, “Ders çalışmaya,” diye tamamladı sözünü.</p>

  <p>Mrs. Bronson, oğlunun saçlarını sevgiyle okşadı, eğildi, öptü onu. Babası, “aferin” der gibi gülümsedi oğluna. Joe, merdivenleri koşarak çıktı. Sıkı çalışmaya, yarınki sınavların hepsini başarıyla vermeye kararlıydı.</p>

  <p>Odasına girer girmez kapıyı kilitledi ve her şeyi düşünülmüş kusursuz çalışma odasındaki masanın başına geçti. Ders kitaplarına şöyle bir göz gezdirdi. İlk sınav tarihtendi. Tarih çalışmakla başlayacaktı işe. Kitabı açtı, işaretli yerinden okumaya başladı:</p>

  <p>Drakon reformlarından hemen sonra, Atina’yla Megara arasında, bir savaş çıktı. Her iki kent de, Salamis Adasının kendilerine ait olduğunu öne sürüyorlardı.</p>

  <p>Bunu anlamak kolaydı. Ama şu Drakon reformları neydi acaba? Onları arayıp bulmalıydı. Kitabın başına doğru hızla sayfaları çevirirken derslerini, ödevlerini hiç aksatmayan çalışkan bir öğrenciyi andırıyordu. Gözlerini kaldırıp da sandalyenin üzerinde duran beyzbol maskesini ve eldivenini görünceye dek sürdü bu çalışkan öğrenci tavrı. “Geçen cumartesi maçı vermemeliydik,” diye düşündü. Gerçekten de Fred olmasaydı, kaybetmezlerdi maçı. Çok beceriksizdi şu Fred. Arka arkaya yüz top yakalıyor ama en önemli atışları kaçırıyordu. Böyle kritik durumlarda kırağıyı bile yakalayamazdı. Aslında Fred’i saha dışı etmeli, Jones’u almalıydı savunmaya. Ama Jones da çok heyecanlı bir çocuktu. Oyunun en kritik anlarında bile top kaçırmaz, bir değil, beş topu birden yakalayabilirdi ama tuttuğu topu ne yapacağını kestirmek güçtü. Onun da bu kusuru vardı.</p>

  <p>Bir silkindi, kendine geldi Joe. Böyle de tarih çalışılır mıydı! Başını kitaba gömdü ve okumaya başladı:</p>

  <p>Drakon reformlarından hemen sonra...</p>

  <p>Bu cümleyi tam üç kez okudu, sonra Drakon reformlarını bilmediğini anımsadı.</p>

  <p>Kapısı çalınıyordu. Kitabın sayfalarını gürültülü gürültülü çevirdi ama cevap vermedi.</p>

  <p>Kapı gene çalındı ve Bessie’nin, “Joe’cuğum,” diyen sesi duyuldu.</p>

  <p><sup>a</sup>Ne istiyorsun?” diye sordu Joe. Ama sorusuna cevap beklemeden, “îçeri girmek yasak, çalışıyorum,” dedi.</p>

  <p>Bessie’nin yakarmak sesi duyuldu kapının ardından. “Sana yardım etmeye geldim... Ben derslerimi bitirdim de...”</p>

  <p>“Elbet bitirdin!” diye haykırdı Joe. “Hep bitirirsin zaten!”</p>

  <p>Gözlerini kitaptan ayırmamak için başını elleri arasına aldı. Ama beyzbol maskesi gözüne takılıyordu gene de. Aklını önündeki derse vermeye zorladı kendini. Ama ne kadar zorlanırsa o kadar çok kayıyordu gözü sandalyede duran maskeye. Kitaba bakarken de oynadığı oyunlar canlanıyordu gözünde.</p>

  <p>Bu iş böyle gitmezdi. Kitabı tersine çevirdi, kalktı, sandalyenin yanına gitti. Çevik bir hareketle maskeyi de eldiveni de yatağın altına attı. Öyle bir fırlatmıştı ki bunları, maske karşı duvara çarpıp yatağın altında yuvarlandı tangır tungur.</p>

  <p>Drakon reformlarından hemen sonra, Atina ile Megara arasında...</p>

  <p>Maske bir kez daha tıngırdadı yatağın altında. Takıldığı bir yerden kurtulmuştu anlaşılan. Acaba onun gözüne çarpmayacak kadar geride kalmış mıydı? Hayır, bakmayacaktı. Yuvarlanmışsa ne olmuştu? Şimdi önemli olan tarihti. Ama acaba...</p>

  <p>Kaçamak bir bakış attı yatağa doğru, yatak örtüsünün altından maskenin ucu görünüyordu. Yok, buna da katlanamazdı. Bir oyun maskesiyle karşılıklı oturup ders çalışılır mıydı? Kalktı, maskeyi aldı, gardırobun bulunduğu yere yürüdü, içeri tıktı bu ders düşmanını. Gardırobun kapısını da bir güzel kilitledi. Şimdi tamamdı. Neyse, bu işi de halletmişti. Artık çalışabilirdi.</p>

  <p>Drakon reformlarından hemen sonra, Atina ile Megara arasında, bir savaş çıktı. Her iki kent de, Salamis Adasının kendilerine ait olduğunu öne sürüyorlardı.</p>

  <p>İyi; güzel de, Drakon reformları nelerdi acaba? Tam bu sırada tatlı bir aydınlık doldu odaya ve Joe’nun dikkatini dağıttı. Ne olabilirdi bu? Pencereden baktı. Batan güneşin kayısı rengi ışıkları, alçak alçak uçuşan yaz bulutları arasından odaya doğru uzanıyordu. Bulutları delerek yerküreye çarpan huzmeler, yer yer koyu kırmızı, mor renklere bürünüyordu.</p>

  <p>Bulutlardan körfeze indirdi gözlerini. Deniz rüzgârı, biten günle birlikte ölgünleşiyordu. İleride, Fort Point’e yakın bir yerde, son hafif rüzgâra yakalanmadan karaya varmaya sabırsızlanan bir balıkçı teknesi denizi tırmanıyordu. Az ötede, üç direkli bir ıskunayı denize indiren çatana, büklüm büklüm yükselen dumanlarını üflüyordu bulutlara. Joe’nun ne düşündüğünü bilmeden düşünen gözleri, Marin County’nin bulunduğu kıyıları dolaştı. Suyla karanın birleştiği çizgi, karanlığa gömülmüştü bile. Ve ince uzun gölgeler, gökyüzünün batısında heybetli bir anıt gibi yükselen Tamalpais Dağı’nı saran tepeleri tırmanıyordu.</p>

  <p>Eğer o, yani Joe Bronson, şu balıkçı kayığının içinde olsaydı ve açık denizlere açılsaydı, daha ne isterdi! Ah, ne güzel olurdu! Ya da o ıskunada olsaydı, güneşin denizde yıkadığı ışıkları arasında kaybolsa, dünyaya açılsaydı! Asıl yaşamak ona derlerdi işte! Hayatta bir şeyler yapmak, yeryüzünde bir anlamı olmak, buna derlerdi. Oysa o burada, kilitli bir kapı ardında, kendisi daha dünyaya gelmeden binlerce yıl önce ölüp gitmiş insanların ne yapıp ne ettiğini ezberlemek için kafa patlatıyordu.</p>

  <p>Birisi onu sımsıkı tutuyormuş da pencerenin önünde kakılmış gibi birden döndü, çekildi oradan. Sandalyesini ve tarih kitabını alarak kararlı adımlarla odanın karşı köşesine yollandı, pencereye sırtını vererek oturdu.</p>

  <p>Nasıl oldu bilmiyordu ama bir saniye sonra pencereye yapışmış, dışarıyı izlerken buldu kendini. Oracıktaki denize bakıyor ama kendisi çok uzakları seyrediyordu. Buraya nasıl gelmişti, bilmiyordu. Anımsadığı kadarıyla elindeki kitabın sağ tarafındaki bir sayfada, <sup>u</sup>Drakon Kanunları ve Anayasası” başlığını bulmuştu. Sonra demek ki, uykuda yürür gibi pencerenin önüne gelmiş olmalıydı. Ne kadardır burada duruyordu acaba? Çıkaramadı. Fort Point’te gördüğü o balıkçı teknesi şimdi Meiggs Rıhtımı’na yaklaşmıştı. Bu, en az bir saatlik bir zamanı gerektirirdi. Güneş çoktan batmıştı. Görkemli bir bozluk, denizin sularını korurcasına inmişti suyun yüzüne. Tamalpais Dağı’nın tepelerinde birkaç solgun yıldız yanıp yanıp sönüyordu.</p>

  <p>Derin derin göğüs geçirerek döndü, köşesine doğru yürümeye başladı. Tam bu sırada uzun, keskin ve kulakları yırtan bir ıslık sesi duydu. Fred’di bu. Gene göğüs geçirdi. Islık sesi tekrar duyuldu. Sonra bir başka ıslık katıldı ona. Bu Charley'ydi. Köşede bekliyorlardı. Ne şanslı çocuklardı onlar!</p>

  <p>Ee, bu gece görmeyeceklerdi Joe’yu. Bir ıslık, ötekine eşlik ediyordu şimdi. Şöyle bir kıvrandı sandalyesinde, inlemeye benzer bir ses çıkardı. Hayır, bu gece görmeyeceklerdi onu. Bu sözü bir kez daha yineledi içinden ve aynı zamanda ayağa kalktı. Daha Drakon reformlarını bile öğrenmeden onlara katılmak, oyuna gitmek gerçekten olanaksızdı. Onu pencerenin önüne götüren güç, bu kez masasının başına doğru iteliyordu. Nasıl bir güçse bu, tarih kitabını masada duran öteki kitapların en üstüne koydurttu, kilitli kapıyı açtırdı ve Joe farkına bile varmadan koridoru yanlamasını sağladı. Geri dönmeye davrandı; ama şöyle biraz hava alıp dönebileceğini, böylece belki de daha iyi çalışabileceği aklına geldi.</p>

  <p>Merdivenleri inerken, hemen döneceğim, diye söz verip durdu kendi kendine. Adımlarını da hızlandırıyordu giderek. Basamakların sonuna geldiğinde, merdivenleri üçer üçer inmekteydi. Şapkasını başına geçirdi ve arka kapıdan sıyrıldı çıktı. Köşebaşına vardığında, Drakon reformları, Drakon’un kendisi gibi çok uzun bir geçmişte kalmıştı. Yarınki sınavlar da, aynı derecede uzun bir gelecekteydi.</p>

  <h3 id="ua0b78f3a-f5b1-4028-b8b1-53a383b99cf2" style="text-align: center;"><span style="font-weight:bold;">III</span></h3>

  <h3 style="text-align: center;"><a id="bookmark3"></a><span style="font-weight:bold;">“Tuğla”, "Şimşir Topaç” ve "Kınalı”</span></h3>

  <p>Joe, Fred’le Charley’nin yanına yaklaşınca, “Ne var?” diye sordu.</p>

  <p>“Uçurtma,” diye cevap verdi Charley. “Yürü, seni beklemekten ağaç olduk.”</p>

  <p>Üç kafadar, bayırın sırtından aşağı inen caddeyi tuttu. Ta aşağılarda, ayaklarının dibinde gibi görünen kara çizgi, Union Caddesi’ydi. Buraya “Çukur” derdi onlar; yerin niteliğine tıpatıp uyan bir addı bu. Kendilerine de “Tepeli” adını takmışlardı ve Tepelilerin, Çukur’a inişleri olayı her vakit büyük bir serüvenin başlangıcı olmuştu onlar için. Serüven aradıklarında oraya inerlerdi.</p>

  <p>Bu üç Tepelinin en büyük zevklerinden biri bilimsel uçurtma uçurmaktı ve altı-yedi uçurtmanın bulutları delercesine yükselmesi onlar için büyük bir başarı sayılmazdı. Uçurtma stoklarını sürekli yenilemek zorunda kalıyorlardı; çünkü bir kaza olur da ip kopar ya da rüzgâr ansızın kesilirse ya da diyelim, uçurtmalardan biri pike yapar da ötekileri de sürüklerse, uçurtmalar Çukur’a düşer, oradan da bir daha çıkamazlardı. Bunun nedeni, Çukur’un genç sakinlerinin, korsanvari ve de soyguncu yaradılışta olmaları ile mülkiyet ve mülkiyet hakları konusunda kendilerine özgü yasalar uygulamalarına dayanıyordu.</p>

  <p>Bir gün, Tepelilerden birinin uçurtmasının başına bir kaza gelmişti de, aynı uçurtma ertesi gün ucu çok aşağılarda, Çukur halkının yaşadığı haydut yatağına uzanan bir ipe bağlı olarak göklerde görülmüştü. Tek kaygısı günlük geçimini çıkarmak olan, uçurtmaya para verilmesini aklına sığdıramayan Çukur halkı çocuklarının, bilimsel uçurtma uçurma sanatında bir hayli gelişmeleri, komşuları Tepelilerin bu sanata merak salmasıyla başlamıştı.Tepelilerin bu eğlencesinden kendi payına düşeni alan bir de yaşlı denizci vardı. Kendisi, yelken ve rüzgâr konusunda bilgili, deneyimli, üstelik becerikli ve de kurnaz olduğundan, çok iyi uçan uçurtmalar yapmaya başlamıştı. Deniz kıyısında küçük bir kulübede oturur, daha feri iyice sönmemiş gözleriyle, yükselip alçalan dalgaları, gelip geçen gemileri izler, kendisinin de açık denizde gemici olduğu günleri, eski anılarını yaşar, böylece onları canlı tutardı.</p>

  <p>Tepe’de oturanların, onun kulübesine gitmek için Çukur’dan geçmeleri gerekiyordu. Bizim üç kafadar da oraya doğru yollanmıştı. Genellikle gündüz giderlerdi uçurtma almaya. İlk kez karanlıkta gidiyorlardı ama kafalarına koymuşlardı bir kez; başlarına gelecekleri akıllarına getirseler bile, kararlarından dönmeyi hiç düşünmüyorlardı. Gerçekten de çok tehlikeli bir serüven bekliyordu onları.</p>

  <p>Kısaca ve açıkça tanımlamak gerekirse Çukur, yoksul insanların iç içe girmiş küçük gecekondularından oluşan eğri büğrü bir mahalleydi. Her ulustan insanın kucak kucağa ve ellerinden geldiğince iyi yaşamaya çalıştığı bir yerdi burası. Pisti, sefalet kokuyordu. Çocuklar, denizcinin kulübesine giderken Çukurdan geçtiklerinde akşamın erken saatleriydi ve başlarına hiçbir şey gelmedi. Gerçi Çukur çocukları kendilerine yiyecek gibi bakıp durdu ve arada bir dişleri arasından alaylı sözlerle sataştılar ama o kadar, başka bir şey olmadı. İhtiyar denizcinin yaptığı uçurtmalar, teknik açıdan son derece gelişmiş olmaktan başka, katlanabilen, taşınması kolay uçurtmalardı. Çocukların her biri birkaç uçurtma aldı, katlayıp devşirerek koltuğunun altına kıstırdı. Dönüş yolculuğuna başladılar.</p>

  <p>“Gözünüzü dört açın,” demişti ihtiyar. “Buranın çocukları karanlıkta avlanmayı sever.” “Onlardan korkacak değiliz,” dedi Charley. “Hem başımızın çaresine bakmasını da biliriz.” Tepe’ye, Tepe’nin geniş ve sakin caddelerine alışkın olan çocuklar, bu iç içe girmiş evlerden oluşan daracık sokaklı ya da yer yer sokaksız mahallelerde kaynayan yaşantı karşısında afallamış ve şaşkındılar. Bir yığın yabani otun, çalılığın kapladığı tarlalarda, ayak yordamıyla yürüyor gibiydiler. Karmakarışık dar yollarda sakıngan sakıngan yürüyor, sanki bu onları koruyacak, saldırganları ürkütecekmiş gibi birbirlerinden yarım adım bile uzaklaşmıyorlardı. Bu garip görünümün yabancısı olduklarının, buradaki yaşantıyla uzaktan yakından hiçbir ilişkilerinin bulunmadığının bilincindeydiler.</p>

  <p>Çocuklar ve daha yeni yürümeye başlayan bebekler, yol kenarında ya da ayaklarının altında yuvarlanıp duruyordu. Saçı başı dağınık kadınlar, kapı aralarında söyleşiyor, kimisi de ellerinde irili ufaklı kese kâğıtlarıyla bakkaldan dönüyordu. Çürük meyve ve kokmuş balık kokusu sarmıştı mahalleyi. Bir bayatlık, bir kokuşmuşluk sarmıştı her yanı. iriyarı adamlar, hımbıl hımbıl yürüyor, üstü başı yırtık küçük kızlar, ellerinde üstü köpüklü kovalar, şaşkın şaşkın babalarına bira taşıyordu. Herkes bir başka dili konuşuyordu burada. Kaba saba sözler, bozuk bir İngilizceyle konuşanların anlaşılmaz gürültüleri, kulakları yırtan çığlıklar, kavga dövüş sesleri doldurmuştu ortalığı. Çukur’un kalbi, bu büyük ve durmak bilmez gürültüyle atıyor, insanlarla dolu, bir arı kovanına düştükleri izlenimini veriyordu. Gerçekten de bir arı kovanından farksızdı Çukur.</p>

  <p>“Şuradan bir çıksak!” diye göğüs geçirdi Fred. “Cehenneme düşmüş gibi oluyorum buraya gelince.”</p>

  <p>Yüksek sesle konuşmuyordu bunları söylerken. Ama gene de Joe ile Charley, başlarını sallayarak aynı duyguyu paylaştıklarını belirttiler. Ağızlarını bıçak açmıyordu. Kalabalık elverdiğince hızlı yürüyorlardı. Balta girmemiş ormanda zorunlu ama tehlikeli bir yolculuk yapan gezginleri andırıyorlardı.</p>

  <p>Çukur, her türlü tehlikenin ve kötülüğün barınmasına elverişliydi. Burada yaşayanlar, Tepe’den gelen yabancıları aralarında görmekten hoşlanmıyorlardı anlaşılan. Kir pas içindeki küçük yaramazlar, yanlarından geçen bu yabancılara korkusuzca dil uzatıyor; ama en küçük bir karşı koyma kokusu aldıklarında fırlayıp kaçmaya hazır görünüyorlardı. Birkaç küçük afacan, arkaları sıra el ele yürüyor, korkusuzca sövüyorlardı. Onların bu korkusuzlukları, yürüyüşe katılanların sayısıyla birlikte artıyordu giderek.</p>

  <p>“Boş verin,” dedi Joe. “Hiç umursamayalım, duymazdan gelelim. Az kaldı. Çıkıyoruz bu delikten.”</p>

  <p>“Daha işimiz var biraz, bana sorarsan,” dedi Fred. “Şuraya bak!”</p>

  <p>Bizimkilerin yaklaşmakta olduğu köşede, aşağı yukarı kendi yaşlarında dört-beş çocuk duruyordu. Sokak lambasının ışığı, çocukların üzerine düşmüş, özellikle kınalı saçlı olanın başını ışıl ışıl aydınlatmıştı. Bu, çetenin elebaşı “Tuğla” Simpson olmalıydı. Anımsadıkları kadarıyla çetesini iki kez Tepe’ye çıkarmış ve Tepeli gençleri korkuya boğmuştu. Tepe’nin çocukları nereye kaçacaklarını bilememişler, anaları babaları telaşla telefonlara sarılarak polisten yardım istemişlerdi.</p>

  <p>Köşedeki çocuklar görünür görünmez, bizimkilerin peşlerindeki ayak sesleri kesildi ve kalabalık, ürkek sesler çıkararak eriyiverdi. Bu, başlarına ne geleceği konusunda üç Tepelinin merakını, büsbütün artırdı; gene de ne korkularını ne de meraklarını ele vererek yürümeyi sürdürdüler.</p>

  <p>Az uzunca boylusu ötekilerden ayrıldı, bir adım öne çıktı. Böyle yapmakla bizimkilerin de yolunu kesmiş oluyordu. Bizimkiler, çocuğun sağından ve solundan yürüyüp gitmeye davrandı; ama çocuk kollarını iki yana açarak engel oldu onlara.</p>

  <p>“Burada ne arıyorsunuz?” diye homurdandı çocuk. “Nereye yakıştığınızı bilmiyor musunuz?”</p>

  <p>“Evimize gidiyoruz,” dedi Fred. Hiç dayılanmadı.</p>

  <p>Tuğla, Joe’ya baktı, “Koltuğunun altındaki ne?” diye sordu.</p>

  <p>Joe duymazdan geldi bu soruyu, Fred ile Charley'ye, “Haydi yürüyün,” diyerek çetebaşını sıyırıp geçmek ve yoluna devam etmek istedi.</p>

  <p>Ama Tuğla Simpson birden atıldı, Joe’nun yüzüne bir yumruk indirdi ve aynı çabuklukla koltuğunun altındaki uçurtmaları kaptı.</p>

  <p>Joe, yeri göğü inleten sesiyle öfkesini, acısını haykırdı ve bir fırtına gibi hızla düşmanının üzerine saldırdı.</p>

  <p>Anlaşılan bunu beklemiyordu çetebaşı. Kendi öz mahallesinde hiç kimsenin ona el kaldırabileceğini aklından geçirmemişti çünkü. Elindeki uçurtmalarla şöyle bir geriledi. Ganimetini alıp kaçsa mıydı, yoksa erkekliği elden bırakmayıp saldırsa mıydı, bilemiyordu.</p>

  <p>Hayır, uçurtmaları feda edemezdi. Birden döndü, yan sokaklardan birine dalarak çıkmaz sokaklar ile daracık yollardan oluşan labirentin içinde kayboldu. Joe başına geleceklerin, bu düşmanlar ülkesinin vahşi çölüne düşmenin ne demek olduğunun bilincindeydi; ama bir yandan mülkiyet duygusu, bir yandan incinen gururu arkasından itiyordu onu. Var gücüyle koşmaya başladı Tuğla’nın ardından.</p>

  <p>Fred ve Charley peşinden gidiyorlardı. Onların ardında da çetenin üç çömezi koşuyor, bir yandan da keskin keskin ıslık çalıyorlardı. Öteki arkadaşlarını yardıma çağırıyorlardı anlaşılan. Koşmaca devam ederken oradan buradan, pek çok değişik yönden ıslık sesleri duyuluyordu. Çağrıya cevap veren öteki çete üyeleri de az sonra Fred ile Charley’nin ardında bitti. Joe’yıı gözden kaybetmemek için var güçleriyle koşuyordu onlar da. Arkalarındaki ayak seslerinin çoğaldığını duyunca adımlarını biraz daha hızlandırmaya çabaladılar.</p>

  <p>Tuğla Simpson boş bir arsaya doğru saptı. Böyle kavgacı insanların mahallelerindeki bu boş arsalara “sığınak” denirdi. Çünkü tıkış tıkış evlerin doldurduğu mahallelerde, bulunabilen tek tük boşluklar, evciklerin bahçelerini çevreleyen dikenli çalıların bir aralığına, kulübelerin damlarına geçit veren karanlık köşesi bol, insan saklamaya elverişli yerlerdi. Öyle ki, oranın girdisini çıktısını bilmeyen hem kendi yolunu hem de avını kaybediverirdi.</p>

  <p>Ama Joe, Tuğla’yı daha amacına ulaşmadan yakalamayı başardı. Birden üzerine atıldı, ikisi sarmaş dolaş çöp yığınının içinde yuvarlandı bir süre. Fred, Charley ve de çetenin geri kalanı yanlarına vardıklarında, ayağa kalkmış yüz yüze duruyorlardı.</p>

  <p>“Ne istiyorsun be!” diye homurdanıyordu çetebaşı. “Ne istiyorsun? Söyle de anlayalım.”</p>

  <p>“Uçurtmalarımı istiyorum,” dedi Joe.</p>

  <p>Tuğla Simpson’ın gözlerinde şimşek çaktı. Parlak bir fikir gelmişti aklına. Uçurtmalara asıl onun ihtiyacı vardı.</p>

  <p>“Uçurtma istiyorsan dövüşür, alnının teriyle kazanırsın onları!”</p>

  <p>“Neden dövüşecekmişim?” diye babalandı Joe. “Kendi öz malım onlar!” Bu sözler, Çukur halkı tarafından sağlanan mülkiyet hakları ve bir mala sahip olma yasaları hakkında çok cahil olduğunu gösteriyordu.</p>

  <p>Başkanlarının ardında bir kurt yığını gibi birbirine sokulmuş duran çete üyeleri alaylı sözler söyleyerek hep bir ağızdan güldüler Joe’nun bilgisizliğine.</p>

  <p>“Neden dövüşecekmişim?” dedi gene Joe.</p>

  <p>“Ben öyle istiyorum çünkü,” dedi Simpson. “Ve ben ne dersem o olur, anlaşıldı mı?”</p>

  <p>Ama Joe anlamadı. Tuğla Simpson’ın sözlerinin San Francisco’da ya da San Francisco’nun herhangi bir yerinde yasa yerine geçtiğini anlamadı. Anlayamadı. Dürüstlüğe, haklılığa olan sevgisi incinmişti. Kavga damarı kabardı şimdi.</p>

  <p>“O uçurtmaları bana vereceksin, anlaşıldı mı!” diye babalandı gene ve elini uzatarak uçurtmaları almaya davrandı.</p>

  <p>Ama Simpson çekti uçurtmaları. “Sen benim kim olduğumu biliyor musun lan?” diye sordu. “Bana Tuğla Simpson, derler. Ve bu dünyada Tuğla Simpson’a sesini yükseltecek adam anasından doğmamıştır!”</p>

  <p>“Bırak gitsin,” diye fısıldadı Charley, Joe’nun kulağına. “Birkaç uçurtmadan ne olacak? Bırak alsın uçurtmaları, çıkalım bu meret yerden.”</p>

  <p>“O uçurtmalar benim,” diye cevap verdi Joe dişlerinin arasından. “Onlar benim öz malım ve de benim olacak.” “Bunca insanla başa çıkamazsın,” dedi Fred. “Birini haklasan beşi çullanır üstüne.”</p>

  <p>Üç arkadaşın aralarında geçen bu duyulmaz konuşmayı izleyen çeteciler, Joe’nun kavgaya yanaşmadığı anlamım çıkardılar ve o kurt ulumalarına yeniden başladılar.</p>

  <p>“Korkak! Korkak!” diye bağırıyorlardı hep bir ağızdan. “Burnu havada ama! Cakasından yanına varılmıyor. Kim bilir, belki de o güzel kazağını kirleteceğinden korkuyordun. Sonra annesi kulaklarını çeker süt kuzusunun.” “Susun be!” diye gürledi başkanları ve gürültü, birden kesildi.</p>

  <p>“Sen o uçurtmaları veriyor musun bana?” dedi Joe ve Tuğla'ya doğru bir adım attı.</p>

  <p>“Sen erkekçe dövüşüp hak ediyor musun o uçurtmaları?” diye cevap verdi Tuğla.</p>

  <p>“Evet!” dedi Joe.</p>

  <p>“Dövüş! Dövüş!” diye ulumaya başladı gene kalabalık.</p>

  <p>Daha kalınca bir ses/kalabalığın bağrışını kesti birden.</p>

  <p>“Ben de hakemlik edeceğim!”</p>

  <p>Bütün gözler sesin geldiği yöne çevrildi. Karanlıkta görünmeyen bir adam yaklaşıyordu onlara doğru. Adam sokak lambasının altına geldiğinde, onun iriyarı, güçlü kuvvetli, işçi tulumuna benzer bir şey giymiş, adaleleri giysisinden taşan biri olduğunu gördüler. Ayaklarında kocaman ama sımsıkıymış gibi duran postallar vardı. İnce, siyah bir deri kemer, belinin az aşağısında sıkılmış, kara, pis bir şapka kafasına oturmuştu. Yüzü gözü de simsiyahtı. Kömür tozuna bulanmıştı. Önü beline dek açık olan tulumu, geniş, kalın boynunu ve adaleli göğsünü ele veriyordu.</p>

  <p>“Peki sen kimsin?” diye homurdandı Simpson. Birinin işine burnunu sokmasından hoşlanmadığı belliydi sesinden.</p>

  <p>“Bu seni ilgilendirmez,” dedi adam. “Ama ille de bilmek istiyorsan, Çin gemilerinde ateşçiyim ben. Ve dediğim gibi hakkıyla dövüşüp birbirinize kazık atmayasınız diye hakemlik edeceğim size. Bana burada hakemlik etmek düşer, size de erkekçe dövüşmek. Haydi, başlayın bakalım. Bütün gece dövüşecek değilsiniz.”</p>

  <p>Simpson ve arkadaşları, bu yeni gelenden ne kadar hoşlanmadılarsa, Tepeli üç çocuk da bir o kadar rahatlamıştı. Simpson, elindeki uçurtmaları çetesinden birine verip de Joe’nun karşısına dönünceye dek fısıldadı üç arkadaş.</p>

  <p>Bir yandan ceketini çıkarırken, bir yandan da, “Haydi, gel bakalım,” dedi Joe'ya.</p>

  <p>Joe da ceketini Fred’e uzattı ve Tuğla’nın üzerine atıldı. Yumruklarını sıkmış, bakışıyorlardı. Simpson birdenbire korkunç bir yumruk indirdi ve Joe’dan gelen yumruğun erişemeyeceği kadar uzağa sıçramayı becerdi. Kendisiyle uzlaşamayan bu düşmanın yeteneklerine saygı duydu Joe bir an. Ama bu duygunun yarattığı tepki, saygıya hiç benzemiyordu. Benliğindeki tüm kötülükleri, tüm öfkeyi toparladı ve düşmanını mutlaka yenmeye karar verdi Joe.</p>

  <p>Ateşçinin varlığından tedirgin olan çete üyeleri, Tuğla’yı övüp Joe’yu yermekle yetiniyorlardı. İki çocuk küçük bir çember etrafında dönenip duruyor, bir ileri bir geri atılıyorlardı. İkisi de yumruk yememeye ve bir an önce bayıltıcı yumruğu indirmeye çabalıyordu. Ama dakikaların çoğu sıçrayıp korunmakla geçiyor, arada bir de yüzünden, kamından okşanan oluyordu. Kavgacıların duruşundaki farklılık, ta uzaklardan seçilecek kadar belirgindi. Joe dimdik duruyor, ayaklarını sert sert basıyordu yere. Bacakları açık, omuzları dikti. Oysa Simpson, öyle bir iki büklüm olmuştu ki, başı, omuzlarının arasında kaybolmuştu neredeyse. Bir an bile hareketsiz durmuyor, zıp zıp zıplıyor, Joe’nun daha önce hiç görmediği boks hileleri yapıyordu.</p>

  <p>Bir on beş dakika kadar sonra ikisi de yorulmuştu ama Joe daha canlıydı. Soluk soluğa kalan çete başının, sigara içtiği, iyi beslenmediği, sağlıksız bir yaşam sürdüğü belli oluyordu. Gerçi başlangıçta (o da Joe’yu oyuna getirerek) birkaç ağır darbe indirmişti hasmına; ama şimdi güçsüz düşmüştü, salladığı yumruklar havada kayboluyordu. Çaresizlik içinde kıvranırken, kurallara aykırı olmayan ama sinsi bir yöntem geliştirdi: Şaşırtmaca yapıyor, eğilip saldırıyor, sonra da Joe’nun ayakları dibine yığılıyordu. Yerdeyken vuramazdı ona Joe, geri çekilip çetebaşının kalkmasını beklemek zorundaydı. Bu arada az da olsa dinleniyordu hasmı. Dinlenmiş bir şekilde kalkıyor ve gene aynı hileyi uyguluyordu.</p>

  <p>Bu oyundan bıktı Joe ve pozisyon aldı. Simpson’ın yumruğuyla, düşmeye hazırlandığı toslama pozisyonu arasındaki zamanı hesapladı ve tam yere kapaklanırken indirdi yumruğunu. Simpson düştü gene ama Joe’nun kafasına inen yumruğunun etkisiyle yan yattı. Yuvarlandı, ayaklanmaya çabaladı ve çömezce bağırıp çağırmaya başladı. Acı içindeydi. Arkadaşları alkış tutuyor, kalkması için yüreklendiriyorlardı onu. Bir-iki kez denedi ama kımıldayacak hali yoktu.</p>

  <p>“Pes,” dedi. “Yenildim.” Başlarının yenilgisi karşısında derin bir sessizlik ve üzüntü çöktü çetenin öteki üyelerine.</p>

  <p>Joe bir adım ilerledi.</p>

  <p>“Şu uçurtmaları rica etsem?” dedi onları tutan çocuğa.</p>

  <p>Çetenin bir başka üyesi, Joe ile uçurtmaları tutan çocuğun arasına girdi, “Ricayla olmaz bu iş bana kalırsa...” dedi. Onun da saçları kına kırmızısıydı. “Uçurtmaları istiyorsan beni de yenmelisin.”</p>

  <p>Birden şaşırdı Joe. Bunu hiç beklemiyordu.</p>

  <p>“Nasıl olur!” dedi. “Savaştım, kazandım. Dahası var mı bunun?”</p>

  <p>“Var, süt kuzusu, vaar,” dedi öteki. “Bana Şimşir Topaç Simpson derler. Tuğla Simpson benim ağabeyim olur, anlarsın ya?”</p>

  <p>Ve böylece Joe, Çukur halkının yeni bir geleneğini, Çukur’un yeni bir yasasını da öğrenmiş oldu.</p>

  <p>“Gel bakalım,” dedi. Kavga damarları, bu olayın haksızlığı karşısında iyice kabarmıştı. “Haydi, çık karşıma.”</p>

  <p>Ağabeyinden bir yaş küçük olan Şimşir Topaç Simpson hiç hak adalet gözetmiyordu kavgada. Öyle ki, iyi huylu ateşçi, ikinci Simpson yere serilip de yenilgiyi kabul edinceye dek birkaç kez durdurmak zorunda kaldı onu.</p>

  <p>Bu kez Joe, uçurtmalarını alacağından hiç kuşkusu olmaksızın uzandı onlara. Ama bir başka çocuk Joe’yla özel mülkü arasına girdi gene. Bu ahbap çavuş da, az önce yere serdikleri gibi kızıl saçlıydı. Bir bakışta kim olduğunu anladı Joe. Bu da bir başka Simpson’dı anlaşılan, ötekilerden daha küçük görünüyordu, daha çelimsizdi ve yüzü sokak lambası altında parlayan sivilcelerle doluydu.</p>

  <p>“Beni indirmeden o uçurtmaları çıkaramazsın Tepe’ ye,” dedi cılız sesiyle. “Bana Kınalı Simpson derler. Beni alaşağı etmeden Simpson ailesini yenmiş sayılmazsın, anlarsın ya?”</p>

  <p>Çete üyeleri coşkun çığlıklar attı ve Kınalı, genç bir kabadayı tavrıyla ceketini sıyırarak kavgaya başlamaya davrandı.</p>

  <p>“Hazır ol, geliyorum,” dedi Joe’ya.</p>

  <p>Joe’nun yumrukları patlamıştı, burnu kanıyordu. Dudağı yarılmış, üstelik şişmişti. İnce kazağı boynundan beline yırtılmış, ikiye ayrılmıştı. Dahası, yorgundu ve soluğu tükenmişti.</p>

  <p>“Daha kaç kardeşsiniz siz Simpson’lar be!” diye sordu. “Benim vaktim yok, evime gideceğim. Aileniz kalabalıksa sabaha kadar sürecek bu iş anlaşılan!”</p>

  <p>“En sonuncusu ve en çetiniyim ben,” dedi Kınalı. “Beni indir, uçurtmaları çıkar, söz.” “Pekâlâ,” diye göğüs geçirdi Joe. “Gel bakalım.”</p>

  <p>Kardeşlerin en küçüğünde ötekilerin gücü, becerisi yoktu; ama vahşi bir kedi gibi saldırarak zaten gücünü yitirmiş olan Joe’yu bir hayli hırpaladı. Bu küçük fırtınaya boyun eğmek zorunda olduğunu düşünüyordu Joe ama her seferinde kendini toparlayıp saldırmayı başardı. Çünkü artık uçurtmalar için değil, ilkeleri uğruna savaşıyordu. Nasıl ki ataları yiğitliği elden bırakmamış, ölmeden dönmemişse, o da gücünün son damlasına kadar -belki de ölünceye dek- savaşacaktı. Hem, Tepe halkının şanı şerefi söz konusuydu şimdi. Ve Tepe halkının temsilcisi olarak elinden geleni yapmalıydı.</p>

  <p>Bu inançla hasmının çevik ve sürekli saldırılarına karşı koydu Joe. Sonunda bu küçük ve daha az deneyimli yaratık, kendi çırpınışlarıyla yorulup yere yığıldı ve yattığı yerden bu gecenin, Simpson kardeşler tarihinde ilk yenilgiyi simgelediğini kendi ağzıyla söyledi.</p>

  <h3 id="uc201c160-fdab-4c63-a4aa-6bfcdd0f62c7" style="text-align: center;"><span style="font-weight:bold;">IV</span></h3>

  <h3 style="text-align: center;"><a id="bookmark4"></a><span style="font-weight:bold;">Beterin beteri</span></h3>

  <p>Üç Tepeli, az sonra Çukur’daki yaşamın rastlantıya kalmış bir olay olduğunu öğrendiler. Joe, daha uçurtmalarını almadan, ateşçi de dahil tüm Çukur halkının tabanları yağlayıp kaçışmaya davrandığına tanık oldu. Küçük kızlar ve bacaksızlar, Simpson çetesini görünce nasıl toz olup dağıldıysa, Simpson çetesi de yeni ve aynı derecede ürkünç bir zorba yaratıklar grubunu görünce öyle kaçışmaya başlamıştı.</p>

  <p>Joe, kaçanların, “Hamsi çetesi! Hamsi çetesi!” diye bağırdıklarını duyuyor, kendisinin de kaçması, bu yeni tehlikeden sakınması gerektiğini anlıyordu; ama adım atacak gücü kalmamıştı. Tehlike nice büyük olursa olsun kaçamazdı, bunu biliyordu. Fred ve Charley de, Simpson çetesine ve de koskoca ateşçiye kaçacak delik aratan bu büyük tehlikeden kaçmaya can atıyor ama arkadaşlarını yalnız bırakamıyorlardı bir türlü.</p>

  <p>Boş arsada karanlık gölgeler belirdi birden. Kimi oradaki çocukları çembere alıyor kimi de kaçanların peşinden gidiyordu. Ayağına çabuk olmayanların kuşatıldıkları, duyulan çığlık seslerinden anlaşılıyordu. Kaçanların peşine düşenler, az sonra o talihine küsesi Tuğla’yı getirdiler. Uçurtmalar koltuğunun altında sımsıkı duruyordu.</p>

  <p>Joe, bu yeni çapulcular takımına şaşkın şaşkın baktı. On yedi-on sekiz yaşından yirmi üç-yirmi dört yaşına kadar boy boydular. Serserilik yüzlerinden akıyordu hepsinin. Efe suratlı, kurnaz, keskin bakışlıydılar. Öyle ki, yüzlerine bakarken tüyleri diken diken oluyordu Joe'nun. İki kişi, iki koluna girdiler. Fred ve Charley de aynı biçimde kuşatılmıştı.</p>

  <p>Reis olduğu sesinden belli biri, “Bana bak!” diye babalandı. “Bu mahallenin künyesi bizden sorulur! Ne oluyor burada? Bir derdin mi var kınalı saçlı? Ne yaptın, anlat bakalım! Anlat da bilelim!”</p>

  <p>“Hiç bir şey yapmadım,” diye inledi Simpson.</p>

  <p>“Belli!” dedi reis ve Tuğla’nın suratını tutup sokak lambasının ışığının altında inceledi.</p>

  <p>“Kim fırçaladı seni böyle?”</p>

  <p>Tuğla, Joe’yu gösterdi eliyle. Onu tutanlar da, bir-iki adım ileri sürüklediler esirlerini.</p>

  <p>“Derdin ne bakalım!”</p>

  <p>“Uçurtma... Benim uçurtmalarım,” dedi Joe dik dik. “Şu çocuk uçurtmalarımı aldı. Koltuğunun altında duruyor şu anda.”</p>

  <p>“Ha, demek senin uçurtmalarını aldı. Bana bak Tuğla, bu mahallede hırsızlık yapmak yasaktır, anladın mı? Hırsızlığı hoş görmeyiz biz. Zaten hayatında hiçbir şeye hakkıyla sahip olmadın. Haydi, uçları bakalım uçurtmaları. Bir daha söylemem bak!”</p>

  <p>Reis yumruklarını sıkıp ona gözdağı verirken, Simpson da uçurtmaları sımsıkı sardı kollarıyla. Gözlerinden yaşlar boşanıyordu.</p>

  <p>Reis birden Fred'i gördü, koltuğunun altındaki paketi gördü, “Bu ne?” diyerek sarstı çocuğu omzundan. “Uçurtma değil mi bunlar? Uçurtma fabrikasında mal bırakmamışsınız be siz! Vay canına!” Derken Charley'nin uçurtma paketine yapıştı, “Şimdiii...” dedi düşünceli bir tavırla. “Size nasıl bir uğurlama töreni yapsak da dünyanın kaç bucak olduğunu göstersek...”</p>

  <p>“Neden?” diye atıldı Joe. “Uçurtmalarımızı çaldığınız için mi?”</p>

  <p>“Hayır efendim, hayır,” dedi reis. Son derece kibar görünüyordu şimdi. “Sadece mahallemizde uçurtmayla dolaşıp gereksiz yere huzuru bozduğunuz için. Hiç hoş değil bu yaptığınız, hiç hoş değil.” Anasından serseri doğmuş gibi görünen reis, bir de, “Cık, cık, cık,” çekti bu sözlerinin ardından.</p>

  <p>Tam bu sırada, kabadayılar Tepelilerle uğraşırken, Tuğla, çevik hareketlerle kendisini tutanlardan sıyrıldı, ceketini onların elinde bırakarak Joe'dan ilk kaçarken yollandığı sığınağa doğru koşmaya başladı. Hamsi çetesinden iki-üç kişi fırladı peşinden. Tahta sandıklara, kuru çalılara inen ayak sesleriyle, bekçi köpeklerinin havlamaları duyuluyordu. Sonra birden büyükçe bir cismin suya düşmesinden çıkan ses duyuldu. Birkaç dakika sonra, Tuğla’nın kendilerine armağan ettiği tuzaktan, tüylerinden sular akan koyunlar gibi sırılsıklam ve süklüm püklüm çıkan çeteciler göründü. Tuğla’nın sesi, yakınlarda bir evin damından arsaya yayılıyor, alaylı kahkahaları ortalığı çınlatıyordu.</p>

  <p>Bu olay, Hamsi çetesi reisini bir hayli sinirlendirmiş olmalıydı. Bir hışım Joe, Fred ve Charley’ye döndü ama tam bu sırada, ilerideki sokaktan yanık ve keskin bir düdük sesi duyuldu. Olsa olsa nöbetçi polisin düdüğü olurdu bu. Az sonra düdüğü çalanın koşarak kendilerine doğru geldiğini gördüler. Evet, polisti bu.</p>

  <p>“Aynasızlar!” dedi reis soluk soluğa.</p>

  <p>Joe başını çevirdi, başı miğferli iki polisin koşarak yaklaştığını gördü. Göğüslerindeki yıldızlar pırıl pırıl parlıyordu.</p>

  <p>“Daha beter bir bela açmayalım başımıza,” diye fısıldadı Fred ile Charley’ye. “Kaçalım.”</p>

  <p>Çeteciler kaçmaya başlamıştı bile. Bir yönde onlar, karşıda polisler, Tepelilerin yolunu kapatıyordu. Tuğla Simpson’ın sığınağına doğru kaçmaktan başka çare yoktu. Polis koşarak yaklaşıyor, durmalarını buyuruyordu uzaktan.</p>

  <p>Ama küçük kuşlar hızlı uçar, hele bir şeyden ürkmüşlerse, yel olur giderler uzaklara. Bizim genç Tepeliler de bahçe çitlerini bir çırpıda atlayıp birbiri içine girmiş arka bahçelere daldılar. Az sonra polislerin canlarının kıymetli olduğunu anladılar. Anlaşılan sığınaklar konusunda deneyim sahibiydiler ve ilk bahçe çitinin başında bırakıyorlardı kovalamacayı.</p>

  <p>Sokak lambaları buraya salmıyordu aydınlığını ve çocuklar, yürekleri ağızlarında, kör gibi el ayak yordamıyla yollarını bulmaya çalışıyorlardı. Meyve sandıkları, karton kutularla dolu bir bahçede kayboldular ve tam on beş dakika kadar çıkış yolunu aradılar. Körü körüne o yöne bu yöne gidiyorlar ve hep kutu ile sandık yığınlarına dalıyorlardı. Bahçede ve sandık yığınları üzerinde bir süre dönendikten sonra bir sundurmanın tepesinde buldular kendilerini. Ancak buradan da sayısız boş tavuk kümesiyle dolu bir başka bahçeye atlayabildiler.</p>

  <p>Az daha ilerleyince, Tuğla Simpson'ı izleyenleri sırılsıklam eden tuzakla karşılaştılar. Çok kurnazca hazırlanmış bir tuzaktı bu. Bir bahçeyi çevreleyen tahta perdenin bir tahtası çıkıktı. Bu aralıktan girmekten başka şey düşünemezdi insan ilk bakışta. înce, uzun bir tahta, buradan ilk kez geçen birinin kolayca -belki de mutlaka- çarpacağı biçimde ayarlanmış, yerleştirilmişti. işte bu tahta, kapanın yayını boşaltıyordu. Hafifçe dokunmak bile yüksekçe bir yere ustaca yerleştirilmiş olan bidonun altındaki taşı düşürmeye yeterdi. Taşın düşmesiyle de bidon baş aşağı oluyor ve altında duran kurbanın başına boşaltıyordu içindeki suyu.</p>

  <p>Çocuklar bu tuzağı incelerken, Simpson çetesinin parlak zekâsına hayran kalmaktan kendilerini alamadılar. Neyse ki bidon ters dönmüştü, yoksa en önde giden ve o ince tahtaya toslayan Joe, güzel bir akşam banyosu yapacaktı.</p>

  <p>“Belki de bu Simpson’ların evinin bahçesidir,” diye fısıldadı Joe.</p>

  <p>“Herhalde,” diye onayladı Fred. “Onun değilse bile, çetesinden birinin bahçesidir mutlaka.”</p>

  <p>Charley, iki elini iki arkadaşının omzuna koydu, “Şşşt,” dedi. “Bir ses duyuyorum.”</p>

  <p>Yere yattılar. Çok yakınlarında bir yerden ayak sesleri geliyordu. Derken bir musluktan kovaya su doluyormuş gibi bir ses duydular. Bunu da yaklaşan ayak sesleri izledi. Daha bir yapıştılar toprağa. Olanları iyice anlamak, hiçbir şey kaçırmamak için soluk bile almıyorlardı.</p>

  <p>Bir kol boyu ötelerinden karanlık bir gölge geçti ve bahçe çitinin dibinde bir sandığa çıktı. Tuğla’ydı bu. Bozulan tuzağı hazırlıyordu yeniden. Tahtayı, taşı yerleştirişini duydular, sonra bidonun doğrulduğunu ve içine iki kova su boşaltıldığını izlediler kulaklarıyla.</p>

  <p>Tuğla, daha su getirmek için tahta sandıktan indiğinde Joe hızla zıpladı, bir çelmeyle yere yatırdı onu. “Gık yok!” dedi. “Beni dinleyeceksin şimdi.” “Nereden çıktın be!” dedi Simpson. Ama sesinde belirgin bir rahatlamıştık vardı. Beterin beterinden korkuyordu o da. “Ne istiyorsun?”</p>

  <p>“Buradan çıkıp gitmek istiyoruz,” dedi Joe. “Hem de en kısa yoldan. Biz üç kişiyiz, bak, sense teksin...”</p>

  <p>“Anladık, anladık,” diye sözünü kesti çetebaşı. “Sana yolu göstermeyeyim de n’apayım seni burada! Size bir düşmanlığım yok ki... Haydi, peşimden gelin. Kenarlara basmayın. Tam arkamdan, haydi... Bir dakikada çıkarırım sizi buradan.” Birkaç dakika sonra, yüksekçe bir bahçe duvarından atlayarak karanlık bir çıkmaza indiler.</p>

  <p>“Caddeye çıkana kadar dümdüz yürüyün/' dedi Simpson. “Sonra sağa dönün, ikinci sokaktan gene sağa döndünüz mü, ayaklarınızın dibine bakın. Gördüğünüz asfalt, Union Caddesi’dir. Tray la Iay lom, ding dong!”</p>

  <p>Gülmediler Tuğla’nın şarlatanlığına. Veda edip yürümeye başladılar.</p>

  <p>“Bir daha uçurtma getirirseniz, evime teslim isterim!” diye bağırıyordu arkadan Tuğla.</p>

  <h3 id="u50367f8a-0a34-400b-85fc-d6f6dc020ef0" style="text-align: center;"><span style="font-weight:bold;">V</span></h3>

  <h3 style="text-align: center;"><a id="bookmark5"></a><span style="font-weight:bold;">Eve dönüş</span></h3>

  <p>Tuğla Simpson’ın söylediği yolu aynen izleyerek Union Caddesi’ne geldiler ve sonra, kazasız belasız Tepe’ye vardılar. Tıkış tıkış insanların doldurduğu yerlerde duyulan o anlaşılmaz gürültünün yükseldiği Çukur’a baktılar.</p>

  <p>“Bir daha hiç ama hiç gitmeyeceğim oraya/’ dedi Fred. Büyük bir öfke seziliyordu sesinde. “Ölsem de gitmem... Ateşçibaşı da toz oldu birden. Anlayamadım... Bir şişti, bir söndü adam balon gibi.”</p>

  <p>“Bir yerimizi kırmadan buraya gelebildiğimize şükret sen,” diye neşelendirdi onları Joe.</p>

  <p>“Eh, elimizdekini avucumuzdakini verdik biz. Sen daha da fazlasını verdin,” diye güldü Charley.</p>

  <p>“Evet,” dedi Joe. “Neyse... Asıl şimdi evde başıma gelecekleri düşünüyorum ben. Haydi iyi geceler.”</p>

  <p>Evin ön kapısı da, arka kapısı da kilitliydi. O da öyle düşünmüştü zaten. Dolaştı, yemek odasının bulunduğu yana geçti ve bir hırsız gibi pencereden girdi içeri. Ayaklarının ucuna basa basa merdivenlere doğru ilerliyordu. Tam bu sırada, babasının çalışma odasından çıktığını gördü ve olduğu yere çakıldı. İkisi de aynı ölçüde şaşırmış, aynı anda durmuşlardı oldukları yerde.</p>

  <p>Joe, perişan kılığını düşündükçe katıla katıla gülmek</p>

  <p>istiyor, zor tutuyordu kendini. Gerçekte, düşündüğünden de gülünç ve kötüydü durumu. Mr. Bronson’ın karşısında duran Joe değil; şapkası, ceketi çamura belenmiş, yüzü allak bullak, burnu balon gibi şiş, kaşı yarık, dudağı kesik ve şiş, yanağı sıyrık, dizleri kan içinde, kazağı başından beline kadar yırtık bambaşka bir çocuktu.</p>

  <p>“Bu ne hal?” diyebildi sonunda babası.</p>

  <p>Joe, ağzını açmadı. Bütün başına gelenleri kısacık bir cümleyle nasıl anlatabilirdi? Şu görünümünün geçirdiği tüm aşamaları içerecek ne söyleyebilirdi? “Dilini mi yuttun?” dedi Mr. Bronson. Sabırsızdı.</p>

  <p>“Şey... ben...”</p>

  <p>“Evet, evet devam.”</p>

  <p>“Ben... Çukurdaydım!” dedi Joe bir solukta. “Çukurdan çıkmış bir halin var gerçekten. Evet, bir insan ancak çukura düşerse böyle çıkar.” Ağır ağır ve de başını sallayarak konuşuyordu Mr. Bronson. Ama zorla da olsa biraz gülümseyebildi. “Umarım,” diye sürdürdü sözlerini, “günahkâr kulların yaşadığı bir yerden değil de, San Francisco kentinin planında parmakla gösterilebilecek belli bir mahalleden söz ediyorsundur. Doğru mu düşünüyorum acaba?”</p>

  <p>Joe, kolunu kaldırdı, Union Caddesi’ne doğru çevirdi, sonra birden düşürdü. “Orada efendim.”</p>

  <p>“Çukur adını kim verdi oraya acaba, belediye başkanı mı?”</p>

  <p>“Ben verdim,” diye başını eğdi Joe. Suçunu kabul eden bir sanıktı sanki.</p>

  <p>“Çok uygun bir ad. Büyük bir hayal gücü gerektirir bu kadar uygun bir ad bulmak. Doğrusu daha iyisi olamazdı. Edebiyat dersinde çok başarılı olduğunu gösterir bu. Ne dersin?”</p>

  <p>Babasının bu alaylı konuşması hiç gülünç gelmedi Joe’ya; çünkü edebiyat gerçekten başarılı olduğu tek dersti. Böyle dikilmiş, sessiz bir rezalet ve sefalet tablosu çizerken Mr. Bronson’ın gözleri, kendi çocukluğunun anılarıyla parlayan bir anlayışla baktı ona. Joe, babasının böyle olduğunu bilmezdi hiç.</p>

  <p>“Ancak şu anda sana söylev değil, güzel bir banyo, biraz tentürdiyot, yara merhemi ve yara bandı gerek,” dedi Mr. Bronson. “Haydi, şimdi yukarı çık ve kestirmeden yatağa gir. Uykuya ihtiyacın var. Yarın sabah ömründe duymadığın ağrılarla uyanacaksın, bu sana yeter, haydi.”</p>

  <p>Joe yorganı başına çektiğinde saat gecenin biriydi. Ve sanki hemen sonra, birkaç yüzyıldır sürüyormuş izlenimi veren kapı tıklamalarını duydu. Ne rahatsız edici bir sesti bu. Dinledi, dinledi, sanki günlerce dinledi bu sesi, sonra dayanamayarak gözlerini açtı ve yatağında doğruldu.</p>

  <p>Gün ışığı pencereden içeri akıyordu. Güneşli, berrak bir gündü. Esnerken alışkanlıkla gerinmeye kalktı Joe; ama nerede... Kolları kalkmıyor, adaleleri sancıyordu. Birden yatağa düşen kollarına baktı, nereden çıkmıştı bu ağrılar? Gözlerini sımsıkı kapayıp açtı gene ve geceyi anımsadı.</p>

  <p>Kapı çalınıyordu daha. “Eveet, duyuyorum, saat kaç?” diye seslendi.</p>

  <p>“Sekiz,” diyen Bessie’nin sesi duyuldu kapının ardından. “Saat sekiz. Okula geç kalmaya niyetin yoksa hemen yola koyulmalısın.”</p>

  <p>“Aman Tanrı’m!” Birden sıçradı, yataktan kalktı ama ayaklarının üstüne basamadığını anlayınca en yakın sandalyenin üzerine yavaşça çökmek zorunda kaldı. “Neden daha erken kaldırmadın beni?” diye çıkıştı kardeşine.</p>

  <p>“Babam bırak uyusun, dedi.”</p>

  <p>Joe gene bir homurdandı. Bu sırada tarih kitabı gözüne ilişti. Bir kez daha, başka bir sesle homurdandı.</p>

  <p>“İyi,” dedi. “Sen git, geliyorum.”</p>

  <p>Gerçekten de çabuk hazırlandı. Ama Bessie, onun merdivenlerden inerken nasıl yavaş, nasıl dikkatli davrandığını, saplanan ağrılarla yüzünün nasıl ikide bir buruştuğunu görseydi şaşar kalırdı. Nitekim Joe’dan az sonra kahvaltı masasının başına geldiğinde gördüğü manzara karşısında bir çığlık atmaktan kendini alamadı.</p>

  <p>“Aaa, Joe! Bu ne hal?” dedi. Ağzı bir karış açıktı. "Ne oldu sana?"</p>

  <p>“Hiç,” diye homurdandı Joe sütüne şeker koyarken.</p>

  <p>“Ama Joe...” diye söze başladı Bessie.</p>

  <p>Joe, “Beni rahat bırak,” diye sözünü kesti. “Görüyorsun ki geciktim, bir-iki lokma bir şey yemek hakkım değil mi?”</p>

  <p>Tam bu sırada Mrs. Bronson, Bessie’ye göz etti ve şaşkınlıktan ne yapacağını, ne diyeceğini bilemeyen Bessie, çabucak çekildi ağabeyinin yanından.</p>

  <p>Annesinin bu yardımı çok hoşuna gitti Joe’nun. Hem Bessie’yi engellemesi hem de hiç soru sormaması rahatlattı onu. Babası söylemişti ona mutlaka. Üstelik sorgu sual etmemesi için de tembihlemişti. Yoksa annesi duramaz, hiçbir şey yapmasa da “ah vah” ederdi.</p>

  <p>Bir yandan düşünüyor, bir yandan da acele acele kahvaltısını yapıyordu. Annesinin meraklı gözleri, türlü bahanelerle çevresinde dolaşıyor, az da olsa rahatsız ediyordu Joe’yu; ama o, bunu umursamazlıktan geliyordu. Bir kayışa bağladığı kitaplarını sallaya sallaya kapıdan çıkarken her sabahki gibi öpmüştü annesi onu ama bu sabah daha derin bir sevecenlik vardı öpüşünde. Bunu fark etti Joe. Köşeyi dönene dek arkasından baktığını, pencereden ayrılmadığını da fark etti.</p>

  <p>Şimdi, asıl önemli olan ağrıları ve sancılarıydı. Nasıl dayanacaktı onlara bütün gün! Yürüdükçe, attığı her adım büyük bir işkence oluyordu ona. Beton kaldırımdan gözüne yansıyan güneş ışığı, kaşındaki yarayı yakıyordu. Yaraları çok acıyordu. Ve en çok adaleleri, eklem yerleri sızlıyordu. Böyle acıları değil tatmak, aklından bile geçirmemişti daha önce. Vücudundaki her bir adale kımıldama çağrısına uymuyor, derin acılarla cevap veriyordu ona. Parmakları şiş şişti. Ellerini açıp kapamak, dayanılmaz acılara gömüyordu gecenin kahramanını. Bu olsa olsa yüzüne, göğsüne inmesini önlemek için yumruklarıyla karşıladığı darbelerden olacaktı. Acaba Tuğla Simpson da aynı acılar içinde kıvranıyor muydu şimdi? Ağrı, sancı da olsa, ortak bir şeye sahip olmalan, o genç canavarla aralarında garip bir akrabalık doğuruyormuş gibi geldi Joe'ya.</p>

  <p>Okulun bahçesine girdiğinde, bütün gözlerin üzerinde olduğunu fark etti hemen. Çocuklar büyülenmiş gibi çevresini sardı, sınıf arkadaşları bile daha önce hiç tanık olmadığı saygılı bakışlarla karşılıyordu onu.</p>

  <h3 id="u6f630031-233b-4373-b12b-b35300a326f5" style="text-align: center;"><span style="font-weight:bold;">VI</span></h3>

  <h3 style="text-align: center;"><a id="bookmark6"></a><span style="font-weight:bold;">Sınav günü</span></h3>

  <p>Fred ile Charley’nin, Çukur’a inişlerini, Simpson çetesi ve Hamsi çetesiyle aralarında geçen çarpışmayı okula yaydıkları apaçık ortadaydı. Dokuz zilini duyunca derin bir soluk aldı Joe ve erkek çocukların hayran bakışları altında sınıfa girdi. Kızlar da ürkek ve korku dolu bakışlarla süzüyordu onu. “Sanki Danyal, aslanların ininden çıkmış da ona bakıyorlar/' diye düşündü Joe ya da Davud, Golyat savaşından dönüyordu da onu izliyorlardı. Bu bakışlar rahatsız ediyordu Joe’yu. Bir araba sopa yemiş, ağrı sızı içinde bir çocuk değil de, büyük bir kahramandı sanki... Öyle bakıyordu tüm gözler. Bu bakışların başka bir yöne çevrilmesini diledi.</p>

  <p>Az sonra çevrildi gözler başka bir yöne. Çarşaf gibi sınav kâğıtları sıralara dağılırken, öğretmen Miss Wilson, (hiç Amerikalıya benzemeyen, bir buzdolabını arşınlıyormuş gibi dünyayı dolaşmış, en sıcak günlerde, sınıfta bile omzundan şalını eksik etmeyen bir kadındı bu) kalktı, tahtaya, herkesin görebileceği bir yere Roma rakamıyla “I” yazdı. Her bir göz -ve tam elli çift göz vardı-bekleyiş içinde kadının eline bakıyordu. Tebeşirin tahtadaki sesi bir an için kesildiğinde, sınıfta bir mezar sessizliği olduğu büsbütün dikkati çekti kadının.</p>

  <p>“I” rakamının yanına şunları yazdı öğretmen:</p>

  <p>a) Drakon yasaları nelerdir? b) Bir Atinalının bu yasaların “mürekkeple değil, kanla yazıldığını" söylemesinin sebebi nedir?</p>

  <p>Kırk dokuz baş eğildi ve kırk dokuz kalem beyaz kâğıtlar üzerinde oynamaya başladı. Tek Joe’nun başı eğilmemişti; kara tahtaya öyle bomboş bakıyordu ki, Miss Wilson “II” yazdıktan sonra durdu, baktı ona. Sonra şunları yazdı:</p>

  <p>a) Atina ile Megara arasında, Salamis Adası için yapılan savaş sonucu Solon yasalarının çıkarılması nasıl olmuştur? b) Bu yasaların, Drakon yasalarından ayrıldığı noktalar nelerdir? Bunları yazdıktan sonra gene döndü,</p>

  <p>Joe ya baktı. Joe aynı şekilde, öyle boş boş bakıyordu.</p>

  <p>“Hayrola Joe?” dedi. “Kâğıdın yok mu?”</p>

  <p>"Var, teşekkür ederim," diye cevap verdi Joe ve düşünceli düşünceli elindeki kurşun kalemi açmaya koyuldu.</p>

  <p>İncecik yaptı kalemin ucunu. Sonra daha da inceltti. Sonra, büyük bir sabır ve özenle, daha ince bir uç elde etme çabasına gömüldü. Sınıf arkadaşlarından birkaçı bıçağının çıkardığı sese başlarını çevirdi ama Joe fark etmedi bunu. Kalemini açmakla meşguldü ve düşünceleri, kalem açmaktan da, Yunan tarihinden de çok uzaklardaydı.</p>

  <p>“Sınavda yalnız mürekkepli kalem kullanılacağını biliyorsunuz, değil mi?”</p>

  <p>Miss Wilson, bütün sınıfa yöneltmişti soruyu ama gözleriyle yalnız Joe’ya bakıyordu.</p>

  <p>Kalemin ucu, incelebileceği kadar inceldikten sonra kırıldı; Joe kalemi sil baştan açtı. Miss Wilsonhn sabrı taştı sonunda. “Arkadaşlarını rahatsız ediyorsun Joe,” dedi.</p>

  <p>Kalemi sıranın üzerine koydu Joe, çakısını gürültüyIe kapadı ve boş bakışlarını kara tahtaya dikti gene. Drakon hakkında ne biliyordu? Ya Solon? Peki ya öteki Yunanlar? Ne yapsa boşunaydı. Çuvallamıştı, öteki sorulara bakmaya gerek bile yoktu. Hem ikinci ve üçüncü soruların cevabım bilse bile yazmanın yararı yoktu. Geçer not alması olanaksızdı bu durumda. İki sorunun cevabını vermekle ortalamayı tutturamazdı. Üstelik kolu ağrıyordu, yazamazdı ki... Tahtaya baktıkça da gözleri acıyordu. Kapasa daha beter ağrıyordu. Belki de düşünmek bile acı veriyordu ona.</p>

  <p>Böylece, kırk dokuz kalemin kâğıt üzerinde çıkardığı sesle, tahtaya soruların birini silip birini yazan Miss Wilsonhn çıkardığı gıcırtılı tebeşir sesinden başka bir şey duyulmadı. Joe bu sesleri dinledi, tebeşirin altında giderek büyüyen soruları izledi. Gerçekten perişandı. Başı dönüyordu. Orasında burasındaki sıyrıklardan başka, içinde bir yerleri de acıyordu. Ve acıları durdurmak için hiçbir şey gelmiyordu elinden.</p>

  <p>Çukur'da yaşadığı dakikaların anısıyla doluydu kafası. Korkunç bir karabasandan sonra gözlerinin önünden gitmeyen görüntüler gibiydi dövüş olayı şimdi. Kafasından kovmaya çalışıyor ama bir türlü başaramıyordu. Aklını başka yere vermek için Miss Wilson'a çeviriyordu gözlerini; ama gördüğü şimdi masasının başında oturan öğretmeni değil, Tuğla Simpson'ın küstah, kavgacı yüzüydü. Bunun da yararı yoktu... Hasta, yorgun, beş para etmez bir adam olduğunu düşündü. Bu sınavda da çuvallamaktan başka yapılacak şey yoktu. Ve yüzyıl süren bekleyiş sona erdiğinde kâğıtlar toplandı. Onun sınav kâğıdında, günün tarihinden ve sınavın tarih sınavı olduğundan başka bir şey yazılı değildi.</p>

  <p>Kısa bir aradan sonra başka sınav kâğıtları dağıtıldı ve aritmetik sınavı başladı. Joe, sorulara bakmak zahmetine bile katlanmadı. Sıradan bir gün olsa, böyle bir sınavın altından kalkardı; ama kafasının ve vücudunun içinde bulunduğu şu durumda olanaksızdı kalem oynatmak. Yüzünü ellerine gömüp yemek paydosunu beklemekle yetindi. Bir ara sınıf duvarında asılı saate bakmak için başını kaldırdığında, kızlar sırasından Bessie’nin meraklı gözlerle ona baktığını gördü. Bu büsbütün tedirgin etti onu. Niçin onu rahatsız ediyordu sanki? Kendi keyfi yerinde olmalıydı. Sınavların tümünü başarıyla verecekti nasılsa. Niçin kardeşini tedirgin ediyordu durup dururken? Öfkeli bir bakışla baktı Bessie’ye ve başını ellerine gömdü gene. Saat on ikiyi vurana dek de kaldırmadı başını. Sonra ikinci bir boş kâğıt verdi ve öteki çocuklarla birlikte sınıftan çıktı.</p>

  <p>Yemeğini Fred ve Charley’yle, bahçenin bir köşesinde yerdi genellikle; o köşe onların yeriydi. Ama bugün her nedense bir yığın başka çocuk bu köşeyi seçmişlerdi yemek saatlerini geçirmek, sandviçlerini yemek için. Joe öfkeyle baktı onlara. İçinde bulunduğu durum, alkışlara eğilmeye elverişli değildi. Başı ağrıyordu, hem sınavlardaki başarısızlığı üzmüştü onu. Üstelik daha birkaç sınav vardı öğleden sonra.</p>

  <p>Fred ile Charley’ye kızıyordu. Saksağan kesilmişti ikisi de. Dün gecenin serüvenini anlata anlata bitiremiyorlardı. Gerçi olayda Joe’nun başrolü aldığını da gizlemiyorlardı ama okul arkadaşlarının önünde, onların hayran ve şaşkın bakışları altında kırk yıllık kahraman gibi böbürleniyorlardı. Yalnız Joe konuşmuyordu. Ne yapsalar, ne etseler konuşmuyor, yalnızca homurdanıyor ve “evet, hayır” gibi kısa cevaplarla yetiniyordu. Oysa arkadaşları, onu bu suskunluktan kurtarmak için en usta soruları derliyorlardı.</p>

  <p>Alıp başını bir yerlere gitmek, kendini yeşil otlara atarak ağrılarını, sızılarını ve dertlerini unutmaktan başka düşüncesi yoktu. Böyle ıssız bir yer bulmak üzere kalktı ama on-on beş kişi, soru yağmuruyla birlikte peşine düştü hemen. Dönüp bağırmak, defolup gitmelerini haykırmak istedi ama gururu baskın çıktı, sustu. Dayanılmaz bir sıkıntı vardı içinde. Büyük bir bıkkınlıkla, bedbinlikle doluydu yüreği. Birden kafasında bir şimşek çaktı. Sınavlarda çakacağı, gün gibi ortada olduğuna göre koca bir öğleden sonrasının işkencesini çekmenin âlemi var mıydı? Sabah sınavlarında çektiği işkenceden daha az olmayacaktı öğle sonrası. Hayır, bu acıya dayanmanın hiçbir yararı yoktu. Hemen kararını verdi.</p>

  <p>Okulun çıkış kapısına doğru yürüdü ve kapıdan çıktı. Ona kahraman gözüyle bakanlar şaşkın şaşkın durdular bir an; ama o yürümeyi sürdürdü, köşeyi döndü ve gözden kayboldu. Amaçsız adımlarla dolaştı bir süre. Ayakları tramvay raylarına götürdü onu. Kente giden bir tramvay yolcularını indirmek üzere durduğunda basamağa atladı ve tramvayın açık bölümündeki yerlerden birine çöktü. Bu âna kadar yaptıklarının bilincinde değildi pek. Tramvay, dönüşünü yaparken tangur tungur sallandığında kendine geldi. Vapur iskelesinin önündeydi şimdi. Hiçbir şey duymadan, hiçbir şey görmeden San Francisco’nun göbeğine gelivermişti.</p>

  <p>İskele binasının kulesinde duran saate bir göz attı. Biri on geçiyordu. Bir on beş vapuruna yetişecek kadar zamanı vardı. Öyleyse bu vakti gereğince değerlendirmeliydi. Nereye gideceği konusunda hiç ama hiçbir şey bilmediği halde on sente bir bilet aldı, kapıdan içeri girdi. Az sonra San Francisco Körfezi’nin ortasında, güzelim Oakland kentine doğru ilerliyordu.</p>

  <p>Bir saat kadar sonra, gene öyle amaçsız, gene öyle aklı başından çıkık, Oakland kenti iskelelerinden birinin tahta kirişlerinde oturmuş, ağrıyan başını dost bir kalasa dayamış bulunuyordu. Oturduğu yerden birkaç küçük vapurun güvertesi görünüyordu. Küçümsenmeyecek sayıda işsiz güçsüz, sular üzerinde ileri geri kayan bu vapurları izlemek üzere toplanmıştı ve Joe şimdi kendine gelmeye, çevresiyle ilgilenmeye başlamıştı.</p>

  <p>Dört tekne vardı. Oturduğu yerden adlarını okuyabiliyordu bunların. Tam altında duranın, kıç tarafında kocaman yeşil harflerle Hayalet yazılıydı. Daha ötede duran üçü sırasıyla Kapris, İstiridye Kraliçesi ve Uçan Hollandalı adlarını taşıyordu.</p>

  <p>Bu teknelerden her birinin büyük kamaraları vardı, kamaraların tepelerinde de bacalar ve Hayalet’in bacasından duman çıkıyordu. Kamara kapıları açıktı, tepelerindeki sürgü de çekik olduğundan Joe, içerisini görebiliyor ve on dokuz-yirmi yaşlarında bir gencin yemek pişirmekte olduğunu izleyebiliyordu. Kalçalarına dek uzanan balıkçı çizmeleri giymişti genç. Çizmelerin bitiminde mavi pantolonu, koyu renk yün kazağı bile seçiliyordu. Kazağını dirseklerine dek sıvamış, sert adaleli, güneş yanığı kollarını açığa çıkarmıştı. Delikanlı başını kaldırdığında, yüzünün de öyle sağlıklı, güneşi içmiş, esmerleşmiş olduğu görülüyordu.</p>

  <p>Tatlı bir kahve kokusu geldi Joe’nun burnuna. Küçük bir tencereden de, helmeli helmeli pişmiş olduğu kuşkusuz, kuru fasulye kokusu yükseliyordu. Genç, ocağın üzerine bir tava yerleştirdi, tava kızınca bir kalıp yağ gezdirdi üzerinde ve kalınca bir biftek parçasını cızz diye yerleştirdi. Pişirme işini sürdürürken güvertedeki arkadaşıyla konuşuyordu. O genç de eğilip eğilip denizden kovayla su alıyor, güvertede yığılı istiridyelerin üzerine boşaltıyordu tuzlu suyu. Bu iş tamamlanınca, istiridyeleri ıslak çuvallarla örttü ve kamaraya indi. Yemek pişiren genç, küçük bir masa hazırlamıştı bu arada. Yemekler tabaklara kondu ve iki denizci karınlarını doyurmaya başladı. Joe’nun düşleri, gözlerinin önünde seriliydi şimdi. Yaşam buydu işte. Yaşamak buydu. Onlar yaşıyordu. Güneşin ve gökyüzünün altında, ayaklarının dibinde sallanan denizin üzerinde, üzerlerine rüzgâr üfleye üfleye ya da gününe göre yağmur damlaları düşe düşe sürdürüyorlardı yaşantılarını. Gerçek hayatı yaşıyordu onlar. Öte yandan kendisi, onun gibilerin doldurduğu, onun gibi elli zavallının doldurduğu dört duvar içinde kafa patlatıyor, kabuklaşmış bilgi kırıntılarını ufalayıp ortaya dökmek için çabalıyordu. Elli kişiyle -ve daha birçok kişiyle- birlikte bunları yaparken, bu mutlu insanlar, gönüllerinin dilediğince yaşıyor, kürek çekiyor, yelken geriyor, kendi yemeklerini pişiriyor, o kalabalık okuldakilerin ancak düşleyebilecekleri serüvenleri yaşıyorlardı.</p>

  <p>Joe göğüs geçirdi. O, böyle bir yaşam sürmek için yaratılmıştı, kitapları koltuğunda bir okul çocuğu olmak için değil. Okulda başarısız olduğu apaçık ortadaydı. Sınavlarda başarısızdı. Ve şu anda, evet tam şu anda, Bessie göğsünü gere gere eve gidiyordu. Son sınavları vermişti, üstelik en yüksek notları aldığı da kuşkusuzdu. Hayır, buna dayanılmazdı! Okulu çekemezdi o. Babası, onu okula göndermekle hata etmişti. Yetenekli, okumaya hevesli çocuklar içindi okul. Oysa kendisinin böyle bir isteği, okuma yeteneği olmadığı apaçık ortadaydı. Yalnız okula gidenler, okuyanlar mı adam oluyordu sanki! Birçok insan, bir hiç olarak denizlere açılmış, büyük işler başarmış, koca koca filolara sahip olmuş, tarihe adlarını yazdırmıştı. Bunlardan biri olamaz mıydı o? Joe Bronson... Büyük denizci...</p>

  <p>Gözlerini yumdu. Kendine acıyordu. Tekrar gözlerini açtığında uyumuş olduğunu anladı. Güneş batıyordu.</p>

  <p>Eve döndüğünde hava kararmıştı. Doğru odasına çıktı, hiç kimseyle görüşmedi. Serin yatağına gömüldüğünde büyük bir rahatlık duydu içinde. Bundan sonra başına gelecekler bir yana, hiç değilse tarih dersini düşünmek zorunda değildi. Sonra hiç hoşlanmadığı bir düşünceyle dönenmeye başladı yatağında. Ne olursa olsun, bir okul dönemi daha onu bekliyordu ve altı ay sonra bir başka sınavda, aynı tarih dersi karşısına çıkacaktı.</p>

  <h3 style="text-align: center;"><span style="font-weight:bold;">VII</span></h3>

  <h3 id="ubb724b5d-4e7e-4903-b5cc-fada1e21885d" style="text-align: center;"><a id="bookmark7"></a><span style="font-weight:bold;">Baba ve oğul</span></h3>

  <p>Ertesi sabah kahvaltıdan sonra, çalışma odasına çağırdı Joe’yu babası. Ve Joe, bu çağrıdan dolayı büyük bir rahatlık duydu içinde. Çünkü ha çağırdı ha çağıracak diye beklemenin verdiği gerginlik sona ermiş bulunuyordu böylece. Mr. Bronson pencerenin başında dikiliyordu. Serçelerin türküsüne kendini kaptırmış görünüyordu. Joe da pencerenin yanına gitti ve yeşil otlara konup konup kalkan serçeleri izlemeye koyuldu. Küçücük bir yavru kuş, zayıf ayakçıkları üzerinde durmaya çabalıyor ama bu işi pek başaramadığı için zıp zıp zıplıyordu. Pencerenin üstüne yükselen yabani gül ağacının tepesindeki yuvadan düşmüştü ve anne baba serçe, yerdeki kuşun acıklı haline bir çare arar gibi sallanıp duruyordu. “Şu yavru kuşun halini görüyorsun ya,” dedi Mr. Bronson, Joe’ya dönerek. Ciddi bir gülümseme vardı yüzünde. “Senin pencereden içeri süzülmen ile bu yavru kuşun yere düşmesi arasında çok büyük bir benzerlik var yavrum. Ana serçe ile baba serçe çok zor dürümdalar şimdi. Sorunu ciddi olarak ele almanın zamanı geldi Joe. Bir yıldır izliyorum seni... Okuldaki durumunu, derslerine olan ilgisizliğini, dikkatsizliğini, hep dışarılarda dolaşmak istediğini görüyorum. Şöyle ya da böyle, sürekli bir serüven arayışı içindesin.”</p>

  <p>Joe’nun bir şeyler söylemesini bekler gibi durdu bir an ama Joe susuyordu.</p>

  <p>“Seni serbest bıraktım. Özgürlüğün gerekliliğine inancım sonsuz. En yüce ruhlar özgürlük içinde yeşermiştir. Bu inancımdan dolayıdır ki sonsuz kurallar, sıkı yasalarla kısıtlamadım seni. Çok az şey istedim senden; oysa sen dilediğin gibi davranmakta direttin. Bir bakıma dilediğin gibi davranmanı ben istedim, kendi kendinin patronu olacak biçimde yetişmeni destekledim. Bunu yaparken de, yanlış yollara sapmayacak kadar akıllı davranmanı bekledim. Hiç değilse derslerine çalışacağını, okulunu boşlamamanı umdum. Ama sen beni yalancı çıkardın. Ne yapmamı istiyorsun? Yaşantına sınırlar koymamı, neyi ne vakit yapacağını kurallarla saptamamı mı bekliyorsun? Hafiye gibi gözüm üstünde olsun, her hareketini, her isteğini ben düzenleyeyim, her akşam sana hesap sorayım mı istiyorsun? Her an başında dikilip sana zorla ders çalıştırayım, bunu mu bekliyorsun benden?”</p>

  <p>Konuşmasına kısa bir ara verdi Mr. Bronson, sonra çalışma masasının üzerinde duran bir zarfı aldı, içinden yazıh bir kâğıt çıkardı. “Bu notu bana göndermişler,” dedi.</p>

  <p>Joe, Miss Wdson’ın eğri büğrü yazısını hemen tanıdı ve yüreği küt küt atmaya başladı. Babası mektubu okudu:</p>

  <p>Birinci dönemde derslerine karşı son derece isteksiz ve ilgisiz olduğundan sınavlarda başarısızlıktan öte, umursamazlık örneği göstermiştir. Ne tarih ne de aritmetik sınavlarında sorulara cevap verme girişiminde bulunmuş, sınav kâğıtlarını tamamen boş vermiştir. Bu sınavlar sabahleyin yapılmıştır. Öğleden sonraki sınavlar için okula gelme zahmetine bile katlanmamıştır.</p>

  <p>Mr. Bronson durdu, Joe’nun yüzüne baktı.</p>

  <p>“Öğleden sonra neredeydin?” diye sordu.</p>

  <p>“Vapurla Oakland’a gittim,” diye cevap verdi Joe.</p>

  <p>Başının ağrıdığını, vücudunun sızladığını öne sürmeye gerek duymadı.</p>

  <p>“Buna ‘okulu kırmak' diyorlar, değil mi?”</p>

  <p>“Evet efendim.”</p>

  <p>“Sınavlardan önceki gece, ders çalışmak yerine bir yığın serseriyle dövüşmeyi yeğledin. Buna bir şey demedim. Sınavlarında başarılı olsaydın, bu suçunu hoş görmeye hazırdım.”</p>

  <p>Söyleyecek sözü yoktu Joe'nun. Ona göre işin aslı başkaydı, olayın nedenleri başkaydı. Ama babası bunları anlamayacaktı, bu yüzden de kendi düşüncelerini anlatmaya gerek yoktu.</p>

  <p>“Senin derdin ne, biliyor musun Joe? Dikkatsizsin ve düşüncelerini toparlayamıyorsun. Aklını tek bir konuya veremiyorsun. Sana bugüne dek veremediğim şeye ihtiyacın var: disipline. Son günlerde düşünüyorum ama bir türlü karar veremiyorum. Bir askerî okula göndermeli seni. Görevlerin saptanmış orada, bütün bir günün yirmi dört saatinde ne yapman gerektiği bir bir söylenecek sana. Böyle olunca da ne yapacağını, nasıl yaşayacağını düşünme yükü kalkmış olacak üstünden...”</p>

  <p>“Ama baba, anlamıyorsun, anlayamazsın!” diye patladı sonunda Joe. “Derslerimi çalışmak için elimden geleni yapıyorum. Gerçekten, içtenlikle istiyorum ders çalışmak. Ama nasılsa... neden bilmem... çalışamıyorum. Belki de okuma yeteneğim yok. Okumak için yaratılmamışım belki. Ne bileyim... Dünyayı dolaşmak istiyorum ben... Gerçek hayatı yaşamak istiyorum. Askerî okul istemiyorum... Denize açılayım daha iyi... ya da ne bileyim... bir şeyler yapabileceğim, bir şeyler alabileceğim bir yerlere gitmek istiyorum...”</p>

  <p>Mr. Bronson sevecen bakışlarla süzdü oğlunu. “Dünyada bir şeyler yapmak, bir şey olmak için yapılacak tek şey okumaktır yavrum,” dedi.</p>

  <p>Joe, “anlamıyorsun” der gibi umutsuz bir tavırla elini salladı.</p>

  <p>“Senin duygularını anlıyorum,” diye devam etti Mr. Bronson. “Ama daha çocuksun. Hani şu izlediğimiz serçe yavrusundan pek farkın yok yavrum. Evdeyken ders çalışmak istiyor da bir türlü başaramıyor, kendine hükmedemiyorsan, dışarıda, o senin dediğin, seni beklediğini sandığın dünyada da istediğini yapma güdüsünü bulamayacaksın kendinde. O dünyanın senden istediklerini yapamayacaksın. Ama bak, liseyi bitir Joe, üniversiteye gitmeden önce o istediğin geziyi sağlayacağım sana. Dünyayı görmene izin vereceğim o vakit, söz veriyorum.”</p>

  <p>“Şimdi gitsem?” diye atıldı Joe babasının bu sözleri üzerine.</p>

  <p>“Yok, şimdi çok erken. Daha kanatların yok. Uçmayı öğrenmedin daha. Kişiliğin tam oluşmuş değil. İsteklerin, özlemlerin kesinlik kazanmış değil henüz.”</p>

  <p>“Ama okuyamayacağım ki,” diye gözdağı verdi bu kez Joe. “Biliyorum, okuyamayacağım.”</p>

  <p>Mr. Bronson saatine baktı, işine gitmeye davrandı. “Daha kararımı vermedim,” dedi. “Daha bir süre lisede bırakmalı mı seni, yoksa bir askerî okula mı göndermeli...” Kapıdan çıkarken durdu, Joe’ya baktı.</p>

  <p>“Şunu unutma Joe,” dedi, “sana kızmış değilim. Ama çok incindim. Çok üzgünüm. İyice düşün, bu akşam bildir bana neye karar verdiğini.”</p>

  <p>Babası çıktı. Joe, ön kapının kapandığını duydu. Sallanan sandalyeye oturdu, gözlerini yumdu. Askerî okul! Bir hayvan, tuzaktan nasıl korkarsa öyle korkardı böyle kurumlardan. Hayır, böyle bir yere asla gitmeyecekti. Liseye de gitmeyecekti... Derin bir göğüs geçirdi, verdiği bu karardan memnundu. Karar vermek için bu akşama dek vakti vardı. Oysa şimdiden biliyordu ne yapacağını. Akşamı beklemesine hiç gerek yoktu.</p>

  <p>Kararlı bakışlarla yerinden kalktı, şapkasını başına geçirdi ve kapıdan çıktı. Dünya işlerinden üstüne düşeni yapabileceğini gösterecekti babasına. Hem yürüyor hem de bu sözleri yineliyordu içinden. Evet, gösterecekti ona...</p>

  <p>Okula vardığında, planı kafasında iyice hazırdı. Uygulamaktan başka yapacak şey yoktu şimdi. Vakit öğlendi. Sınıfa girdi, kimseye görünmeden kitaplarını topladı. Bahçe kapısına doğru yürürken Fred ve Charley’yle karşılaştı.</p>

  <p>“Hayrola?” diye sordu Charley.</p>

  <p>“Hiiç,” dedi Joe.</p>

  <p>“Ne yapıyorsun öyle?”</p>

  <p>“Gördüğün gibi kitaplarımı eve götürüyorum. Sen ne sandın?”</p>

  <p>“Hadi, hadi,” dedi Fred. “Bizden gizli mi yani? Anlatsana olan biteni!”</p>

  <p>“Yakında anlarsınız,” dedi Joe. Çok anlamlı çıkmıştı bu sözler ağzından. Böyle merak uyandırıcı bir izlenim bırakmak istememişti oysa.</p>

  <p>Daha fazla açık verme korkusuyla döndü ve arkadaşlarının ağzını bir karış açık bırakarak hızla uzaklaştı. Doğru eve gitti, odasına çıktı. Önce odasını topladı. Giysilerini özenle astı. Üzerindekileri çıkardı, daha eski bir şeyler giydi. Çamaşır dolabından iki kat çamaşır, birkaç gömlek ve beş-altı çift çorap seçti. Bunlara bir sürü mendil, bir tarak ve bir diş fırçası ekledi.</p>

  <p>Topladıklarını özene bezene paketledi. Sonra çalışma masasına gitti ve çekmecesinden birkaç aydır biriktirdiği -ve birkaç doları geçmeyen- servetini aldı. Bu parayı Bağımsızlık Günü eğlenceleri için saklıyordu ama hiç acımadan cebine indirdi paraları. Sonra kâğıdı kalemi aldı, masanın başına geçti ve yazmaya koyuldu.</p>

  <p>Beni aramayın. Ben başarısız bir kişiyim ve denize açılıyorum. Beni merak etmeyin. Kendime bakmasını</p>

  <p>bilirim. Bir gün döneceğim ve o vakit benim gibi bir oğlunuz olduğu için gurur duyacaksınız. Hoşça kalın babacığım, anneciğim ve hoşça kal Bessie.</p>

  <p>Joe</p>

  <p>Bu kâğıdı kolayca görülebilecek biçimde masanın üzerine koydu. Paketi koltuğunun altına sıkıştırdı ve odasına son bir kez veda ederek çıktı gitti.</p>
</body>
</html>
