<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2 id="ude779fa7-1c7e-49e2-8940-af1f2f69b873" style="text-align: center;"><span style="font-weight:bold;">İkinci bölüm</span></h2>

  <h3 id="u44c81986-9bad-491b-9ba7-d44897ce3c2c" style="text-align: center;"><span style="font-weight:bold;">VIII</span></h3>

  <h3 style="text-align: center;"><a id="bookmark0"></a><span style="font-weight:bold;">“Deniz Çocuğu” ve yeni tayfa</span></h3>

  <p>Deniz Çocuğu mutsuzdu. Mutsuz ve bedbin. Ve küskün. İskelenin üzerinden oltalarını indirmiş aylak aylak balık avlayan çocuklara sorsanız, hiç inanmazlardı Deniz Çocuğu'nun böyle duygularla dolu olduğuna. İnanmak, düşünmek bir yana, onun yerinde olmak için yapmayacakları şey yoktu. Evet, kendi üstleri başları daha temiz, daha düzgündü, daha iyi giysiler giymiş, anne baba kucağı görmüş çocuklardı; ama körfezin yüzen hayatının, özgür yaşantısının, bu serüvenler ülkesinin yanında, bu ana kuzularının üstlerinin başlarının, annelerinin babalarının sözü mü olurdu? Deniz çocukları büyük büyük adamlarla arkadaş gibi yaşar, yeni yeni insanlar tanırken, onlar tekdüze ev yaşantısına ve sıkı disipline boyun eğmekten başka ne yapıyordu ki... Deniz Çocuğu'nun Dazzler'ın güvertesinden yukarı bakıp da onların yerinde olma özlemiyle için için göğüs geçirdiğini, karada yaşayanlar için çoğu kez çekilmez gibi görünen şeyleri yaşamaya can attığını akıllarından bile geçiremezlerdi. Gemilerin düdükleri onların kulağına nasıl özlem dolu serüven türküleri fısıldıyor, garip ülkelerden, çocukluk düşlerini süsleyen olaylardan duyulur duyulmaz haberler getiriyorsa, Deniz Çocuğu da, pırıl pırıl güneşin altında, sıcak bir yuvanın gizlerini, hiç tatmadığı şeyleri -kardeşler, ablalar, baba öğütleri, anne öpüşleri-düşlüyordu güpegündüz.</p>

  <p>Deniz Çocuğu, birden kaşlarını çattı, Dazzler'ın kamarasının tepesinde güneşlendiği yerden kalktı ve ayaklarını şöyle bir sallayarak botlarını çıkardı. Sonra daracık yan güverteye tutundu, ayaklarını serin, tuzlu suya sallandırdı.</p>

  <p>Onu izleyen çocuklar, “İşte özgürlük buna denir,” diye düşünüyorlardı. Üstelik kalçalarına kadar uzanan ve birer askıyla beline bağlanan balıkçı botlarına da, içi gidiyordu hepsinin. Deniz Çocuğu’nun, pabuç denen şeyi ömründe görmediğini, ayağındaki çizmelerin de, Dazzler'ın kaptanı Tuzlu Pete’in eski çizmeleri olduğunu, ayağına iki numara büyük geldiğini bilmiyordu elbette hiçbiri. Ayrıca, güneşin alnında bu çizmelerin ayakları nasıl pişirdiğini, ne kadar rahatsız olduğunu düşünemezlerdi.</p>

  <p>Deniz Çocuğu'nun mutsuzluğunun nedeni, şu iskelede durmuş ona bakan, onun yerinde olmak için can atan çocuklara özenmesiydi; ama bedbinliği bir başka nedene dayanıyordu. Dazzler'da bir tayfa eksikti ve Deniz Çocuğu kendi üstüne düşenden daha çok iş yapmak zorundaydı. Ne yemek pişirme işine ne de su pompalama, güverteyi yıkama işlerine bir diyeceği yoktu da, boya kazımak, bulaşık yıkamak canından bezdiriyordu onu. Böyle aşağılık işleri yapmamaya hak kazandığına inanıyordu. Bu işler yeniyetmelere göreydi. Bunca zaman denizde yaşamış biri olarak yelken açmak, demir almak, dümen kullanmak, iskeleye yanaşmak gibi ustalık gerektiren işleri ona versinler yalnız; öyle döküntü işleri değil.</p>

  <p>Dazzler’ın Fransız Pete ya da Tuzlu Pete diye anılan kaptanı ve de Deniz Çocuğu’nun patronu, efendisi, çocuğun elindeki çıkını geminin arka tarafındaki alçak yere fırlattı ve sancak halatlarına tutunarak tekneye atladı.</p>

  <p>Çıkının sahibi, çekingen çekingen duruyordu iskelede.</p>

  <p>Tuzlu Pete, “in gel oradan,” diye seslendi bozuk İngilizcesiyle. Geminin güvertesiyle büyük ve yüksek iskele arasında en azından beş metre açıklık vardı. Ve çocuk, gemiyi iskeleye bağlayan halata tutunmak için atlayıp sallanmak, oradan da gemiye sıçramak zorundaydı.</p>

  <p>Tuzlu Pete, tayfasızlıktan kıvranan bütün kaptanlar gibi babacan kesilmişti şimdi.</p>

  <p>“Haydi, biir, ikii, üç!” dedi.</p>

  <p>Çocuk, kendini havaya attı ve çelik halata tutundu. Az sonra güverteye vardığında avuç içleri sürtünmeden ateş gibi yanıyordu.</p>

  <p>“Deniz Çocuğu, bu bizim tayfamızdır. Yenidir. Sizi tanıştırıyorum,” dedi Tuzlu Pete’e sırıta sırıta. Şöyle bir eğildi ve yana çekildi. Sonra aklına bir şey gelmiş gibi, “Adı Joe Bronson’dır,” diye ekledi. İngilizceyi iyi öğrenmemişti ve öğrenmeye de pek niyeti yoktu.</p>

  <p>İki çocuk hiç söz etmeden bakıştılar bir an. Yeni gelen daha güçlü, daha tuttuğunu koparır izlenimi veriyordu ama iki çocuk da aynı yaştaydılar anlaşılan. Deniz Çocuğu elini uzattı, selâmlaştılar.</p>

  <p>“Denizleri keşfedeceksin, ha?” dedi Deniz Çocuğu.</p>

  <p>Joe Bronson başını salladı, söyleyeceklerini duyan olur mu diye de bir bakındı sağa sola: “Evet, bir süre sularla boğuşacağım. Sonra, denize iyice alışınca da baş kasarada büyük denizlere açılmayı düşünüyorum.”</p>

  <p>“Nerede nerede?”</p>

  <p>“Baş kasarada... Tayfalar kamarasında yani...” diye açıkladı Joe. “Kasara” sözcüğünü doğru söylediğinden iyice emin değildi, yüzü kızardı.</p>

  <p>“Haa, tayfalar kamarasında. Peki denizi iyi tanır mısın?”</p>

  <p>“Evet... Hayır... yani yalnız okuduğum kadarıyla tanıyorum denizi.”</p>

  <p>Deniz Çocuğu “vay canına” der gibi ıslık çaldı. Bir bahriye subayı gibi topukları üzerinde döndü ve kamaraya geçti.</p>

  <p>Ateş yakıp akşam yemeğini pişirmeye hazırlanırken, "Denizlere açılacakmış,” diye söyleniyordu kendi kendine. “Hem de tayfalar kamarasında. Vay canına! Hayatta tek isteği bu zavallının...” Bu arada Fransız Pete, gemisini seçkin bir konuğa gezdirircesine dolaştırıyordu yeni geleni. Öyle sevimli, öyle konuksever kesilmişti ki birden, onları yemeğe çağırmak üzere kamaradan başını uzatan Deniz Çocuğu, gülmemeye çakşırken neredeyse boğulacaktı.</p>

  <p>Joe Bronson, akşam yemeğini beğendi. Yemekler pek iyi pişmemişti ama lezzetliydi. Tuzlu tuzlu esen rüzgâr ve o güzelim deniz manzarası iştahını artırıyordu. Kamara temiz ve düzenliydi. Bu kadar küçük bir yerde, böylesine bol araç gereç bulunmasına şaştı. En küçük noktasına dek her yanı değerlendirilmişti kamaranın. Üzerinde yemek yedikleri masa, menteşelerle tutturulmuştu duvara. Kullanılmadığı zaman aşağı sallandırılıyor, böylece hiç yer kaplamıyordu. Karşı tarafta, bir kısmı güvertenin altına inen iki kerevet vardı. Battaniyeler yastık gibi yuvarlanmış, başlara yerleştirilmişti. Çocuklar, yemek yerken kerevetlerin tertemiz edilmiş tahtaları üzerine oturuyorlardı. Pırıl pırıl ovulmuş pirinç bir deniz lambası aydınlatıyordu kamarayı. Gündüzleri, kamaradaki dört lomboz ya da kalın camla kaplı küçük yuvarlak delikler görüyordu bu işi. Kapının bir yanında fırın ve tahta kutu, öte yanında dolap vardı. Kamaranın ön ucu birkaç tüfek ve bir av tüfeğiyle süslenmişti.</p>

  <p>Fransız Pete’in yatağının yuvarlanmış battaniyeleri, kartuş dolu bir kemeri ele veriyordu.</p>

  <p>Her şey bir düş gibi geliyordu Joe’ya. Buna benzer şeyleri sayısız kez gözünün önüne getirmeye çalışmıştı.</p>

  <p>Oysa şimdi o şeylerin tam ortasındaydı, düşünde canlandırmaya bayıldığı şeyleri yaşıyordu şimdi. Ve daha şimdiden, iki yeni yoldaşını yıllardır tanıyormuş gibi bir duygu vardı içinde. Fransız Pete içten içten gülümsüyordu ona. Adamın yüzü şeytanlık çizgileriyle doluydu aslında. Ama Joe’ya, sert rüzgârların iziymiş gibi görünüyordu bu çizgiler. Deniz Çocuğu bir yandan yemek yiyor, bir yandan Dazzler'ın son güneydoğu seferini anlatıyordu. Su üzerinde bunca yıl yaşamış, deniz üzerine bunca şey öğrenmiş olan yaşıtına karşı saygısı, hayranlığı giderek büyüyordu Joe’nun.</p>

  <p>O sevimli kaptan, bir bardak şarap içti; sonra ikinci ve üçüncü bardakları da içmeyi sürdürünce, o güneş yanığı yüzünde kurnaz bir kırmızılık belirdi. Kendi istediği gibi değil de, olduğu gibiydi şimdi yüzü. Battaniyelerinin üzerine uzandı ve az sonra gürültülü bir şekilde horlayarak uyumaya başladı.</p>

  <p>Deniz Çocuğu, Joe’ya yatağını gösterip, “Biraz yatıp uyusan iyi edersin,” dedi. “Gece sabaha dek ayakta olacağa benzeriz.”</p>

  <p>Joe söyleneni yaptı ama ötekiler gibi hemen uykuya dalamadı. Gözleri apaçık, kamaranın tavanına asılı çalar saate bakıyordu. Son on iki saatte ne çok şey değişmişti... Daha o sabah kitapları koltuğunda bir öğrenciyken, şimdi bir denizci olup çıkmıştı. Dazzler adlı geminin kamarasında yatıyordu şu an ve bundan sonra başına gelecekleri bilemiyordu. On beş yaşı kafasında yirmiye çıktı ve baştan ayağa erkek kesildi birden. Büyümüştü sanki. Kocaman bir adam olmuştu... Gerçek bir denizci... Charley ile Fred görselerdi onu bu haliyle! Eh, yakında yayılırdı haber. Fred ile Charley işin aslını hemen öğrenir, okulda çocuklara anlatmaya başlardı. Herkesin nasıl başlarına toplanacağını düşünüyordu.</p>

  <p>“Kim, kim?” diyeceklerdi.</p>

  <p>“Bizim Joe Bronson,” diyecekti ötekiler. “Denize açıldı. Bize çıtlatmıştı daha önce. En samimi arkadaşımızdı bizim...”</p>

  <p>Böyle söz edeceklerdi ondan. Joe'nun koltukları kabarıyordu. Ama birden annesini anımsadı. Çok üzülecekti annesi. Ya babası? Tanrı’m! Aslında iyi adamdı babası; ama çocukların dünyasını anlamıyordu. Joe’yu anlamıyordu en azından. Bütün mesele buydu işte. Daha o sabah, dünyanın bir oyun bahçesi olmadığını, çocukların büyük yanlışlar yapma eğiliminde olduğunu ama evlerinden daha iyi bir yeri bulamayacaklarının er geç kafalarına dank edeceğini söylemişti. Eh, kendisi de biliyordu dünyanın hep güllük gülistanlık olmadığını! Ama ayrıca çocukların da bazı haklarının bulunduğunu biliyordu. Kendi başına yaşayabileceğini gösterecekti ona yakında. Hem, nasılsa, yeni dünyasına iyice yerleşsin, eve mektup yazacaktı.</p>

  <h3 id="u504d57b4-0ba7-4222-a929-9f791369db00" style="text-align: center;"><span style="font-weight:bold;">IX</span></h3>

  <h3 style="text-align: center;"><a id="bookmark1"></a><span style="font-weight:bold;">Dazzler sefere çıkıyor</span></h3>

  <p>Bir sandal Dazzler’ın yan tarafına hafifçe sürtündü ve Joe’yu düşlerinden uyandırdı. Hiç kürek sesi duymamıştı oysa. Buna şaştı Joe. Derken iki adamın demirlerin üzerinden atlayarak kamaraya indiğini gördü.</p>

  <p>"Horul horul uyuyor hepsi!” dedi yeni gelenlerden ilki. Bunu söylerken, bir eliyle Deniz Çocuğu’nun battaniyesini çekerek onu yere yuvarladı, öteki eliyle de şarap şişesine uzandı.</p>

  <p>Fransız Pete yattığı yerden başını kaldırdı, gözlerinden uyku aka aka buyur etti konuklarını.</p>

  <p>Düzgün konuşmadığı için Köylü adını taktıkları bu ilk konuk, şaraplı dudaklarını şapırdata şapırdata Joe’yu battaniyelerinden çekerek yere yuvarlarken, "Bu da kim?” diye sordu. "Yolcu mu?"</p>

  <p>"Yok, yok," diye aceleyle cevapladı konuğunu Fransız Pete. "Bu bir denizcidir. Yenidir. Çok iyi bir çocuktur.” "İyilik kötülük önemli değil, çenesini tutmasını biliyor mu, ondan haber ver sen!" Geldiğinden beri ilk kez konuşan ikinci konuk söylemişti bu sözleri. Kötü kötü bakıyordu Joe'ya.</p>

  <p>"Peki," dedi Köylü. "Maldan ne pay alacak bu bızdık? Bill ile ben ne alıyorsam onu alır, değil mi?"</p>

  <p>"Dazzler'a bir hissedir... Nasıl diyorsunuzdur... Üçte birdir. Sonra kalanı beş hisseye ayırırızdır. Beş kişi beş hissedir. Bu çok iyidir.”</p>

  <p>Fransız Pete, düşündüklerini tam anlattığına güvenmeyen heyecanlı bir tavır içinde boyuna konuşuyor, Dazzler'ın üç denizciye ihtiyacı olduğunu söylüyordu. Konuşması sırasında ikide bir Deniz Çocuğu'na dönüp, “Öyle değil midir Deniz Çocuğu, öyle değil midir Deniz Çocuğu, öyle değil midir?” diye soruyor, kendisini desteklemesini bekliyordu. Ama Deniz Çocuğu hiç oralı olmadı ve kahve yapmaya koyuldu.</p>

  <p>Joe tek bir söz anlamamıştı konuşulanlardan. Onun alışageldiği sözleri kullanmıyordu ki hiçbiri. Üstelik bildiği sözleri de başka türlü söylüyorlardı. Duydukları eski Yunanca mıydı, İngilizce mi, çıkaramadı doğrusu! Bildiği, anladığı tek şey, konunun kendisi olduğuydu. Sonunda Fransız Pete'nin dediği oldu ve yeni gelenler, bir sürü ağız kalabalığından sonra yenilgiyi kabullendiler. Kahveler içildikten sonra güverteye çıkıldı.</p>

  <p>“Sen burada kal, kimsenin gözüne görünme,” diye fısıldadı Deniz Çocuğu, Joe’ya. “Ben sana her şeyi öğretirim bir bol vakitte.”</p>

  <p>Joe'nun yüreğine sımsıcak bir şeyler aktı bu sözler üzerine. Bu gemide bulunanlar içinde yalnız ama yalnız Deniz Çocuğu'na güvenebileceği, başı darda kalınca yalnız ama yalnız ona sığınabileceği inancı belirdi içinde. Fransız Pete’e karşı bir sevgisizlik duymaya başlamıştı bile ve bu duygusu giderek büyüyordu. Nedendi bu hoşnutsuzluk, bilemiyordu ama duyuyordu, içindeydi.</p>

  <p>Ön tarafa inen yelken sopalarına bağlı iplerin makaradan çözülürken çıkardığı gıcırtıyı duydu Joe. Sonra kocaman ana yelkenin, gecenin karanlığında tepesinde dalgalandığını gördü. Bili, borinayı çözerken Köylü kıçtaki halatı çözdü, Deniz Çocuğu flok yelkenini açtı, Fransız Pete dümen yekesini sıkıştırdı ve Dazzler, rüzgârı peşine takarak körfezin ortasından ilerlemeye başladı. Yan tarafta ışık yakılmaması ve sağın solun iyi gözetlenmesi üzerine konuşmalar duydu Joe. Bununla birlikte deniz yasalarına karşı gelindiğini anlayacak kadar iyi değerlendiremedi duyduklarını.</p>

  <p>Oakland sahillerinde pırıldayan ışıklar hızla geçmeye başladı. Az sonra sıra sıra uzanan iskeleler ve büyük liman, karanlık birer kımıltı gibi görünen gemiler bataklığın solgun ışıklarıyla iyice görünmez oldu ve Joe, San Francisco Körfezi'ne doğru yol aldıklarını anladı. Rüzgâr kuzeyden hafif hafif esiyor ve Dazzler, karayla çevrili koca denizde sessiz sessiz ilerliyordu.</p>

  <p>Joe, “Nereye gidiyoruz?” diye sordu Köylü’ye. Hem merakını gidermek hem de yeni yoldaşıyla bir dostluk kurmak için sormuştu bu soruyu.</p>

  <p>“Nereye mi? Ortağını Bill'in fabrikasından yük yüklemeye,” diye cevap verdi Köylü. Çok önemli bir kişi havasına büründü ve üstten üstten konuştu bunu söylerken.</p>

  <p>Bu gülünç adamın fabrika sahibi olamayacak kadar basit ve bilgisiz olduğunu düşündü Joe. Ama adımını attığı bu yeni dünyada daha da garip sözlerle karşılaşabileceğini bildiği için sustu, hiçbir şey söylemedi. Kasara sözcüğünü kullanmakla, belki de yanlış söylemekle tüm bilgisizliğini açığa vurmuştu Deniz Çocuğu karşısında. Daha fazla kendini reklam etmeye niyeti yoktu. Söz gümüşse, susmak altındı.</p>

  <p>Az sonra kamaradaki lambayı üflemesini söylediler Joe’ya. Rüzgâr Dazzlerın yolunu değiştirdi ve yelkenli kuzey sahillerine doğru seyretmeye başladı. Herkes suskundu. Yalnız ara sıra Bill ile kaptan arasında geçen fısıltılar duyuluyor, iki adamın birbirine bir şeyler sorduğu anlaşılıyordu. Sonunda yelkenli iyice rüzgâra kapıldı, flok, ana yelken indirildi.</p>

  <p>“Kısa zincir,” diye fısıldadı Fransız Pete, Deniz Çocuğu’na. O da hemen koştu, demiri attı; ama elinden geldiğince az ses çıkarmaya gayret etti.</p>

  <p>Dazzler'ın sandalıyla iki yabancıyı gemiye getiren küçük sandal yana yanaştırıldı.</p>

  <p>“O acemi çaylağı iyi kollayın/' diye fısıldadı Bill ve kendi kayığında onu bekleyen ortağına katıldı.</p>

  <p>Deniz Çocuğu ile Joe, öteki kayığa atlarken, “Kürek çeker misin?'' diye sordu ilki.</p>

  <p>Joe, başını salladı.</p>

  <p>“Öyleyse al bu kürekleri ve sakın şamata çıkarma. Suyu da şapırdatma.” Deniz Çocuğu öteki küreği aldı. Fransız Pete dümendeydi. Joe, küreklere ip sarıldığını ve ıskarmozların deriyle beslendiğini fark etti. Yanlış vuruş yapmadıkça ses çıkarmak olanaksızdı. Zaten Joe, Merritt Gölü'nde kürek çekmeyi öğrendiği için pek yanlış yapmazdı. Önlerindeki sandalı izliyorlardı. Joe yan gözle sağa sola bakındı ve denize doğru uzanmış bir iskele boyunca ilerlediklerini gördü. Fenerle ışıl ışıl yanan iki gemi bağlıydı iskeleye ama onlar, aydınlık alana girmeye sakınarak ilerliyordu. Deniz Çocuğu'nun fısıltılı buyruğu üzerine kürekleri bıraktı. Kayıklar, küçük bir kumsala hortlaklar gibi oturdu. Hepsi karaya indi.</p>

  <p>Joe, ayaklarının ucuna basa basa beş metre kadar yüksek bir tepeye tırmanan adamları izledi. Tepeye vardıklarında, büyük kırpıntı demir yığınları arasında uzanan bir demiryolu gördü Joe. Demiryolunun ikiye ayırdığı bu pash demir yığınları göz alabildiğine uzanıyordu. Gerçi çok ileride fabrikaya benzeyen bir binada bitiyordu bu demir dağları, böyle düşündü Joe. Ömründe görmemişti bu kadar demir. Adamlar, demirleri sahile indirmeye başladı. Fransız Pete, Joe'nun koluna yapıştı ve gürültü yapmaması gerektiğini bir kez daha anımsatarak onun da ötekiler gibi demir taşımasını buyurdu. Sahilde yüklerini Deniz Çocuğu'na veriyorlar, o da demirleri önce bir sandala, sonra da öteki sandala yerleştirerek iki sandalı da eşit ölçüde doldurmaya çalışıyordu. Sandallar doldukça kuma batıyor, Deniz Çocuğu azar azar iteliyordu onları.</p>

  <p>Joe durmadan taşıyor ama bu işin içinde ne iş olduğunu düşünmekten kendini alamıyordu. Neden büyük bir gizlilik içinde oluyordu her şey? Ve neden gürültü etmemek, hiç ses çıkarmamak için büyük özen gösteriyorlardı? Kendi kendine bu soruları sormaya başladığında korkunç bir merak uyandı içinde. Tam bu sırada, deniz kıyısından gelen bir baykuş sesi duydu. Baykuşun ne işi vardı burada? Yanlış duymuş olmalıydı. Eğildi, bir kucak demir almaya davrandı. Ama ansızın, gökten inmiş gibi bir adam belirdi karşısında. Adam elindeki feneri ona çevirdi. Işık gözlerini kamaştırdı, bir-iki adım geriledi. Sonra adamın elindeki tabanca büyük bir top gibi gürledi. Joe, kendisine ateş edildiğini düşünüyordu. Düşünüyor ama hiçbir şey yapamıyordu. Kaçması gerektiğini biliyor ama ayaklarını isteğine uyduramıyordu bir türlü. Peki, burada dikilip dursa, elinde dumanı tüten tabancayla karşısında duran adama ne söyleyecekti? Birden gayretlendi, deniz kıyısına doğru koşmaya başladı. Demir yığınlarının ardından, elinde sönük bir fenerle çıkan adama çarptı bu arada. Adam birden irkildi, Joe’nun peşinden koşmaya başladı. Joe, uçarcasına indi deniz kıyısına.</p>

  <p>Suya atladı, kayığa doğru koşmaya başladı. Fransız Pete küreklerde, Deniz Çocuğu’ysa dümendeydi, sandalın burnu denize doğru çevrilmişti. Hiçbir şey olmamış gibi oturmuş onu bekliyorlardı. Kürekleri ellerinde, çekilmeye hazırdı ama bir türlü davranamıyor, dilleri, elleri tutulmuş gibi sessiz duruyorlardı öyle. Çünkü tepedeki iki adam silahlarını onlara yöneltmiş ateş ediyordu, ikinci kayık kıyıya daha yakındı, bir kısmı karadaydı hatta. Bili, sandalı itelemeye, denize indirmeye çabalıyor, bir yandan da Köylü’yü yardıma çağırıyordu. Ama bu kibar beyefendi, nedense birden aklım oynatmış, suyun içinde düşe kalka Joe'nun peşinden öteki kayığa gidiyordu. Joe, kayığa tırmandıktan az sonra atladı sandala. Zaten tıka basa, üstelik demirle doldurulmuş ve de gereğinden fazla su almış olan sandal neredeyse alabora oluyordu. Bu arada, tepedeki adamlar, silahlarını yeniden doldurdular ve ateş etmeye başladılar. Bu kez daha iyi nişan alıyorlardı. Sessizlik bozulmuş, herkes alarma geçmişti. İskeledeki gemilerden sesler, çığlıklar geliyor, güvertelerinde adamlar koşuşuyordu. Uzaklardan acı acı bağıran polis düdüklerinin sesi duyuluyordu.</p>

  <p>“în aşağı!” diye bağırdı Deniz Çocuğu. “Batıracaktın bizi! Göz göre göre cehennemi boylamamızı istemiyorsun umarım! Koş ortağına yardım et, haydi!”</p>

  <p>Köylü’nün yüreği üç buçuk atıyordu. Dişleri takır takır birbirine vurduğundan konuşamıyordu ve kakılıp kalmıştı olduğu yere.</p>

  <p>“O çılgın aşağı atılacaktır!” diye buyurdu Fransız Pete. Tam o anda elindeki küreğe bir kurşun çarptı; o da büyük bir soğukkanlılıkla ateşe cevap verdi.</p>

  <p>“Bana yardım et Joe!” diye buyurdu Deniz Çocuğu. Joe ne yapacağını anladı ve birlikte korkudan çılgına dönmüş yaratığı tutup denize attılar. Adam su yüzüne çıkarken iki-üç kurşun saplandı çevresindeki sulara. Tam bu sırada Bill yetişti. Adamlardan kaçmayı başarmıştı sonunda. Geldi, arkadaşını boğulmaktan kurtardı.</p>

  <p>“Haydi!” diye bağırdı Fransız Pete. Karanlığın içinde birkaç kürek sallayarak ateş alanından çıkmayı başardılar.</p>

  <p>Sandal öyle çok su almıştı ki her an batabilirdi. Fransız’ın buyruklarına uygun olarak Deniz Çocuğu, kaptanıyla birlikte kürek çekerken, Joe demirleri aşağı atmaya başladı. Şimdilik canlarını kurtarmış sayılırlardı. Ama Dazzler’ın yanına yanaştıklarında, kayık altlarından kaydı, yan yattı, derken iyice döndü ve içindeki tüm demiri denizin dibine yolladı. Joe ile Deniz Çocuğu bir noktada çıktılar su yüzüne ve sandalın sırtına tırmandılar. Onlardan önce çıkmayı başarmış olan Fransız Pete, tayfalarına yardım etti.</p>

  <p>Dazzler'ın mürettebatı sandallarını çevirip içindeki suyu boşalttıklarında Bill ile ortağı gelmiş bulunuyordu. Herkes elbirliğiyle çalıştı ve Joe daha ne olup bittiğini anlamadan yelkenler gerildi, demir alındı ve Dazzler hareket etti. Kıyıdan biraz uzaklaştıklarında Bill ve Köylü birbirlerine hoşça kal, dediler ve kendi kayıklarına binerek ortadan kayboldular. Kamaraya çekilen Fransız Pete, kötü talihlerini birkaç dilde sayıp dökerek şarap şişesine sığındı.</p>

  <h3 style="text-align: center;"><span style="font-weight:bold;">X</span></h3>

  <h3 id="u36ab37f5-b27b-4b76-b073-75ad37a37dc3" style="text-align: center;"><a id="bookmark2"></a><span style="font-weight:bold;">Körfez korsanları</span></h3>

  <p>Rüzgâr karadan uzaklaştıkça hızlandı ve Dazzler, az sonra burnu sulara gömülmüş bir şekilde ilerlemeye başladı. Geminin yardığı sular, kıçtaki demir korkuluğun yarısına kadar çarpıyordu. Yan fenerler asılmıştı. Deniz Çocuğu dümendeydi. Joe, onun yanında oturmuş, gecenin olaylarını geçiriyordu aklından.</p>

  <p>Artık gerçekleri görmemezlik edemezdi. Olgular meydandaydı. Yavaş yavaş anlıyordu her şeyi. Yanlış bir iş yaptıysa, cehaleti yüzündendi bu. Ve geçmişte yaptığı yanlışlardan duyduğu utanç, gelecekte yaşayacağı olayların korkusundan büyük değildi. Yoldaşları hırsızdı, soyguncuydu... Körfez korsanlarıydı kısacası. Hikâye kitaplarından tanıdığı gerçek korsanlar. Yaşadıkları korkunç olayları, soluğu kesile kesile okuduğu körfez korsanları... Tam bunların içindeydi şimdi işte. Üstelik hepsi hakkında hapishaneyi boylatacak bilgiler edinmişti. Bu nedenle tüm gözlerin üzerinde olduğunu, kaçma şansının azaldığını biliyordu. Ama kaçacaktı. Eline geçen ilk fırsatta kaçacaktı.</p>

  <p>Böyle düşünürken sert bir fırtına koptu birden ve Dazzler’ı öyle bir çevirdi ki, deniz güverteye akın etti. Deniz Çocuğu çabucak orsa etti, aynı zamanda mayistra yelkenini gevşetti. Sonra, tek eliyle -çünkü Fransız Pete kamarada kalmıştı- ve Joe’nun şaşkın bakışları altında, yelkeni indirdi.</p>

  <p>Dazzler’ı neredeyse alabora edecek olan fırtına pek uzun ömürlü olmadı ama az sonra tekrar geleceği kuşkusuzdu. Nitekim kısa aralıklarla üfleyip durmaya, kuzeyden gelerek üstlerine çullanmaya başlamıştı bile. Yelkenler rüzgârı göğüslüyor, sağa sola yalpalayarak, şişip dalgalanarak, paralanacakmış izlenimini uyandıran büyük bir mücadele veriyordu. Gemi, inip inip kalkan dalgaların arasında yuvarlanıp duruyordu. Her şey karmakarışıktı; ama Joe’nun böyle şeyler görmeye hiç alışık olmayan gözleri bile, bunun düzenli bir karışıldık olduğunu söylüyordu. Deniz Çocuğu ne yapılması gerektiğini, gereken işin nasıl yapılacağını biliyordu. Onu izlerken çok önemli bir şey öğrendi Joe. Öyle bir şey ki, eksikliği, birçok adamın ölümüne yol açabilirdi: Kişi kendi öz yeteneklerinin bilincinde olmalıydı. Çok değerli bir şeydi bu. Kişinin yeteneklerini tanıması çok önemliydi. Deniz Çocuğu, neyi yapabileceğini biliyordu, bu yüzden de kendine güveni vardı. Soğukkanlıydı. Kendine hâkimdi. Çabuk çabuk ama dikkati hiç elden bırakmadan çalışıyordu. Baştan savma yapmıyordu işini. Her bir camadan halatı, bir daha kımıldamamacasına çekilmişti. Başka kazalar başa gelebilirdi ama bundan sonraki fırtına ya da daha kırk fırtına, bu camadan düğümlerini imkânı yok çözemezdi.</p>

  <p>Direğin tepesine tırmanıp halatlardan sarkarak ana yelkeni germek için Joe’yu yanına çağırdı. Bu curcunada yapılan işlerle kıyaslanacak olursa, uzun cıvadraya flok yelkenini bir kez açıp tutturmak işten sayılmazdı; bu yüzden birkaç dakika sonra arka güvertedeydiler gene. Joe, yoldaşının buyruklarına uyarak flok yelkenini düzledi, kamaraya giderken de yelken etek direğini otuz-kırk santim indirdi. Mücadelenin heyecanı aklındaki kötü düşüncelerden eser bırakmamıştı. Deniz Çocuğu gibi davranarak soğukkanlılığını korudu. Buyrukları, hiç beceriksizlik göstermeden, elini ayağına dolaştırmadan ve aynı zamanda hiç de yavaş sayılmayacak bir biçimde yerine getiriyordu. İki çocuk, el ele vermiş, vahşi doğanın karşısında, cılız güçleriyle savaşıyor ve işte, sonunda onu yeniyorlardı.</p>

  <p>Dümenin başında duran arkadaşının yanına geldi. Böyle bir dostu olduğu için gurur duyuyordu. Kendisiyle övünüyordu. Ve Deniz Çocuğu’nun gözlerinde, o sessiz övgüyü okuduğunda, beğenildiği yüzüne karşı ilk kez söylenmiş bir genç kız gibi kızardı. Ama hemen o anda, bu çocuğun bir hırsız olduğu geldi aklına. Bayağı hırsız... Hemen toparlandı. Yaşantısı, dünyanın güçlüklerinden uzak tutmuştu onu hep. En iyi kitapları okumuş, okudukları da ona dürüstlüğün, açık yürekliliğin, içtenliğin iyi şeyler olduğunu öğretmişti. Hırsızlar tabakasını hor görmeyi, hoş karşılamamayı öğrenmişti. Bu düşünceleri, Deniz Çocuğu’ndan uzaklaştırdı onu. Sustu. Öte yanda, tüm enerjisini gemiyi yönetmeye yöneltmiş olan Deniz Çocuğu, arkadaşındaki bu apansız değişmenin nedenini soramayacak kadar vermişti kendini işine.</p>

  <p>Kafasında küçük bir kasırga gibi dolanan düşüncelerden birine şaşıyordu Joe. Deniz Çocuğunun bir hırsız olmasına tepkisi vardı da, çocuğun kendisine karşı kötü duygular beslemiyordu. Ondan sakınmak, kendini korumak yerine, giderek yaklaşıyordu ona. Onu sevmemek elinde değildi. Bunun nedenini bilmiyordu ama seviyordu, bu kesindi. Azıcık daha büyük olsaydı, sevgisinin nedenini, onu bu çocuğa çeken şeylerin çocuğun iyi nitelikleri, soğukkanlılığı, özgüveni, erkekçe, yürekli davranışları ve yaradılışında bulunan tatlılık, çekicilik olduğunu anlayacaktı. Ama şu anda, bu aklıyla Deniz Çocuğu’na karşı kötü duygular beslemesine engel olan şeyin, kendi yaradılışında bulunan kötülük olduğuna inanıyordu. Kendi zayıflığından, kötülüğünden utanırken, bu küçük körfez korsanına karşı giderek büyüyen sıcak ilgiyi, yakınlığı önleyemiyordu ama.</p>

  <p>“Şu sandalın halatını bir arşın kadar içeri al,” diye buyurdu Deniz Çocuğu. Hiçbir şeyi gözden kaçırmıyordu. Sandahn ipi çok uzundu, bu yüzden hiç iyi seyretmiyordu. Arada bir duruyor, ip gerilinceye dek bekliyor, sonra birden hızla kayarak sağa sola yalpa vura vura ilerliyordu. Öyle ki, onu her an yutmaya hazır iri dalgaların altına burnunu sokup sokup çıkarıyordu. Joe, arka güvertenin demirlerine tırmandı, kaygan çıkıntıya bastı ve kayığın bağlı olduğu çımaya vardı.</p>

  <p>“Dikkatli ol,” diye uyardı onu Deniz Çocuğu. Çünkü tam o sırada rüzgâr, hızlı bir üfürük savurmuş, Dazzler'a çarparak onun yan yatmasına neden olmuştu. “Önce çımayı boşalt, bir halka kalsın yeter. Sandal başta kalınca da başla dolamaya.”</p>

  <p>Bir acemi için çok heyecan verici bir görevdi Joe'nun bu yaptığı. Halatı sonuna dek boşalttı, son halkayı sol eliyle tuttu, öteki eliyle de sandalı çekmeye uğraşıyordu. Ama tam o anda, büyük bir dalga sandalı göğüsledi ve ip gerildi. Halat Joe’nun elinden kaydı ve boştaki halkalar geminin kıçında havalanıp zıplamaya başladı. Can havliyle halatların üzerine atıldı ama halatlar onu alt güverteye dek sürükledi.</p>

  <p>“Bırak gitsin! Bırak halatı!” diye bağırdı Deniz Çocuğu.</p>

  <p>Tam denize düşecekken bıraktı halatı Joe ve sandal hızla uzaklaştı. Utangaç bir yüzle baktı yoldaşına. Beceriksizliğinden dolayı azarlanmayı bekliyordu. Ama Deniz Çocuğu tatlı tatlı gülümsedi.</p>

  <p>“Zarar yok,” dedi. “Can, maldan değerlidir. Denize düşenimiz yok, bir yeri kırılanımız yok ya, ona bak sen.</p>

  <p>Bir adam vermektense bir kayık vermek yeğdir. Hem suç bende. Seni oraya göndermemem gerekirdi. Üstelik zarar ziyan da yok, şimdi gider alırız küçük kaçağı. Sen git, yelken direğini biraz daha indir. Elli-altmış santim kadar... Sonra gel, dediklerimi yap. Ama sakın acele etme. Yavaş olsun, temiz olsun.”</p>

  <p>Joe yelken direğini indirdi, döndü. Flok halatının başına geçti.</p>

  <p>Deniz Çocuğu, dümenin üzerine abana abana koca tekeri aşağılara çekerken, Joe da yelkenle uğraşıyor, usta ile çırak, gemiyi tornistan ediyordu. Az* sonra Deniz Çocuğu, Joe'nun yanına geldi, birlikte çalıştılar.</p>

  <p>Joe işe ısınmaya başlamıştı. İyice kendini verdi şimdi denizciliğe. Dazzler bir yarış atı gibi döndü. Yelkenler rüzgâra değil, rüzgâr yelkenlere uyuyordu.</p>

  <p>“Yelkeni indir!”</p>

  <p>Joe söyleneni yaptı. Bu tornistan, Fransız Pete’in yatağını, geminin rüzgâr almayan tarafından rüzgâr yiyen tarafına çevirmesinin dışında onu, yatağından yere yuvarlamıştı. Ama sesi soluğu çıkmıyor, sarhoş sarhoş yatıyordu adamcağız.</p>

  <p>Deniz Çocuğu sırtını dümene dayadı, geminin eski rotasına dönmesine meydan vermemiş oluyordu böylece. Eğildi, öfkeyle baktı Fransız kaptana, “Köpek!” diye sövdü. “Denizin dibini boylasak kılı kıpırdamayacak!”</p>

  <p>İki kez döndüler dolaştılar aynı yerde. Derken Joe, kendini rüzgâra bırakmış giden kayığı gördü. Birkaç yıldızın aydınlattığı karanlıklar içinde hiç de yakman bir hali yoktu kayığın.</p>

  <p>“Acelemiz yok,” dedi Deniz Çocuğu. Dazzler'ı rüzgâra saldı, kayığa doğru ilerlemeye başladılar. Yaklaşınca yan çizerek geminin yan tarafını kayığa yanaştırdılar. “Haydi!”</p>

  <p>Joe eğildi, halatı yakaladı. Hemen bağladılar ve yollarına devam ettiler. Bunca gereksiz işe neden olduğu için üzgündü Joe, hâlâ utanç içindeydi. Ama Deniz Çocuğu onun içini rahatlattı hemen.</p>

  <p>“Bu da bir şey mi canım!” dedi. “Acemilikte olur böyle şeyler. Yalnız bazıları kendi çıraklıklarında yaptığı yanlışları unutur, yeniyetmeler küçücük bir kusur işlese parlayıverir. Ben onlardan değilim. Bir keresinde...”</p>

  <p>Denize ilk açıldığı günlerde, daha şu kadarcık çocukken ne yanlışlar yaptığını, bunların büyük suç sayılıp ne büyük cezalara çarptırıldığını anlattı bir bir. Dazzler’ı rotasına oturttuktan sonra ikisi de alt güverteye inmiş, sırtlarını tahtaya vererek yan yana oturdu. Sıkıca sokuldular birbirlerine.</p>

  <p>“Burası neresi?” diye sordu Joe. Kayalıklar üzerinde yanıp sönen bir deniz fenerinin önünden geçiyorlardı.</p>

  <p>“Keçi Adası derler buraya. Adanın karşı kıyılarında deniz harp okulu, bir de torpido haznesi var. Buralarda çok da güzel balık tutulur: kayabalığı. Önünden, karşıya geçip Alcatraz Adası'nın önüne demir atacağız. Orada bir karantina merkezi var. Fransız Pete kendine gelene dek bekleriz orada. Sonra anlarız nereye gideceğimizi. Sen şimdi git, biraz uyu. Ben tek başıma ayarlarım işleri.” Joe, hayır anlamına başını iki yana salladı.</p>

  <p>Öyle heyecanlı bir gece geçirmişti ki, yatsa bile uyku tutmazdı. Hem, Dazzler böyle suları yara yara ilerler, sağa sola yalpa vurarak denizleri kucaklarken, köpükler saçarken uyumak olur muydu? Üstü başı da iyice kurumamıştı daha. Öylece güvertede oturup gecenin ve denizin tadını çıkarmak istedi.</p>

  <p>Oakland’ın ışıklan, gökyüzünde tatlı sarı bir leke oluşturuncaya dek geriledi, geriledi; ama güneyde, San Francisco’nun ışıklan, tepelere tırmanmış, çukurlara gömülmüş, göz alabildiğine uzanıyordu. Joe, önce büyük arabalı iskeleyi buldu gözüyle. Sonra kentin belli başlı tüm binalarını saptadı uzaktan. O ışık ve gölge yığınının içinde bir yerlerde, annesinin, babasının evi vardı ve belki de şu anda onu düşünüyor, gidişine üzülüyorlardı ve gene orada, Bessie mışıl mışıl uyuyordu. Sabahleyin uyanacak, ağabeyi Joe'nun neden kahvaltıya inmediğini merak edecekti. Birden tüyleri ürperdi. Neredeyse sabah olmuştu. Başını yavaşça Deniz Çocuğu'nun omzuna düşürdü, gözlerini kapamasıyla uyuması bir oldu.</p>

  <h3 style="text-align: center;"><span style="font-weight:bold;">XI</span></h3>

  <h3 id="ubeeefb38-d6dc-4138-854d-ecaa005a4dbe" style="text-align: center;"><a id="bookmark3"></a><span style="font-weight:bold;">Kaptan ve tayfalar</span></h3>

  <p>“Şişşt! Kalk! Demir atıyoruz!”</p>

  <p>Joe, birden irkildi, uyandı ve aynı anda görülmedik bir güzelliğin şaşkınlığını duydu. Uyku, düşüncelerini silip götürmüştü. Uyumuş uyanmış, bir cennette bulmuştu kendini. Neredeydi acaba? Ha, evet, gemideydi! Rüzgâr geceyle birlikte sinmişti. Gerilerde iri dalgalar hafif hafif kımıldanıyordu daha. Ama Dazzler, kayalıklarla kaplı bir adanın koynuna sığınmıştı. Gök berraktı. Hava, sabahın ilk saatlerini yaşamanın canlılığını, içine sığmazlığını soluyordu keskin keskin. Oynaşan sular, doğudaki ufuk çizgisinden yavaş yavaş başını uzatan güneşin ışıklarına belenmiş, gülüşüyorlardı. Güneyde Alcatraz Adası uzanıyordu. Toplarla taçlanmış tepelerinden haykıran trampet sesleri günü selamlıyordu. Batıda Golden Gate, Pasifik Okyanusu ile San Francisco Körfezi arasında ağzını açmış esniyordu. Bir donanma gemisi, ipek yelkenlerini tatlı tatlı titreterek yavaşça yaklaşıyordu.</p>

  <p>Çok güzel bir manzara vardı. Joe gözlerini ovuşturdu, uykunun son zerrelerini sildi attı ve Deniz Çocuğu kalkıp demir atmaya hazırlanmasını söyleyinceye dek bu doyumsuz zaferi yudumladı.</p>

  <p>“Elli kulaç kadar boşalt zinciri,” diye seslendi Deniz Çocuğu. “Sonra dur bekle.”</p>

  <p>Bu arada kendisi de yelkenlerle uğraşıyordu. Joe, daha önce geminin nasıl döndürüldüğünü görmüştü, bu yüzden yoldaşına usta bir denizci gibi yardım edebildi.</p>

  <p>“Haydi! Bırak çapayı! Haydi, daha canlı, daha canlı!”</p>

  <p>Zincir şaşırtıcı bir hızla uçtu ve Dazzler’ı durup dinlenmeye bıraktı. Deniz Çocuğu, Joe’nun yanına geldi, birlikte ana yelkeni indirdiler, güzelce sardılar ve contalara tutturdular.</p>

  <p>“Al sana bir kova,” dedi Deniz Çocuğu ve sözü geçen nesneyi ona uzattı. “Güverteleri yıka. Sudan korkma. Kirden de korkma. İşte bir süpürge... İyi çalıştır keratayı. Her taraf pırıl pırıl olsun. O iş bitince, sandalı gemiye yanaştır, bağla. Bir elden geçirelim kaçağı. Ben kahvaltı hazırlamaya gidiyorum.”</p>

  <p>Ocaktan yükselen dumanlar iyi şeylerin geleceğini vaat ederken, güverteye kendini koyveren sular sevinçle taşıyordu. Joe ikide bir başını kaldırıyor, bir an için de olsa işini bırakıp bu güzel manzaraya bakıyordu. Aklı başında olan her çocuk mutluluktan uçardı bu durumda. O da bu mutlu çocuklardan biriydi işte. İçi içine sığmıyordu. Bir de yol arkadaşlarının kimler olduğunu anımsamayı önleşe, keyfine diyecek olmayacaktı. Bu düşünce ve aşağıda horul horul uyuyan Fransız Pete’in karşısına dikilen hayali, günün güzelliğine gölge düşürdü hemen. Ama kişiliği zayıf olan birinde uyandırabileceği bedbinliği uyandırmadı bu düşünce Joe’da. Tersine, gücüne güç kattı; güverteleri tertemiz yapmak, daha güçlü çalışmak ve kendi gözünde küçük düşmemek isteğiyle daha sıkı sarıldı işine. Çevresine bakındı, göğüs geçirdi. Neden bu insanlar içten değildi, dürüst değildi? Şimdi, bütün bu güzel şeyleri bırakıp gitmek zorunda kalacaktı. Üzüldü buna. Ama gecenin olayları gözünün önünden gitmiyordu. Kendisine karşı dürüst olmak için kaçması gerektiğini biliyordu.</p>

  <p>Düşüncelerinin burasında, kahvaltıya çağrıldı. Böylece, Deniz Çocuğu'nun iyi bir denizci olduğu kadar, iyi bir aşçı olduğunu da öğrendi. Ve iştahla yemeye koyularak yemekleri beğendiğini gösterdi. Sütlü kaçamak, dana pirzola, patates kızartması hazırlamıştı Deniz Çocuğu. Yanında tereyağlı ekmek ve sonunda kahve... Fransız Pete sofraya oturmamıştı. Deniz Çocuğu birkaç kez uyandırmaya çabaladı onu ama başaramadı. Adam homurdandı, horuldandı, sarhoş gözlerini yarım yamalak açtı, sonra gene derin horlamalarına daldı.</p>

  <p>“Arada bir böyle nöbeti tutar,” dedi Deniz Çocuğu. Joe bulaşıkları yıkamış, güverteye, ustasının yanına çıkmıştı.</p>

  <p>“Bakarsın bir ay içmez, bakarsın ayda bir hafta bile ayık kalmaz. Kimi vakit iyi huylu kesilir, kimi vakit son derece tehlikeli. Yani en iyisi bırakırsın ne yaparsa yapsın. İşine karışmazsın, gözüne görünmezsin, olur biter. Hiç karşılık vermeyeceksin bir de. Yoksa başına iş açar.”</p>

  <p>Böyle konuşurken birden konuyu değiştirdi Deniz Çocuğu, “Haydi gel, yüzelim,” dedi. Daha iç açıcı bir şeyler yapmak istiyordu anlaşılan. “Yüzme bilir misin?”</p>

  <p>Joe, evet anlamına başını salladı.</p>

  <p>“Burası neresi?” diye sordu suya atlamadan önce. Eliyle de birkaç baraka ve bir yığın çadırla kaplı adayı gösterdi.</p>

  <p>“Bu sahil, karantina bölgesidir. Çin gemileri tümen tümen çiçekli taşıyor. Hepsi buraya alınıyorlar ilkin. Doktorlar karaya çıkabilir raporu verinceye dek de orada kalıyorlar, öyle bir disiplin var ki ama... bilsen... Niçin sordun?”</p>

  <p>Bu soruyu sordu ama cevabını beklemedi Deniz Çocuğu. Birden denize atladı. Oysa azıcık daha konuşmuş olsalardı, Joe'nun başına geleceklerin tümü önlenmiş olacaktı. Ama beklemedi Deniz Çocuğu. Joe da peşinden suya daldı.</p>

  <p>Yarım saat kadar sonra, merdivene varıp tekneye tırmanmaya hazırlandıklarında, “Ne yapalım, biliyor musun?” dedi Deniz Çocuğu. “Gel balık tutalım. Öğleyin yeriz. Sonra da yatar, akşamki uykusuzluğumuzu gideririz.”</p>

  <p>Yarış edercesine tırmandılar tekneye. Joe az daha düşüyordu. Deniz Çocuğu iri iri zokalı, koca iğneli oltalarla sardalye oltalarını hazırlamıştı bile.</p>

  <p>“Sal,” dedi, “hepsini sal suya. Ama dikkatli ol, buranın balıkları iğneyi, hatta zokayı bile yutar, sonra da çeker giderler. Kim önce yakalarsa ayıklamaktan kurtulur. Sona kalan, balıkları ayıklayacak tamam mı?” İki olta aynı anda sallandı, aynı anda uzun dalışa geçtiler. Yirmi metreyi aşkın misina dibi boyladı. Joe’nun zokası dibe değer değmez bir balığın takıldığını işaret eden titremeler duyuldu. Misinayı çekerken yan gözle Deniz Çocuğu’na baktı, anlaşılan o da yükünü tutmuştu. Heyecanlı bir yarış başladı. Islak misina pırıl pırıl ışıklar saçarak tekneye yığılıyordu. Ama Deniz Çocuğu daha ustaydı, onun balığı daha önce sıçradı güverteye. Joe’nunki de bir saniye sonra çıktı... En azından bir buçuk kiloluk bir kayabalığıydı bu. Sevincinden uçacaktı. Böyle büyük bir balık ne tutmuş ne de tutulduğunu görmüştü ömründe. Oltalar gene salındı ve yakalananların eşleriyle birlikte çekildi yukarı. Yarış bitmek bilmiyordu. Joe’ya kalsa körfezi boşaltıncaya dek sürdürürdü bu yarışı. Ama Deniz Çocuğu durmaya razı etti onu.</p>

  <p>“Bu bize üç öğün yeter,” dedi. “Balıkları ziyan etmeyelim. Hem ne kadar çok tutarsan, o kadar çok balık ayıklamak var işin ucunda. Haydi bakalım, hemen başla ayıklamaya. Ben uzanıyorum.”</p>

  <h3 style="text-align: center;"><span style="font-weight:bold;">XII</span></h3>

  <h3 id="u4079c7ab-4829-4eda-9ccf-35ca1c607212" style="text-align: center;"><a id="bookmark4"></a><span style="font-weight:bold;">Joe'nun kaçışı</span></h3>

  <p>Balık ayıklama işinin başına kaldığına aldırmadı Joe. Dahası, ilk balığı yakalamadığına seviniyordu; çünkü yüzerken aklına gelen küçük bir planın ayrıntılarını saptamasına yardımcı olmuştu bu son görevi. Temizlediği son balığı da su dolu kovaya attı ve sağına soluna bakındı. Karantina bölgesi yarım mil kadar uzaklıktaydı ve kıyıda, aşağı yukarı volta atarak nöbet tutan bir asker görünüyordu. Kamaraya giderek iki uykucunun soluk alışlarını dinledi. Güzel uyuyorlardı. Giysi çıkınını almak için Deniz Çocuğu’nun çok yakınından geçmesi gerekiyordu, uyandırma korkusuyla eşyalarını almamaya karar verdi. Dışarı çıktı, gürültü yapmaya sakınarak sandalı teknenin yanına çekti, bir çift de kürek alarak denize indi.</p>

  <p>İlkin, bir gezinti yapıyormuş gibi yavaş yavaş çekti kürekleri. Gürültü çıkarıp uyuyanları uyandırmamalıydı. Ama giderek vuruşlarını ağırlaştırdı, çabuklaştırdı ve tekdüze kürek çekinceye dek böyle ilerledi. Yarı yolda sağma soluna bakındı gene. İpini koparmış sayılırdı. Çünkü şu anda kaçtığı anlaşılsa bile Dazzler’ın hazırlanıp onun peşine düşmesi bir işe yaramazdı; onlar yola koyulmadan kıyıya varırdı Joe. Varır ve Sam Amca’nın asker üniformasını giymiş adama sığınırdı.</p>

  <p>Kıyıya doğru bir silah sesi duyuldu. Ama o yöne arkası dönüktü ve dönüp bakma zahmetini göstermedi. İkinci bir silah sesi duyuldu, kürek bıçağının yarım metre kadar ötesinde suya daldı kurşun. Bu kez döndü baktı. Kıyıdaki asker, üçüncü atışı için ona doğru nişan alıyordu.</p>

  <p>Joe kötü durumdaydı. Kötü ve üzücü bir durumda... Birkaç dakikalık eğilip doğrulma, sıkı birkaç kürek onu kıyıya, güvenli olacağı bir yere götürecekti; ama o kıyıda, akıllara sığmayan bir nedenden ötürü, kendisine ateş etmede ısrar eden bir Birleşik Devletler askeri duruyordu. Joe, silahın üçüncü kez kendisine çevrildiğini görünce ters yönde kürek çekti, sandalı durdurdu. Bunu görünce silahını indiren asker, dikkatli gözlerle baktı ona.</p>

  <p>“Kıyıya çıkmak istiyorum! Çok önemli!” diye bağırdı Joe.</p>

  <p>Üniformalı adam başını iki yana salladı.</p>

  <p>“Ama çok önemli, anlamıyor musunuz? Kıyıya çıkmama izin verin, n’olur!”</p>

  <p>Çabucak başını çevirip Dazzler’a baktı.</p>

  <p>Fransız Pete, silah sesine uyanmış olmalıydı. Çünkü ana yelken açılmıştı. Demir alıyorlardı.</p>

  <p>“Buraya gelemezsin!” diye seslendi asker. “Çiçek var!”</p>

  <p>Joe’nun hıçkırığı boğazına düğümlenmiş, kısık kısık seslendi: “Ama gelmem gerek!” Bir yandan da küreklere davrandı.</p>

  <p>“O vakit vururum seni,” cevabıyla birlikte silah omuza çıktı.</p>

  <p>Bir an düşündü Joe. Ada büyüktü. Belki de öte tarafta asker falan yoktu. Yeter ki sahile çıksın, karaya ayak bassın. Hemen yakalansa bile önemli değil, ayağı sudan çıktıktan sonra. Çiçeğe yakalanabilirdi gerçi; ama bu körfez korsanlarına dönmekten bin kat iyiydi. Küreklere asıldı, sandalı az sağa çevirdi. Tüm gücünü küreklere verdi. Koy hayli genişti, dönebilmek için epeyce kürek çekmesi gerekiyordu. Daha iyi bir denizci olsaydı, ters yönde öteki taraftan kıyıya varmak için kürek çekmeyi ve böylece rüzgârdan yararlanmayı akıl ederdi.</p>

  <p>Dazzler, yelkenlerini şişirmiş, peşine düşmüştü bile. Kısa bir süre kovalamaca oynadılar. Rüzgâr hafifti, hem de düzenli değildi. Bazen sandal hızlı gidiyordu bazen de onlar. Bir keresinde, tam burnunun dibine, otuz metre kadar yakınına geldiler; ama ansızın rüzgâr fikrini değiştirdi ve Dazzler'ın ana yelkeni sağa sola yalpa vurmaya başladı.</p>

  <p>“Sen sandalı çaldındır! Öyle midir?” diye haykırıyordu Fransız Pete. Koştu, kamaradan tüfeğini aldı. “Ben sana gösteririmdir, çabuk buraya gel, yoksa seni öldürüyorumdur!” Ama askerin kıyıdan kendisine baktığını biliyordu ve Deniz Çocuğu’nun arkasından siper alarak bile olsa ateş etmeye davranamadı.</p>

  <p>Joe bunu hiç düşünmemişti. Çünkü o, ömründe silah namlusu görmemiş olan o, son yirmi dört saatte, ikinci kez gerçek tüfeklerle karşı karşıyı geliyor, çevresinde uçuşan kurşunları görüyordu. Bir kere fazla ya da bir kere eksik, pek fark etmezdi. Bir de Fransız'ın namlusunu görse n’olacaktı? Bu düşünceyle kulaklarında Fransız Pete'in sövgüleri, onu yakalayınca ne yapacağı, ne ceza vereceği üzerine gözdağlarıyla asıldı küreklere. Olanlar yetmiyormuş gibi Deniz Çocuğu da isyan etmez mi! “Bir ateş et, seni astırmazsam adam değilim! Ellerimle çekerim ipini!” diye bağırıyordu Fransız Pete’e. “Bırak gitsin, iyi bir çocuk o. Dürüst çocuk. Senin benim pis işlerimiz, sefil yaşantımıza göre değil o çocuk!”</p>

  <p>“Sen de ha?” diye atıldı artık iyice vahşileşmiş olan Fransız Pete. “Şimdi sana gösteririmdir! Pis sıçan!”</p>

  <p>Çocuğun üstüne atılmaya davrandı; ama Deniz Çocuğu, tekneyi dört döndürerek güzel bir kovalamaca oyunu oynattı ona. Tam o sırada, giderek hızlana hızlana yaklaşan rüzgâr, Fransız Pete'in birini bırakıp ötekini koyalamasına sebep oldu. Hemen yelkenlere sarıldı, rüzgârın dediğini yaptı... Tekneyi de Joe'dan yana doğrulttu elbet. Joe, bir kez daha çırpındı, son gayret küreklere abandı, sonra çaresizlik içinde teslim olmaya karar verdi ve kürekleri içeri aldı. Fransız Pete yelkeni bıraktı, hareketsiz duran sandalın yanına geldi ve Joe’yu tekneye çekti.</p>

  <p>Öfkeden kudurmuş olan Fransız, sandalı arkaya bağlarken Deniz Çocuğu, “Dilini yut şimdi,” diye fısıldadı Joe’ya. “Hiç karşılık verme. O konuşur konuşur susar. Bırak ne isterse söylesin. Hiç sesini çıkarma.”</p>

  <p>Ama Joe’nun Anglosakson damarı kabarmıştı bir kez. Söylenene hiç kulak asmadı.</p>

  <p>“Adın Mr. Fransız Pete midir nedir, buraya bak!” diye konuştu yüksek sesle. “Bilmeni isterim ki ben bu işi bırakmaya karar verdim. Ve de bırakacağım. Beni bir an önce karaya çıkarsan iyi edersin. Yoksa seni mahkemeye vereceğim, anlaşıldı mı? Hapse attıracağım seni. Dediğimi yapmazsam bana Joe Bronson demesinler!”</p>

  <p>Deniz Çocuğu ürkek ürkek bekliyordu başlarına geleceği. Fransız Pete köpürmüştü. Kendi öz teknesinin üzerinde hakarete uğruyordu. Şu bacaksıza bakın! Onu bırakmamakla yasalara karşı geldiğini biliyordu; ama aynı zamanda, akşamki demir serüvenleriyle ilgili onca bilgiyi edindikten sonra bu çocuğu serbest bırakamayacağını da biliyordu. Çocuk, onu hapse tıktıracağını söylerken, acı gerçeği dile getirmişti. En iyisi kabadayılık numarasına yatmaktı.</p>

  <p>“Demek beni hapse attıracaksındır!” diye kükredi. “Ama sen de benimle geleceksindir, ne haber? Akşam kürek çektindir, ne haber? Demiri çaldındır, ne haber? Bizimle kaçtındır, ne haber? Kalkmış beni hapse koyacağını söylüyorsundur! Ha ha! Güleyim bari!”</p>

  <p>“Ama ben bilmiyordum!” diye atıldı Joe.</p>

  <p>“Hah hah haay! Hiç güleceğim yoktu! Sen onu yargıca anlatacaksındır! Belki onu da güldürürsündür, ha!”</p>

  <p>“Bilmiyordum, dedim ya!” diye kükredi Joe. Kocaman bir adamdı sanki. “Nereden bileyim bir yığın hırsızla yola çıktığımı!”</p>

  <p>“Hırsız” sözü üzerine, kurşun yemiş gibi irkildi Deniz Çocuğu. Ve eğer Joe dönüp ona baksaydı, yüzünün kıpkırmızı kesildiğini görecekti.</p>

  <p>“Şimdi işin aslım bildiğime göre,” diye devam etti Joe, “karaya çıkarılmak istiyorum. Yasaları bilmiyorum ama neyin doğru neyin yanlış olduğunu pekâlâ biliyorum. Ve yaptığım her yanlışın, işlediğim her suçun hesabını, herhangi bir yargıca -Birleşik Devletler’in bir yargıcına demek istiyorum elbet, yanlış anlaşılmasın- vermeye hazırım. Sende bu yürek var mı, sorarım Mr. Fransız Pete!” “Şuna da bak! Nasıl konuşuyordur! Hırsız olduğunu unutuyordun”</p>

  <p>“Hırsız değilim ben! Bir daha duymayacağım senin ağzından bu sözü!” Joe’nun yüzü bembeyazdı, titriyordu. Ama korkusundan değildi bu titreme.</p>

  <p>“Hırsız!” diye karşılık verdi Fransız.</p>

  <p>“Yalancı!”</p>

  <p>Joe mahalle çocuklarıyla bunca yıl boşuna dolaşmamıştı. Söylediği sözün nasıl cevaplanacağını iyi biliyordu ve o cevabı almaya da hazırdı. Bu yüzden de iki gözünün ortasına yediği yumrukla sarhoş bir halde yerden kalkarken yüzünde hiçbir şaşkınlık okunmuyordu.“Bir daha söyle bakayım!” diye kükredi</p>

  <p>Fransız Pete. Yumruğunu havaya dikmiş, ikinci darbeye hazırlanıyordu.</p>

  <p>Joe’nun gözleri, öfkeden dolu dolu olmuştu ama gene de soğukkanlılığını koruyordu; son derece ciddiydi. “Bana hırsız dediğinde yalan söylüyorsun Pete. Öldürsen de, gebertsen de doğruyu söyleyeceğim: Sen bir yalancısın!”</p>

  <p>Fransız gene elini kaldırdı ama Deniz Çocuğu bir kedi gibi girdi araya, ikinci darbeyi önledi.</p>

  <p>“Hop, hop!” diyerek atıldı Fransız’ın üstüne ve koca adamı yere serdi.</p>

  <p>“Dokunma ona!” diye bağırdı. Bu sırada hızla yere eğildi, koca bir demir parçası kaptı. Fransız kalkmıştı, Deniz Çocuğu ikisinin arasında duruyordu. “Yeter artık be! Ne aptal adamsın sen! Görmüyor musun, bu çocuk senin bildiğin insanlardan değil! Ne mal olduğunu anlamadın mı daha? Doğru söylüyor. Haklı ve haklı olduğunu biliyor. Canını verir de yalan söylemez, bildiğinden şaşmaz!” Döndü, elini Joe’ya uzattı Deniz Çocuğu. Elleri kenetlendi. “Yanındayım Joe, yürekli bir insansın, yürekli ve dürüst!”</p>

  <p>Fransız Pete’in ağzı ne şekil alacağını bilmeden oynadı bir süre, sonra eğri bir gülümseme izlenimi bırakma çabasıyla yayıldı. Ama gözlerindeki şeytansı pırıltı, gülümsemesinin yürekten gelmediğini ele veriyordu. Omuz silkti, ‘Vay canına!” dedi. “Vay vay vay! Demek sana kötü sıfatlar söylememden hoşlanmıyorsundur. Canım biz de denizci şakası yaptıktır. Ha ha ha! Gelin bakalım, nasıl diyorsunuz, insan sevdiğini yerden yere vururdur. Ha ha ha! Haydi, barışalımdır?”</p>

  <p>Elini uzattı ama Joe vermedi elini. Deniz Çocuğu elindeki demiri attı, Fransız Pete omuz silke silke, sırıta sırıta kamaraya girdi.</p>

  <p>“Ana yelken gevşetilecektir,” diye seslendi içeriden. “Rota, Hunter Burnu’nadır. Bugün yemeği ben hazırlayacağımdır! Ne iyi bir yemektir, göreceksinizdir. Fransız Pete çok iyi bir aşçıdır!” “Hep böyle yapar,” dedi Deniz Çocuğu. “Gönül almak için birden peygamber kesilir ve güzel yemekler yapar.” Hem konuşuyor hem de kaptanın verdiği buyruğun gereklerini yerine getiriyordu. “Ama böyle iyilik saatlerinde bile güvenilmez ona.”</p>

  <p>Joe başını salladı ama hiçbir şey söylemedi. Konuşmak gelmiyordu içinden. Son birkaç dakikanın heyecanıyla titriyordu daha. Bir yandan da nasıl davrandığı, ne söylediği konusunda kendi kendini sorguya çekiyordu. Yaptığı hiçbir şeye pişman olmadığına karar verdi hemen. Utanç duyacağı bir davranışta bulunmamıştı.</p>

  <h3 style="text-align: center;"><a id="bookmark5"></a><span style="font-weight:bold;">XIII</span></h3>

  <h3 id="u1b20a11e-1ff0-48c4-88f8-f66b81563957" style="text-align: center;"><a id="bookmark6"></a><span style="font-weight:bold;">Dostlaşma</span></h3>

  <p>Öğle sonrası meltemi, gizlendiği yerden çıkmış, Pasifik Okyanusu'nu karıştırıp duruyordu. Angel Adası, hızla gerilerken San Francisco kıyıları belirginleşiyor ve Dazzler, salım salım salınıyordu sularda. Az sonra deniz trafiğine girdiler; dünyanın çeşitli yerlerinden gelmiş bir sürü şilebin ve geminin arasından kendilerine yol açtılar. Daha sonra, San Francisco ile Oakland arasında mekik dokuyan tıklım tıklım yolcu vapurlarının yakınından geçerek sürdürdüler yolculuklarını. Yolcu vapurlarından biri öyle bir yakınlarından geçti ki, bizim Dazzler’ın tarafında toplanan yolcular, bu küçük korsan gemisini ve güvertesinde duran iki çocuğu iyice seçebildiler. Joe, başları inik, kendilerine bakan yüzler dizisine istekle, özlemle baktı. Hepsi de evlerine gidiyorlardı. Oysa o... O, Fransız Pete’in gönlünün dilediği ve kendisinin hiç bilmediği bir yere gidiyordu. “İmdat!” diye bağırmak geçti içinden; ama böyle bir girişimin akılsızca bir şey olduğu düşüncesiyle dilini tuttu. Başım döndürdü, kentin dumanlı tepelerinde dolaştırdı gözlerini. Sonra dalgın bakışlarını denizdeki garip insanlara, garip gemilere indirdi.</p>

  <p>Deniz Çocuğu, gözucuyla izliyordu onu. Sanki Joe sesli düşünüyormuş gibi onun düşüncelerini dinliyordu.</p>

  <p>“Oralarda bir yerde evin var mı senin?” diye sordu ansızın. Elini de kente doğru salladı.</p>

  <p>Aklından geçenlerin başka biri tarafından seslendirilmesi şaşırttı Joe'yu bir an.</p>

  <p>“Evet” dedi.</p>

  <p>“Anlatsana.”</p>

  <p>Joe kısa kesip çabucak anlatmak istedi evini; ama arkadaşmın merakını dile getiren sorulan, sohbeti uzattı. Deniz Çocuğu her şeyi, özellikle Mrs. Bronson ile Bessie’yi merak ediyordu. Hele Bessie üzerine anlatılanları dinlemekten hiç bıkacağa benzemiyor, kaşına gözüne varana dek her şeyini öğrenmek için boyuna soruyordu. Sorularından çoğu öyle garip, öyle beceriksizceydi ki, Joe'nun gülesi geliyor, kendini zor tutuyordu.</p>

  <p>“Şimdi de sen anlat,” dedi Joe, Deniz Çocuğu'nun soruları iyice bitince.</p>

  <p>Deniz Çocuğu’nun yüzü birden karardı, bakışları sertleşti. Hiç böyle görmemişti onu Joe. Ellerini, ayaklarını ne yapacağını bilemeyen bir insanın beceriksiz, sinirli hareketleriyle kımıldattı bir süre. Dalgın bakışlarını teknenin orasında burasında gezdirdi. Oysa her şey yerli yerindeydi ve işler yolundaydı. Yapılması gereken bir iş arar gibiydi gözleri.</p>

  <p>“Haydi, anlatsana,” dedi gene Joe.</p>

  <p>“Benim evim yok ki!” Bu dört sözcük, sanki büyük zorluklarla iple çeker gibi çıkmıştı ağzından. Ve bu sözcükleri döker dökmez, bir çıtçıt gibi kapanıverdi ağzı.</p>

  <p>Joe yaralı bir noktaya dokunduğunu anladı, arkadaşını üzmemek için soruyu değiştirmeye çalıştı.</p>

  <p>“Öyleyse daha önceleri yaşadığın evini anlat.”</p>

  <p>Dünyada hiçbir vakit yuva yüzü görmemiş, tepesinde bir damı olmamış insanlar bulunabileceğini ve dostunun gönlünü almak yerine, yarasını büsbütün deştiğini bilmiyordu Joe.</p>

  <p>“Benim hiç evim olmadı ki!”</p>

  <p>“Aaa!” Yepyeni bir kavramın getirdiği şaşkınlık içindeydi.</p>

  <p>“Kardeşin falan?”</p>

  <p>“I-ıh!”</p>

  <p>“Annen?”</p>

  <p>“Öldüğünde çok küçüktüm. Hiç anımsamıyorum bile.”</p>

  <p>“Peki baban?”</p>

  <p>“Onu da pek görmüş sayılmam. Denizlere açıldı... Neyse, kayboldu yani...”</p>

  <p>“Ya!”</p>

  <p>Joe ne söyleyeceğini bilemedi. Uzun süren suskunluğu Dazzler’ın baş tarafına çarpan bir dalga bozdu.</p>

  <p>Tam o sırada Pete çıktı, dümenin başına geçti. Ötekiler yemek yiyeceklerdi. Iki ahbap bu işe sevindi. Konuşacak söz aramaktan kurtulmuştu ikisi de. Yemekte, o suskunluğu doğuran hava iyice kayboldu. Sonra Deniz Çocuğu dümene geçti, Pete yemeğe oturdu. O yerken Joe bulaşıkları yıkadı ve kamarayı düzene soktu. Sonra güvertede toplandılar. Kaptanları, nazik ve sevecen tavrını biraz daha koyulaştırarak Güney Denizindeki inci avcıları arasında geçirdiği günleri, acı tatlı anılarını anlatarak onları eğlendirmeye çalıştı.</p>

  <p>Öğle sonrasının çoğu saatleri böyle geçti. San Francisco’yu gerilerde bırakalı çok olmuştu. Hunter Burminu dönmüşler, şimdi San Mateo sahillerine yaklaşıyorlardı. Joe, San Bruno Yolunu ilerleyerek tepelerin çevresini dolaşan yollara açılan bisikletçileri gördü bir ara ve aynı topraklar üzerinde kendi bisikletiyle dolaştığı günleri anımsadı. Daha ya bir ay olmuştu ya da iki ay o bisiklet turunu yapalı; ama şimdi yüzyıl kadar uzun görünüyordu ona aradaki zaman. Öyle çok şey olup bitmişti ki! Akşam yemeği de yendiğinde iyice açılmışlar, körfezi geride bırakmışlardı. Redwood City uzaktan, bataklıkta sallanan bir salkım çiçeği gibi görünüyordu. Güneşle birlikte rüzgâr da gitti; Dazzler yavaş yavaş ilerliyordu. Sönen rüzgârla birlikte kendilerine doğru gelen bir korsan gemisi gördüler bu sırada. Deniz Çocuğu, bunun Ren geyiği adlı gemi olduğunu hemen anladı ve Fransız Pete, biraz homurdandıktan sonra ona hak verdiğini belirtmek lütfunda bulundu. Bu karşılaşmadan çok memnun kalmış bir hali vardı.</p>

  <p>“Bunun kaptanına Kızıl Nelson derler,” diye bilgi verdi Deniz Çocuğu, Joe’ya. “Korkunç bir adamdır. Canavar gibi bir şey. Ben hep korkarım onu görünce. Yanımıza yaklaştı mı, başımıza bir gelecek var demektir. Buralarda değerli ganimetler var yanılmıyorsam ve onları almak için Fransız Pete’i de kendileriyle birlikte korsanlığa koşmak isterler hep. Ne olduklarını o daha iyi biliyor.” Joe başını salladı ve yaklaşmakta olan gemiye meraklı gözlerle baktı. Biraz büyükçeydi ama Dazzler tipinde bir tekneydi bu. Demek oluyor ki, her şeyden önce bir sürat teknesiydi. Ana yelken öyle büyüktü ki, yarış yelkenlisi sanılırdı ilk bakışta. Kötü hava koşullarına bana mısın demeyecek bir yapıdaydı. Teknenin neresine baksan büyük bir titizlik, büyük bir düzen göze çarpıyordu. Malının değerini bilen, mesleğine düşkün adamlardı bunlar anlaşılan.</p>

  <p>Rengeyiği, batan güneşin ışıkları arasında süzüle süzüle yaklaştı ve demir attı. Fransız Pete de Dazzler’ı durdurdu ve kayığa atlayarak dostunu ziyarete gitti. İki arkadaş kamarada uzandı ve onun dönüşünü bekledi.“Yaşamı seviyor musun?” diye sorarak sessizliği bozdu Joe.</p>

  <p>Öteki, dirseği üzerinde döndü. “Eh, seviyorum,” dedi. “Bir yandan da sevmiyorum. Temiz hava, deniz kokusu, şu, bu, özgürlük... hepsi iyi güzel de... yani, şeyi sevmiyorum... şeyi...” Dili arızalanmış da görevini yapamayacakmış gibi durdu birden, sonra patladı: “Çalmayı sevmiyorum.”</p>

  <p>“Niçin işi bırakmıyorsun öyleyse?”</p>

  <p>Joe, bu çocuğu sevdiğini kendi kendine inandırmaktan sakınmıştı ya, şimdi o sakındığı sevgiden de büyük bir sevgi duydu ona karşı. Ve birden canlandı.</p>

  <p>“Başka bir iş bulur bulmaz bırakacağım.”</p>

  <p>“Neden şimdi bırakmıyorsun?” diye sordu Joe.</p>

  <p>İşte şimdi tam sırası, diyordu biri Joe'nun kulağına. Üstelik öteki de kaçmak istiyorsa ve de şimdi kaçmazsa, yazık edecekti kendine.</p>

  <p>“Nereye gidebilirim? Ne yapabilirim? Dünyada bana el uzatacak tek bir kul oğlu yok ki! Hiçbir zaman da olmadı. Bir keresinde kaçmayı denedim; öyle bir ders aldım ki, bir daha bu işi aceleye getirmemeyi öğrendim.” “Bak, ben bu gemiden çıkar çıkmaz eve gideceğim. Demek babamın hakkı varmış. Şimdi... düşünüyorum da... neden benimle gelmeyesin?”</p>

  <p>Bunu söylemişti ama düşünmeden söylemişti aslında. Deniz Çocuğu, bu sözlerin akıldan değil, yürekten geldiğini anlamıştı.“Ne dediğinin farkında değilsin sen,” diye cevap verdi. “Amma da hayalcisin ha! Baban ne der? Ya... ötekiler? Ne düşünürler benim için? Baban ne yapar beni, hiç düşündün mü?”</p>

  <p>Joe ince bir sızı duydu yüreğinde. Kendisini o ânın heyecanına kaptırmış ve uygulanması olanaksız bir davette bulunmuştu. Aslında ayık kafayla düşünecek olsa, böyle bir şey akıllara sığmazdı. Babası, nasıl olur da Deniz Çocuğu gibi birini evine alırdı? Yok, yok, bunu düşünmek bile gülünçtü. Joe bu arada kendi kurtuluşunu, kendi kaçışını unutmuş, Deniz Çocuğu’nun şu içinde bulunduğu durumdan nasıl kurtulacağı üzerinde kafa yormaya başlamıştı.</p>

  <p>“Bir de bakarsın ki beni polise verir,” diye devam etti öteki. “Ya da ıslah evine gönderir. Ölürüm de boyun eğmem böyle bir şeye. Hem bak, Joe, ben senin gibilerden değilim. Bambaşka bir yaşantıya başlarsam, sudan çıkmış balığa dönerim. Hiçbir şey bilmiyorum ki, gördün. Yok, yok... Kaçıp gitmeden önce iyice düşünüp taşınmalıyım, kendime bir başka iş bulmalıyım, falan filan... ama senin için yapılacak tek bir şey var. Doğru eve gitmek... İlk fırsatta karaya çıkaracağım seni. Fransız’la ben uğraşırım sonra...”</p>

  <p>“Hayır, asla olmaz!” diye sözünü kesti Joe. “Ben gideceğim, seni de bir yığın belayla baş başa bırakacağım. Yok öyle şey. Benim yüzümden acı çekmene izin veremem. İyisi mi, hiç uğraşma benim hesabıma. Ben başımın çaresine bakarım, korkma. Ve... benimle gelebileceğine aklım iyice yatarsa, sen de kaçarsın. Sonra başımıza gelecekleri de birlikte çözeriz. Ha! Ne dersin?”</p>

  <p>Deniz Çocuğu başını iki yana salladı, sonra gözlerini parlayan yıldızlara dikerek özlemini duyduğu yaşantının düşlerine daldı. Bunların bir düş olmaktan öte gidemeyeceğine de inanıyordu bir yandan. Yaşamın önemi, ciddiyeti, yavaş yavaş oturmaya başlamıştı Joe'nun yüreğine. İkisi de düşüncelere dalarak suskun uzandılar bir süre. Rengeyiği’nden anlaşılmayan yüksek sesler gelmeye başladı. Ve karadan, bir kiliseden yükselen ağırbaşlı çan sesleri, kutsallığını yankılayarak suyun üzerinde yüzmeye başladı. Yaz gecesi, ılık karanlığına sarmıştı onları.</p>

  <h3 style="text-align: center;"><span style="font-weight:bold;">XIV</span></h3>

  <h3 id="u42284ca5-5d5d-47e8-940f-6505fecf0546" style="text-align: center;"><a id="bookmark7"></a><span style="font-weight:bold;">İstiridye yatakları</span></h3>

  <p>Zaman ve çocukların sessiz düşlerinden oluşan dünyalar geçti gitti ve Fransız Pete’in kaba sesi, onları derin uykularından uyandırdı.</p>

  <p>“Haydi, hazırlanın dır!” diye bağırıyordu. “Joe, sen yelkenleri çözdür! Çabuk! Daha canlı! Ölmeyindir! Hey, Deniz Çocuğu! Flok yelkenidir!”</p>

  <p>Joe, karanlıkta biraz beceriksizce çalışıyordu. Denizcilik deyişlerine de yabancı olduğundan, neyi nerede bulacağını bilemiyordu pek. Ama gene de pek fena sayılmazdı. Kaptanın buyruklarını bir bir yerine getirdi. Demir aldı, söylenmeden yapılması gereken işleri de yaptı bu arada.</p>

  <p>“Çok güzeldir, çok iyidir,” diye övdü onu Fransız. “Pek çok pek güzeldir! Senden iyi bir denizci olacaktır. Kaptan bunu bilirdir.”</p>

  <p>Deniz Çocuğu, alt güvertedeki lombozların birini açtı, soran gözlerle Fransız Pete’e baktı.</p>

  <p>“Evet, evet,” diye cevap verdi kaptan. “Işıkları açacağızdır.”</p>

  <p>Deniz Çocuğu kırmızı ve yeşil fenerleri aldı, yakmak üzere kamaraya götürdü, sonra Joe’yle birlikte fenerleri asmaya gittiler.</p>

  <p>“Bu sefer korsanlık yok anlaşılan,” diye fısıldadı Deniz Çocuğu.</p>

  <p>“Efendim?”</p>

  <p>“Sana demiştim ya, buralarda büyük ganimet var diye... Herhalde öyle büyük ki, Fransız Pete korktu yağmalamaya. Kızıl Nelson uça uça giderdi aslında, ortaklığa yanaşmazdı ama Pete’siz yapamaz bu işi. Fransız biliyor girdisini çıktısını. O yeşil ışık yakmadan Kızıl gidemez bir yere.”</p>

  <p>“Şimdi nereye gidiyoruz?” diye sordu Joe. Bu yağmacılık, ganimetçilik sözlerinden pek bir şey anlamamıştı. Fazla merak ettiği de yoktu. Sonunda kötü bir işti işte. Bilse de olurdu, bilmese de.</p>

  <p>“Bilmem,” diye cevap verdi Deniz Çocuğu. “Gidiş yönüne bakılırsa yolculuk istiridye yataklarına sanırım.”</p>

  <p>Olaysız bir seyir oldu. Arkalarından, gecenin ortasından sert bir rüzgâr çıktı birden ve bir saat kadar hiç hızını kesmeden üfledi durdu. Sonra kesildi, amaçsız, sersemlemiş bir kuru yaprak gibi bir o yana esti, bir bu yana. Fransız Pete dümeni bırakmadı. Joe ile Deniz Çocuğu da arada bir yelkenleri kolladılar.</p>

  <p>Joe oturmuş, Fransız Pete’in nereye gittiğini bilmesine hayret ediyordu. Joe’ya göre onları saran bu aşılmaz karanlığın içinde kaybolmuşlardı. Sis çöktü çökecekti. Açıklardan doğru geliyor, her an biraz daha yaklaşıyordu onlara. Gittikçe sisin altında kalıyorlardı, yıldızlarla aralarına giriyordu bu yoğun perde; giriyor ve o azıcık ışık kaynağını da kurutmuş oluyordu.</p>

  <p>Ama Fransız Pete, gideceği yönü çok iyi biliyora benziyordu. Ve bir keresinde Joe’nun bir sorusu üzerine, denizde el yordamıyla gidebileceğini öne sürerek böbürlenmişti. Altıncı hissi söylerdi ona yönünü.</p>

  <p>“Gelgiti hissederimdir, rüzgârı, rüzgâr hızını hissederimdir,” demişti. “Karayı bile koklar hissederimdir. Buna inanmalısındır. Nasıl? Bilmiyorumdur. Yalnız, biliyorumdur ki karayı hissederimdir. Sanki kolum millerce ve millerce uzardır ve karaya dokunurumdur. Elimi karaya dokunurumdur. Elimi karaya bastırırımdır, bakarım; kara oradadır.”</p>

  <p>Joe, soran bakışlarını Deniz Çocuğu’na çevirmişti. “Doğru,” dedi Deniz Çocuğu. “İnsan uzun süre denizlerde yaşadıktan sonra karayı hisseder. Hele bir de burnun iyi koku alırsa, millerce öteden koklarsın karayı.” Bir saat kadar sonra Joe, Fransız’ın hareketlerinden hedeflerine varmak üzere olduklarını anladı. Tetikteydi adam. Her an karşısında bir şey görecekmiş gibi ileriye, karanlıklara bakıyordu. Joe da onun baktığı yöne baktı, baktı ama karanlıktan başka bir şey görmedi.</p>

  <p>“Sopayla bir bakacaksındır, Deniz Çocuğu!” diye buyurdu Fransız Pete. “Tam yerine geldiktir, derim.” Deniz Çocuğu kamaranın üzerinden uzun, ince sopayı aldı, daracık güvertede durarak suya daldırdı.</p>

  <p>“Beş metre kadar!” dedi.</p>

  <p>“Dip nedir?”</p>

  <p>“Çamur.”</p>

  <p>“Bekleyeceksindir. Az sonra gene daldıracağızdır.” Beş dakika sonra sopa gene dibi yokladı:</p>

  <p>“İki kulaç,” dedi Deniz Çocuğu. “İstiridye!”</p>

  <p>Fransız Pete keyifli keyifli ellerini ovuşturdu. “Çok güzel, güzeldir,” dedi. “Hiç yanılmayızdır. Bu deniz beni kandıramazdır. Ben söylemişimdir.” Deniz Çocuğu, çubuğu daldırmaya ve bulgularını söylemeye devam etti. Joe’nun şaşkınlığı her an biraz daha artıyor, bu insanların deniz dibini bunca yakından tanımalarının gizini çözemiyordu kafasında.</p>

  <p>“Uç buçuk metre... istiridye,” diye devam ediyordu Deniz Çocuğu. Sesi hep aynı tekdüzelikteydi. “Dört metre. İstiridye. Beş metre. Yumuşak. Altı metre. Çamur. Sopa boşta.”</p>

  <p>“Haa, kanaldır!” dedi bu söze Fransız Pete.</p>

  <p>Birkaç dakika hep, “sopa boşta’ydı. Sonra ansızın haykırdı Deniz Çocuğu:</p>

  <p>“Üç metre, sert!”</p>

  <p>“Yeter!” diye buyurdu Fransız Pete. “Sen Joe, yelkeni indirsindir. Sen, Deniz Çocuğu, demire!”</p>

  <p>Joe yelken halatını buldu, çözdü. Yelkeni toplamaya başladı.</p>

  <p>“Fırlat!” buyruğu çıktı ve demir suya düştü. Ardından zincirin birazı yuvarlandı.</p>

  <p>Deniz Çocuğu, bol bol zincir indirdi suya. Sonra yelkenleri sardı, onu bunu düzeltti ve aşağıya yatmaya gitti.</p>

  <p>Joe uyanıp da alt güverteye çıktığında sabahın akışıydı. Sağına soluna bakındı. Rüzgâr da, deniz de uyanmıştı. Ve Dazzler yuvarlanıp duruyor, arada bir demir zincirini acı gıcırtılarla geriyordu. Joe düşmemek için tutunmak zorunda kaldı. Gün, kurşuni bir gündü, güneşin doğduğunu belirten hiçbir işaret yoktu. Uçuşan iri bulutlar, gökyüzünü bile göstermiyordu.</p>

  <p>Joe karayı aradı gözleriyle. Bir buçuk mil kadar ötede, büyük dalgaları kucaklayan upuzun bir kumsal vardı. Kumsalın ardında, inin cinin top oynadığı uçsuz bucaksız topraklar uzanıyor, ta ileride Contra Costa Tepeleri görülüyordu.</p>

  <p>Öte yana baktı Joe, bakmasıyla donup kalması bir oldu. Küçükçe bir yelkenli, demirinin ucunda ve de yirmi-otuz metre ileride zincirini çekeleyip duruyordu. Alabora olacakmış gibi bir hali vardı. Adının okunmasını istermiş gibi kıçı üzerinde ayaklandı bir an. Uçan Hollandalıydı bu, Oakland Limam’nda gördüğü gemilerden biri. Az ötede Hayalet’i gördü. Daha ötelerde demir atmış beş-altı tekne daha vardı.</p>

  <p>“Ben demedimdi mi?”</p>

  <p>Joe döndü baktı. Fransız Pete kamaradan çıkmış, muzaffer bir kumandan gibi bakınıyordu etrafa.</p>

  <p>“Ben demedimdi mi? Deniz beni aldatamazdır. Koyu karanlıkta, güneşin alnında gibi yüzdürmüşümdür Dazzler’ımı. Ben bilirimdir. Bilirimdir.”</p>

  <p>“Denizin öfkesi kabaracak mı dersin?” diye seslendi kamaradan Deniz Çocuğu. Kahvaltı hazırlamak için ateş yakıyordu.</p>

  <p>Fransız bir denize, bir havaya baktı; gene denize, gene gökyüzüne baktı.</p>

  <p>“Belkidir. Belki biraz üfleyecektir. Belki kuduracaktır,” diye kuşkulu bir denizci görüşü belirtti. “Kahvaltı çabuk hazırlanacaktır ki taramaya başlanacaktır.” Teknelerin kamaralarından dumanlar yükseliyordu. Hepsi de günün ilk öğününün hazırlandığını ele veriyordu böylece. Dazzler için büyük bir olay değildi bu iş ve az sonra, ana yelkenin camadanını bağlayarak hazırlığa başladılar. Joe meraklanmıştı. Ne yapıyordu bunlar? Buralar kuşkusuz istiridye yatağıydı. Ama nasıl olacaktı da bu Allah’ın denizinde istiridye avlayacaklardı, buna bir türlü aklı ermiyordu. Ama az sonra öğrenecekti. Alt güvertede yerden bir kapak kaldıran Fransız Pete, üçgen biçiminde iki demir çerçeve çıkardı. Bu üçgenlerden birinin bir köşesinde bulunan demir halka, kalın bir halata bağlandı. Halatın bağlandığı noktadan iki eşit açı yaparak uzanan iki demir çubuk, bir metreden fazla bir uzaklıkta üçgenin tabanının iki ucuna bağlanıyordu. Bu iki uca ve aslında, boydan boya tabana, uzun çelik dişlerle kaplı bir metre kadar boyunda bir çelik levha vidaladı Fransız. Bu dişli çelik plakaya ve de üçgenin öteki kenarlarına da, sık dokunmuş çok sağlam görünümlü bir ağ takılınca Joe, o dişlerle istiridyelerin kazınacağını ve ağın içinde toplanacağını; yani kısacası istiridye avının bu aletle gerçekleştirileceğini anladı.</p>

  <p>İstiridye taraklarının birer uçlarına da ipler bağlandıktan sonra, Dazzler’ın iki yanından birer “av aleti” sarkıtıldı. Demirler dibe inince, Dazzler yavaş yavaş ilerlemeye başladı. Çok ağır hareket ediyordu. Joe eliyle iplerden birine dokundu, dibi çatur çutur kazıdığı açıkça belli oluyordu.</p>

  <p>“Hepsi içeri girmiştir!” diye bağırdı Fransız Pete.</p>

  <p>Çocuklar ipi tuttular ve tarakları yukarı çektiler. Ağ çamur, yosun ve küçük istiridyelerle doluydu. Orada burada büyükleri de göze çarpıyordu. Ağları güvertelere boşalttılar, tarakları gene dibe sarkıttıktan sonra da ayıklamaya başladılar. Büyük istiridyeleri ayıklıyor, işe yaramayanlarla yosunları denize atıyorlardı. Durmak, dinlenmek yoktu. Daha güvertedekiler ayrılıp kaldırılmadan yeni bir ağ yukarı çekiliyordu. Bu iş de bitip istiridyeler ayrıldıktan, iki tarak da yukarı çekildikten sonra Fransız Pete, Dazzler’ı başka bir yatağa doğru götürdü.</p>

  <p>Öteki gemiler de aynı biçimde taraklarını toplayıp başka yataklara doğru yollanmaya hazırlanıyorlardı. Kimi vakit başka gemiler Dazzler'in yanına iyice yaklaşıyor, kaptanlar aralarında şakalaşıyor, iğneli sözler ediyorlardı. Kolay değildi istiridye avcılığı, Joe’nun sırtı ağrımaya başlamıştı bile. Böyle güç işlere alışık değildi. Üstelik istiridyeleri ayıklayan beceriksiz elleri keskin kabuklardan kesilmiş, kan içinde kalmıştı.</p>

  <p>“Olurdur, olurdur,” dedi Fransız Pete. “Çabuk öğreneceksindir. Bir daha sefere kanamayacaktır.” Joe yalandan gülümsedi bu söz üzerine. Yemek molasını iple çekiyordu. Arada bir, taraklar ağları iyice doldurmadığında, soluk alıp bir-iki söz etmeye vakit buluyordu çocuklar.</p>

  <p>“Şu gördüğün Kuşkonmaz Adası,” dedi Deniz Çocuğu. “Yani balıkçılar ve korsanlar böyle bilirler. Ama adada yaşayanlar Bay Farm Adası derler ona.” Eliyle sağ tarafı gösterdi. “Şurada da San Leandro var. Göremezsin ama ben biliyorum orada olduğunu.”</p>

  <p>“Hiç gittin mi oraya?”</p>

  <p>Deniz Çocuğu başını salladı ve yeni gelen bir tarağı işaret ederek boşaltmada yardımını istedi.</p>

  <p>“Şu altımızdakilere ‘sahipsiz yatak* derler/* diye devam etti sözlerine. “Kimsenin malı değil bunlar. İstiridye korsanları gelir, kapışırlar yataklan. Birbirleriyle yarışırlar.** “Kapışmak neden?”</p>

  <p>“Onlar korsan da ondan. Ama özel yatakları yağmalamada daha çok para var.”</p>

  <p>Eliyle doğu ve güneydoğu yönünü gösterdi.</p>

  <p>“Özel yataklar o taraflarda. Bu akşam fırtına çıkmazsa hepsi yağmalamaya giderler.”</p>

  <p>“Ya fırtına çıkarsa?**</p>

  <p>“Eh, o vakit yağmalamayız, bu yüzden de Fransız öfkelenir. Hepsi o kadar. Hava koşullarının işine engel olması hep öfkelendirir onu. Ama bugün pek fırtına patlayacağa benzemiyor. Bu rüzgârı pek umursamayacak Pete sanırım. Bana kalırsa deniz iyice kudurmadan çekip gitmeli buradan.” Başlangıçta hava iyiye gidiyormuş gibi göründü. Güneybatıdan esen rüzgâr iyiden iyiye hafifledi. Ve öğleyin, yemek molası verdiklerinde güneş bulutlar arasından iyice görünür olmuştu.</p>

  <p>“Sen bu güneşe bakma,” dedi Deniz Çocuğu. “Uzun sürmez. Bunca yıl boşuna dolaşmadım ben körfezlerde. Sözümü dinle, enikonu bir fırtınaya hazır ol.”</p>

  <p>“Haklısındır çocuk!” diye onayladı onu Fransız Pete. “Ama Dazzler gene de dayanacaktır. Geçen defa kaçmıştır, arkadan hava limonata gibi olmuştur. Bu kez kaçmayacaktır. Ne dersin? Çok iyidir?”</p>

  <h3 id="u2c0409b7-193b-4c13-8151-3e20315a7fbe" style="text-align: center;"><span style="font-weight:bold;">XV</span></h3>

  <h3 style="text-align: center;"><a id="bookmark8"></a><span style="font-weight:bold;">Usta denizciler</span></h3>

  <p>Dazzler, öğleden sonrayı demirinin ucunda sallanarak, bocalayarak geçirdi. Akşamın çökmesiyle de rüzgâr, yavaşça ve gizlice çekip gitti. Bu olay ve Fransız Pete'in daha önce verip uyguladığı karar, öteki istiridye teknelerinin de gecenin karanlığında seyretmeye girişmelerini kolaylaştırdı; ama ötekiler ne olur ne olmaz kaygısıyla çifte demir atarak yedek demirlerini hazırladılar.</p>

  <p>Fransız Pete, iki çocuğun sandala geçmelerini buyurdu ve bataklığa saplanmayı da göze alarak demirlerden İkincisini ilkinin hizasında bir yerde suya fırlattılar. Fransız Pete, bolca zincir ve ip boşalttı, böylece Dazzler, otuz-otuz beş metre kadar daha geriledi.</p>

  <p>Joe, alt güverteden baktığında denizin sonunu göremedi. İstiridye yatakları, körfezin açık tarafındaydı. Korumasızdılar. Ve suları en azından on iki mil kadar sürükleyen rüzgâr, öyle büyük dalgalar yaratıyordu ki, sallanan gemilerin direkleri yattı yatacak bir görünüm alıyordu. Güneş batmadan az önce, küçük bir yelken birden sıçradı, rüzgârı içine aldı, büyüdü, büyüdü, sonunda Rengeyiği'nin dev yelkenini oluşturdu.</p>

  <p>“Akılsız aptal!” diye bağırdı Fransız Pete. Kamaradan çıkıp Rengeyiği’ne bakmak üzere güverteye dikildi. “Bir gün gelecektir... söylüyorumdur. Ben söylüyorumdur...</p>

  <p>Bu akılsız aptal parçalanacaktır. Söylüyorumdur. Parç diye parçalanacaktır... Parç! Ve artık Nelson olmayacaktır. Rengeyiği olmayacaktır. Hiçbir şey olmayacaktır!” Joe soran gözlerle Deniz Çocuğuna baktı. “Doğru söylüyor/’ diye cevap verdi. “Nelson böyle birden açmamalı yelkeni. Arkasından atlı kovalıyormuş gibi birden şişiyor. Çok hızlı gidiyor. Çok akılsızca davranıyor. Oysa böyle acele etmesine hiç gerek yok. Ben seyrettim onunla. Hep böyle yapar.”</p>

  <p>Rengeyiği koca bir dalgayla havalanmış, dev bir kuş gibi uçuyordu üzerlerine doğru.</p>

  <p>“Boş ver, heyecanlanma,” dedi Deniz Çocuğu. “Bize çarpmadan ne kadar yaklaşacak, onu anlamak istiyor yalnızca.”</p>

  <p>Joe başını salladı. Gözlerini şaşkın şaşkın açmış, bu korkunç görünümü izliyordu. Rengeyiği havalara uçup tekrar sulara kondu. Burnu, ta dibini gösterecek kadar kalkmıştı havaya. Konarken de, güvertesi bembeyaz köpüklere gömüldü. Baş döndüren bir hızla geçti yanlarından. Dazzler’ın yan demirlerinden yirmi beş-otuz santim kadar uzaktaydı. Az daha sıyırıyordu tekneyi.</p>

  <p>Dümende duran Nelson, yanlarından geçerken el salladı; bu tehlikeli şakadan hayli öfkelenmiş olan Fransız Pete’e neşeli neşeli güldü.</p>

  <p>Öne geçtikten sonra, bu güzel yelkenli kendini iyice rüzgâra kaptırdı ve kahverengi dibi gözükene kadar yan yattı. Teknenin batacağını sandılar. Oysa o, yattığı kadar büyük bir çabuklukla doğruldu ve hızla ilerlemeye devam etti. Birden aceleyle yelkenin indiğini ve aynı anda koca bir demirin suya atıldığını gördüler. Sallanan yelken, tekneyi bir o yana bir bu yana, bir o yana bir bu yana devirirken ikinci bir demirin suya indiğini gördüler. Bu ikinci demir, ilkinden bir hayli uzağa düştü. Sonra öteki yelkenler de indirildi, sarıldı, bağlandı.</p>

  <p>"Vay vay vay vay! Böyle bir adam görülmemiştirdir!" Fransız'ın gözleri bu usta denizcinin büyük gösterisi karşısında hayranlıkla parlıyordu. Deniz Çocuğu’nun gözleri de aynı duygularla dolu dolu olmuştu.</p>

  <p>"Yat gibidir mübarek!” diyordu kamaraya dönerken. "Yat gibidir. Yattan farkı, ondan daha iyi olduğudur.” Gece çöktü, rüzgâr gene dirilmeye başladı. Ve saat on bire doğru, Deniz Çocuğu'nun “ulumak” diye tanımladığı hıza ve insafsızlığa yükseldi. Dazzler’da uyku diye bir şey yoktu pek. Deniz Çocuğu'nun gözleri kapalıydı. Fransız Pete dakikada bir kalkıp yatıyordu, iki kez güverteye çıktı ve zinciri, halatı uzattı. Joe battaniyeler üzerine uzanmış, dinliyordu. Korkmuyordu ama böyle bir kargaşanın ortasında, homurtular, ulumalar arasında uyuma sanatının inceliklerine varmamıştı. Değil inceliklerine varmak, yanından bile geçmemişti ona bakarsanız. Hem, Dazzler'ın yaptığı cambazlıkları yapıp da hayatta kalabilen bir gemi düşlememişti hiç. Sık sık iyice yan yatıyor, fırtınaya, azgın dalgalara teslim olmaya karar veriyor sonra gene ne yapıp edip doğruluyordu Dazzler. Arada bir havalara yükseliyor, sonra gök gürültüsünü andıran sesler çıkararak suların üzerine çarpıyordu. Kimi vakit bütün bu mücadeleye dayanamayacakmış gibi kendini dalgadan dalgaya vuruyor; halatları, yelkenleri, güverteleriyle zangır zangır titreyerek sövüp sayıyordu.</p>

  <p>Deniz Çocuğu bir kez uyandı, Joe’ya gülümsedi. “Buna can çekişme derler,” dedi. “Ama güneş doğsun, göreceksin. Rüzgâr altından tırmanacağız. Bazı gemiler sahile vurmazsa bana da Deniz Çocuğu demesinler.”</p>

  <p>Bu sözleri söyledi, hiç cevap beklemeden yan döndü ve uykusuna kaldığı yerden devam etti. Joe onun gibi olmak isterdi. Gecenin üçünde, Fransız Pete'in ayakta durabilmek için tutuna tutuna dışarı çıktığını ve öteberi arasında sinirli sinirli bir şeyler aradığını gördü. Vahşice sallanan fenerin solgun ışığı altında iki kalın tel buldu. Telleri eğip bükmesinden demir halatlarını uzatmaya hazırlandığını anladı Joe.</p>

  <p>Fransız Pete dört buçukta ateşi yaktı ve saat beşte çocukları kahveye çağırdı. Bu da bitince, alt güverteye çıkıp korkunç görünümü izlemeye koyuldu. Tanyeri ağarıyordu. Kudurmuş suların üzerinde boz bulutlar sallanıyordu. Kuşkonmaz Adası'nın sahillerini zar zor seçebiliyorlardı ama kıyılarına çarpan iri dalgaların sesini çok iyi duyuyorlardı. Ortalık yeterince ağardığında bütün gece yarım mil kadar sürüklendiklerini gördüler.</p>

  <p>Öteki gemiler de sürüklenmişti. Rengeyiği çok yakınlarındaydı. Kapris yüz-yüz elli metre kadar ötelerindeydi. Ve rüzgâr altında, açıktaki gemilerle kıyı arasında itilip kakılan beş istiridye avcısı can çekişiyordu.</p>

  <p>“îki gemi eksik!” dedi Deniz Çocuğu. Dürbünü gözlerine dayamış, sahile bakıyordu.</p>

  <p>“İşte bir tane daha!” diye haykırdı az sonra. “İşte Kılıbık. Parçalandı parçalanacak. İçindekiler karaya çıkmıştır umarım.” Fransız Pete dürbünü aldı, sonra Joe baktı. İri dalgaların üzerinde bir kâğıt kayık gibi savrulan tekneyi seçti ve sahilde, geminin mürettebatını oluşturan adamları aradı.</p>

  <p>“Hayalet nerededir?” diye sordu Fransız Pete.</p>

  <p>Deniz Çocuğu, çaresiz bakışlarla taradı sahili. Dürbünü denize çevirdiğinde pırıldayan gün ışığı boyunca ilerlediğini gördü teknenin.</p>

  <p>“Bahse girerim otuz metre bile sürüklenmemiştir bütün gece,” dedi. “Sıkı bir yere demir atmış olmalı.”</p>

  <p>“Ne sıkısı, çamur!” dedi Fransız Pete. “Birazcık çamur vardırdır orada. Çamuru geçtidir, çekip gittidir. Ben böyle söylüyorumdur. Demirleri çok hafiftir. Çamurluktur. Onlara söylemişimdir, daha ağır demir alındır demişimdir. Güldülerdir. Bir gün pişman olacaklardır. Bu doğrudur.” Rüzgâr altında bulunan gemilerden birinin yelkeni birden kabardı ve ölümün pençesinde görülmedik bir mücadeleye başladı. Bu korkunç savaşı izlediler. Denize doğru çok az bir ilerleme yapabilmişti gemi.</p>

  <p>Fransız Pete birden telaşlandı, heyecanlı izlemeyi durduran buyruğu verdi: “Haydi!” diye bağırdı. “Yelkeni açın, buradan çıkacağızdır!”</p>

  <p>Bu işleri yaparken büyük bir gürültüyle başlarını çevirdiler. Ve Hayalet’in, kurşun gibi bir cesetmişçesine üzerlerine uçmakta olduğunu gördüler.</p>

  <p>Fransız Pete, bir kedi gibi emekleyerek ilerledi, bıçağını çıkardı, yedek demiri bağlayan halatı keskin bir darbeyle kopardı. Bu olay, Dazzler'in tüm ağırlığını demir zincirine bindirdi. Bunun sonucu olarak da Dazzler sola yattı. Tam zamanında, tam gerektiği anda becerdi bu işi. Çünkü yarım saniye sonra, Hayalet, bir kurşun hızıyla geçecekti denizde açılan daracık yoldan.</p>

  <p>“Nasıl olur? Dört demiri de dışarıda!” diye bağırıyordu Joe.</p>

  <p>“Onların ikisi tarak,” dedi Deniz Çocuğu sırıta sırıta. “İşte ocak da gidiyor!”</p>

  <p>Deniz Çocuğu böyle konuşurken, iki genç güvertede belirdi, bir ipe bağladıkları koca döküm fırını zar zor taşıyarak denize attılar.</p>

  <p>“Vay canına!” diye bağırdı Deniz Çocuğu. “Şu Nelson'a bak. Yelkeni kıstı. Rüzgâr altına sığınacak!”</p>

  <p>Rengeyiği köpükler saça saça onlara doğru geliyor, dev bir deniz hayvanıymışçasına rüzgârı göğüslüyordu. Kızıl Nelson yanlarından geçerken el salladı onlara; on beş dakika kadar sonra, kalan son zincirlerini de keserlerken yanlarından geçti.</p>

  <p>Fransız Pete hayran bakışlarla izledi onu. Ama bir yandan da kıskançlıktan köpürüyor, “Bir gün gelecektir, gününü görecektir. Balığa yem olacaktır,” diyordu.</p>

  <p>Az sonra Dazzler’ın yelkenleri iyice açılmıştı. Bu amansız savaşın içinde o da ölüm kalım savaşını yaşıyordu. Her şey yavaş yavaş güç ve tehlikeli bir gelişme içindeydi. Joe böylesine küçük bir geminin, böylesine büyük bir felakette nasıl dayandığına şaşıyordu düşünmeye fırsat bulduğunda, yavaş yavaş kıyıdan uzaklaştı Dazzler ve körfezin derin sularına kavuştu. Artık birkaç mil ötedeki Alameda Mole’un kayalardan oluşan koca duvarına sırtını vermek üzere ilerlemeye başladı. Bu noktaya geldiklerinde, Rengeyiği’nin sessiz sakin demirlemiş olduğunu gördüler. Ve burada, o andan sonraki birkaç saat içinde, korsanlar filosunun, Kılıbıklı yalnız bırakmamak için sahile vurmuş olan Hayalet'in dışındaki tüm gemilerinin birer birer gelişini izlediler.</p>

  <p>Öğleden sonra şaşırtıcı, ani bir kararla kesildi fırtına. Tatlı bir yaz gününün ikinci yansı yamandı o amansız savaşın ardına.</p>

  <p>“Bu işte bir iş var,” dedi Deniz Çocuğu akşamleyin. Fransız Pete sandala atlamış, Nelson'ı ziyarete gitmişti. “Ne işi?” diye sordu Joe.</p>

  <p>“Fırtına, yani...” dedi Deniz Çocuğu. “Böyle çabuk çekip gitmesi garip. İyice kurdunu dökmedi bu fırtına. Ve iyice kurtlarını dökmeden de sönmez benim bildiğim kadarıyla. Her an gene patlayabilir canavar.”</p>

  <p>“Buradan nereye gideceğiz?” diye sordu Joe. “İstiridye yataklarına mı?”</p>

  <p>Deniz Çocuğu başını iki yana salladı. “Fransız Pete'in ne yapacağı belli olmaz. Demir meselesinde çuvalladı, istiridye meselesinde çuvalladı. Öyle öfkeli ki şimdi, aklına eseni yapabilir. Nelson’la birlikte City'ye doğru yola çıkarsa hiç şaşmam. Sana söylediğim o büyük parça var orada bir yerlerde anladığım kadarıyla...”</p>

  <p>“Ben bu işte yokum,” dedi Joe. Kararlıydı.</p>

  <p>“Elbette,” diye cevap verdi Deniz Çocuğu. “Hem Nelson, iki adamı ve de Fransız varken sana ihtiyaçları olmayacak nasılsa.”</p>

  <h3 style="text-align: center;"><span style="font-weight:bold;">XVI</span></h3>

  <h3 id="u2f309af0-5c5e-4fd1-8519-a86e454f67a3" style="text-align: center;"><a id="bookmark9"></a><span style="font-weight:bold;">Deniz Çocuğu’nun gizli çıkını</span></h3>

  <p>Konuşma iki çocuğun düşünde ayrı ayrı ve sessiz sözsüz hale geldikten sonra, iki ahbap belki bir saat kadar uzandı kamaranın tepesinde. Sonra hiçbir şey söylemeden Deniz Çocuğu aşağı indi, bir ışık yaktı. Joe, onun orayı burayı karıştırdığını, az sonra da tatlı, sakıngan bir sesle kendisini çağırdığını duydu. Kamaraya indiğinde, Deniz Çocuğu'nun, yatağının kıyısına ilişmiş, özel öteberisini koyduğu küçük bir kutuyu dizlerine oturtmuş, karıştırdığını gördü. Elinde bir dergiden kesildiği belli özenle katlanmış bir kâğıt vardı.</p>

  <p>Kâğıdı yavaşça açtı, elleriyle düzledi ve ötekinin göreceği biçimde çevirdi: “Buna benziyor mu?” diye sordu.</p>

  <p>Iki kız ile bir çocuğu gösteren yarım sayfalık bir resimdi bu. Ressam fırçasından çıkmıştı. Çok eski bir oda düzeni içinde toplanmış, bir şeyler konuşuyor gibiydiler. Yüzü, resme bakana dönük olan kız, sırtı dönük iki erkeğe bir şeyler anlatıyordu.</p>

  <p>“Kim?” diye sordu Joe. Gözünü resimden Deniz Çocuğu'nun yüzüne çevirdi bunu sorarken.</p>

  <p>“Kardeşin... Kardeşin Bessie.”</p>

  <p>Sözler, sakıngan sakıngan çıktı çocuğun ağzından. Ve ağza alınmayacak kadar kutsal bir şeyden söz ediyormuş gibi utangaç bir tavır içindeydi.</p>

  <p>Joe ne diyeceğini bilemedi bir an için. Resimdeki kız ile kardeşi arasında hiçbir benzerlik yoktu. Hem kızlar, üzerinde konuşulmaya değmez aptal yaratıklardı. Çocuğun kadife kadife kızaran yanaklarına baktı, “Yüzü kızardı,” diye düşündü. Kahkahalarla gülme isteği duyuyor, kendini zor tutuyordu.</p>

  <p>“Hayır, hayır! Vazgeçtim!” diye haykırdı Deniz Çocuğu. Joe’nun elinden kâğıdı kaptı, titreyen parmaklarıyla kutusuna yerleştirdi gene. Sonra beklenmedik bir yumuşaklıkla, “Anlayacağını sanmıştım,” dedi. “Yani... düşündüm ki... beni anlayabilirsin... ve... ve...”</p>

  <p>Dudakları titremeye başladı. Gözleri dolu dolu oldu. Hemen başını çevirdi.</p>

  <p>Joe yatağın üzerine, onun yanı başına ilişti, kolunu omzuna doladı. İçinden bir şey onu dürtmüş, böyle davranması gerektiğini söylemişti. Bu işi daha önce de hep yaparmış gibi usta hissediyordu kendini. Bir hafta önce, böylesine bir durumda olacağını aklından bile geçiremezdi. Kolunu bir çocuğun boynuna dolayacak, babacanca... Tanrı’m! Ama şu anda, bundan doğal bir şey yokmuş gibi geliyordu. Anlayamamıştı, anlayamamıştı ama biliyordu. Dostunun içinde bulunduğu durumun ona göre çok önemli olduğunu biliyordu.</p>

  <p>“Haydi, haydi anlat,” dedi omzunu kendine doğru çekerek. “Anlat ki anlayayım.”</p>

  <p>“Yok, anlamazsın sen.”</p>

  <p>“Evet, evet, anlarım. Haydi.”</p>

  <p>Deniz Çocuğu sessiz hıçkırıklarını yuttu, başını iki yana salladı.</p>

  <p>“Zaten anlatamam ki... Daha çok, içimde hissediyorum da, dile getirmesini bilmiyorum pek.”</p>

  <p>Joe’nun eli, gene babacanca inip kalktı dostunun omzuna. Deniz Çocuğu da yüreklendi, sürdürdü konuşmasını. “Yani, şöyle... yani, karadaki yaşama ilişkin bilgim yok pek. İnsanlara, ona buna ilişkin bir şey bilmiyorum. Kardeşler, ağabeyler, oyun arkadaşları görmedim hiç... Ne bileyim... hiç böyle şeyler bilmedim. Tanımadım... ama hep özledim nasılsa. İnsan bilmediği şeyi nasıl özler diyeceksin... ama şurada, yüreğimde ya da içimde bir yerlerde duydum hep o özlemi.” Bunu söylerken, elini yüreğine koydu. “Sen hiç açlık duydun mu? Hani ölecekmiş gibi bir açlık? İşte, ben hep duydum böyle büyük bir açlık. Yalnız, değişik bir açlık bu ve ben ne olduğunu bilmiyordum. Ama bir gün, çok, çok eskiden bir gün, bir dergi geçti elime ve bir resim gördüm. O resmi yani. İki kız, bir oğlan konuşuyor. Düşündüm, iyi bir şey olsa gerek onlara benzemek, insanlarla konuşmak. Ve... başladım onların konuştuklarını, yaptıklarını düşlemeye. İşte o vakit anladım ki, bendeki o açlık bir çeşit yalnızlık duygusu. Benim derdim yalnızlık... Ama her şeyden çok, resimden doğru insanın gözünün içine bakan o kızı merak ediyordum. Hep onu düşündüm. Böyle düşüne düşleye resimdeki kız gerçekmiş gibi görünmeye başladı. Anlıyor musun, mahsustan gerçek bir insanmış gibi düşünüyordum onu. Bunun bir oyun olduğunu biliyordum aslında... Bir bakıma da bilmiyordum... Ne bileyim... İşte... erkekleri, onların yaşantısını, işlerini, hayatı nasıl kazandıklarını düşündüğümde, kendimi kandırıyordum da, kızı düşündüğümde bunun bir düş olduğuna, gerçekte böyle bir kız bulunmadığına inanmak istemiyordum. Ne bileyim... Anlatamam ki.”</p>

  <p>Joe, denizde ve karada yaşamayı düşlediği serüvenleri, eski günlerini düşündü, başını salladı. Hiç değilse bu kadarını anlıyordu.</p>

  <p>“Benimkisi aptallık elbet. Ama insanın böyle bir kızı olması, onunla arkadaşlık ya da yoldaşlık yapması dünyanın en güzel şeyiymiş gibi geldi bana. Dediğim gibi, çok eskiden böyle düşünüyordum, çocuktum o vakit...</p>

  <p>Zaten Kızıl Nelson da o vakit bana bu adı takmıştı. Ve o günden beri de adım Deniz Çocuğu kaldı ya... Neyse... Resimdeki kız hiç yanımdan ayrılmıyordu. Yanımdan ayıramıyordum yani. Denize baksam orada, demire baksam orada. Ben de gidip gidip resme bakıyordum. Çok geçmeden, neden bilmem, aklımı mı oynattım nedir, utanmaya başladım ona bakmaya. Resme yani... Sonraları, biraz büyüyünce, başka gözle bakmaya başladım ona. Kendi kendime dedim ki: 'Bak oğlum Deniz Çocuğu, tut ki bir gün, böyle bir kızla karşılaştın. Olur ya! O seni beğenecek mi bakalım? Seninle dost olmak isteyecek mi?’ O günden sonra kararımı verdim, iyi şeyler yapmaya, iyi bir insan olmaya çalışacaktım. Öyle bir şey yapmalıydım ki, o kız ya da onun gibi bir insan, benimle dost olmaktan utanç duymasın. İşte bu yüzden okumayı öğrendim. Gene bu yüzden kaçtım. Nicky Perrata diye bir Rum vardı, bana harfleri öğretti. Okumayı öğreninceye dek, körfez korsancılığında pek bir kötülük, pek bir yanlış görmedim. Kendimi bildim bileli alışmıştım bu işe... İçinde büyümüştüm yani. Ve hemen hemen tanıdığım bütün insanlar bu yolla kazanıyordu yaşamını. Ama işin aslını öğrendiğimde kaçtım. Evet, kaçtığımda, bir daha hiç bu işe dönmeyeceğimi sanıyordum. Neyse... Başka zaman korsanlığa nasıl döndüğüm faslını anlatırım sana.”</p>

  <p>Joe, Deniz Çocuğu’na derin derin bakarak sözlerinin devamını bekledi.</p>

  <p>“Elbet, küçükken, gerçek bir kızmış gibi geliyordu bana resim. Şimdi bile öyle gördüğüm oluyor o kâğıt parçasını. Öyle çok düşündüm ki çünkü... Yaşamımın bir parçası oldu, anlıyor musun? Ama şimdi sana anlattıkça, biraz daha değişik görüyorum meseleyi. Bak şöyle: O resim yalnızca bir simge. Daha iyi, bundan daha iyi bir yaşantının simgesi. Benim yaşamak istediğim hayatın resmi o. Ve eğer ben öyle bir hayat yaşayacaksam, yaşamak istediğime göre yani, onun gibilerle, onun gibi kızlarla... yani senin türünden insanlarla karşılaşacağım, onları tanıyacağım, demektir. Tanımam gerekir yani... İşte bu yüzden seni ve kardeşini merak ettim. Belki bu yüzden... yani... ne bileyim, düşünüyorum işte... ama sen onun gibi bir yığın kız tanıyorsundur, değil mi?”</p>

  <p>Joe, evet anlamına başını salladı.</p>

  <p>"Anlatsana birazcık," dedi Deniz Çocuğu. Joe’nun yüzünde ne söyleyeceğini bilmezlikten gelen bir çaresizlik sezince de, “Azıcık anlat,” diye atıldı. “Aklına ne gelirse yani...”</p>

  <p>“Kolay canım,” dedi Joe bilgiç bir tavır takınarak. Belli bir noktaya dek anlıyordu çocuğun duyduğu açlığı. Bu yüzden de, ona az da olsa bir doygunluk vermenin güç olmayacağını düşündü.</p>

  <p>“Bir kere, her şeyden önce, şeye benzerler... şeye canım... kıza benzerler yani.” Başarısızlığa düşmenin yarattığı büyük bir telaşla çabucak tamamladı tümcesini.</p>

  <p>Deniz Çocuğu, sabırla ve dikkatli gözlerle bakıyordu ona.</p>

  <p>Bir an önce toparlanmalıydı Joe. Bütün gücünü topladı, düşüncelerini zorladı. Birlikte okula gittiği kızlar geldi aklına. Birer birer geçtiler gözü önünden. Arkadaşlarının kız kardeşlerini düşündü, kendi kardeşinin arkadaşlarını düşündü: zayıf kızlar, tombul kızlar, uzun boylular, kısa boylular, mavi gözlüler, kahverengi gözlüler, kıvırcık saçlılar, siyah saçlılar, altın saçlılar... kısacası her çeşit kız, sıra sıra canlandı gözünde. Canlandı da, onlara ilişkin tek bir söz gelmiyordu aklına. Nasıl çıkacaktı bu işin içinden. Hem, kendisi hiçbir vakit kızlarla arkadaşlık eden, kız ağzına bakan kılıbıklardan olmamıştı ki! Nereden bilsin ne biçim yaratıklar olduklarını.</p>

  <p>“Bütün kızlar birbirine benzer,” diyebildi sonunda. “Hepsi de senin bildiğin gibi, Deniz Çocuğu... Evet, tam senin bildiklerin gibi...”</p>

  <p>“Ama ben hiç kız tanımıyorum ki! Hiç kız görmedim ki!”</p>

  <p>“Hiç?”</p>

  <p>“Yok, bir tane gördüm. Carlotta Gispardi. Ama o da İngilizce konuşmuyordu. Ben de İspanyolca konuşamıyordum. Sonra öldü. Neyse, boş ver. Ben hiç kız tanımadım ama senin kadar biliyorum onları sayılır. Neyse...”</p>

  <p>“Ben de dünya serüvenleri hakkında senden çok şey biliyorum, değil mi?” dedi Joe.</p>

  <p>Gülüştüler. Ama az sonra, derin düşüncelere daldı Joe. Hayatın ona verdiği iyi şeylerin değerini bilmediği kafasına dank etti birden. Yuvasının, babasının, annesinin önemini, değerini anlamıştı denize açıldığından beri ve şimdi, kardeşinin, arkadaşlarının, öteki tanışlarının değerini, yaşamdaki yerini kavramaya başlıyordu. Belki de hiç böyle düşünmemişti daha önce. Hiç değer bilmemişti belki de. Ama neyse... Bundan sonra başka türlü düşünecekti.</p>

  <p>Fransız Pete’in onları çağıran sesi konuşmayı kesti ve ikisi birden güverteye koştu.</p>
</body>
</html>
