<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style%28p%29.css" rel="stylesheet" type="text/css" />
</head>

<body>
  <h1>3</h1>

  <p>Demir zincirlerle sımsıkı bağlanmış olan bir kimseye kanadın yararı olur mu? O, bu kanatlara karşın, hem de daha korkunç bir biçimde, umutsuzluğa düşer. Ben de hazinesini bekleyen Fafner (5) gibi, her türlü insan ilgisinden uzak, altınlarımın yanında ve yokluk içinde yaşıyordum; ancak yüreğimde altın isteği yoktu, aksine bu yüzden bütün yaşamla ilgimin kesildiğini gördüğüm için ona ileniyordum. Karanlık gizimi yalnız başıma taşıyarak, uşaklarımın en aşağısından bile korkuyor ve aynı zamanda onu kıskanıyordum; çünkü onun bir gölgesi vardı, çekinmeden güneşe çıkabilirdi. Ben odalarımda gece gündüz yalnız başıma yas tutuyordum ve derin bir üzüntü yüreğimi kemiriyordu.</p>

  <p>Gözlerimin önünde kendini yiyen biri daha vardı: Benim sadık Bendelim; iyi yürekli efendisinin güvenini boşa çıkardığı ve aramaya gönderildiği adamı tanıyamadığı için kendine sessiz suçlamalarla azap vermeyi sürdürüyordu. Herhalde o adamla benim talihim arasında sıkı bağlar bulunduğunu düşünüyordu. Ancak ben onda suç bulmuyor, bu olayda bilinmeyen adamın söylencesel kimliğini görüyordum.</p>

  <p>Her çareye başvurmuş olmak için günün birinde Bendel'i değerli bir elmas yüzükle birlikte kentin en ünlü ressamına yolladım ve onu, beni ziyarete çağırdım. Geldi, adamlarımı savdım, kapıyı kilitledim, ressamın yanına oturdum ve sanatını övdükten sonra, yüreğim sıkılarak asıl konuya geldim; ancak daha önce bu gizi asla açığa vurmayacağına ant içirdim.</p>

  <p>"Profesör" diye sözümü sürdürdüm, "dünyada pek talihsiz bir biçimde gölgesini yitirmiş bir adama yalancı bir gölge resmedebilir misiniz?"</p>

  <p>"Bir boy gölgesi mi demek istiyorsunuz?"</p>

  <p>"Evet, işte onu demek istiyorum!"</p>

  <p>"Ama" diye o sormayı sürdürdü, "hangi beceriksizlik, hangi savsaklama yüzünden bu adam gölgesini yitirmiş?"</p>

  <p>"Nasıl olduğunun" diye yanıt verdim, "artık hiç önemi yok; yalnızca şu kadarını söyleyeyim ki..." Sıkılmadan bir yalan attım: "Geçen kış bir gezi yapmış olduğu Rusya'da olağanüstü bir soğuk sırasında, gölgesi yere yapışıp öyle bir donmuş ki, bir daha kurtaramamış."</p>

  <p>Profesör yanıt verdi:</p>

  <p>"Benim yapabileceğim yalancı boy gölgesi, ancak bu adamın en küçük bir kımıltısında yeniden yitireceği bir gölge olabilir. Hele bizzat sizin öykünüzden anlaşıldığı gibi kendi anadan doğma gölgesine bu kadar az bağlı olan bir kimse için... Gölgesi olmayan güneşe çıkmaz, bu en akıllıca ve en güvenilir yoldur."</p>

  <p>Ayağa kalktı ve bana, içimi burgu gibi delen ve bakmaya dayanamadığım bir bakış fırlatarak uzaklaştı. Koltuğuma çöktüm ve yüzümü ellerimle kapadım.</p>

  <p>Bendel içeri girdiği zaman beni bu durumda buldu. Efendisinin acısını görüyor ve sessizce saygıyla çekilip gitmek istiyordu... Gözlerimi kaldırdım... Kederimin yükü altında eziliyordum, bu kederi birisine anlatmam gerekiyordu. "Bendel!" diye onu çağırdım. "Bendel, sen ki benim elemlerimi gören, bunlara saygı gösteren, bunların aslını aramak istemeyerek, sessiz ve sabırlı, birlikte üzülür görünen tek insansın, bana gel Bendel ve benim yüreğimin en yakını sen ol... Altınlarımın hazinelerini senden saklamadım, kederimin hazinelerini de senden gizlemek istemem! Bendel, beni bırakma... Bendel, beni zengin, eli açık, iyi yürekli olarak görüyor, dünyanın beni göklere çıkarması gerektiğini düşünüyor ve dünyadan kaçtığımı, saklandığımı görüyorsun. Bendel, dünya yargısını verdi ve beni kovdu, korkunç gizimi öğrenince belki sen de benden yüz çevireceksin. Bendel, ben zengin, eli açık ve iyi yürekliyim, fakat... Aman Tanrım!.. Benim gölgem yok!.."</p>

  <p>Bu iyi yürekli çocuk:</p>

  <p>"Gölgeniz mi yok?" diye korkuyla bağırdı ve gözlerinden parlak yaşlar dökülmeye başladı... "Eyvah bana ki gölgesiz bir efendiye hizmet için dünyaya gelmişim."</p>

  <p>Sustu. Ben yüzümü ellerimin içinde tutuyordum.</p>

  <p>Biraz vakit geçtikten sonra titreyerek ekledim:</p>

  <p>"Bendel işte sana güvendim, artık gidip bu güvene hıyanet edebilirsin. Git ve bana karşı tanıklık et!"</p>

  <p>Kendisiyle çetin bir savaşım içinde olduğu görülüyordu. Sonunda önümde yere çöktü, elimi yakalayarak gözyaşlarıyla ıslattı.</p>

  <p>"Hayır" diye bağırdı, "dünya ne derse desin, bir gölge yüzünden iyi yürekli efendimi bırakamam ve bırakmayacağım! Akıllıca değil, doğru davranacağım, yanınızda kalacağım, size gölgemi ödünç vereceğim, elimden geldiği yerde size yardım edeceğim ve elimden gelmeyince sizinle birlikte ağlayacağım!"</p>

  <p>Böyle alışılmamış bir istek karşısında şaşırarak boynuna sarıldım; çünkü bunu para için yapmadığına emindim.</p>

  <p>O zamandan bu yana talihim ve yaşama biçimim bir yönden değişti. Bendel'in benim ayıbımı nasıl özenle örttüğünü anlatmama olanak yoktur. Her yerde benim önümde ve benimle birlikte bulunuyor, her şeyi önceden görüyor, gereken önlemleri alıyor ve umulmadık bir tehlike ortaya çıkar çıkmaz gölgesiyle beni kapatıyordu; çünkü benden daha uzun ve iriydi. Bu biçimde yeniden insanlar arasına çıkmaya cesaret ettim ve dünyada bir rol oynamaya başladım. Gerçi görünürde birçok garip özellik ve garip istekler edinmek zorundaydım. Ama bunlar bir zengine yakışan şeylerdi, gerçek ortaya çıkmadığı sürece de, herkesten, param nedeniyle, saygı ve ilgi görüyordum. O gizemli, bilinmeyen adamın bir yıl sonrası için haber verdiği ziyaretini daha dingin bekliyordum.</p>

  <p>Beni daha önce gölgesiz olarak gördükleri ve gizimin kolayca ortaya çıkabileceği bir yerde uzun zaman kalmamın uygun olmayacağını pekâlâ hissediyordum. Belki de artık yalnızca Bay John'a nasıl başvurduğumu düşünüyordum ve bu benim için ezici bir anıydı. Şimdi artık, başka yerlerde daha kolay ve daha güvenli ortaya çıkmak için, yalnızca bir deneme yapmak istiyordum. Fakat beni gururumdan yakalayıp bir süre burada alıkoyan bir şey oldu. İnsanın içine atılan bir demirin en sağlam biçimde tuttuğu yer de işte bu gururdur.</p>

  <p>Başka bir yerde yeniden rasladığım şu güzel Fanny, daha önce görmüş olduğunu anımsamadan, bana bir parça ilgi göstermeye başlamıştı; çünkü şimdi nükteci ve zekiydim... Konuştuğum zaman herkes dinliyordu ve söyleşiyi bu kadar kolay yönetme ve ona bu kadar egemen olma sanatını nasıl elde ettiğimi kendim de bilmiyordum. Bu güzel kadının üzerinde bıraktığımı gördüğüm izlenim, beni, onun istediği gibi, deliye çevirdi ve o zamandan sonra kendisini bin bir güçlük içinde ve elimden geldikçe, gölgeler ve alacakaranlıklar içinde izlemeye başladım. Kişiliğimle onun gururunu uyandırmak bana da gurur veriyordu ve ne kadar istersem isteyim, kafamdaki sarhoşluğu sürüp çıkararak yüreğime hasretmek elimden gelmiyordu.</p>

  <p>Fakat ne diye bu sıradan öyküyü sana uzun uzadıya yineliyorum? Sen de birçok kez saygın kişilerin bu tür öykülerini bana anlatmıştın... İçinde benim de safça ve bayatlamış bir rol oynadığım bu eski ve dünyanın bildiği öyküye, salt bunun için yazılmış bir yıkım eklendi. Bu benim için de, onun için de, herkes için de beklenmedik bir şeydi.</p>

  <p>Âdetim olduğu üzere, güzel bir gecede ışıklı bir bahçede bir toplantı düzenlemiştim. Diğer konuklardan biraz uzaklaşarak, Fanny ile kol kola dolaşıyor ve hünerli tümcelerle konuşmaya uğraşıyordum. O edepli bir biçimde önüne bakıyor ve elini sıktığım zaman hafifçe karşılık veriyordu. Bu sırada ay habersizce arkamızdaki bulutların arasından çıkıverdi... O önünde yalnızca kendi gölgesinin uzandığını gördü, ürperdi ve şaşırarak önce bana, sonra gölgemi bulmak isteyerek yine yere baktı. İçinden neler geçtiği yüzünün acayip hareketlerine o kadar garip bir biçimde yansıyordu ki, eğer sırtımdan buz gibi bir şeyin geçtiğini duyumsamasaydım, gürültülü bir kahkaha koparabilirdim.</p>

  <p>Onu, kolumdan çıkarak baygın bir durumda yere serilirken bıraktım, büyük bir korkuya kapılan konukların arasından bir ok gibi geçtim, kapıya ulaştım, orada durduğunu gördüğüm ilk arabaya atladım ve kente döndüm. Sanki bu yıkıma uğramak için dikkatli Bendel'i bu kez kentte bırakmıştım. Beni görünce ürktü, bir sözcük ona her şeyi anlattı. Derhal posta beygirleri getirildi. Adamlarımdan yalnızca birisini, Raskal adında pişkin bir külhanbeyini birlikte aldım. Bu adam becerikliliğiyle bana yaranmayı başarmıştı ve bugünkü olaya ilişkin bir şey sezmesine olanak yoktu. Daha o gece otuz mil yol aldım. Bendel evimi boşaltmak, çevreye para dağıtmak ve çok gerekli olan eşyamı arkadan getirmek için kalmıştı. Ertesi gün bize yetiştiği zaman kollarına atıldım ve artık çılgınlık yapmayacağıma ant içtim. Hiç durmadan yolculuğumuzu sürdürdük, sınırı ve dağları geçtik ve ancak dağların öbür yamacında, bu yüksek doğal kalelerle o yıkım yerinden ayrıldıktan sonra, yakınlarda bulunan ve pek geleni olmayan bir su kentinde, çektiğim yorgunlukları gidermek için dinlenmeye razı oldum.</p>
</body>
</html>
