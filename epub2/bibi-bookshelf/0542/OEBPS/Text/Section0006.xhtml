<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style%28p%29.css" rel="stylesheet" type="text/css" />
</head>

<body>
  <h1>5</h1>

  <p>Şiddetli bir tartışmanın sofamda yükselen sesleri beni uyandırdığı zaman vakit henüz erkendi. Kulak verdim. Bendel kapıma yaklaşılmasına engel oluyor; Raskal onun gibilerden buyruk almayacağına dair büyük antlar içiyor ve odama girmekte diretiyordu. İyi yürekli Bendel bu gibi sözlerin, kulağıma geldiği takdirde, onu kârlı bir işten yoksun bırakacağını söylüyordu. Raskal da içeri girmesine daha fazla engel olursa zor kullanmakla tehdit ediyordu.</p>

  <p>Yarı giyinmiş bir durumda, kapıyı açtım ve Raskal'a bağırdım:</p>

  <p>"Ne istiyorsun serseri?"</p>

  <p>İki adım geri çekildi ve gayet soğuk, yanıt verdi:</p>

  <p>"Bana bir kerecik gölgenizi göstermenizi büyük saygıyla rica ediyorum, Bay Kont, şu anda avluda gayet güzel bir güneş var!"</p>

  <p>Yıldırım çarpmış gibi oldum. Yeniden söze başlayabilmem için uzun bir zaman geçti.</p>

  <p>"Bir uşak nasıl olur da efendisine karşı?.."</p>

  <p>Büyük bir sakinlikle sözümü kesti:</p>

  <p>"Bir uşak çok dürüst bir adam olabilir ve gölgesiz birine hizmet etmek istemeyebilir. Bana yol vermenizi istiyorum!"</p>

  <p>Ben başka yollara sapmak zorunda oldum:</p>

  <p>"Fakat Raskal, sevgili Raskal, bu saçma düşünceyi kim aklına getirdi? Sanıyor musun ki..."</p>

  <p>O aynı tonla sürdürdü:</p>

  <p>"Bazıları sizin gölgeniz olmadığını ileri sürüyor... Özetle, ya bana gölgenizi gösterirsiniz ya da yol verirsiniz.''</p>

  <p>Benzi uçan ve titreyen ama benden daha temkinli olan Bendel bir işaret yaptı, bunun üzerine, her sorunu çözen altına başvurdum... Fakat bu da etkisini yitirmiş. Paraları ayakucuma fırlattı:</p>

  <p>"Gölgesiz bir insandan hiçbir şey alamam!" dedi.</p>

  <p>Arkasını döndü, şapkası başında, ıslıkla bir şarkı çalarak, ağır ağır odadan çıkıp gitti. Bendel'le birlikte taş kesilmiş gibi orada kaldım, düşünmeden ve kımıldamadan arkasından baktım.</p>

  <p>Derin derin içimi çekerek, yüreğimde ölüm sıkıntılarıyla sözümü yerine getirmeye, yargıç önüne çıkan bir katil gibi, orman müfettişinin bahçesine gitmeye hazırlandım. Benim adımı taşıyan koyu gölgeli kameriyede arabadan indim. Beni bu kez yine burada beklemeleri gerekiyordu. Annesi beni gamsız ve neşeli karşıladı. Mina orada oturuyordu. Bazen güzün son çiçekleri örten ve biraz sonra acı bir su olarak akıp gidecek olan ilk kar gibi, solgun ve güzeldi. Orman müfettişi elinde yazılı bir kâğıtla, hızlı hızlı aşağı yukarı gidip geliyor, diğer zamanlar kımıltısız olan çehresinde kırmızılık ve solukluk biçiminde değişerek yansıyan birçok şeyi içine saklar görünüyordu. İçeri girer girmez bana doğru geldi ve sık sık kesilen sözlerle, benimle yalnız görüşmek istediğini söyledi. Kendisini izlemem için gösterdiği yol, bahçenin serbest, güneşli bir kısmına götürüyordu... Sessizce kanepelerden birine çöktüm ve uzun bir sessizlik oldu ki, zavallı anne bile bu sessizliği bozmaya cesaret edemiyordu.</p>

  <p>Orman müfettişi kameriyede düzensiz adımlarla hâlâ aşağı yukarı dolaşıyordu. Birdenbire önümde durdu, elinde tuttuğu kâğıda baktı, beni gözden geçirerek sordu:</p>

  <p>"Bay Kont, Peter Schlemihl adında birini gerçekten tanımıyorsunuz değil mi?"</p>

  <p>Ben susuyordum. "Özyapısı sağlam ve çok yetenekli bir kişiymiş..."</p>

  <p>Yanıt bekliyordu.</p>

  <p>"Eğer bu adam bizzat bensem!" dedim.</p>

  <p>O, güçlü bir sesle ekledi:</p>

  <p>"Ve bu kişi gölgesini yitirmiş!"</p>

  <p>Mina bağırdı:</p>

  <p>"Ah, tahmin etmiştim, tahmin etmiştim. Gölgesi olmadığını uzun zamandan beri biliyordum!"</p>

  <p>Kendisini annesinin kollarına attı. Annesi korkmuş, kızını sinirli bir biçimde bağrına basıyor ve böyle bir gizi saklayıp bu yıkıma neden olduğu için ona sitem ediyordu. Ama o, Arethusa (6) gibi bir gözyaşı pınarına dönmüştü, benim sesimi duydukça daha çok akıyor, ben yaklaştıkça coşup fışkırıyordu.</p>

  <p>Orman müfettişi öfkeyle yeniden söze başladı:</p>

  <p>"Ve siz, ve siz görülmemiş bir küstahlıkla onu ve beni aldatmaktan çekinmediniz, bir de onu sevdiğinizi mi ileri sürüyorsunuz? Bu kadar düşürdüğünüz bu kızı? Nasıl ağlayıp kıvranıyor baksanıza! Ah, ne korkunç şey, ne korkunç şey!"</p>

  <p>O kadar kendimi yitirmiştim ki, saçmalar gibi söze başladım. Bunun eninde sonunda bir gölgeden ibaret olduğunu ve gölgeden başka bir şey olmadığını, insanın gölgesiz de yapabileceğini, bu yüzden bu kadar gürültü çıkarmanın sıkıntıya değmeyeceğini söyledim. Ancak sözlerimin anlamsızlığını o kadar yoğun bir biçimde duyumsuyordum ki, sonunda kendi kendime sustum. O, bana yanıt vermeye bile gönül indirmedi. Sözlerime şunu da ekledim: "İnsan bir kez yitirdiği şeyi başka bir kez yeniden bulabilir."</p>

  <p>Bana öfkeyle sordu:</p>

  <p>"İtiraf edin, efendi, itiraf edin, gölgenizi nasıl yitirdiniz?"</p>

  <p>Yine yalan söylemek zorunda kaldım:</p>

  <p>"Bir süre önce kaba herifin biri öyle hoyratça gölgeme bastı ki, onu yırttı ve kocaman bir delik açtı. Ben de gölgemi yalnızca onarıma verdim; çünkü para çok iş görebilir. Dün geri almam gerekiyordu..."</p>

  <p>Orman müfettişi yanıt verdi:</p>

  <p>"Güzel, efendi, çok güzel! Siz benim kızımı istiyorsunuz, başkaları da istiyorlar. Ben bir baba olarak onu düşünmek zorundayım. Size üç gün süre veriyorum. Bu süre içinde kendinize bir gölge ararsınız. Üç gün sonra karşıma vücudunuza iyice uymuş bir gölgeyle gelirseniz hoş geldiniz. Yoksa dördüncü günü, size açıkça söylüyorum, kızım bir başkasının karısı olacaktır."</p>

  <p>Mina'ya bir tek söz söylemek için ağzımı açacakken, o daha da şiddetli hıçkırarak annesine daha sıkı sarıldı ve annesi, uzaklaşmam için bana sessizce işaret etti. Sallanarak oradan ayrıldım ve dünya arkamda kapanıp kilitleniyormuş gibi oldum.</p>

  <p>Bendel'in sevgiyle dolu gözetiminden kurtularak ormanları ve vadileri serserice dolaştım. Alnımdan korku terleri damlıyor, göğsümden boğuk iniltiler çıkıyor, içimde delilik kaynıyordu.</p>

  <p>Bu durum ne kadar sürmüştü bilmiyorum. Güneşli bir kırda kolumdan yakalandığımı duyumsadım... Durdum ve çevreme baktım... Bu, gri ceketli adamdı ve arkamdan soluğu kesilinceye kadar koşmuşa benziyordu. Derhal söze başladı:</p>

  <p>"Ben bugün geleceğimi bildirmiştim. Bu süreyi bekleyemediniz! Fakat henüz her şey yolundadır. Göstereceğim çareyi kabul ederseniz, buyruğunuza hazır olan gölgenizi başka bir şeyle değiştirirsiniz ve hemen geriye dönersiniz! Orman müfettişinin bahçesinde sizi gayet iyi karşılarlar ve her şey bir şakadan ibaret kalır. Sizi ele veren ve nişanlınızı isteyen Raskal'ı ben üzerime alırım. Herif kıvamına geldi."</p>

  <p>Ben henüz uykuda gibi orada dikiliyordum.</p>

  <p>"Bugün geleceğinizi mi bildirmiştiniz?" diye sordum. Bir kez daha zamanı hesapladım. Hakkı vardı. Bir gün yanlış hesaplamış durmuşum. Sağ elimle göğsümdeki keseyi aradım. O amacımı anlayarak iki adım geri çekildi:</p>

  <p>"Hayır, Bay Kont, kese sahibini bulmuştur; sizde kalsın!"</p>

  <p>Kendisine kımıltısız gözlerle, sorarak baktım. O konuşmasını sürdürdü:</p>

  <p>"Ben sizden yalnızca küçük bir anı rica ediyorum. Siz pek iyilikseversiniz ve şu kâğıdı imzalayıverirsiniz!"</p>

  <p>Parşömen kâğıt üzerinde şunlar yazılıydı:</p>

  <p>"Aşağıdaki imzama dayanarak ruhumu, doğal yolla vücudumdan ayrıldıktan sonra, bu kâğıdı taşıyan kişiye bağışlıyorum!"</p>

  <p>Sessiz bir şaşkınlık içinde bir kâğıda, bir de bilinmeyen gri ceketliye bakıyordum. O bu sırada taze yontulmuş bir kalemi, elimdeki bir diken yarasından sızan bir damla kana batırmış, bana uzatıyordu.</p>

  <p>Sonunda kendisine sordum:</p>

  <p>"Siz kimsiniz?"</p>

  <p>Yanıt verdi:</p>

  <p>"Bunun ne önemi var? Hem görünüşümden belli olmuyor mu? Zavallının biri. Bir bilgin ve simyager ki, benzersiz hünerlerine karşılık dostlarından yalnızca iyilikbilmezlik görür ve şöyle biraz deney yapmaktan başka yeryüzünde kişisel bir zevki yoktur... Fakat imzalasanıza! Şuraya, sağ yana, alta; Peter Schlemihl!"</p>

  <p>Başımı salladım:</p>

  <p>"Bağışlayın efendim, bunu imzalamayacağım!" dedim.</p>

  <p>"İmzalamayacak mısınız?" diye şaşarak sordu. "Niçin acaba?"</p>

  <p>"Gölgeme karşılık ruhumu sürmek bana bir parça işkilli geliyor!"</p>

  <p>"Allah Allah!.. İşkilli..." diye yineledi ve yüzüme karşı gürültülü bir kahkaha kopardı:</p>

  <p>"Fakat sormama izin verir misiniz, ne biçim bir şeydir bu sizin ruhunuz? Onu hiç gördünüz mü; bir gün öldüğünüz zaman onu ne işte kullanmak istiyorsunuz? Henüz yaşarken, bu bilinmeyenin, bu galvanik gücün ya da kutuplaştıran etkinin, özetle bu anlamsız şeyin artığını birtakım gerçek şeyler, yani vücudunuzun gölgesi karşılığında satın almak isteyen bir hevesli bulduğunuz için hoşnut olmalısınız. Bu gölge sayesinde sevgilinize ve bütün isteklerinize kavuşabilirsiniz. O zavallı genç kızı kendi elinizle o alçak serseriye, Raskal'a bırakmak, onun kucağına atmak size daha mı iyi geliyor? Hayır, bunu herhalde kendi gözlerinizle görmelisiniz! Gelin, size şu saklanma külahını (7) vereyim. (Cebinden bir şey çıkardı.) Şimdi, kimseye görünmeden orman müfettişinin bahçesine gidebiliriz."</p>

  <p>Bu herifin bana gülmesinden adamakıllı utandığımı itiraf etmeliyim. Ondan bütün kalbimle nefret ediyordum; sanırım, gölgemi, ne kadar gereksinmem olursa olsun, istenen o imza karşılığında satın almaktan beni alıkoyan, birtakım kanılar ve inanışlardan çok, bu kişisel tiksinmeydi. Kendisiyle birlikte yapmayı önerdiği yolculuğa çıkma düşüncesi de bana dayanılmaz bir şey gibi geliyordu. Bu çirkin ve sinsi adamı, bu alaycı gülüşlü şeytanı sevgilimle benim arama, iki parçalanmış yürek arasına alayla girmiş görmek, en derin duygularımı coşturuyordu. Artık olmuş olan şeyleri alnıma yazılmış olarak, yıkımımı kaçınılmaz olarak kabul ettim, o adama dönerek dedim ki:</p>

  <p>"Efendi, size aslında pek değerli olan bu kese karşılığında, gölgemi sattım, bundan yeterince pişman oldum. Tanrı aşkına, bu alışverişten geri dönülmez mi?"</p>

  <p>O, başını salladı ve karanlık bir çehre aldı. Sözümü sürdürdüm:</p>

  <p>"Öyleyse bende bulunan şeylerden hiçbirini satmayacağım, hatta bana önerdiğiniz gibi gölgem karşılığında olsa bile... Hiçbir şeyi imzalamayacağım. Bundan şu sonuç çıkar ki, beni çağırdığınız görünmeden gezi, benden çok sizi eğlendirecektir. Bunun için beni bağışlayın ve başka türlü olamayacağına göre ayrılalım!"</p>

  <p>"Size dostça önerdiğim alışverişi inat yüzünden geri çevirmeniz beni üzüyor, Monsieur Schlemihl! Ancak belki başka bir zaman talihim yardım eder. Yakında yine görüşelim... Bir nokta daha, izin verin de, satın aldığım şeyleri hiçbir zaman küflendirmediğimi, tersine koruduğumu ve çok iyi sakladığımı size göstereyim."</p>

  <p>Derhal cebinden gölgemi çıkardı ve hünerli bir fırlatışla onu kırın üzerinde açtı, ayakucuna ve güneşten yana serdi; böylece, kendisine hizmet eden iki gölgenin, benimkiyle kendisininkinin arasında yürüdü; çünkü benim gölgem de onun sözünü dinlemek, onun bütün devinimlerine uymak, boyun eğmek zorundaydı.</p>

  <p>Bu kadar uzun zamandan sonra zavallı gölgemi yeniden görüp, tam onun yüzünden böyle anlatılması güç bir sıkıntıda olduğum sırada onu da böyle adi bir hizmete yargılı bulunca, yüreğim parçalandı, acı acı ağlamaya başladım. İğrenç herif benden çekip aldığı şeyle böbürlenerek utanmadan önerisini yineledi:</p>

  <p>"Bunu yeniden elde edebilirsiniz. Yalnızca bir imzacık, ondan sonra zavallı mutsuz Mina'yı o serserinin pençelerinden kurtarıp pek saygın Bay Kont'un kollarına alacaksınız... Söylediğim gibi yalnızca bir imzacık..."</p>

  <p>Gözyaşlarım yeniden ve daha güçlü aktı; ama arkamı döndüm, ona uzaklaşması için işaret ettim.</p>

  <p>Endişeler içinde buraya kadar izimi sürmüş olan Bendel tam bu anda geldi. Sadık ve dürüst çocuk beni ağlar durumda bulunca ve gölgemi -çünkü onu tanımamaya olanak yoktu- bu gri giysili, acayip, bilinmeyen adamın egemenliği altında görünce, hemen güce başvurarak da olsa, beni malıma yine sahip etmeye karar verdi; ancak bu nazik şeyin nasıl kullanılacağını kendisi de bilmediği için adama sözleriyle saldırdı ve fazla sorup soruşturmadan, kestirme olarak malımı yine bana vermesini istedi. Bilinmeyen adamsa yanıt vereceği yerde, zavallı delikanlıya arkasını dönüp gitmeye başladı. Ama Bendel elindeki dikenli sopayı kaldırdı, adamın hemen peşinden gidip, gölgeyi geri vermesini tekrar tekrar buyurarak, hiç sakınmadan kaslı kolunun bütün gücünü ona duyumsattı. Öteki, sanki böyle davranışlara alışıkmış gibi başını eğdi, omuzlarını kabarttı ve sesini çıkarmadan, sakin adımlarla, kırın ortasında yürümeyi sürdürdü; benden hem gölgemi, hem de sadık uşağımı alıp götürüyordu. Issız ovada daha uzun süre sopa vuruşlarının boğuk sesini işittim, sonunda uzaklarda yitip gitti. Biraz önceki gibi yıkımımla baş başa, yapayalnızdım.</p>
</body>
</html>
