<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1>2</h1>

  <p>Kaçak bir süre için güvenlikteydi. Kurtlar, Livonya ormanlarında sayılan hiç de az olmayan tehlikeli ayılar gibi tırmanmayı başaramıyorlardı. Yine de güneşin dogmasıyla ortadan kaybolacak olan bu kurtların oradan ayrılmasından önce aşağıya inmek zorunda kalmaması gerekiyordu.</p>

  <p>Ve öncelikle sorulması gereken bu merdivenin burada ne aradığı ve üst ucunun nereye yaşlandığıydı?...</p>

  <p>Daha önce de belirtildiği gibi bu, üzerine aynı türden üç merdivenin monte edildiği bir çarkın poyrasıydı. Aslında bunlar Embach’ın göle döküldüğü yerin yakınlarında, küçük bir tepenin üzerinde yükselen bir değirmenin kanatlarından başka bir şey değildi. Kaçağın kanatlardan birine tırmandığı sırada değirmen şans eseri çalışmıyordu.</p>

  <p>Geriye rüzgar şiddetlenirse, günün doğmasıyla aygıtın faaliyete geçmesi olasılığı kalıyordu. Bu durumda dönen poyranın üzerinde tutunabilmek güçleşecekti. Zaten dış kolu harekete geçirmeden önce kanatları örten muşambaları kaldıracak olan değirmenci onu fark etmeyecek miydi? Ama kaçak aşağıya inmeyi göze alabilir miydi?... Ulumalarıyla yakınlardaki evlerin sakinlerini uyandırmakta gecikmeyecek olan kurtlar hâlâ tepeciğin eteğinde bekliyorlardı!...</p>

  <p>Alınacak tek karar değirmenin içine girmek, değirmenci orada değilse -ki büyük ihtimalle öyleydi- gün boyunca orada kalıp yola koyulmak için akşam olmasını beklemekti.</p>

  <p>Bunun üzerine çatıya doğru süzülen adam, ortasında kolu yere kadar uzanan hareket kaldıracının yer aldığı çatı penceresine ulaştı.</p>

  <p>Değirmenin damı, ülkede yaygın olarak rastlandığı gibi ters dönmüş bir gemi karinasına ya da daha doğrusu sipersiz bir kaskete benziyordu. Bu çatı, rüzgara göre yön değiştirmesine izin veren bir iç tekercikler sisteminin üzerinde dönüyordu. Hollanda’daki değirmenlerde olduğu gibi merkezi bir eksenin etrafında dönmek yerine zemine sabitlenmiş olan ahşaptan yapılmış ana yapıya karşılıklı olarak açılmış iki kapıdan giriliyordu.</p>

  <p>Çatı penceresine ulaşan kaçak, hiç zorlanmadan, gürültüsüzce içeri girdi. İçeride bir çark aracılığıyla değirmenin alt katındaki değirmentaşına bağlanan yatak ekseninin düşey olarak geçtiği bir çatı boşluğu vardı.</p>

  <p>İçeriye zifiri karanlıkla ahenk içinde olan derin bir sessizlik hakimdi. Bu saatte zemin katta muhtemelen kimse yoktu. Kalaslardan yapılmış duvar boyunca uzanan dik bir merdiven, zemini tepeciğin toprağıyla kaplı olan giriş katına dek iniyordu. Ancak tedbirli davranarak çatı katını terk etmemek gerekiyordu. Kaçak uzun süre erteleyemeyeceği yemek ve uyku gereksinimlerini gidermeliydi.</p>

  <p>Böylece erzak stokunu tüketmişti, bu durumda bir sonraki etapta torbasını yeniden doldurması lazımdı. Bunu nerede ve nasıl yapacağına o zaman karar verecekti.</p>

  <p>Sabah yedi buçukta sisin kalkmasıyla değirmenin etrafını gözlemlemek daha kolaylaşmıştı. Kafasını çatı penceresinden uzattığında sağ tarafta buzların erimesiyle sular altında kalmış, sukuşlarının uçuştuğu bir bataklığın ortasından geçen ağaç gövdeleriyle kaplı, uçsuz bucaksız bir yolu görebiliyordu. Sol tarafta ise, yüzeyi Embach nehrinin başladığı noktanın dışında buzlarla kaplı olan göl uzanıyordu.</p>

  <p>Sağda solda iskelet haline dönüşmüş akağaç ve kızılağaçlarla tezat oluşturan sık yapraklı çamlar ve köknarlar yükseliyordu.</p>

  <p>Kaçak öncelikle bir saatten beri ulumalarını duymadığı kurtların tepeciğin eteğini terk etmiş olduklarını gözlemledi.</p>

  <p>“İyi,” dedi kendi kendine, “ama gümrükçüler ve polisler bu vahşi hayvanlardan daha tehlikeli!... Kıyıya yaklaştıkça onları atlatmak iyice güçleşecek... Uykusuzluktan ölüyorum... Yine de uyumadan önce tehlike anında nasıl kaçacağımı belirlemem gerek.”</p>

  <p>Yağmur durmuş, rüzgarın batıdan esmesiyle ısı birkaç derece yükselmişti. Ancak sert esen bu rüzgarı gören değirmenci, değirmenini çalıştırmaya gelmeyecek miydi?...</p>

  <p>Çatı penceresinden yarım verst uzaklıkta yer yer beyazlarla kaplı damlarından sabah dumanlan yükselen birkaç ev görülebiliyordu.</p>

  <p>Kuşkusuz değirmenci orada oturuyordu ve bu köyü gözden ayırmamak gerekiyordu. Küçük iç merdivenin basamaklarına yönelen kaçak, değirmentaşının üzerine yerleştiği desteğe kadar aşağı indi. Etrafta buğday torbaları vardı. Demek ki, değirmen terk edilmemişti ve rüzgar kanatlarını döndürmeye yetecek kadar güçlü estiğinde harekete geçecekti. Değirmenci de onu çalıştırmak için oraya gelmek üzere olmalıydı...</p>

  <p>Bu durumda alt katta kalmak tedbirsizlik olacaktı, en iyisi birkaç saat uyumak için yeniden çatı katına çıkmaktı. Aşağıda gafil avlanma tehlikesi vardı, hafif birer sürgüyle desteklenmiş iki kapı yağmur başladığında içeriye sığınmak isteyen herhangi bir kişiye engel olamazdı. Zaten rüzgar sertleşiyordu ve değirmenci oraya gelmekte gecikmeyecekti.</p>

  <p>Duvardaki mazgal deliklerinden dışarıyı son bir kez daha inceledikten sonra tahta merdiveni tırmanarak yeniden çatı katına çıkan kaçak, yorgunluğun ağır basmasıyla derin bir uykuya daldı.</p>

  <p>Uyandığında saat kaçtı?... Yaklaşık dört olmalıydı. Hava hâlâ aydınlıktı. Bununla birlikte değirmen henüz faaliyete geçmemişti.</p>

  <p>Soğuktan her yanı tutulmuş olsa da ayağa kalkarken varlığını belli edecek aşırı hareketlerden tesadüfen kaçınmıştı, bu onu büyük bir tehlikeden korumuştu.</p>

  <p>Kulağına alt katta hararetle konuşan birkaç kişinin sözleri geliyordu. Uyanmasından yarım saat önce değirmene gelmiş olan bu adamlar çatı katına çıksalar, onu fark edeceklerdi.</p>

  <p>Hiç ses çıkarmamaya özen gösteren kaçak, zemine uzanarak aşağıda konuşulanlara kulak kabarttı.</p>

  <p>Duyduğu ilk sözcüklerden aşağıdakilerin kim olduklarını anlaması hiç de zor olmadı. Değirmenciyle konuşan adamların gelişinden önce oradan ayrılmış olsaydı, ne büyük bir tehlikeyle karşı karşıya kalacağını anlamıştı.</p>

  <p>Bunlar bir jandarma onbaşısı ve iki adamıydı.</p>

  <p>O dönemde yönetim Alman unsurların yerine Slavları yerleştirerek Baltık bölgelerini Ruslaştırma politikası uygulamaya başlamıştı. Ancak çok sayıda jandarma hâlâ Alman kökenliydi. Onlardan biri olan Onbaşı Eck, görevini yaparken kendi ırkından vatandaşlara Livonyalı Ruslara oranla daha hoşgörülü davranmakla dikkati çekiyordu. Oldukça çalışkan ve zeki olan, sürekli olarak üstlerinin takdirini toplayan bu asker başanlarıyla kibirlenirken yenilgiyi hazmedemiyor, kendisine verilen görevleri büyük bir hırsla yerine getiriyordu. Hele söz konusu olan Sibirya’dan kaçmış, Moskova kökenli bir Livonyalıyı yakalamaksa, işine daha büyük bir kararlılıkla sarılıyordu...</p>

  <p>Kaçağın uyuduğu sırada değirmenci gün boyunca çalışmak için değirmene gelmişti. Saat dokuza doğru rüzgarın elverişli olduğuna karar vermişti, eğer kanatları döndürmeye başlasa, adam ilk gürültüyle uyanacaktı. Ancak yağan ince yağmurun etkisiyle rüzgar sertleşmemişti.</p>

  <p>Değirmenci kapıdan içeri gireceği sırada kendisini fark eden Eck ve adamları, ondan bazı bilgiler almak amacıyla değirmene yönelmişlerdi.</p>

  <p>O sırada Eck,</p>

  <p>“Dün akşam gölün ucunda otuz, otuz beş yaşlarında bir adama rastladın mı?...” diyordu.</p>

  <p>“Kesinlikle hayır,” diye karşılık verdi değirmenci. “Bu mevsimde köyümüze çok az kişi uğrar... Bahsettiğiniz kişi bir yabancı mı?...”</p>

  <p>“Bir yabancı mı?... hayır, bir Rus, Baltık bölgesinden bir Rus.”</p>

  <p>“Ah! demek bir Rus?...” diye tekrarladı değirmenci.</p>

  <p>“Evet..., ele geçirmekten gurur duyacağım bir alçak!”</p>

  <p>Siyasi bir suçtan hüküm giymiş biri, polis tarafından her zaman için bir alçak olarak görülüyordu.</p>

  <p>“Onun peşinde misiniz?...” diye sordu değirmenci.</p>

  <p>“Yirmi dört saat önce, bölge sınırında görüldüğünün bildirilmesinden beri."</p>

  <p>“Nereye gittiği biliniyor mu?...” diye yeniden sordu, oldukça meraklı bir kişiliğe sahip olduğu anlaşılan değirmenci.</p>

  <p>“Bunu tahmin etmek hiç de zor değil,” diye karşılık verdi Eck. “Deniz buzlardan arındığında gemiyle yola çıkabileceği bir limana, hiç şüphesiz Revel’e ya da Riga’ya.”</p>

  <p>Onbaşı, imparatorluğun kuzeyinde Rusların eski Kolyvan’ı olan bu önemli liman şehrinin adını anmakla doğru bir saptamada bulunuyordu. Bu şehir Courlande kıyısını bir demiryolu hattıyla Petersburg’a bağlıyordu. Re-vel’e ya da onun sahildeki banliyösü olan ve körfezin ucunda bulunması nedeniyle buzların daha önce çözüldüğü Balliski’ye gelmek, bir kaçak için her zaman avantajlıydı.</p>

  <p>Ahalisinin üçte biri Almanlardan ve üçte ikisi de Estonya’nın gerçek yerlileri olan Estlerden oluşan ve en eski Ortaçağ kentlerinden biri sayılan Revel’in değirmene uzaklığı yüz kırk versti buluyordu, bu da dört uzun etaba denk düşmekteydi. '</p>

  <p>“Neden Revel olsun ki?... Bu alçak Pernau’ya yönelmekle daha akıllıca davranmış olacak!” diye karşılık verdi değirmenci.</p>

  <p>Pernau’ya varmak için katedilmesi gereken mesafe yalnızca yüz mildi. Pernau’nun iki katı uzaklıkta bulunan Riga’ya gelince, araştırmaların bu yol üzerinde sürdürülmesi uygun değildi.</p>

  <p>Çatının dibinde nefesini tutmuş bir halde konuşulanları dinleyen kaçak, şüphesiz bu söylenenleri değerlendirecekti.</p>

  <p>“Evet,” diye yanıtladı onbaşı, “Pemau’ya gitmesi de bir ihtimal, Fallen’daki birlikler bölgeyi araştırmak için talimat aldılar, ama tüm belirtiler kaçağımızın bir gemiyle denize açılmanın daha kolay olacağı Revel’e doğru gittiğini gösteriyor.”</p>

  <p>O dönemde Albay Raguenofun komutasındaki Livonya jandarmasını yöneten Binbaşı Verder’in görüşü buydu. Eck’de bu doğrultuda bilgilendirilmişti. Slav kökenli Raguenof, Alman asıllı Verder’in sempatilerini ve nefretlerini paylaşmıyordu; binbaşı ise, astı Onbaşı</p>

  <p>Eck ile aynı fikirleri taşıyordu.</p>

  <p>Yine de üstlerinde onları yönlendirerek uzlaşmalarını sağlayacak olan Baltık Bölge Valisi General Gorko vardı.</p>

  <p>Zaten bu yüksek şahsiyet hükümetin daha önce de belirtilen bölge yönetiminin kademeli olarak Ruslaştırılması düşüncesini savunuyordu.</p>

  <p>Sohbet birkaç dakika daha devam etti. Onbaşı, kaçağın bölge birliklerine bildirilen eşkalini tarif etti: Adamın boyu ortanın üzerindeydi, yapısı güçlü, yaşı otuz beşti, sık ve sarı sakalı vardı, sınırı geçtiğinde üzerinde kahverengiye çalan, kalın bir kaftan vardı.</p>

  <p>“Bir kez daha sormak istiyorum,” dedi değirmenci, “söz ettiğiniz kişi bir Rus mu?...”</p>

  <p>“Evet... bir Rus!”</p>

  <p>“Bu adamın köyümüze gelmediğine şahidim, hiçbir evde onun izine rastlayamayacak-sınız...”</p>

  <p>“Ona evini açanın, kim olursa olsun, onun suç ortağı durumuna düşeceğini biliyor musun?...”</p>

  <p>“Tanrı bizi korusun, bunu biliyorum ve böyle bir şeye asla yeltenmeyeceğim!”</p>

  <p>“Haklısın, kimsenin Binbaşı Verder’i karşısına almaması gerek.”</p>

  <p>“Buna dikkat edeceğiz, Onbaşı.”</p>

  <p>Bunun üzerine adamlarıyla birlikte bölgeyi karış karış tarayacağını ve jandarma birliklerinin birbirleriyle sürekli olarak irtibat halinde bulunacağını tekrarlayan onbaşı yola çıkmaya hazırlandı.</p>

  <p>“Bu arada,” dedi değirmenci, “güneybatıdan esmeye başlayan rüzgar giderek sertleşiyor. Kanatları harekete geçirmek için bana yardımcı olur musunuz?... Böylece köye geri dönmek zorunda kalmadan, bütün geceyi burada geçirebileceğim.”</p>

  <p>Eck, değirmenin çalışması için seve seve yardım etti. Karşı kapıdan çıkan adamları, büyük kaldıracın kolunu çevirerek çatının tekercikleri üzerinde dönmeye başlamasını ve aygıtın rüzgar yönünde hareket etmesini sağladılar. Muşambalar kaldırılıp çark harekete geçince değirmenin düzenli tıkırtıları duyulmaya başladı.</p>

  <p>O zaman onbaşı ve adamları kuzeybatı istikametine doğru yöneldiler.</p>

  <p>Kaçak bu konuşmaları can kulağıyla dinlemişti. Buradan çıkarması gereken, maceralı yolculuğunun sonunda kendisini daha büyük tehlikelerin beklediğiydi. Eşkali bildirilmişti... Jandarma bölgeyi araştırıyordu... Birlikler onu ele geçirmek için ortak hareket edeceklerdi... Bu koşullar altında Revel’e gitmesi doğru olacak mıydı?. Hayır, diye düşündü. En iyisi daha kolay ulaşabileceğim Pernau’ya gitmek... Havaların ısınmasıyla hem Bal tık Denizi’nde, hem de Finlandiya Körfezi’nde buzların çözülmesi gecikmeyecek.</p>

  <p>Bu kararı aldıktan sonra karanlık kaçışını mümkün kılacak derecede bastırınca değirmeni terk etmek üzere beklemeye başladı.</p>

  <p>Ancak değirmenciye fark ettirmeden bunu nasıl başaracaktı? Düzenli esen rüzgar değirmenini çalıştırdıkça geceyi burada geçirecekti. Aşağı kata inerek kapılardan birinden çıkmayı akimdan bile geçirmemesi gerekiyordu...</p>

  <p>Çatı penceresinden süzülerek çatıyı döndüren büyük kaldıraca ulaşması ve ardından yere inmesi mümkün müydü?...</p>

  <p>Kanat yatağının hareket halinde olması ve çarkın dişlerine kapılma tehlikesine rağmen, güçlü ve becerikli bir adam bunu deneyebilirdi.</p>

  <p>Karanlığın yeterince bastırması için daha bir saat beklemek gerekiyordu. Bu süre içinde değirmencinin yukarı çıkması durumunda kaçak fark edilmemeyi başarabilecek miydi?... Hayır, hava hâlâ aydınlıksa, bu mümkün değildi; hava kararmış olsa, bu kez değirmenci yanına bir el feneri alacaktı.</p>

  <p>Bu durumda değirmenci yukarı çıkıp adamın saklandığını fark ederse, üzerine atılarak onu etkisiz hale getirecek, sonra elini ayağını bağlayacaktı. Değirmenci direnip kendini savunmaya ve çığlıklarıyla köy halkını durumdan haberdar etmeye kalkarsa, bu onun sonu olacaktı... Kaçağın bıçağı çığlıklarını boğazına tıkayacaktı. Bu adam, onca tehlikeye göğüs gererek katettiği binlerce verstlik yolu, özgürlüğünü engelleyecek bir girişim karşısında geri adım atmak için gelmemişti.</p>

  <p>Yine de yeniden yola koyulmadan önce birinin kanını dökmemek konusundaki umudunu koruyordu... Değirmenci bu çatı katma neden çıkacaktı ki?... Büyük kanatların etkisiyle pervane gibi dönen değirmentaşlarının başında durması gerekmiyor muydu?...</p>

  <p>Eksenin tıkırtıları, çarkın gıcırtıları, esen yelin vınlaması ve ezilen buğdayların iniltisi arasında geçen bir saatin ardından, bu bölgelerde uzun süren alacakaranlığın yerini zifiri bir karanlık alıyordu. Çatının içine koyu bir karanlık hakimdi. Yola çıkma hazırlıklarına başlamanın zamanı geliyordu. En az kırk verst katedeceği bu geceki etap oldukça yorucu olacaktı, hiç gecikmeden yola çıkmak gerekiyordu.</p>

  <p>Belinde taşıdığı bıçağın kınından kolayca çıkıp çıkmadığını kontrol eden kaçak, kurtların üzerine boşalttığı altı merminin yerine yenilerini tabancasının topuna yerleştirdi.</p>

  <p>Geriye mekanizmanın desteğine yaslanan ucu çatı penceresinde yer alan eksenin dönüşüne bir tarafını kaptırmadan aşağıya inebilmek kalıyordu. Bu oldukça zorlu işin üstesinden gelirse, çatının çıkıntılarına tutunarak kolayca büyük kaldıraca ulaşabilirdi.</p>

  <p>Kaçak çatı penceresine doğru süzülürken değirmentaşı ve çarkların gürültüsünün arasından bir ses duydu.</p>

  <p>Bu, ağırlığıyla merdiven basamaklarını gıcırdatan bir ayağın sesiydi. Değirmenci elindeki fenerle çatı katına çıkıyordu.</p>

  <p>Kaçak elindeki silahla üzerine atılmaya hazırlandığı sırada çatının zemini üzerinde belirerek şunları söyledi,</p>

  <p>“Babacığım, yola çıkma zamanı geldi... geç kalma... Aşağıya inebilirsin... kapı açık.” Kaçak afallamış bir halde ne yanıt vereceğini bilemedi. Bu yürekli değirmenci orada olduğunu biliyor muydu?... Yani onun değirmene sığındığını görmüş müydü?... Evet, uyuduğu sırada çatı katma çıkarak onu görmüş, uyandırmamıştı. O da kendisi gibi bir Rus muydu?... Slavlar yüz ifadelerinden birbirlerini tanıyabiliyorlardı... Livonya jandarmasının bu adamın peşinde olduğunu anlamıştı... Ama bunun gerekçesi neydi?... Onu Eck ve adamlarına teslim etmeye niyetli olmadığı için bunu sormak bile istemiyordu.</p>

  <p>“Aşağıya gel,” diye tekrarladı şefkat dolu bir sesle.</p>

  <p>Yüreği heyecanla çarpan, kaçak, kapılarından biri açık olan alt kata indi.</p>

  <p>“İşte biraz erzak,” dedi, torbasını ekmek ve etle dolduran değirmenci... “Tıpkı mataran gibi onun da boş olduğunu gördüm... Mataranı da doldur ve yola çık...”</p>

  <p>“Ama ya jandarma bundan haberdar olursa...”</p>

  <p>“Onları atlatmaya çalış, benim için endişelenme... Sana kim olduğunu sormuyorum... Bildiğim tek şey bir Slav olduğun ve bir Slav asla bir Slavı Alman jandarmalara teslim etmez.”</p>

  <p>“Teşekkürler... teşekkürler!” diye haykırdı kaçak.</p>

  <p>“Haydi git, babacığım!... Tanrı yolunu açık etsin, bağışlanacak günahın varsa, seni affetsin!”</p>

  <p>Gece oldukça karanlıktı, tepeciğin eteğinden geçen yol tamamıyla ıssızdı. Değirmenciye son kez el sallayan kaçak az sonra gözden kayboldu.</p>

  <p>İzlemeye karar verdiği yeni güzergaha uygun olarak gece boyunca Fallen’a ulaşması, gün boyunca köyün dışındaki bir mekanda dinlenmesi gerekiyordu. Kırk verstlik bu etabı aştıktan sonra Pernau’ya varması için önünde altmış verst kalacaktı. Sonra gecikmesine neden olacak talihsiz bir olayla karşılaşmazsa, 11 Nisan gecesi Pernau’ya varmayı hesaplıyordu. Orada bir gemiye binmesine yetecek kadar parayı bulana dek saklanacaktı, Baltık Denizi buzlardan arındığında yola çıkacak çok sayıda gemi bulabilecekti.</p>

  <p>Kâh ovada, kâh köknar ve kayın ağaçlarından oluşan karanlık ormanların sınırında ilerleyen kaçak hızla yol alıyordu. Bazen bir tepenin eteği boyunca ilerlemesi, dar vadilerin etrafını dolaşması, granit kayalardan oluşan kıyılarının ortasında yarı donmuş haldeki çayları aşması gerekiyordu. Zemin, sarı kumla karışmış toprağı zayıf bir bitki örtüsüyle kaplı Peipous Gölü kıyısından daha çoraktı. Zaman zaman sabanın kısa süre içinde karabuğday, çavdar, keten ve kenevir ekimine girişeceği hepsi birbirine benzeyen tarlalara komşu, uyuyan köyler beliriyordu.</p>

  <p>Isı hissedilir derecede artıyordu. Yarı erimiş karlar çamura dönüşüyordu. Bu sene buzlar zamanından önce çözülecekti.</p>

  <p>Kaçak, saat beşe doğru Fallen köyü yakınlarında kimseye görünmeden içinde dinlenebileceği boş bir yıkıntı keşfetti. Değirmencinin vermiş olduğu yiyeceklerin bir bölümü gücünü geri getirdi, gerisini uyku halledecekti. Deliksiz bir uykunun ardından, akşam altıda yeniden yola çıktı. Ayın 9’unu 10’una bağlayan bu gece Pernau’ya varması için geri kalan altmış verstlik mesafenin yarısını katederse, sondan bir önceki etap tamamlanmış olacaktı.</p>

  <p>Kaçak gün doğarken yola yarım verst mesafedeki bir çam ormanının derinliklerinde durmak zorunda kaldı. Günü orada geçirmek, bir çiftliğe ya da hana gidip yemek ve yatacak yer istemekten daha güvenli olacaktı. Göldeki değirmenci gibi konuksever insanlara her zaman rastlanmıyordu.</p>

  <p>O gün öğleden sonra sık ağaçlıkların arasına gizlenmiş olan kaçak, bir jandarma mangasının Pernau yolundan geçtiğini gördü. Manga sanki köknar ormanını araştırmak istermişçesine bir an durdu. Ancak kısa bir moladan sonra yoluna devam etti.</p>

  <p>Akşam altıda tekrar yola koyuldu. Gökyüzünde bulut yoktu. Neredeyse dolunaya dönecek olan ay canlı bir parıltıyla ışıldıyordu. Sabah üçe doğru Pernau’nun beş verst yukarısındaki Pernowa nehrinin sol kıyısı boyunca ilerlemeye başladı.</p>

  <p>Nehri izleyerek hareket edeceği güne kadar mütevazı bir hana yerleşmeyi planladığı kentin kenar mahallelerine ulaştı.</p>

  <p>Çözülmenin Pernowa’nın buzlarını şimdiden körfeze doğru sürüklediğini gördüğünde sevinci izlenmeye değerdi. Birkaç gün sonra zorlu etaplar, yorgunluklar ve her türden tehlikelerle dolu bu bitmek bilmeyen yolculuk sona erecekti.</p>

  <p>En azından o böyle olacağını umuyordu...</p>

  <p>Aniden bir çığlık yankılandı. Bu Peipous Gölü’nden, Livonya sınırına geçerken işittiği ve kulağına Almanca “verda?" sözcüğünü çağrıştıran sese benziyordu. Bu çığlık, bu kez bir gümrükçünün ağzından çıkmıyordu.</p>

  <p>Onbaşı Eck yönetiminde, Pernau yolu yakınlarında nöbet tutan dört kişilik bir manga beliriyordu.</p>

  <p>Bir an için duraksayan kaçak, kıyıya doğru inmeye başladı.</p>

  <p>“Bu o!...” diye gürledi jandarmalardan biri.</p>

  <p>Ne yazık ki, ayın yoğun ışığı fark edilmeden gözden kaybolmasına izin vermiyordu. Eck ve adamları kaçağın peşine düştüler. Uzun bir yolculuğun ardından bacaklarının gücü tükenmiş olan kaçak, her zamanki hızıyla ilerleyemiyordu. On saatlik bir etaptan sonra kendisi gibi yorgun olmayan bu jandarmaların elinden kurtulması kolay olmayacaktı.</p>

  <p>“Onların eline düşmektense, ölmeyi yeğlerim!” dedi kendi kendine.</p>

  <p>Kıyının beş, altı ayak açığından geçmekte olan bir buz kütlesinin üzerine sıçradı.</p>

  <p>“Ateş!... ateş!...” diye haykırdı Eck adamlarına.</p>

  <p>Dört patlama sesi duyuldu, ancak mermiler çözülen buzların arasında yitip gitmişti.</p>

  <p>Pernowa’mn erimenin ilk günlerindeki hızlı akıntısı sayesinde kaçağın üzerinde bulunduğu buz kütlesi süratle yol alıyordu.</p>

  <p>Kıyı boyunca koşarak ilerleyen Eck ve adamlarının hareket halindeki bu buz kütleleri arasında hedefi vurmaları oldukça güçtü. Çözülen buz tabakalarının ortasında kaçağın yaptığını yaparak, onu bir buz kütlesinden diğerine sıçraya sıçraya izlemeleri gerekiyordu.</p>

  <p>Başlarındaki Eck ile birlikte bu düşünceyi uygulamaya koyacakları sırada şiddetli bir gürültü duyuldu. Kaçağın üzerinde bulunduğu buz kütlesi, nehrin sağa doğru yönelip ani bir dirsekle daralması yüzünden diğer büz kütleleriyle çarpışıyordu. Devrilip dikilen, yeniden devrildikten sonra bir set oluşturarak üst üste yığılan buz yığınlarının altında gözden kayboldu.</p>

  <p>Bu noktada buzların çözülmesi durmuştu. Buz tarlasına dalan jandarmalar araştırmalarını bir saat boyunca sürdürdüler.</p>

  <p>Bu çarpışma sırasında öldüğünden şüphe duyulmayan kaçaktan hiçbir iz yoktu.</p>

  <p>“Onu sağ olarak yakalasak daha iyi olacaktı...” dedi jandarmalardan biri.</p>

  <p>“Bu doğru,” diye karşılık verdi Onbaşı Eck, “ama onu canlı olarak ele geçiremediysek de ölüsünü bulmaya çalışalım!”</p>
</body>
</html>
