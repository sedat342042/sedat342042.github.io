<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1>7</h1>

  <p>İki saat sonra bir at arabası son süratle Perpnau’ya doğru ilerliyordu. Bu bir posta arabası değil, Frank Johausen’in molalarda değiştirilecek atların koşulduğu landosuydu. Ne kadar hızlı giderse gitsin, Kırık Haç meyhanesine geceden önce ulaşması mümkün değildi. Gece son mola yerinde geçirilecek, ertesi sabah gün doğarken hana varılacaktı.</p>

  <p>Bankacı, Binbaşı Verder, otopsi muayenesini gerçekleştirecek olan Doktor Hamine, soruşturmayı yürütecek Yargıç Kerstorf ve zabıt katibi landodaki yerlerini almışlardı. En arkadaki koltukta iki polis memuru vardı.</p>

  <p>Diğer kişiler öyküde daha önceden yeterince tanıtıldıklarından, Yargıç Kerstorf ile ilgili olarak birkaç şey söylemek yerinde olacak.</p>

  <p>Elli yaşlarındaki bu hukuk adamı, meslektaşları ve kamuoyu tarafından takdir edilirdi.</p>

  <p>Yetki alanına giren cinayet davalarındaki titizliği ve çözümlemelerine hayran kalmamak elde değildi. Görevini mutlak bir dürüstlükle yerine getirirken, nereden gelirse gelsin, hiçbir etki altında kalmaz, siyasi iktidar kararlarını belirleyemezdi. Tam bir kanun adamıydı, iletişim kurmayı pek sevmeyen, sakınımlı kişiliğiyle fazla konuşmaz, daha çok düşünürdü.</p>

  <p>Bu davada araya siyaset girerse, fizikteki ters akışkanlar gibi bir araya gelmeleri çök zor olan iki taraf vardı: Bir yanda, Alman asıllı bankacı Johausen ve Binbaşı Verder, diğer yanda doğuştan Slav Doktor Hamine. Yalnızca Yargıç Kerstorf o sıralarda Baltık bölgelerine hakim olan ırkçı çatışmaların dışında kalmıştı.</p>

  <p>Yolculuk sırasında zaman zaman gerçekleşen sohbetler yalnızca binbaşı ile bankacı arasında sınırlı kalıyordu.</p>

  <p>Bay Frank Johausen bahtsız Poch’un ölümünden duyduğu derin üzüntüyü gizlemiyordu. Uzun yıllardan beri, tartışılmaz dürüstlüğü ve her fırsatta kanıtladığı fedakarlığı ile şirketine hizmet veren bu adama özel bir saygı duyardı.</p>

  <p>“Ya o zavallı Zenaide,” diye ekledi, “evleneceği adamın öldüğünü öğrendiğinde ne büyük bir ıstırap yaşayacak!...”</p>

  <p>Riga’daki nikah birkaç gün içinde kıyılacaktı, oysa şimdi banka kuryesi kilise yerine mezarlığa götürülecekti!</p>

  <p>Binbaşıya gelince, kurbanın başına gelenler içini sızlatsa da onun için asıl önemli olan katilin yakalanmasıydı. Cinayet mahallini incelemeden, suçun hangi koşullar altında işlendiğini öğrenmeden, bu konu üzerinde konuşmak mümkün değildi. Belki bazı ipuçları bulunabilirdi. Binbaşı Verder, bu cinayette bir süredir Livonya topraklarının bir bölümünde görüldükleri bildirilen kaçakların parmağı olduğuna inanıyordu. Bu yüzden bölgeyi sürekli olarak tarayan polis devriyeleri sayesinde Kırık Haç meyhanesi katilinin adaletin pençesinden kurtulamayacağı ümit edilebilirdi.</p>

  <p>Doktor Hamine’in bu davadaki görevi, Poch’un cesedinin otopsisiyle sınırlıydı. Muayeneden sonra ölüm nedenini- açıklayacaktı. Ama o sırada zihnini kurcalayan, hatta onu kaygılandıran başka bir mesele vardı. Dün profesöre yaptığı günlük ziyaret sırasında onu evde bulamamış, İlka’dan onun bir yolculuğa çıktığını öğrenmişti. O gün yola çıktığını bile görmediği Nikolef ona iki, üç gün için Riga’dan ayrılacağını söylemiş, nereye gideceği konusunda hiçbir açıklama yapmamıştı. Bu yolculuk daha önceden planlanmış mıydı?... Nikolef eve döndüğünden beri hiçbir mektup almadığına göre muhtemelen böyleydi.</p>

  <p>Son akşamki görüşmelerinde bu durumdan ne kızına, ne Doktor Hamine’e, ne de konsolosa söz etmemişti. Onlara her zamankinden daha düşünceliymiş gibi görünmemiş miydi?... Belki de, ama böylesine içine kapalı bir adama zihnini neyin meşgul ettiğini sormak kolay değildi. Kesin olan ertesi gün sabahın ilk saatlerinde, İlka’yı yolculuğa çıkma nedenini bildirmeksizin, birkaç sözcükle durumdan haberdar ettikten sonra yola çıktığıydı. Doktor Hamine, yapından ayrılırken 11-ka’nın büyük bir kaygı içinde olduğunu anlamıştı, aynı kaygıyı kendisi de paylaşıyordu.</p>

  <p>Lando son hızla ilerliyordu. Önden giden bir süvari, mola yerlerindeki atların değişimi için gerekli hazırlıkları yapıyordu. Hiç zaman kaybedilmediği söylenebilirdi, hatta yola üç saat önce çıkılsa, soruşturma aynı gün başlatılabilecekti.</p>

  <p>Hava kuru ve biraz soğuktu. Kuzeydoğudan esen hafif bir rüzgar, bir gün önceki fırtınayı</p>

  <p>durdurmuştu. Atların ilerlemesini zorlaştıran tek engel, boraların şiddetiyle engebeli hale gelmiş olan zemindi. Yolun yarısına gelindiğinde yemek için yarım saat mola verildi. Mütevazı bir handa konaklayan yolcular yemeklerini bitirdikten sonra derhal yola koyuldular.</p>

  <p>Şimdi her biri düşüncelere dalmış bir halde hiç konuşmuyorlardı. Bay Frank Johausen ile Binbaşı Verder arasında nadiren gerçekleşen kısa sohbetler dışında lando derin bir sessizliğe gömülüyordu. Araba bu yol üzerinde ne kadar hızlı yol alırsa alsın, bazen sürücüler işi ağırdan alıyordu. Yolcuların en sabırsızı olan binbaşı, arabanın bir yokuşun yamacında yavaşlamasıyla onları tavsiyeleriyle uyarıyor,' azarlıyor, hatta tehditler savuruyordu.</p>

  <p>Lando saat beşte, Pernau’dan önceki son istasyonda mola verdi:</p>

  <p>Ufka iyice yaklaşmış olan güneş gözden kaybolmakta gecikmeyecekti ve Kırık Haç meyhanesine daha on verst vardı.</p>

  <p>“Baylar,” dedi Kerstorf, “hana vardığımızda hava araştırmalarımıza başlamamıza izin vermeyecek kadar kararmış olacak... Size bu işi sabahın ilk saatlerine kadar ertelememizi öneriyorum... Ayrıca meyhanede kalmaya elverişli oda bulamayacağımız için geceyi burada geçirmemiz bana daha uygun görünüyor...” “Oldukça makul bir öneri,” diye karşılık verdi Doktor Hamine, “sabah erkenden yola çıkarsak...”</p>

  <p>“Burada kalalım,” dedi o zaman Bay Frank Johausen, “tabii Binbaşı Verder bir sakınca görmüyorsa...”</p>

  <p>“Araştırmalarımızın gecikmesi dışında hiçbir sakınca görmüyorum,” diye karşılık verdi, bir an önce cinayet mahalline ulaşmak isteyen Binbaşı Verder.</p>

  <p>“Bu meyhane sabahtan beri gözetim altında değil mi?...” diye sordu yargıç.</p>

  <p>“Evet,” diye yanıtladı bibaşı Verder. Pernau’dan gönderilen yazıda, polislerin içeri kimseyi sokmamak ve meyhaneci Kroffu kimseyle görüştürmemek talimatıyla derhal olay yerine gönderildiği bildiriliyordu...</p>

  <p>“Bu durumda,” dedi yargıç, “bir gecelik bir gecikme soruşturmaya zarar veremez...” “Kuşkusuz öyle” diye karşılık verdi binbaşı, “ama katilin Kırık Haç meyhanesinden iyice uzaklaşacak zamanı bulmasını sağlar!” Binbaşının, görevinin gerektirdiği gibi olaya bir polisin bakış açısıyla yaklaştığı anlaşılıyordu. Yine de havanın kararması ve günün son ışıklarının alacakaranlığın içinde kaybolmaya başlaması, alınması gereken en doğru kararın yarını beklemek olduğunu gösteriyordu.</p>

  <p>Bunun üzerine bankacı ve yol arkadaşları, mola verdikleri hana yerleştiler, akşam yemeğinin ardından geceyi geçirmek üzere kendilerine ayrılan odalarına çekildiler.</p>

  <p>15 Nisan sabahı, şafakla birlikte yok koyulan lando, saat yedide meyhaneye ulaştı.</p>

  <p>Pernau’dan gelmiş olan polisler onları kapıda karşıladı.</p>

  <p>Kroff salonda volta atıyordu. Onu orada tutmak için güç kullanmaya gerek yoktu. Hanını neden terk edecekti ki?... Tam tersine orada kalıp polislerin ihtiyaçlarını karşılaması gerekmez miydi?... Soruşturma için gelen yetkililerin talimatlarına uymak zorunda değil miydi?... Bu soruşturma için en önemli bilgilere ondan başka kim sahipti?...</p>

  <p>Zaten polisler içerde ve dışarıda, odalarda ve anayolun meyhaneye yakın bölümlerinde her şeyin olduğu gibi kalması için titizlikle nöbet tutmuşlardı. Köylülerin meyhaneye yaklaşması yasaklanmıştı, şu an bile kendilerine izin verilen uzaklıkta bekleyen elli kadar</p>

  <p>meraklı vardı.</p>

  <p>Sürücü Broks tam söz verdiği gibi saat yediye doğru , beraberinde muavini, araba ustası ve atlarla, Poch ve yolcuyu tamirattan sonra gidecekleri yere götürmek ümidiyle meyhaneye gelmişti. Meyhanecinin kendisini, nikah için bir an önce Riga’ya geri dönmenin hayalini kuran zavallı Poch’un cesedinin başına götürdüğünde Borks’un yaşadığı dehşeti tahmin etmek hiç de güç değildi! Muavin ve tamirciyi orada bırakarak hemen atlardan birine atlamış, polisi dürümdan haberdar etmek için Pernau’ya gitmişti. Riga’daki Binbaşı Verder’e telgraf çekilmesinin ardından, polisler Kırık Haç meyhanesine intikal etmişti.</p>

  <p>Broks’a gelince, tanıklığına başvurmak isteyecek olan yetkililere ifadesini vermek üzere meyhaneye dönmeyi düşünüyordu.</p>

  <p>Bu arada Yargıç Kerstorf ve Binbaşı Verder, ilk incelemelerine başlamışlardı. Bazıları meyhanenin anayola bakan cephesinde, bazıları da arka bahçede ya da köknar ormanının sınırında nöbet tutan polisler, meraklıları uzakta tutmakla görevlendirilmişlerdi.</p>

  <p>Salona giren yargıç, binbaşı, doktor ve Bay Johausen orada meyhaneci ile karşılaştılar,</p>

  <p>Kroff kendilerini banka kuryesinin cesedinin bulunduğu odaya götürdü.</p>

  <p>Bahtsız Poch’un cansız bedenini gören Bay Johausen’in içi sızladı. Şirketine uzun yıllar hizmet vermiş olan Poch, solgun yüzü ve ölümünün üzerinden yirmi dört saat geçtiği için katılaşmış bedeni ile uyurken darbeyi aldığı pozisyonda yatağında yatıyordu. Dün sabah odadan hiç ses gelmediğini fark eden Kroff, onun talimatları doğrultusunda kendisini uyandırmaya çalışmıştı, ancak sürücünün saat yediye doğru gelmesiyle ikisi birlikte içerden kilitli olan kapıyı vurmuşlar, hiçbir yanıt alamamışlardı. O zaman endişeleri artmış ve kapıyı zorlayarak içeri girdiklerinde Poch’un hâlâ sıcak olan cansız bedeniyle karşılaşmışlardı.</p>

  <p>Yatağın yanındaki masanın üzerinde Johausen kardeşler şirketinin ilk harflerinin yer aldığı ve zinciri yere uzanan çanta görülüyordu, içindeki on beş bin rublenin yerinde yeller esiyordu.</p>

  <p>Doktor Hamine, cesedi incelediğinde kurbanın çok kan kaybetmiş olduğunu anladı. Yarı pıhtılaşmış kırmızı bir sıvı birikintisi yataktan kapıya doğru uzanıyordu. Poch’un katılaşmış gömleğinde, beşinci kaburga hizasının biraz solunda ilginç bir yara izini belli eden bir delik vardı. Bıçağın, tahta bir sapın üzerine yerleştirilmiş, on, on beş santim uzunluğundaki İsveç sustalılarından biri olduğuna hiç şüphe yoktu. Bıçak yaranın ağzında kendine özgü bir iz bırakmıştı. Katil bıçağı öyle şiddetli saplamıştı ki, tek bir darbe kalbi delerek ani bir ölüme neden olmuştu.</p>

  <p>Katilin hedefi açıkça ortadaydı. Poch’un çantasındaki paralar kaybolduğu için, cinayet nedeninin hırsızlık olduğu anlaşılıyordu.</p>

  <p>Ama katil odaya nasıl girebilmişti?... Kapı meyhaneci ve Broks’un dışarıdan zorlamasını gerektirecek şekilde kilitli olduğuna göre, anayola bakan pencereden içeri girmişti. Buna hiç şüphe yoktu, zaten dışarıdan incelenen pencerenin durumu da bunu kanıtlıyordu.</p>

  <p>Yastığın üzerindeki kan izleri sayesinde Poch’un evrak çantasını yastığın altına yerleştirmiş olduğu, katilin kanlı elleriyle onu aradığı ve içini boşalttıktan sonra masanın üzerine bıraktığı anlaşılıyordu.</p>

  <p>Bu çeşitli saptamalar, yetkililerin tüm sorularına mantıklı yanıtlar veren meyhanecinin yanında, titiz incelemeler sonunda yapılıyordu.</p>

  <p>Yargıç ve binbaşı sorguya geçmeden önce, incelemelerini dışarıda da sürdürmeye karar verdiler. Hanın etrafını dolaşmak ve katilin orada ipucu bırakıp bırakmadığını araştırmak gerekiyordu.</p>

  <p>ikisi birlikte, yanlarındaki Doktor Hamine ve Bay Johausen ile dışarı çıktılar.</p>

  <p>Kroff ve Riga’dan gelen polisler kendilerini izlerken, köylüler otuz adım uzakta bekletiliyorlardı.</p>

  <p>Öncelikle katilin içeri girdiği oda penceresi ciddi bir şekilde incelendi, ilk bakışta oldukça kötü bir durumda olduğu anlaşılan sağ kanadın bir levye ile zorlandığı ve demir kancanın yerinden oynadığı fark ediliyordu. Katil parçaları yere dağılmış olan camlardan birini kırarak kolunu içeri sokmuş, pencereye arkadan destek olan dikmeyi itmişti. Bu durumda katilin içeri bu pencereden girdiğine ve cinayeti işledikten sonra yine oradan kaçtığına hiç şüphe yoktu.</p>

  <p>Hanın önünde ayın 13’ünü 14’üne bağlayan gece yağan şiddetli yağmurlarla ıslanan toprağın muhafaza ettiği çok sayıda ayak izi vardı. Ancak birbirleriyle kesiştikleri ve iç içe geçtikleri için delil olarak kullanılamazlardı. Bunun nedeni dün polisler Pernau’dan gelme</p>

  <p>den önce toplanan meraklıların, Kroff'un kendilerini engellemesine aldırmadan hanın etrafında dolaşmış olmalarıydı.</p>

  <p>O zaman Yargıç Kerstorf ve Binbaşı Verder, meçhul yolcunun geceyi geçirdiği odanın penceresinin önüne geldiler. Kuşku uyandıracak hiçbir belirti yoktu. Sıkıca kapanmış olan pencere kanatları, dünden, yani yolcunun meyhaneyi aceleyle terk ettiği saatten beri hiç açılmamışlardı. Çerçevenin üzerinde birkaç hafif çizik vardı, pervaza da aynı şekilde bu pencereden giren birinin ayakkabısıyla sertçe basılmış gibi görünüyordu.</p>

  <p>Sonra yargıç, doktor, binbaşı ve bankacı hana geri döndüler.</p>

  <p>Şimdi sıra salonun bitişiğindeki yolcunun odasını incelemeye gelmişti. Kapının önünde polisler sırayla nöbet tutuyordu.</p>

  <p>Kapı açıldı. Odanın içine koyu bir karanlık hakimdi. Pencereye yönelen binbaşı ahşap dikmeyi çevirerek açtı, tepe pervazına sabitlenmiş kancayı yerinden çıkararak kanatları dışarı itti.</p>

  <p>Dışarıdan giren ışıkla aydınlanan oda yolcunun bıraktığı haldeydi, geceyi geçirdiği yatak üstünkörü toplanmış, Kroff'un söndürdü-ğü içyağından yapılmış mum neredeyse tamamıyla tükenmişti, iki tahta iskemle hiçbir karmaşa yaşanmadığını kanıtlamasına her zamanki yerlerinde duruyorlardı, odanın dibindeki çam duvara monte edilmiş şöminenin ocağında küller ve uzun zamandır yakılmamış iki uçlu köseğiler vardı, eski dolabın içine bakıldığında hiçbir şey bulunamadı.</p>

  <p>Bu odada dışarıdan incelenen pencere pervazındaki çizikler dışında herhangi bir ipucu elde edilememişti. Yine de bu oldukça önemli bir delildi.</p>

  <p>Kroff'un bahçenin dönemecindeki ek binada bulunan odasının incelenmesinden sonra araştırmalar tamamlanmıştı. Polisler kümesin sundurmalarını, yüksek çite kadar uzanan sebze bahçesini dikkatle incelediler. Çitte herhangi bir kırığa rastlanmadı. Bu durumda katilin dışarıdan gelip kurbanın penceresinin kanadını zorlayarak içeri girme ihtimali ortadan kalkıyordu.</p>

  <p>O zaman Yargıç Kerstorf hancının sorgulanmasına karar verdi. Yanındaki zabıt katibiyle birlikte büyük salonun masasındaki yerini aldı. Kroff'un ifadesini öğrenmek isteyen Binbaşı Verder, Doktor Hamine ve Bay Johausen’de masaya oturdular. Kroff bildiklerini anlatması için içeri çağırıldı.</p>

  <p>“Bay Yargıç,” dedi kararlı bir ses tonuyla “önceki akşam saat sekize doğru hana gelen iki yolcu geceyi geçirmek için benden oda istediler. Yolculardan biri geçirdiği bir kaza nedeniyle hafifçe topallıyordu, posta arabası buradan iki yüz adım uzaktaki Pernau yolunda devrilmişti.”</p>

  <p>“Bu Johausen Bankası’nın çalışanı Poch’muydu?...”</p>

  <p>“Evet... bunu kendisinden öğrendim... Bana olan bitenleri anlattı, fırtına sırasında atların dengelerini kaybetmeleri üzerine, araba devrilmişti... Bacağındaki sıyrık olmasa, sürücü ile Pernau’da olacaktı. O gece göremediğim sürücüye gelince, ertesi sabah buraya gelmesi gerekiyordu, arabayı tamir ettikten sonra Poch ve yol arkadaşını götürmek üzere geri geldi.”</p>

  <p>“Poch, Revel’e ne için gittiğini söylemedi mi?...” diye sordu yargıç.</p>

  <p>“Hayır... benden yemek servisi yapmamı rica etti, yemeğini büyük bir iştahla yedikten sonra, saat dokuzda kendisine ayrılan odaya geçerek kapıyı içeriden kilitledi, sürgüyü çekmeyi de ihmal etmedi.”</p>

  <p>“Ya diğer yolcu?”</p>

  <p>“Diğer yolcu,” diye yanıtladı Kroff, “Poch’la birlikte yemek yemeden benden odasını göstermemi istedi. Odasına çekileceği sırada sürücünün dönüşünü beklemeyeceğini ve sabah dörtte yola çıkacağını söyledi...”</p>

  <p>“Bu yolcunun kim olduğunu biliyor musunuz?...”</p>

  <p>“Hayır, Bay Yargıç ve zavallı Poch da benden fazlasını bilmiyordu... Yemekte bana yolculuk sırasında hiç konuşmayan yol arkadaşının, tanınmak istemeyen biri gibi sürekli olarak yüzünü kapüşonuyla gizlediğini söyledi... Ben de yüzünü göremedim, eşkalini bildirmem mümkün değil.”</p>

  <p>“Bu iki yolcu geldiğinde Kırık Haçta başka müşteri var mıydı?”</p>

  <p>“Bu çevrede yaşayan beş, altı köylü ve ormancı vardı, ayrıca Onbaşı Eck’de adamlarından biriyle buradaydı.”</p>

  <p>“Ah!” dedi Bay Johausen, “Onbaşı Eck!... Ama Poch’u tanımıyor muydu?...”</p>

  <p>“Elbette, yemek boyunca sohbet ettiler...” “Ve herkes gitti mi?...” diye sordu yargıç. “Yaklaşık sekiz buçukta,” diye karşılık ver-</p>

  <p>di Kroff. “O zaman iç sürgüleri yerleştirdikten sonra salonun kapısını anahtarla kilitledim.” “Yani dışarıdan içeri girmek mümkün değil miydi?...”</p>

  <p>“Hayır, Bay Yargıç”</p>

  <p>“Anahtar olmazsa, içeriden açmak da mümkün değil miydi?...”</p>

  <p>“Söylediğiniz gibi.”</p>

  <p>“Sabah kapıyı o halde mi buldunuz?...” “Evet. Yolcu odasından çıktığında saat dörttü... Ona fenerimle yol gösterdim... Bana bir ruble ödedi... Kapüşonu dünkü gibi yüzünü gizlediğinden kim olduğunu göremedim...”</p>

  <p>“Nereye gideceğini söylemedi mi?...” “Söylemedi.”</p>

  <p>“Gece boyunca herhangi bir gürültü duydunuz mu?...”</p>

  <p>“Hayır.”</p>

  <p>“Size göre, Kroff,” diye sordu yargıç, “yolcu hanı terk ettiğinde cinayet işlenmiş miydi?...”</p>

  <p>“Sanırım öyle.”</p>

  <p>“Yolcu gittikten sonra ne yaptınız?...” “Odama döndüm, günün dogmasını beklemek üzere yatağıma uzandım, ama uykuya dalamadım...”</p>

  <p>“Yani saat dörtle altı arasında Poch’un odasından herhangi bir gürültü gelse, bunu kesinlikle duyabilirdiniz?...”</p>

  <p>“Kesinlikle, çünkü bahçeye baksa da odam onunkinin hemen bitişigindeydi, Poch’la katil arasında bir boğuşma olsaydı...”</p>

  <p>“Öyle” dedi Binbaşı Verder, “ama boğuşma olmadı, bu bahtsız kalbini hedef alan bir bıçak darbesiyle yatağında ölüp gitti!”</p>

  <p>Her şey ortadaydı, cinayetin yolcu handan ayrılmadan önce işlendiği şüphesizdi. Yine de dörtle beş arası fırtınanın en şiddetli estiği saatlerdi, yol ıssız, gece karanlıktı ve bir eşkıya kapıyı zorlayarak hiç fark edilmeden içeri girebilirdi. Kroff kendisine yöneltilen sorulara oldukça kesin yanıtlar veriyordu. Şüphelerin kendi üzerinde yoğunlaşacağını hiç düşünmediğinden kuşku yoktu. Zaten katilin dışarıdan gelerek pencere kanadını zorlayıp camı kırdıktan sonra pencereyi açtığı ve cinayeti işlemesinin ardından on beş bin rubleyi alarak aynı pencereden kaçtığı kanıtlanmıştı.</p>

  <p>Sonra Kroff cinayetten nasıl haberdar olduğunu anlattı. Saat yedide kalktıktan sonra salonda gidip gelirken, tamirci ve muavini arabanın başında bırakan Brooks gelmişti. İkisi birlikte Poch’u uyandırmak istediklerinde içerden hiçbir yanıt gelmemişti... O zaman kapıyı zorlayarak odaya girmiş ve karşılarında banka kuryesinin cesedini bulmuşlardı.</p>

  <p>“O sırada bu bahtsızın herhangi bir yaşam belirtisi göstermediğinden emin misiniz?” diye sordu Yargıç Kerstorf.</p>

  <p>“Kesinlikle hayır, Bay Yargıç,” diye yanıtladı ne kadar kaba saba olsa da heyecanlanmış gibi görünen Kroff. “Broks ve ben onu hayata döndürmek için elimizden geleni yaptık, ama başaramadık!... Düşünsenize kalbine inen böyle bir darbeden sonra!...”</p>

  <p>“Poch’un kapısının içerden kilitlenmiş olduğunu söylüyorsunuz?...” diye üsteledi yargıç.</p>

  <p>“Evet, sürgü ve kilitle...” diye karşılık verdi Kroff. “Sürücü Broks da buna tanık oldu. Kapıyı bu yüzden zorladık...”</p>

  <p>“Broks hemen yola çıktı mı?...”</p>

  <p>“Evet, Bay Yargıç, son süratle. Bir an önce Pernau’ya gidip polisi durumdan haberdar etmek için acele ediyordu.”</p>

  <p>“Broks geri dönmedi mi?...”</p>

  <p>“Hayır, ama sorgulanacağını bildiği için bu sabah gelmesi gerekir.”</p>

  <p>“Tamam,” diye karşılık verdi Bay Kerstorf, “gidebilirsiniz, ama hanı terk etmeyin, ifadenize yeniden başvurabiliriz...”</p>

  <p>“Buradayım.”</p>

  <p>Kroff'un sorgusunun başında ismi, soyadı, yaşı ve özellikleri ile ilgili olarak verdiği bilgiler zabıt katibince kaydedilmişti, soruşturma sırasında ifadesine yeniden başvurulacaktı Bu arada sürücü Broks’un hana geldiği yargıca bildirilmişti, ikinci tanık oydu ve ifadesi en az Kroff'unki kadar önemliydi, zaten bu iki ifade karşılaştırılacaktı.</p>

  <p>Broks salona alındı.</p>

  <p>Savcının isteği üzerine, ismini, soyadını, yaşını ve mesleğini söyledi.</p>

  <p>ifadesi sırasında Riga’dan aldığı yolcular, araba kazası, Poch ve yol arkadaşının geceyi Kırık Haç meyhanesinde geçirmeye karar vermeleri de dahil olmak üzere hiçbir ayrıntıyı atlamadı.</p>

  <p>Dahası cinayeti nasıl öğrendikleri, Poch’un çağrılarına yanıt vermemesi üzerine kapıyı kırmak zorunda kalmaları ile ilgili sözleri meyhanecininki ile uyuşuyordu.</p>

  <p>Ancak ortaya konması gereken önemli bir noktanın üzerinde ısrarla duruyordu, banka kuryesi yolculuk sırasında Johausen şirketi adına Revel’e yüklü miktarda para götürdüğünü tedbirsizce açıklamıştı.</p>

  <p>“Diğer yolcunun ve her mola yerinde değişen sürücülerin çantasını fark etmemeleri mümkün değildi, hatta onu bu konuda uyardım.” Arabaya Riga’dan binen yolcu sorulduğunda, “Onu tanımıyorum,” diye yanıtladı Broks, “yüzünü görebilmem imkansızdı.”</p>

  <p>“Araba yola çıkmak üzereyken mi geldi?...” “Birkaç dakika önce.”</p>

  <p>“Yerini önceden ayırtmamış mıydı?...” “Hayır, Bay Yargıç.”</p>

  <p>“Revel’e mi gidiyordu?...”</p>

  <p>“Bilet ücretini Revel için ödedi, söyleyebileceklerimin hepsi bu.”</p>

  <p>“Arabayı tamir etmek için ertesi gün geleceğiniz kararlaştırılmamış mıydı?...”</p>

  <p>“Evet, Bay Yargıç, Poch ve yol arkadaşını götürmek için.”</p>

  <p>“Bununla birlikte bu yolcu ertesi sabah dörtte Kırık Haç tan ayrıldı?...”</p>

  <p>“Kroff adamın handa olmadığını söylediğinde ben de çok şaşırdım, Bay Yargıç...” “Bundan nasıl bir sonuç çıkardınız?...” diye sordu Bay Kerstorf.</p>

  <p>“Sanırım niyeti Pernau’ya gitmekti, bu yüzden on iki millik mesafeyi yaya olarak gitmeye karar verdi.”</p>

  <p>“Niyeti buysa,” diye karşılık verdi yargıç, “Pernau’ya araba kazasından hemen sonra da gidebilirdi...”</p>

  <p>“Gerçekten de öyle Bay Yargıç,” diye yanıtladı, “ben de aynı şeyi düşünmüştüm.”</p>

  <p>Arabacının sorgusu da kısa süre sonra tamamlandı, Broks’a salondan çıkabileceği söylendi.</p>

  <p>Dışarı çıkmasının ardından Binbaşı Verder, Doktor Hamine’e şunları söyledi,</p>

  <p>“Kurbanın bedenim bir kez daha inceleyecek misiniz?...”</p>

  <p>“Hayır Binbaşı,” diye yanıtladı doktor. “Yaranın yerini, şeklini ve özelliklerini kesin bir şekilde saptadım...”</p>

  <p>“Bıçakla mı saldırılmış?...”</p>

  <p>“Sapı derinin üzerinde iz bırakan bir bıçakla,” diye karşılık verdi Doktor Hamine.</p>

  <p>Belki de bu, soruşturmanın sonucunu etkileyecek bir ipucuydu.</p>

  <p>“Zavallı Poch’un cesedinin gömüleceği Riga’ya götürülmesi için gerekli talimatları verebilir miyim?...” diye sordu Bay Johausen</p>

  <p>“Verebilirsiniz,” diye yanıtladı yargıç.</p>

  <p>“Sanırım, artık yola çıkabiliriz?..”, diye sordu doktor.</p>

  <p>“Evet,” diye karşılık verdi binbaşı, “dinlenecek başka tanık olmadığına göre...”</p>

  <p>“Handan ayrılmadan önce, yolcunun odasını bir kez daha incelemek istiyorum,” dedi Bay Kerstorf. “Belki gözümüzden kaçmış ipuçları olabilir?...”</p>

  <p>Yargıç, binbaşı, doktor ve Bay Johausen odaya geri döndüler.</p>

  <p>Meyhaneci sorularını yanıtlamak üzere onlara eşlik ediyordu.</p>

  <p>Yargıcın niyeti herhangi bir ipucu olup olmadığını öğrenmek amacıyla ocağın küllerini karıştırmaktı. Şöminenin bir köşesinde duran demir maşayı incelediğinde onun zorlanarak örselenmiş olduğunu fark etti. Katil Poch’un odasının pencere kanadını bununla zorlamış olabilir miydi...? Bu oldukça muhtemel görünüyordu, bu saptamanın pencere pervazında tespit edilen sıyrıklarla birleştirilmesi, handan çıkarak Kroff'un kendilerini duyamayacağı bir mesafeye vardıklarında, yargıcın arkadaşlarına şu değerlendirmeyi yapmasına yol açıyordu;</p>

  <p>“Cinayeti üç kişi işlemiş olabilir: ya dışarıdan gelen bir eşkıya, ya meyhaneci ya da geceyi handa geçiren yolcu. Ancak kanıt olarak mahkemeye sunulacak olan bu maşanın bulunması ve penceredeki izler hiçbir şüpheye yer bırakmıyor. Yolcu Poch’un çantasında yüklü miktarda para olduğunu biliyordu. Gece odasının penceresinden çıktıktan sonra maşayı bir levye gibi kullanarak diğer pencerenin kanadını açtı, banka kuryesinin öldürdükten sonra parayı alarak odasına geri döndü ve sabah dörtte her zamanki gibi yüzünü kapüşonuyla gizleyerek handan ayrıldı... Katil kesinlikle bu yolcu olmalı....”</p>

  <p>Bu değerlendirmenin itiraz edilecek bir yanı yoktu. Bu yolcu kimdi, onun kimliğini saptamak mümkün olacak mıydı?...</p>

  <p>“Baylar,” dedi o zaman Binbaşı Verder, “Olayların Bay Kerstorf'un söylediği gibi gelişmesi muhtemeldir... Ama soruşturmalarda her zaman sürprizler yaşanabilir, bu yüzden bazı tedbirler almamız gerekecek... Yolcunun odasını kilitleyip anahtarı yanıma alacağım ve iki polisi sürekli olarak nöbet tutmaları için burada bırakacağım... Hanı asla terk etmeyecek ve hancıyı gözetim altında, tutacaklar.”</p>

  <p>Bu önlemlerin onaylanması üzerine, binbaşı talimatlarını verdi.</p>

  <p>Landoya binmeden önce, yargıçla baş başa görüşen Bay Johausen, ona şunları söyledi, “Şu ana kadar kimseye açmadığım bir sır var, Bay Kerstorf, bunu bilmenizin uygun olacağını düşünüyorum...”</p>

  <p>“Nedir? “</p>

  <p>“Paraların numaraları bende... Yüz elli adet yüz rublelik ...”</p>

  <p>“Ah! numaralarını mı aldınız?...” diye karşılık verdi yargıç düşünceli bir ifadeyle.</p>

  <p>“Evet, her zamanki gibi ve bu numaraları Baltık bölgesi ve Rusya’daki bankalara bildireceğim...”</p>

  <p>“Bunu yapmanızın doğru olacağını sanmıyorum,” dedi Bay Kerstorf. Bu önlem hırsızın kulağına gidebilir, bu durumda kendini riske atmamak için paralarınızın numaralarının bilinmediği yabancı bir ülkeye gidebilir... Bırakın rahat hareket etsin, belki bu şekilde onu ele geçirebiliriz”</p>

  <p>Birkaç saniye sonra yargıç, zabıt katibi, bankacı, Binbaşı Verder ve Doktor Hamine landoyla birlikte yola koyuldular.</p>

  <p>Kırık Haç meyhanesi, gece gündüz nöbet tutacak olan iki polise emanet edilmişti.</p>
</body>
</html>
