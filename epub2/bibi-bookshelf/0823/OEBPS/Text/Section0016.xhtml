<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1>13</h1>

  <p>Wladimir Yanof'un bağışlanması yalnızca Riga’da değil, Baltık bölgelerinin tamamında derin bir etki uyandıracaktı. Bu kararın, hükümetin Alman karşıtı eğilimlere yakınlık göstermesinin bir belirtisi olduğu düşünülüyordu. işçi kesiminin tamamı bu kararı alkışlarken, aristokrasi ve burjuvazi çarlığın Wla-dimir’den sonra Dimitri Nicolef'e kadar uzanacakmış gibi görünen bu hoşgörüsünü kınıyorlardı. Kaçağın yaşamını tehlikeye atarak fedakarca davranması bu affı ve beraberinde siyasi suçluların mahrum olduğu sivil hakların yeniden kazanılmasını getirmişti. Bu karar, o zamana dek onurlu ve dürüst bir yaşam sürdürerek gelecek seçimlerde Slav Partisi’nin temsilcisi haline gelen profesöre yöneltilen suçlamalara karşı bir protesto değil miydi?...</p>

  <p>En azından çarın tutumu böyle olmuştu ve</p>

  <p>General Gorko bu konuyla ilgili görüşlerini hiç gizlememişti.</p>

  <p>Wladimir Yanof kendisine çarın buyruğunu iletmek üzere gelen Albay Raguenof ile birlikte Riga kalesinden ayrıldı. Haber gizli tutulduğundan hemen Dimitri Nicolef'lere giderek müjdeyi kendi ağzından verdi.</p>

  <p>Mutluluğun nihayet geri dönmüş gibi göründüğü bu mütevazı evde yaşanan sevinç ve minnet tezahürlerini tasvir etmek güçtü!</p>

  <p>Doktor Hamine, Bay Delaporte ve birkaç aile dostu kısa süre içinde onlara katıldılar. Wladimir herkes tarafından tebrik edilerek kucaklandı. Şu an profesörü bunaltan suçlamaları kim düşünebilirdi ki?...</p>

  <p>“Mahkum olsaydınız bile” dedi Bay Delaporte, “hiçbirimiz masumiyetinizden şüphe duymayacaktık!”</p>

  <p>“Mahkum olmak!...” diye haykırdı doktor. “Bunun gerçekleşmesi mümkün müydü?...” “Mahkumiyet kararı verilseydi,” dedi İlka, “Wladimir, Jean ve ben, tüm yaşamımızı senin suçsuzluğunu ispat etmeye adayacaktık baba!” Heyecandan yüreği sıkışıp benzi solan Dimitri Nicolef tek bir söz bile söyleyemeden hüzünlü bir ifadeyle gülümsedi. İnsan adaleti-nin belirsizliğinden her şeyin beklenebileceği söylenmiyor muydu?...</p>

  <p>Haksız ve çoğunlukla onarılması mümkün olmayan mahkumiyet kararlarına sık rastlanmıyor muydu?...</p>

  <p>Akşam Wladimir ve Nicolef'in en yakın dostları çay sofrasının etrafında toplandılar. İlka’nın şu sözleri üzerine yürekler nasıl çarpmış, ne muhteşem bir sevinç yaşanmıştı,</p>

  <p>“Wladimir, ne zaman isterseniz, eşiniz olmaya hazırım!”</p>

  <p>Nikahın altı hafta sonra yapılması kararlaştırıldı, evin giriş katındaki odalardan biri Wladimir Yanof'a ayrıldı. Nişanlıların servetleri belliydi. İlka’nın hiçbir şeyi yoktu. Nicolef mali durumundan, Johausen şirketine babasından kalan borçlarından hiç söz etmemişti. Tasarruf ederek borcun önemli bir bölümünü ödemişti, geriye kalanı da ödemeyi umuyordu. İşte bu yüzden çocuklarına bir şey söylememişti ye çocuklar bu nedenle on sekiz bin rublelik borcun vadesinin on beş gün içinde sona ereceğini bilmiyorlardı. Yine de artık bu sırrını açıklaması gerekiyordu. Wladimir aile için böylesine endişe verici bir tehlikeden habersiz kalamazdı... Zaten bu durum genç kıza olan duygularını etkilemeyecekti. Zekasına ve çalışkanlığına, Dimitri Nicolef'in kendisine teslim ettiği sermayeyi de eklediğinde geleceğini kurmayı başaracaktı.</p>

  <p>Şimdi Nicolef ailesinin, belki de hiç ummadıkları bir mutluluğu yaşaması, Johausen ailesinin durumuyla ne büyük bir tezat oluşturuyordu! Ağır bir şekilde yaralanmış olan Jean’ın zamanla ve özenli bir tedaviyle iyileşeceği söylenebilirdi, bu nedenle onun Riga’ya getirilmesine karar verilmişti. Bu arada Frank Johausen, defterini dürdüğüne inandığı profesör karşısındaki avantajını kaybetmeye başladığını hissediyordu. Duyduğu büyük nefretten dolayı kullanmakta hiç tereddüt etmediği korkunç silahlar ellerinde patlıyordu. Rakibinin içinde bulunduğu mali sıkıntı, vadesinde ödenemeyecek olan borç siyasi düşmanına karşı elinde kalan son kozdu.</p>

  <p>Irk sorunuyla ilgisi olmayan ve olayları tarafsız bir şekilde degerlendirebilen kişiler yavaş yavaş Dimitri Nicolef'e yöneltilen suçlamaları inandırıcı bulmamaya başlıyor, hatta cinayetin Kırık Haç meyhanesinin sahibi tarafından işlenmiş olduğu düşüncesine yöneliyorlardı.</p>

  <p>Bu cinayetten dışarıdan gelen birinin sorumlu olduğu ihtimali göz ardı edildiğinde şüpheler Kroff üzerinde yoğunlaşıyordu. Geçmişindeki olaylara bakarak onun hakkında bir karara varılabilir miydi?... Doğrusu iyi ya da kötü oldukları söylenemezdi. Kroff sert mizaçlı, paraya düşkün ve içten pazarlıklı bir adam olarak tanınırdı. Ailesi yoktu, kimseyle yakınlık kurmuyor, müşterileri köylüler ve odunculardan ibaret olan bu ıssız handa tek başına yaşıyordu. Alman kökenli ve Baltık bölgelerinde sık rastlandığı gibi Ortodoks olan anne ve babası, bu hanın geliriyle oldukça sefil bir yaşam sürmüşlerdi. Oğullarına bıraktıkları tek miras, değeri bin rubleyi, bile bulmayan bu ev ile bahçeydi.</p>

  <p>Bekar olan ve yanında kimseyi çalıştırmayan Kroff her işini kendi yapıyor, erzak almak için Pernau’ya gitmek dışında handan ayrılmıyordu.</p>

  <p>Yargıç Kerstof hancıya her zaman için belli bir ihtiyat payıyla yaklaşmıştı. Bu şüpheler bir temele dayanıyor muydu? Ve Kroff , banka kuryesiyle birlikte gelen yolcuyu suçlayarak üzerindeki kuşkulan ona yöneltmek istememiş miydi?... Oda penceresinde bulunan</p>

  <p>izleri kendi bırakmış, pencere kanatlarını zorladıktan sonra maşayı şömineye yerleştirmiş ve nihayet profesörün gidişinden önce ya da sonra cinayeti işleyerek aldığı önlemler sayesinde soruşturmanın Dimitri Nicolef üzerinde yoğunlaşmasına neden olmuş olamaz mıydı?</p>

  <p>Bu durumda araştırmanın yönünü değiştirmek, temkinli bir soruşturma yürüterek hedefe ulaşmak mümkün olamaz mıydı?...</p>

  <p>Zaten Wladimir Yanof'un gelmesiyle Dimitri Nicolef suçlamaların odak noktasında yer almaktan kurtulmuş, Kroff durumunun belirsizleşmesinden kaygılanmaya başlamıştı. Bu durumda ne pahasına olursa olsun, katilin bir an önce bulunması gerekiyordu, bundan böyle soruşturma kendi üzerinde yogunlaşabilirdi...</p>

  <p>Bilindiği gibi meyhaneci cinayetten sonra ifade vermek için Riga’ya gelmek dışında handan ayrılmamıştı. Özgür olmasına rağmen, polisler tarafından gece gündüz denetim altında tutulduğunu hissediyordu.</p>

  <p>Yargıç, Poch ve yolcunun odalarının kilitlenmesinin ardından anahtarları yanına aldığı için, kimse içeri girememiş, her şey ilk aramadan sonraki halinde kalmıştı.</p>

  <p>Kroff herkese, Nicolef'e yöneltilen suçlamaların hafifletilmesiyle soruşturmanın yanlış bir yöne gittiğini ve gerçek katilin yolcu olduğunu söylüyor, Yargıç Kerstorf'un önünde onu suçlamaya devam ediyor, profesörün düşmanları tarafından destekleniyordu; diğer yandan Dimitri Nicolef'in dostları suçlunun hancı olduğunu iddia ediyorlardı. Adalet suçluyu ele geçiremedikçe, her ikisinin durumu da belirsizliğini koruyacak, karşılıklı suçlamaların ardı arkası kesilmeyecekti.</p>

  <p>Wladimir Yanof ve doktor sık sık bu konuyu konuşuyorlardı. Johausen'ler ve yandaşlarının ağzını tıkayacak tek olasılığın, cinayetin failinin yalnızca yakalanması değil, aynı zamanda yargılanarak mahkum edilmesi olduğunu biliyorlardı. Dimitri Nicolef yürütülen davayla ilgilenmezmiş gibi görünüyor, gelişmelerden hiç söz etmiyor olsa da dostları soruşturmanın hızlandırılması için ellerinden geleni yapıyor, sağdan soldan topladıkları bilgileri mahkemeye sunuyorlardı.</p>

  <p>Zaten hancıyı suçlarken kendilerinden o kadar emin görünüyorlardı ki, kamuoyunun baskısı üzerine Bay Kerstorf ve Albay Raguenof Kırık Haç meyhanesinde ikinci bir inceleme daha yapılmasına karar vermişlerdi.</p>

  <p>Bu inceleme 5 Mayıs tarihinde gerçekleştirildi.</p>

  <p>Bir gün önce yola çıkan Yargıç Kerstorf, Binbaşı Verder ve Onbaşı Eck ertesi sabah meyhaneye vardılar.</p>

  <p>Handa nöbet tutan polisler yeni bir gelişme kaydedilmediğini bildiriyorlardı.</p>

  <p>Yetkililerin ziyaretini bekleyen Kroff aceleyle yanlarına geldi.</p>

  <p>“Bay Yargıç,” dedi, “hakkımdaki suçlamalardan haberdarım... Ama bu kez umarım buradan masum olduğuma kanaat getirmiş bir halde ayrılacaksınız...”</p>

  <p>“Göreceğiz,” diye karşılık verdi Bay Kerstorf. “Başlayalım...”</p>

  <p>“Yolcunun odasından mı?” diye sordu hancı, “Anahtarı sizde“</p>

  <p>“Hayır,” diye yanıtladı yargıç.</p>

  <p>“Niyetiniz evin tamamını gözden geçirmek mi?...” diye sordu Binbaşı Verder.</p>

  <p>“Evet, Binbaşı.”</p>

  <p>“Bay Kerstorf,” dedi binbaşı, “bulmamız gereken yeni bir ipucu varsa, bunun Dimitri Nicolef'in odasında olduğuna inanıyorum.”</p>

  <p>Bu saptama binbaşının Nicolef ‘in suçlu olduğundan ve hancının masumiyetinden hiç kuşkusu bulunmadığını kanıtlıyordu. Hiçbir şey kanaatini değiştirememiş, katilin yolcu, yolcunun da Dimitri Nicolef olduğu düşüncesine saplanıp kalmıştı.</p>

  <p>“Bize yol gösterin,” dedi yargıç hancıya.</p>

  <p>Kroff iyi niyetini gösterircesine acele etti.</p>

  <p>Bahçedeki ek bina ve sundurmalar Onbaşı Eck’in yönetimindeki polisler tarafından, yargıç ve binbaşının gözetimi altında yeniden incelendi.</p>

  <p>Sonra bahçe titizlikle araştırıldı, her ağacın dibi, çitin çevresi, tek tük sebzelerin yetiştiği evlekler didik didik arandı. Hırsızlığı Kroff yaptıysa, parayı toprağın altına gömmüş olabilirdi, bunu araştırmak gerekiyordu.</p>

  <p>Araştırmalar sonuçsuz kaldı.</p>

  <p>Meyhanecinin dolabında yüz civarında yirmi beş, on, beş, üç ve bir ruble vardı, bunların tutarı banka kuryesinin çantasındaki paradan çok azdı.</p>

  <p>O zaman bir köşede yargıçla konuşan Binbaşı Verder şunları söyledi,</p>

  <p>“Bay Kerstorf, Kroff'un cinayet gününden beri hiç tek başına kalmadığını unutmayın, polisler daha o sabah buraya ulaşmışlardı...”</p>

  <p>“Biliyorum,” diye karşılık verdi Bay Kerstorf, “ama polislerin gelmesiyle Bay Nicolef'in yola çıkışı arasındaki birkaç saat boyunca, hancı yalnızdı.”</p>

  <p>“Bay Kerstorf, görüyorsunuz ki, şüpheli hiçbir şey bulamadık...”</p>

  <p>“Şu ana kadar öyle oldu. Ama henüz incelemelerimiz bitmedi. İki odanın anahtarları da sizde değil mi, Binbaşı?...”</p>

  <p>“Evet, Bay Kerstorf.”</p>

  <p>Gerçekten de polis karakoluna teslim edilmiş olan anahtarlar Binbaşı Verder’in cebindeydi.</p>

  <p>Banka kuryesinin öldürüldüğü odanın kapısı açıldı.</p>

  <p>Pencere kanatlarının dışarı doğru açılmasının ardından, odanın polislerin ilk aramadan sonra bıraktıkları gibi kalmış olduğu kolayca anlaşılabiliyordu. Yatak açıktı, yastıkta kan izleri, döşemede kapıya kadar uzanan kurumuş kan lekeleri vardı. Yeni bir ipucuna rastlanamadı. Katil kim olursa olsun, kendisiyle ilgili hiçbir iz bırakmamıştı.</p>

  <p>Pencere kanatları yeniden kapandı, Bay Kerstorf, binbaşı, onbaşı, Kroff ve beraberlerindeki polisler büyük salona geri döndüler.</p>

  <p>“İkinci odaya bakalım,” dedi yargıç.</p>

  <p>Öncelikle kapı incelendi, dışarıdan bakıldığında hiçbir ize rastlamıyordu.</p>

  <p>Zaten meyhanede bırakılan polisler kimsenin kapıyı açmayı denemediğini bildirmişlerdi! ikisi de on günden beri handan ayrılmamışlardı.</p>

  <p>Oda koyu bir karanlığa gömülmüştü.</p>

  <p>Onbaşı Eck pencereye yönelerek camı sonuna kadar açtı, çubuğu çekerek kanatları duvara yaslamasıyla odaya ışık doldu.</p>

  <p>İlk aramadan sonra hiçbir değişiklik olmamıştı. Arkada Dimitri Nicolef'in yatağı, yatağın başucunda üzerinde yarı bitmiş bir mum bulunan demir bir şamdanın yer aldığı kaba görünümlü bir masa vardı. Bir köşeye hasır bir iskemle, diğerine bir tabure yerleştirilmişti. Sağda kapıları kapalı bir dolap vardı. Daha geride şömine, yani iki yassı taştan oluşan bir ocak görülüyordu. Üzerinde alt kısmı geniş olan ve bacaya doğru yükseldikçe daralan bir boru bulunuyordu.</p>

  <p>Yatak incelendiğinde ilk seferde olduğu gibi hiçbir ipucuna rastlanmadı. Dolapta ve çekmecelerde ne bir giysi, ne bir kağıt vardı.</p>

  <p>Ocağın bir köşesine bırakılmış olan maşa titizlikle incelendi. Bükülmüş uç kısmından diğer pencerenin kanatlarını zorlamak için kullanıldığı anlaşılıyordu. Ancak kanat iyi durumda olmadığından her hangi bir alet, örneğin sıradan bir sopa bile aynı işi görebilirdi.</p>

  <p>Pencere pervazındaki sıyrıklara gelince, pencereden giren birine ait olup olmadıkları kesin değildi.</p>

  <p>Yargıç ocağa yaklaştı.</p>

  <p>“Yolcu ateş yakmış mıydı?...” diye sordu Kroff'a.</p>

  <p>“Kesinlikle hayır,” diye yanıtladı hancı.</p>

  <p>“Ya küller, ilk aramada incelenmiş miydi?...”</p>

  <p>“Sanmıyorum,” diye karşılık verdi Binbaşı Verder.</p>

  <p>“O zaman inceleyin.”</p>

  <p>Şömineye doğru eğilen Onbaşı Eck, sol köşede yarı yanmış halde küllere karışmış, kare şeklinde bir kağıdın ucunu buldu.</p>

  <p>Odadakiler bunun bir kağıt paradan geriye kalan bir parça olduğunu anladıklarında büyük bir şaşkınlık yaşadılar. Evet! bunun yüz rublelik destelerden birinden çekip çıkarılmış bir kağıt para olduğuna hiç şüphe yoktu, numarası yanmış olduğu için okunamıyordu, şömine yakılmadığına göre, parayı yakmak için kullanılan ateş mumunkinden başkası olabilir miydi?...</p>

  <p>Ayrıca bu kağıt paraya kan bulaşmıştı.</p>

  <p>Bu paraya dokunanın katilin elleri olduğu kesindi, kan bulaştığı için onu yakan ondan başkası olamazdı! Bu para Poch’un çantasından başka nereden alınmış olabilirdi ki?...</p>

  <p>Ve bu tam olarak yanmamış para, soruşturmanın gidişatını değiştirecek bir delildi!</p>

  <p>Artık tereddüt etmenin anlamı var mıydı?... Cinayetin dışarıdan gelen biri tarafından işlendiği nasıl iddia edilebilirdi?... Katilin bu odada kalan ve cinayeti işledikten sonra pencereden geri dönerek saat dörtte hanı terk eden o yolcu olduğu apaçık ortada değil miydi?...</p>

  <p>Binbaşı ve onbaşı, kararlarını çoktan vermiş kişilerin yüz ifadesiyle bakıyorlardı. Ancak Yargıç Kerstorf sessiz kalmaya devam ediyordu.</p>

  <p>Kroff kendini tutamadı.</p>

  <p>“Size söylememiş miydim, Bay Yargıç,” diye haykırdı, artık suçsuzluğumdan şüphe duyabilir misiniz?...”</p>

  <p>Parayı kanıt olarak not defterinin içine yerleştiren Bay Kerstorf, “Araştırmalarımız şimdi tamamlanmıştır, beyler... Artık gidebiliriz.” demekle yetindi.</p>

  <p>On beş dakika sonra araba Riga yoluna koyulduğunda, polisler Kırık Haç meyhanesini gözetim altında tutmak için orada kalmışlardı.</p>

  <p>Frank Johausen ertesi sabah erkenden araştırmanın sonuçlarından haberdar edildi. Numarası yandığı için belirlenemediğinden, paranın bankaya ait olup olmadığı saptanamamıştı. Ama Poch’un destelerinden birine ait olduğu muhakkaktı, çantasından çalınmış olduğuna hiç şüphe yoktu. Bu haber hızla yayıldı. Aramanın sonuçlarını öğrenen Dimitri Nicolef'in dostları hayretten dona kalmışlardı. Dava yeni bir aşamaya giriyor ya da daha doğrusu başlangıçtaki durumuna geri dönüyordu. Suçlamalardan kurtulduğunu zanneden bu aileyi daha ne korkunç gelişmeler bekliyordu!</p>

  <p>Johausen’lerin yandaşlarına gelince, bu haberi zafer nidalarıyla karşıladılar. Onlara göre, Dimitri Nicolef'in tutuklama kararının çıkması gecikmeyecek, mahkemenin önüne çıktığında bu korkunç suçun hak ettiği cezayı alacaktı.</p>

  <p>Wladimir Yanof, durumu Doktor Hamine’den öğrendi. Birlikte bu olaydan Nicolef'e hiç söz etmemeye karar verdiler. Profesör hakkındaki suçlamaları sonradan öğrenecekti.</p>

  <p>Wladimir bu söylentilerin nişanlısının kulağına gelmesini önlemek istemişti... Ama bu mümkün değildi, aynı gün onu kedere boğulmuş bir halde buldu.</p>

  <p>“Babam suçsuz!... Babam suçsuz!...” diye tekrarlıyordu başka hiçbir şey söylemeden.</p>

  <p>“Evet sevgili İlka, suçsuz. Katili bularak onu suçlayanları utandıracağız!... Doğrusunu istersen, kendi kendime bunun altında insanların en mükemmeli ve en dürüstünü ortadan kaldırmayı hedefleyen bir dolap olup olmadığını soruyorum.”</p>

  <p>Bu fedakar adamın aklından geçenler gerçekten bunlardı. Siyasi tutkuların ne boyutlara varacağını fazla bilmiyordu. Yine de ne olacaksa olacaktı.</p>

  <p>Öğleden sonra Dimitri Nicolef yargıcın odasına çağrıldı. Hemen salona inerek Wladimir ve İlka’dan neler olup bittiğini öğrendi.</p>

  <p>“Yine aynı dava!” dedi omuzlarını silkerek. “Bu hiç bitmeyecek mi?...”</p>

  <p>“Tanıklığına ihtiyaçları varmış, baba...” dedi genç kız.</p>

  <p>“Size eşlik etmemi ister misiniz?...” diye sordu Wladimir.</p>

  <p>“Hayır... teşekkürler, Wladimir.”</p>

  <p>Yola koyulan profesör, hızlı adımlarla yürüyerek on beş dakika sonra yargıcın bürosuna vardı.</p>

  <p>O sırada odada yargıç ve zabıt katibinden başka kimse yoktu. Bay Kerstorf, vali ve Albay Raguenofla görüştükten sonra profesörü ikinci kez sorgulamaya karar vermişti, tutuklama belgesini imzalama kararı kendisine bırakılmıştı.</p>

  <p>Bay Kerstorf, Nicolef'i davet ederek oturmasını söyledi, sonra biraz heyecanlı olduğunu belli eden bir ses tonuyla,</p>

  <p>“Bay Nicolef,” dedi, “dün Kırık Haç hanında, benimde katıldığım ikinci bir inceleme yapıldı... Hanın tamamını titizlikle araştıran polisler hiçbir ipucuna rastlayamadılar... Ancak, o gece kaldığınız odada bu kanıt bulundu...” Ve elindeki kağıt parçasını profesöre uzattı. “Bu kağıt da nesi?...” diye sordu Dimitri Nicolef</p>

  <p>“Yakılarak şöminedeki küllerin arasına atılan bir paradan geriye kalanlar...”</p>

  <p>“Poch'un çantasındaki paralardan biri</p>

  <p>mi?...”</p>

  <p>“Bunun aksini düşünebilmek çok zor,” diye karşılık verdi yargıç, “Bay Nicolef, bunun sizin aleyhinizde bir suçlama oluşturduğunu duyduğunuzda şaşırmayacağınızı sanıyorum...”</p>

  <p>“Aleyhimde mi?...” diye yanıtladı sesi yeniden alaycı ve küçümseyen bir ton alan profesör. “Bu nasıl olur, Bay Yargıç, hakkımdaki şüpheler ortadan kalkmadı mı, Wladimir Yanof'un açıklamaları beni temize çıkarmadı mı?” Bay Kerstorf yanıt vermekten kaçındı. Büyük bir dikkatle yüzü peş peşe gelen sarsıcı olayların moral çöküntüsüyle oldukça bitkin görünen Nicolef e bakıyordu.</p>

  <p>Ve diğer suçlamalar da dikkate alınırsa, bu sıkıntılı günlerin sonu gelmeyecekmiş gibi görünüyordu.</p>

  <p>Dimitri Nicolef alnını ovuşturarak,</p>

  <p>“Yani bu para kalıntısı geceyi geçirdiğim odada mı bulundu?...”</p>

  <p>“Evet, Bay Nicolef.”</p>

  <p>“Ve bu oda ilk aramadan beri kapalıydı?...” “Anahtarla kilitlenmişti ve kapı bir daha kesinlikle açılmadı...”</p>

  <p>“Yani bu odaya kimsenin girmiş olması</p>

  <p>mümkün değil mi?...”</p>

  <p>“Mümkün değil.”</p>

  <p>Rollerin değişmesi ve soruların karşı taraftan gelmesi yargıca makul gelmişti.</p>

  <p>“Bu paraya kan bulaşmış,” diye devam etti Nicolef, parayı inceledikten sonra, “sonra yakılmış ve bu parça küllerin arasında bulunmuş, öyle mi?...”</p>

  <p>“Küllerin arasında bulunmuş...”</p>

  <p>“Bunun ilk aramada gözden kaçmış olmasını nasıl açıklıyorsunuz?...”</p>

  <p>“Açıklayamıyorum ve bu duruma şaşırıyorum, çünkü hiç kuşkusuz aynı yerde olmalıydı, ne de olsa o günden beri kimse...”</p>

  <p>“Ben de en az sizin kadar şaşırdım,” diye karşılık verdi Dimitri Nicolef, alaycı bir ses tonuyla. “Hatta şaşırmaktan da öte kaygılandım, çünkü bu parayı yakarak şömineye atmakla suçlanıyor olmalıyım?...”</p>

  <p>“Söylediğiniz gibi” diye yanıtladı Bay Kerstorf.</p>

  <p>“Ve,” diye devam etti profesör, daha da alaycı bir ses tonuyla “bu para banka kuryesinin çantasındaki destelerden birine ait olduğuna ve Poch öldürüldükten sonra çantasından çalındığına göre, hırsızın geceyi bu odada geçiren yolcu olduğuna hiç şüphe yok ve nihayet o gece odada ben kaldığıma göre katil benden başkası olamaz...”</p>

  <p>“Bundan şüphe edilebilir mi?...” diye sordu Bay Kerstorf, gözlerini Nicolef'ten ayırmadan.</p>

  <p>“Hiçbir şekilde, Bay Yargıç, her şey birbiriyle bağlantılı!... Mükemmel bir saptama... Yalnız bu saptamanıza karşı benim de aklımdan geçenleri açıklamama izin verir misiniz?.,.”</p>

  <p>“Sizi dinliyorum, Bay Nicolef.”</p>

  <p>“Kırık Haç meyhanesinden ayrıldığımda saat dörttü... O sırada cinayet işlenmiş miydi?... Katil bensem evet, ben değilsem hayır... Zaten bu o kadar önemli değil. Bay Yargıç, katilin yola çıkışımdan sonra tüm şüphelerin yolcunun, yani benim üzerimde toplanması için odaya girerek maşayı oraya bırakmadığını, kan bulaşmış paralardan birini bir köşesi sağlam kalana kadar yaktıktan sonra şömineye yerleştirmediğini, son olarak banka kuryesini öldürmek için pencereden geçmemin delili olarak pervazın dış kenarında izler bırakmadığını kanıtlayabilir misiniz?”</p>

  <p>“Bay Nicolef, bunları söylerken doğrudan meyhaneci Kroff'u suçlamış oluyorsunuz...”</p>

  <p>“Kroff ya da bir başkası!... Katilin kim olduğunu bulmak benim işim değil... Kendimi savunmam gerek ve savunuyorum!”</p>

  <p>Bay Kerstorf Dimitri Nicolef'in bu saptaması karşısında hayretler içinde kalmıştı. Söylediklerini defalarca akimdan geçirmişti... Hayır! böylesine onurlu bir yaşam sürdüren bir adamın suçlu olduğunu kabul edemezdi... Ama yapılan araştırmalarda, toplanan delillerde Kroff'u suçlayabilecek hiçbir şey yoktu. Yargıç bir saati aşan bu sorgulama sırasında bu durumu Nicolef'e anlatmak zorunda kaldı.</p>

  <p>“Bay Yargıç,” diye devam etti profesör, “suçlamaların Kroff'un mu, yoksa benim mi üzerinde yoğunlaştığına karar verecek olan sizsiniz... Olayları soğukkanlılıkla inceleyen her dürüst insan, delillerin aleyhimde olduğunu kolaylıkla görebilir... Bildiğiniz nedenlerden dolayı yolculuğumun amacını gizlemek zorunda kaldım... Wladimir Yanof'un gelişiyle bunun nedenlerini öğrenmiş oldunuz... Hakkımda derin şüpheler uyandıran bu suskunluğun gerekçeleri kamuoyuna açıklandı... Cinayetin faili hancı ya da dışarıdan gelen biri olabilir mi?... Buna karar vermek yargının işi!... Kroff'un suçlu olduğundan hiç şüphem yok... Poch’un Johausen kardeşler adına yüklü miktarda bir para yatırmak üzere Revel’e gittiğini, sabah dörtte yola çıkmam gerektiğini, kısacası cinayeti işleyerek suçu banka kuryesiyle birlikte gelen yolcuya atmak için gereken her şeyi biliyordu... Ben gitmeden önce ya da sonra o zavallıyı öldürdü... Ben handan ayrıldıktan sonra odama girerek yanmış paradan geriye kalanları şömineye bıraktı ve suçluğumu kanıtlayacak önlemleri aldı... Hâlâ Poch’un katili olduğuma inanıyorsanız, beni mahkeme heyetinin önüne çıkarın... Kroff'u suçlayacağım... Mücadele ikimizin arasında olacak ve mahkeme beni mahkum ederse, insanların adaleti konusunda ne düşüneceğime karar vereceğim!”</p>

  <p>Dimitri Nicolef suçsuzluğunu kanıtlayacağına inandığı bu savlan, düşünülebileceğinden daha sakin bir ifadeyle ortaya koymuştu.</p>

  <p>Bay Kerstorf sözünü hiç kesmemişti, profesör savunmasını tamamlayıp,</p>

  <p>“Tutuklama kararımı imzalayacak mısınız?... “diye sorduğunda,</p>

  <p>“Hayır, Bay Nicolef,” diye yanıtladı.</p>
</body>
</html>
