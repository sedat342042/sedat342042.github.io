<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gölge Yükseliyor</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="47. Bir Görünün Gerçekliği">47<br />
    Bir Görünün Gerçekliği</h1>

    <p>Masasına saçılmış kâğıtlar ilgisini pek çekmiyordu, ama Siuan Sanche yine de sabretti. Elbette Beyaz Kule’nin günlük işleyişini başkaları idare ediyor, Amyrlin Makamı’nı önemli kararlar vermek üzere rahat bırakıyorlardı, ama o sürekli, daha önce haber vermeden gelişigüzel bir iki şeyi kontrol etme alışkanlığındaydı ve alışkanlıklarını bugün değiştirmeyecekti. Endişelerle dikkatinin dağılmasına izin vermeyecekti. Her şey plana göre gidiyordu. Çizgili etolünü düzelterek kalemini dikkatle mürekkebe batırdı ve bir toplamın daha yanına işaret koydu.</p>

    <p>Bugün mutfak alımlarını inceliyordu; bir de duvarcının kütüphaneye yapılan ek hakkındaki raporunu. İnsanların fark etmeden kabul ettirebileceklerini düşündüğü küçük meblağların sayısı hayret vericiydi. Bu işlerle ilgilenen kadınların dikkatinden kaçan sayılar da. Örneğin Laras, unvanlı basit aşçıbaşından Mutfaklar Sorumlusu’na dönüştüğünden beri hesaplara göz kulak olmanın kendine yakışmadığını düşünmeye başlamış gibiydi. Diğer yandan Danelle, duvarcı Jovarin Usta’ya göz kulak olması gereken Danelle büyük olasılıkla adamın ona bulup durduğu kitaplara dalıyordu. Jovarin’in, Kandor’dan gelen ve Kuzeylimanı’na inmek üzere olan ilk taş siparişi ile, tuttuğunu iddia ettiği işçi sayısını sorgulamamasının tek açıklaması bu olabilirdi. O kadar işçiyle baştan yeni bir kütüphane yapabilirdi. Danelle, bir Kahverengi için bile fazla hayalperestti. Belki ceza olarak bir süre çiftlikte çalışmak onu kendine getirebilirdi. Laras’ı disiplin altına almak daha güç olacaktı; o Aes Sedai değildi, bu yüzden aşçı yardımcıları, bulaşıkçılar ve servis görevlileri üzerindeki yetkesi o kadar rahat yok edilemezdi. Ama belki o da kırlarda bir “tatil” için gönderilebilirdi. Bu...</p>

    <p>Siuan, tiksintiyle hıhlayarak kalemini masaya fırlattı ve düzgünce toplanmış sayı sütunlarıyla dolu sayfada yaptığı lekeye yüzünü buruşturdu. “Laras’ın ot yolmaya gönderilip gönderilmemesine karar vererek zamanımı harcıyorum,” diye mırıldandı. “Kadın o kadar eğilemeyecek kadar şişman!”</p>

    <p>Sinirlerini bozan Laras’ın ağırlığı değildi ve o bunu biliyordu; kadın, öncekinden daha ağır değildi ya da öyle görünmüyordu. Ağırlığı mutfakların idaresine engel olmuyordu. Haber yoktu. Avı çalınmış balıkçı kuş gibi çırpınmasının sebebi buydu. Moiraine’den, al’Thor denen oğlanın <em>Callandor</em>’u aldığını söyleyen tek bir mesaj gelmişti, sonra haftalarca hiç haber çıkmamıştı, ama sokaklardaki söylentiler haberi doğrulamaya başlamıştı bile. Yine de yeni hiçbir şey yoktu.</p>

    <p>En gizli kâğıtlarını sakladığı, oymalarla süslenmiş siyahağaç kutunun menteşeli kapağını kaldırarak içini karıştırdı. Kutunun çevresine ördüğü küçük bir koruma büyüsü kendi eli dışında hiçbir elin kutuyu güvenle açamayacağını temin ediyordu.</p>

    <p>Çektiği ilk kâğıt, Min’in gelişini gören çömezin gönderildiği çiftlikten kaybolduğunu, çiftliğin sahibi olan kadının da kaybolduğunu söylüyordu. Bir çömezin kaçması duyulmamış şey değildi, ama çiftçinin de gitmesi rahatsız ediciydi. Sahra kesinlikle bulunmalıydı –eğitiminde serbest kalacak kadar ilerlememişti–, ama kutunun içindeki raporu saklamak için gerçek bir sebep yoktu. Ne Min’in adı geçiyordu, ne de kızın lahana çapalamaya neden gönderildiği, ama yine de kutuya geri koydu. Başka zaman olsa mantıksız gelecek özenin gösterilmesi gerektiği zamanlardı bunlar.</p>

    <p>Ghealdan’da, kendine Lord Ejder’in Peygamberi diyen bu adamı dinlemek üzere toplanan kalabalığı anlatan bir rapor. Adı Masema’ydı anlaşılan. Tuhaf. Bu bir Shienar ismiydi. Bir tepenin yamacından konuşmasını, Ejder’in döndüğünü ilan etmesini dinlemek için on bin kişi toplanmıştı. Söylevin ardından askerler gelip kalabalığı dağıtmaya çalışmıştı. Asıl dayak yiyenin askerler olduğu gerçeğinin dışında, ilgi çekici olan Masema’nın Rand al’Thor’un ismini bilmesiydi. Bu kesinlikle kutuya geri dönüyordu.</p>

    <p>Mazrim Taim’den iz bulunamadığını bildiren bir rapor. Bunun da orada olmaması için sebep yoktu. Arad Doman’da ve Tarabon’da koşulların gittikçe kötüye gittiğini bildiren bir başkası. Aryth Okyanusu kıyısında kaybolan gemiler. Cairhien’e giren Tearlılar olduğu söylentisi. Her şeyi bu kutuya koymayı alışkanlık haline getirmeye başlamıştı; hiçbirinin gizlenmesi gerekmiyordu. Illian’da iki, Caemlyn’de bir Aes Sedai kaybolmuştu. Siuan Terkedilmişlerin nerede olduğunu merak ederek ürperdi. Casuslarından çok fazlası susmuştu. Orada aslanbalığı vardı ve kendisi karanlıkta yüzüyordu. İşte bu. İpek kadar ince kâğıt açılırken çıtırdadı.</p>

    <blockquote class="duzyazi_2">
      <p><em>Sapan kullanıldı. Çoban kılıcı aldı.</em></p>
    </blockquote>

    <p>Kule Salonu beklediği gibi oy vermişti; oybirliğiyle ve kol bükmeye gerek kalmadan, yetkesini kullanması gerekmeden. Adam <em>Callandor</em>’u çekmişse, Yenidendoğan Ejder olmalıydı ve o adama Beyaz Kule rehberlik etmeliydi. Üç farklı Ajah’tan Üç Temsilci daha o önermeden tüm planların Salon’dan dışarı çıkmamasını teklif etmişti; şaşırtıcı olan, birinin Elaida olmasıydı, ama zaten Kızıllar yönlendirebilen bir adamı tutmak için en sıkı halatların kullanılmasını isterdi. Tek sorun, adamın elini tutmak üzere Tear’a bir delegasyon gönderilmesini engellemek olmuştu ve o bile o kadar güç olmamıştı, haberlerin adamın yakınına yerleşmeyi başaran bir Aes Sedai’den geldiğini söyleyebilince değil.</p>

    <p>Ama oğlan şimdi ne yapıyordu? Moiraine neden daha fazla haber yollamamıştı? Artık Salon’da öyle yoğun bir sabırsızlık vardı ki, havanın kıvılcımlanmasını bekliyordu neredeyse. Öfkesini sıkı kontrol altında tutuyordu. <em>Kavrulası kadın! Neden haber göndermiyor?</em></p>

    <p>Kapı hızla açıldı ve bir düzine kadın Elaida önderliğinde içeri dalarken öfkeyle doğruldu. Hepsi şallarını takmıştı, çoğu kızıl kenarlıydı, ama bir Beyaz olan soğuk bakışlı Alviarin da Elaida’nın yanındaydı; ince bir Yeşil olan Joline Maza ve Sarılardan tombul Shemerin, bakışları hiç de hayal dolu olmayan Danelle ile birlikte arkadan geliyordu. Aslında, Siuan Mavi dışında her Ajah’tan birini görüyordu. Bazıları sinirli görünüyordu, çoğu kararlılıkla sırıtıyordu ve Elaida’nın kara gözlerinde sert bir kendine güven, hatta zafer vardı.</p>

    <p>“Bunun anlamı ne?” diye terslendi Siuan ve siyahağaç kutunun kapağını çarparak kapattı. Ayağa fırladı ve masanın çevresinden dolandı. İlk önce Moiraine, şimdi de bu! “Eğer bu <em>Tear</em> meseleleri hakkındaysa Elaida, diğerlerini de işe karıştırmaman gerektiğini biliyorsun. Ve burası annenin mutfağıymış gibi içeri dalmaman gerektiğini de biliyorsun! Özür dileyin ve hemen çıkın, yoksa hepiniz cahil çömezlerin yerinde olmayı arzu edecek duruma düşersiniz!”</p>

    <p>Soğuk öfkesi hepsini telaşa boğmalıydı, ama birkaçı huzursuzluk içinde kıpırdansa da, hiçbiri kapıya dönmedi. Hatta küçük Danelle ona alayla güldü. Ve Elaida sakin sakin uzanıp çizgili etolü Siuan’ın omuzlarından çekti. “Artık buna ihtiyacın olmayacak,” dedi. “Zaten hiç layık olmadın, Siuan.”</p>

    <p>Siuan’ın dili şokla taşa döndü. Bu delilikti. Bu imkânsızdı. Öfke içinde <em>saidar</em>’a uzandı... ve ikinci şokunu yaşadı. Gerçek Kaynak’la arasında, kalın camdan bir duvar gibi bir engel vardı. İnanmayan bir ifadeyle Elaida’ya baktı.</p>

    <p>Onunla alay ediyorlarmış gibi, Elaida’nın çevresinde <em>saidar</em>’ın parıltısı belirdi. Kızıl Aes Sedai omuzdan beline, çevresine Hava akışları örer, kollarını yanlarına yapıştırırken, savunmasızca durdu. Zor nefes alıyordu. “Delirmiş olmalısınız!” dedi bir hırıltıyla. “Hepiniz! Bunun için derinizi yüzdüreceğim! Bırakın beni!” Hiçbiri yanıt vermedi; hepsi onu duymazdan geliyor gibiydi.</p>

    <p>Alviarin masanın üzerindeki kâğıtları hızla, ama telaşsızca karıştırdı. Joline, Danelle ve diğerleri okuma sehpalarındaki kitapları eğmeye, sayfaların içinden bir şey düşüp düşmeyeceğini görmek için silkelemeye başladı. Beyaz Aes Sedai masanın üzerinde aradığı şeyi bulamayınca sinirle tısladı, sonra siyahağaç kutunun kapağını açtı. Kutu hemen bir alev topuna dönüştü.</p>

    <p>Alviarin haykırarak geriye sıçradı. Elinin derisi su toplamaya başlamıştı bile. “Koruma büyüsü,” diye mırıldandı. Bir Beyaz ancak bu kadar öfkelenebiliyordu. “O kadar küçük ki, çok geç olana kadar hissetmedim bile.” Kutudan ve içindekilerden, masanın üzerinde kare şeklinde gri bir kül yığını dışında hiçbir şey kalmamıştı.</p>

    <p>Elaida’nın yüzünde hayal kırıklığı yoktu. “Sana söz veriyorum Siuan, bana yanan her sözcüğü, kime, neden gönderildiğini söyleyeceksin.”</p>

    <p>“Ejder ruhunu ele geçirmiş!” diye terslendi Siuan. “Bunun için derini yüzeceğim, Elaida. Hepinizin! Kule Salonu hepinizi Kaynak’tan kesmek için oy vermezse kendinizi şanslı sayın”</p>

    <p>Elaida’nın minik gülümsemesi gözlerine dokunmadı. “Salon bir saat önce toplandı... yasalarımıza uyacak kadar çok Aes Sedai... ve gerektiği gibi oybirliği ile senin artık Amyrlin olmadığın sonucuna vardı. Oldu bitti ve biz de kararın uygulanmasını sağlamaya geldik.”</p>

    <p>Siuan’ın midesi buza döndü; kafasının arkasında küçük bir ses feryat etti. <em>Neleri biliyorlar? Işık, ne kadarını biliyorlar? Aptal! Seni kör, aptal kadın!</em> Ama yüzünü ifadesiz tuttu. İlk kez köşeye sıkışmıyordu. On beş yaşında bir kızken, elinde yem bıçağı dışında hiçbir silahı olmadan, mideleri ucuz şarap dolu, sert bakışlı dört hödük tarafından bir yan sokağa sıkıştırılmıştı... ondan kaçmak bundan daha zor olmuştu. Kendi kendine böyle dedi.</p>

    <p>“Yasalarımıza uyacak kadar mı?” diye güldü alayla. “Senin dostların, etkin altına alabildiklerin ve zorbalık yapabildiklerinle, ancak minimum sayıyı bulabilmişsindir.” Elaida’nın o kadar az Temsilci’yi ikna edebilmesi bile boğazının kurumasına sebep oluyordu, ama belli etmeyecekti. “Tüm Salon, bütün Temsilcilerle toplandığı zaman hata yaptığını anlayacaksın. Çok geç olacak! Kule içinde hiç isyan olmadı; bin sene sonra çömezlere isyankârlara ne olduğunu öğretmek için senin yazgını anlatacaklar.” O yüzlerin bazılarına kuşku yayıldı; Elaida, komplo ortakları üzerinde o kadar sıkı kontrol sahibi değil gibiydi. “Gemiye delik açmaya çalışmayı bırakıp suyu boşaltmaya başlama zamanı. Sen bile henüz suçunu telafi edebilirsin, Elaida.”</p>

    <p>Elaida sözü bitene kadar soğuk bir sükûnet içinde bekledi. Sonra, Siuan’a şiddetli bir tokat attı; kadın sendeledi, gözlerinin önünde gümüş kara benekler dans etti.</p>

    <p>“İşin bitti,” dedi Elaida. “Kule’yi yok etmene izin vereceğimi... vereceğimizi mi sandın? Getirin onu!”</p>

    <p>İki Kızıl onu ileri itince Siuan sendeledi. Ayakta kalmayı zar zor başararak dik dik baktı kadınlara, ama itildiği yere gitti. Kime haber vermesi gerekirdi? Ne suçlama getirilirse getirilsin, zaman verilirse hepsine karşı çıkabilirdi. Rand ile ilgili suçlamalara bile; söylentilerden başka kanıtları yoktu ve Büyük Oyun’u, söylentilere yenilmeyecek kadar uzun süredir oynuyordu. Min ellerinde değilse; Min söylentilere gerçeklik verebilirdi. Dişlerini gıcırdattı. <em>Ruhum kavrulsun, bu kadınları balık yemi yapacağım!</em></p>

    <p>Antrede yine sendeledi, ama bu sefer ittirildiği için değil. Leane’in görev yerinde olmamasını ummuştu, fakat Vakanüvis Siuan gibi kolları iki yanına yapışmış, bir Hava tıkacı ile tıkanmış ağzını sessizce oynatarak duruyordu. Leane’in bağlandığını kesinlikle hissetmişti; Kule’de kadınların yönlendirmesi her zaman hissedilirdi.</p>

    <p>Ama takılmasına sebep olan, Leane’i görmek değildi, sırtına saplanmış bir hançer ile yerde yatan uzun boylu, ince, gri saçlı adamı gömlekti. Alric neredeyse yirmi senedir Muhafızıydı, yolu onları Kule’de tuttuğunda hiç şikâyet etmemiş, Amyrlin’in Muhafızı olduğu için ondan yüzlerce fersah uzaklaşması gerektiğinde (Gaidinlerin hiçbiri bundan hoşlanmazdı) hiç homurdanmamıştı.</p>

    <p>Siuan boğazını temizledi, ama konuştuğu zaman sesi yine de pürüzlüydü. “Bunun için derini tuzlatıp güneşe sereceğim, Elaida. Yemin ederim!”</p>

    <p>“Sen kendi derini düşün, Siuan,” dedi Elaida, yaklaşıp gözlerinin içine bakarak. “Bu işte açıklananlardan daha fazlası var. Biliyorum. Ve sen en ufak detayına kadar anlatacaksın. En... ufak... detayına... kadar.” Sesindeki ani yumuşaklık sert bakışlarından daha korkutucuydu. “Söz veriyorum, Siuan. Onu aşağı götürün!”</p>

    <p class="paragraf">Min öğlene doğru mavi ipek kumaş topları taşıyarak Kuzey Kapısı’ndan geçti. Göğüslerinde Tar Valon Alevi taşıyan nöbetçiler için Elmindreda’nın nasıl gülümseyeceğini, küçük bir kız gibi yeşil eteklerini nasıl sallayacağını planlamıştı. Nöbetçi olmadığını fark etmeden önce numarasına başlamıştı bile. Yıldız şeklindeki nöbetçi kulübesinin ağır, demir şeritli kapısı açık duruyordu; kulübe boş görünüyordu. Bu imkânsızdı. Kule arazisinde nöbetçisiz tek kapı bulunmazdı. Dev, kemik beyazı Kule’ye giden yolun yarısında, ağaçların arasında bir duman bulutu yükseliyordu. Muhafız eğitimi gören genç adamların odalarının yakınında gibiydi. Belki nöbetçileri yangın çekmişti.</p>

    <p>Biraz huzursuzluk içinde, ipek toplarını kaldırarak arazinin ağaçlık kısmından geçen toprak yolda yürümeye başladı. Aslında yeni bir elbise istemiyordu, ama Laras eline gümüş dolu bir cüzdan sıkıştırıp, gördüğü şu ipek için kullanmasını istediğinde nasıl reddedebilirdi. Şişman kadın, kumaşın “Elmindreda”nın ten rengini ortaya çıkaracağını iddia etmişti. Kızın ten renginin ortaya çıkmasını isteyip istemediği, Laras’ın iyi niyetini korumaktan daha az önemliydi.</p>

    <p>Ağaçların arasından kılıç şakırtıları geldi kulağına. Muhafızlar öğrencilerini epey zorluyor olmalıydı.</p>

    <p>Her şey çok sinir bozucuydu. Laras ve güzellik ipuçları, Gawyn ve şakaları, Galad’ın ona iltifatlar yağdırması ve yüzünün ve gülümsemesinin bir kadının nabzını nasıl hızlandırdığını hiç fark etmemesi. Rand onu böyle mi istiyordu? Elbise giyerse ve beyinsiz bir bebek gibi aptal aptal sırıtırsa onu görür müydü acaba?</p>

    <p><em>Bunu beklemeye hiç hakkı yok,</em> diye düşündü öfkeyle. Hepsi onun hatasıydı. Rand olmasa orada olmayacak, bu aptal elbiseyi giymeyecek, salak salak sırıtmayacaktı. <em>Ben ceket ve pantolon giyerim, o kadar! Belki arada bir elbise giyebilirim... belki!.. ama bir erkek bana baksın diye değil! İddiaya girerim şu anda göğsünün yarısını teşhir eden Tearlı bir kadına bakıyordur. Ben de öyle elbiseler giyebilirim. Beni bu mavi ipeklerin içinde görünce bakalım ne düşünecek. Yakasını öyle alçak kestireceğim ki...</em> Neler düşünüyordu? Adam aklını başından almıştı! Amyrlin Makamı boşu boşuna onu burada tutuyordu ve Rand al’Thor kızın beynini ekşitmeye başlamıştı! <em>Kavrulası! Bana bunu yaptığı için kavrulsun!</em></p>

    <p>Uzaktan kılıç şakırtıları geldi ve bir grup genç adam mızraklar ve yalın kılıçlar taşıyarak ilerideki ağaçlardan fırladığında kız durdu. Başlarında Gawyn vardı. Min, Muhafızların yanında eğitime gelen başkalarını da tanıdı. Arazinin başka bir yerinden bağırışlar, öfkeli adamların kükremesi yükseldi.</p>

    <p>“Gawyn! Neler oluyor?”</p>

    <p>Delikanlı sesi duyunca hızla döndü. Mavi gözleri endişe ve korku doluydu ve yüzü onlara teslim olmama kararlığıyla bir maskeye dönüşmüştü. “Min. Sen ne yapıyorsun?.. Kule arazisinden çık, Min. Çok tehlikeli.” Genç adamlardan bazıları koşarak devam etti, ama çoğu sabırsızlık içinde Gawyn’i bekledi. Min’e, Muhafızların öğrencilerinin çoğu oradaymış gibi geldi.</p>

    <p>“Bana neler olduğunu söyle, Gawyn!”</p>

    <p>“Amyrlin bu sabah azledildi. Min, git!”</p>

    <p>İpek topları kızın ellerinden düştü. “Azledildi. Olamaz! Nasıl? Neden? Işık adına, neden?”</p>

    <p>“Gawyn!” diye seslendi genç adamlardan biri ve diğerleri silahlarını kaldırarak tekrarladılar. “Gawyn! Beyaz Yabandomuzu! Gawyn!”</p>

    <p>“Zamanım yok,” dedi delikanlı kıza telaşla. “Her yerde savaş var. Hammar’ın Siuan Sanche’yi kurtarmaya çalıştığını söylüyorlar. Kule’ye gitmeliyim, Min. Git! Lütfen!”</p>

    <p>Gawyn döndü ve Kule’ye doğru koşmaya başladı. Diğerleri kaldırdıkları silahlarıyla takip ettiler. Bazıları, “Gawyn! Beyaz Yabandomuzu! Gawyn! İleri Delikanlılar!” diye bağırıyordu.</p>

    <p>Min arkalarından baktı. “Hangi tarafı tuttuğunu söylemedin Gawyn,” diye fısıldadı.</p>

    <p>Artık dikkat ettiğinden, savaş sesleri daha yüksek, daha açık geliyordu. Her yönden çelik şakırtıları, bağırışlar, haykırışlar geliyor gibiydi. Şamata tüylerini diken diken ediyor, dizlerini titretiyordu; bu oluyor olamazdı, burada değil. Gawyn haklıydı. Hemen Kule arazisinden çıkması en güvenli, en akıllıca şey olacaktı. Yalnız bir daha dönmesine izin verilir mi, ne zaman verilir, bilmek imkânsızdı ve Min dışarıda yapabileceği pek bir şey olacağını sanmıyordu.</p>

    <p>“İçeride ne yapabilirim ki?” diye sordu kendi kendine hararetle.</p>

    <p>Ama kapıya dönmedi. İpek kumaşları olduğu yerde bırakarak saklanacak yer arayarak ağaçların arasına seğirtti. Kimsenin “Elmindreda”yı kaz gibi şişe takıp kızartacağını sanmıyordu –ürpererek bu şekilde düşünmemiş olmayı diledi– ama aptalca risklere girmenin de anlamı yoktu. Eninde sonunda savaş dinecekti ve o zamana kadar şimdi ne yapacağına karar vermeliydi.</p>

    <p class="paragraf">Siuan gözlerini açtı, hücrenin zifiri karanlığında kıpırdandı, irkildi ve kıpırtısız kaldı, Dışarıda hâlâ sabah mıydı? Sorgulama çok uzun sürmüş gibiydi. Hâlâ nefes aldığını bilmenin rahatlığı içinde acıyı unutmaya çalıştı. Ama altındaki pürüzlü taşlar, sırtındaki kırbaç izlerine ve berelere sürtündü. Ter bütün yaralarını yakıyor –dizlerinden omuzlarına katı bir acı kütlesi gibi hissediyordu– ve ek olarak soğuk havada ürpermesine sebep oluyordu. <em>Hiç olmazsa iç etekliğimi bırakabilirlerdi.</em> Hava toz, kuru küf ve eskilik kokuyordu. Derinlerdeki hücrelerden biri. Artur Şahinkanadı’nın zamanından bu yana hiç kimse buraya kapatılmamıştı. Bonwhin’den bu yana.</p>

    <p>Karanlıkta yüzünü buruşturdu; unutmak imkânsızdı. Dişlerini sıkarak taş zeminde doğrulup oturdu ve yaslanmak için bir duvar aradı. Duvarın taş blokları arkasında serindi. <em>Küçük şeyler,</em> dedi kendi kendine. <em>Küçük şeyleri düşün. Sıcak. Soğuk. Acaba bana ne zaman su getirirler? Acaba getirirler mi?</em></p>

    <p>Büyük Yılan yüzüğünü yoklamaktan kendini alamadı. Artık parmağında değildi. Olacağını beklediğinden değil; onu koparırcasına çıkardıkları zamanı hatırlar gibiydi. Bir süre sonra her şey puslanmıştı. Minnet verici, nimet gibi bir pus. Ama sonunda onlara her şeyi anlattığını hatırlıyordu. Hemen hemen her şeyi. Orada bir parça, burada bir detay saklamanın zaferi. Birazcık da olsa durmaları için yanıtlamaya can atarak, ulurcasına verdiği cevaplar arasında... Ürpermesini bastırmak için kollarını kendine doladı; pek işe yaramamıştı. <em>Sakin olacağım. Ölmedim. Her şeyden öte bunu hatırlamalıyım. Ölmedim.</em></p>

    <p>“Anne?” diye Leane’in titrek sesi geldi karanlıktan. “Uyanık mısın, Anne?”</p>

    <p>“Uyanığım,” diye içini çekti Siuan. Leane’i serbest bıraktıklarını, şehirden çıkardıklarını umuyordu. Diğer kadının hücresini onunla paylaştığını bilmekten kaynaklanan teselliyle vicdan azabı duydu. “Seni bu işe karıştırdığım için üzgünüm, kız...” Hayır. Ona artık böyle hitap etmeye hakkı yoktu. “Üzgünüm, Leane.”</p>

    <p>Uzun bir sessizlik oldu. “Sen... iyi misin, Anne?”</p>

    <p>“Siuan, Leane. Yalnızca Siuan.” <em>Saidar</em>’a kucak açmaktan kendini alamadı. Orada hiçbir şey yoktu. Onun için yok. Yalnızca içindeki boşluk. Bir daha asla. Bir ömür boyu süren amaçlılık ve şimdi bu hücreden de karanlık bir denizde dümensiz sürükleniyordu. Yanağındaki gözyaşını sildi, düşmesine izin verdiği için kendine kızdı. “Artık Amyrlin Makamı değilim, Leane.” Öfkesinin bir kısmı sesine doldu. “Herhalde yerime Elaida getirilir. Şimdiye kadar getirilmediyse. Yemin ederim, bir gün o kadını gümüşdikenlere yedireceğim!”</p>

    <p>Leane’in tek yanıtı, uzun, ümitsiz bir nefes vermek oldu.</p>

    <p>Siuan, paslı kilitte gıcırdayan bir anahtar sesiyle başını kaldırdı; Leane ile onu içeriye atmadan önce kimse mekanizmayı yağlamayı düşünmemişti ve paslı parçalar dönmek istemiyordu. Sertçe kendini ayağa kalkmaya zorladı. “Kalk, Leane. Hemen kalk.” Bir an sonra diğer kadının, yumuşak inlemeler arasında mırıldanarak itaat ettiğini duydu.</p>

    <p>Leane biraz daha yüksek sesle, “Ne faydası olacak ki?” dedi.</p>

    <p>“En azından bizi yerde büzülmüş ağlarken bulmayacaklar.” Sesine kararlılık kazandırmaya çalıştı. “Savaşabiliriz, Leane. Hayatta kaldığımız sürece, savaşabiliriz.” <em>Ah, Işık, beni yalıttılar. Beni</em> yalıttılar!</p>

    <p>Zihnini boşaltmaya çalışarak yumruklarını sıktı ve ayaklarını düzensiz zemine dayadı. Boğazındaki sesin bir inleme gibi çıkmamış olmasını diledi.</p>

    <p class="paragraf">Min, anahtarı iki eliyle çevirebilmek için bohçaları yere koydu ve pelerinini arkaya attı. Elinden iki kat uzun olan anahtar kilit kadar paslıydı, tıpkı büyük, demir halkadaki diğer anahtarlar gibi. Yaz bu kadar aşağıya erişememiş gibi, hava soğuk ve nemliydi.</p>

    <p>“Acele et, çocuğum,” diye mırıldandı Laras, Min’in görebilmesi için lambayı kaldırarak ve karanlık taş koridorda iki yanına bakarak. Onca çenesiyle bu kadının bir zamanlar güzel olduğuna inanmak güç geliyordu, ama Min şu anda onu kesinlikle güzel buluyordu.</p>

    <p>Anahtarla mücadele ederek başını iki yana salladı. Laras’la, şimdi üzerinde olan gri binici elbisesini ve başka birkaç eşyayı almak için gizlice odasına girmeye çalışırken karşılaşmıştı. Aslında kadın <em>onu</em> arıyordu, Elmindreda için endişe etmişti, Min’in güvende olduğu için ne kadar şanslı olduğunu söylemiş, sorunlar geçene kadar onu güvende tutmak için odasına kilitlemeyi önermişti. Min, Laras’ın planlarını ağzından nasıl koparabildiğinden emin değildi ve kadın gönülsüzce yardım edeceğini bildirdiği zaman yaşadığı şoktan henüz kurtulamamıştı. <em>Kendi yüreğini izleyen maceracı bir kızsın, orası kesin. Eh, umarım... nasıl söylemişti?.. beni turşu fıçısından kurtarabilir.</em> Lanet anahtar dönmüyordu; çevirmeye çalışarak bütün ağırlığıyla yüklendi.</p>

    <p>Aslında, Laras’ın yanında olmasından pek çok açıdan memnundu. Her şeyi kendi başına hazırlayabileceğinden, hatta bulabileceğinden kuşkuluydu, hele bu kadar çabuk yapması asla mümkün olmazdı. Ayrıca... Ayrıca Laras’a rastladığında çoktan kendi kendine bunu yapmayı düşündüğü için bile aptal olduğunu, biri Kule’nin önünü süsleyen kellelere onunkini eklemeye karar vermeden, fırsatı varken bir ata atlayıp Tear’a gitmesi gerektiğini söylemeye başlamıştı. Kaçmanın hayatı boyunca unutamayacağı şeylerden olacağını tahmin ediyordu. Sırf bu bile ona öyle minnet hissettirmişti ki, Laras onun paketlediklerine birkaç güzel elbise eklediğinde hiç itiraz etmemişti. Rujlar ve pudralar her zaman bir yerlerde kaybedilebilirdi. <em>Neden bu lanet anahtar dönmüyor? Belki Laras...</em></p>

    <p>Anahtar aniden kaydı, öyle yüksek bir takırtıyla büküldü ki, Min bir şeyi kırdığından korkmaya başladı. Ama kaba, tahta kapıyı ittirdiği zaman açıldı. Bohçalarını kaparak çıplak taş hücreye girdi... ve kafası karışarak durdu.</p>

    <p>Lambanın ışığı kara bereler ve kırmızı kırbaç izleri dışında üstlerinde hiçbir şey olmayan, gözlerini ani ışığa karşı gölgeleyen iki kadın sergiledi, ama Min, aradığı iki kadın olduklarından emin değildi. Biri uzun boylu, bakır tenliydi, diğeri daha kısa, daha sağlam yapılı, daha açık renk tenli. Yüzleri doğru görünüyordu... hemen hemen doğru... ve onlara her ne yapılmışsa yüzlerine dokunulmamıştı, bu yüzden emin olabilmeliydi. Ama Aes Sedailerin işareti olan yaşı belirsizlik eriyip gitmiş gibiydi; bu kadınların kendisinden altı, yedi yaş büyük olduğunu ve Aes Sedai falan olmadıklarını tereddütsüz söyleyebilirdi. Yüzü bu düşünceyle, utançla kızardı. Kadınların çevresinde imgeler, hareler de görmedi; Aes Sedailerin çevresinde hep imgeler, hareler olurdu. <em>Kes şunu,</em> dedi kendi kendine.</p>

    <p>“Nereden?..” diye başladı iki kadından biri şaşkınlıkla. Sonra susup boğazını temizledi. “O anahtarları nasıl aldın?” Siuan Sanche’nin sesiydi.</p>

    <p>“Bu o.” Laras inanamıyor gibiydi. Kalın parmağı ile Min’i dürtükledi. “Acele et, çocuğum! Ben macera yaşamak için fazla yaşlı ve şişmanım.”</p>

    <p>Min ona şaşkın şaşkın baktı; kadın gelmek için ısrar etmişti; beni dışarıda bırakamazsın, demişti. Min Siuan’a ikisinin neden aniden çok daha genç olduğunu sormak istiyordu, ama önemsiz sorular için zaman yoktu. <em>Elmindreda olmaya çok fena alıştım!</em></p>

    <p>Bohçalardan her birini birer kadına uzatarak hızla konuştu. “Giysiler. Olabildiğince çabuk giyinin. Ne kadar zamanımız olduğunu bilmiyorum. Nöbetçiden, birkaç öpücük karşılığında sizden intikam almak için geçmeme izin vermesini istedim ve adamın dikkati dağılmışken Laras arkadan yaklaşıp kafasına merdane indirdi. Ne kadar uyur, bilemiyorum.” Endişe içinde nöbetçi odasına bakmak için kapıdan dışarı eğildi. “Acele etsek iyi olacak.”</p>

    <p>Siuan bohçayı açmış, içindeki giysileri giymeye başlamıştı. Keten iç eteklik dışında hepsi kahverengi tonlarında basit giysilerdi, Aes Sedailere danışmak için Beyaz Kule’ye gelen çiftçi kadınlara uyacak kadar sade, ama at binmek için bölünmüş etekler biraz sıradışıydı. İğne işinin çoğunu Laras yapmıştı; Min daha çok kendini iğnelemişti. Leane de giyiniyordu, ama o, giysilerden çok kemerinde asılı duran kısa hançerle ilgileniyor gibiydi.</p>

    <p>Üç sade giyimli kadının en azından dikkat çekmeden Kule’den ayrılma şansı vardı. Savaş başladığında bazı ricacılar ve yardım arayan insanlar Kule’de kısılı kalmıştı; saklandıkları yerden çıkan üç kadın daha, tanınmadıkları sürece en fazla sokağa atılırdı. Diğer kadınların yüzleri de yardımcı olabilirdi. Kimse iki genç –en azından genç görünen– kadını Amyrlin Makamı ve Vakanüvis’le bağdaştırmazdı. Eski Amyrlin ve eski Vakanüvis, diye hatırlattı Min kendi kendine.</p>

    <p>“Yalnızca tek bir nöbetçi mi vardı?” dedi Siuan, kalın çorapları çekerken irkilerek. “Tuhaf. Bir yankesiciyi bile daha iyi korurlar.” Laras’a bakarak ayaklarını sağlam ayakkabılara soktu. “Bana yöneltilen suçlamalara inanmayanların olduğunu bilmek güzel. Hangi suçlamalarsa.”</p>

    <p>Şişman kadın kaşlarını çattı, çenesini indirdi ve dördüncü bir çene yarattı. “Ben Kule’ye sadığım,” dedi sertçe. “Bu tür meseleler bana göre değildir. Ben yalnızca bir aşçıyım. Bu aptal kız benim de bir zamanlar aptal bir kız olduğumu hatırlattı. Sanırım... sizi görünce... artık sıska bir kız olmadığımı hatırlamanın zamanı geldi.” Lambayı Min’in ellerine verdi.</p>

    <p>O gitmek için dönerken, Min onun şişman kolunu yakaladı. “Laras, bizi ele vermezsin, değil mi? Yaptığın bunca sonra şeyden sonra değil.”</p>

    <p>Kadının geniş yüzü yarı hüzünle, yarı anılar içinde gülümsedi. “Ah, Elmindreda, gerçekten de senin yaşındaki halimi hatırlatıyorsun. Aptalca işler ve zaman zaman kendimi astırmama ramak kalması. Sana ihanet etmem, çocuğum, ama ben burada yaşamak zorundayım. İkinci çaldığı zaman bir kızla nöbetçiye şarap göndereceğim. O zamana kadar uyanmazsa ya da fark edilmezse, bu size bir saatten fazla zaman verir.” Diğer iki kadına döndü. Yüzünde aniden Min’in onun aşçılara ve benzerlerine doğrulttuğunu gördüğü bir kaş çatışı belirdi. “O saati iyi kullanın, duydunuz mu! Anladığım kadarıyla sizi bulaşıkhaneye koymak istiyorlar, ki örnek olarak gösterebilsinler. Öyle ya da böyle, umurumda değil... bu tür işler Aes Sedailer içindir, aşçılar için değil; bana göre bir Amyrlin diğerinden farklı değildir... ama bu çocuğun yakalanmasına sebep olursanız, kafanız yağlı tencerelerin ya da yal fıçılarının içinde değilken, gün doğumundan gün batımına kadar sırtınızı kırbaçlayacağımı bilin! İşim bitmeden, kellenizi uçurmamı dilemeye başlarsınız. Ve benim yardım ettiğime inanacaklarını da düşünmeyin. Herkes benim mutfaktan çıkmadığımı bilir. Söylediklerimi unutmayın! Şimdi fırlayın!” Yüzünde yine gülümseme belirdi ve Min’in yanağından makas aldı. “Acele etmelerini sağla, çocuğum. Ah, seni giydirmeyi özleyeceğim. Bu kadar güzel bir çocuk.” Son bir şiddetli makastan sonra sallana sallana, koşarcasına hücreden çıktı.</p>

    <p>Min sinirle yanağını ovaladı; Laras’ın bunu yapmasından nefret ediyordu. Kadın, at kadar kuvvetliydi. <em>Asılmasına</em> ramak mı kalmıştı? Laras ne tür bir “canlı kız”dı acaba?</p>

    <p>Leane dikkatle elbisesini başının üzerinden geçirerek yüksek sesle burnunu çekti. “Kadının seninle bu şekilde konuşabildiğini düşünmek, Anne!” Yüzü tepeden çıktı. Kaşlarını çatıyordu. “Bu şekilde hissediyorsa, yardım etmesine şaştım.”</p>

    <p>“Ama etti,” dedi Min ona. “Bunu unutmayın. Ve bizi ele vermemek konusundaki sözünü tutacağını düşünüyorum. Eminim.” Leane yine burnunu çekti.</p>

    <p>Siuan, pelerinini omuzlarına aldı. “O unvan üzerinde artık hakkım olmaması bir fark yaratıyor, Leane. Yarın senin ve benim birer bulaşıkçı kız olabileceğimiz gerçeği bir fark yaratıyor.” Leane titremesinler diye ellerini kavuşturdu ve ona bakmaktan kaçındı. Siuan, kuru, ama sakin bir sesle devam etti. “Ben Laras’ın... başka konularda da... sözünü tutacağını düşünüyorum. Bu yüzden, Elaida bizi ağına düşmüş bir çift köpekbalığı gibi bütün dünyanın görmesi için assa bile umurunda olmayacak olsa da, ben genç kızken de yağlı tencerelerden nefret ederdim ve şimdi edeceğimden de eminim.”</p>

    <p>Leane asık suratla köylü elbisesinin bağlarını bağlamaya başladı.</p>

    <p>Siuan dikkatini Min’e çevirdi. “İkimizin de... yalıtıldığını duyduğun zaman bize yardım etmeye bu kadar hevesli olmayabilirsin.” Sesi titremedi, ama sözcüğü söylerken gösterdiği çabayla gergindi ve gözlerinde acılı, harap bir ifade vardı. Kadının sükûnetinin yüzeysel olduğunu fark etmek şok ediciydi. “Kabuledilmişlerden herhangi biri ikimizi bağlayıp silindir yapabilir, Min. Çömezlerin çoğu yapabilir.”</p>

    <p>“Biliyorum,” dedi Min, sesinde en ufak bir duygudaşlık izi olmaması için özen göstererek. Duygudaşlık, kadınların sahip olduğu birazcık özdenetimi de paramparça edebilirdi ve onların kendilerini kontrol edebilmesine ihtiyacı vardı. “Şehrin her bölgesinde duyuruldu ve ilan asabilecekleri her yere çivilendi. Ama hâlâ hayattasınız.” Leane acı bir kahkaha attı, ama Min onu duymazdan geldi. “Gitsek iyi olacak. O nöbetçi uyanabilir ya da biri onu görebilir.”</p>

    <p>“Önden git, Min,” dedi Siuan. “Senin ellerindeyiz.” Bir an sonra Leane kısaca başını salladı ve telaşla pelerinini taktı.</p>

    <p>Karanlık koridorun ucundaki nöbetçi odasındaki tek nöbetçi, yüzüstü tozlu zemine uzanmıştı. Kafasını şişmekten kurtarabilecek miğfer, odayı aydınlatan tek lambanın yanındaki kaba masanın üzerinde duruyordu. Adam nefes alıyordu. Min ona bir bakış fırlattı. Kötü yaralanmadığını umuyordu; kızın önerisinden faydalanmak için fazla ısrar etmemişti.</p>

    <p>Siuan ve Leane’i, uzaktaki, kalın tahtalar ve geniş demir bantlardan yapılmış kapıdan geçirdi, dar, taş merdivenleri çıkardı. Hızlı hareket etmeleri gerekiyordu. Hücrelerden çıktıkları görülürse ricacı numarası yapmaları bir işlerine yaramazdı.</p>

    <p>Kule’nin alt katlarından çıkarlarken başka bir nöbetçi ya da herhangi birini görmediler, ama Kule’nin içine açılan küçük kapıya ulaşana kadar Min yine de nefesini tuttuğunu fark etti. Kapıyı birazcık aralayıp kafasını uzattı ve koridorun iki yanına baktı.</p>

    <p>Beyaz mermerden friz şeritli duvarların dibinde yaldızlı şamdanlar diziliydi. Sağda iki kadın arkalarına bakmadan hızla uzaklaştılar. Yüzlerini göremiyordu, ama adımlarındaki eminlik Aes Sedai olduklarını anlatıyordu; Kule’de, bir kraliçe bile tereddütle yürürdü. Diğer yanda yarım düzine adam uzun adımlarla yürüyüp gitti, kurtsu zarafetleri ve çevrelerine uyum gösteren pelerinleriyle, Muhafız oldukları aynı ölçüde açıktı.</p>

    <p>Min, Muhafızlar da gidene kadar bekledi, sonra eşikten geçti. “Temiz. Gelin. Başlıklarınızı takın ve başınızı eğin. Biraz korkmuş gibi yapın.” Kendisinin rol yapması gerekmiyordu. İki kadının sessizlik içinde takip etmesine bakılırsa, onların da rol yapması gerekmiyordu anlaşılan.</p>

    <p>Kule’nin koridorları nadiren dolu olurdu, ama şimdi tamamen boş görünüyorlardı. Zaman zaman önlerinde ya da bir yan koridorda birileri beliriyordu. Fakat Aes Sedai de olsalar Muhafız da olsalar, hepsi telaş içindeydi, hepsi kendi işlerine başkalarına dikkat edemeyecek kadar dalmıştı. Kule sessizdi.</p>

    <p>Sonra açık yeşil döşeme taşlarının üzerinde kurumuş kan lekelerinin olduğu, iki koridorun kesiştiği bir yerden geçtiler. Daha geniş iki leke görünümündeki bedenler sürüklenmiş gibi uzuyordu.</p>

    <p>Siuan durdu. Bakakaldı. “Ne oldu?” diye sordu. “Söylesene, Min!” Leane, kemerindeki hançerin kabzasını kavradı ve saldırı beklermiş gibi bakındı.</p>

    <p>“Savaş,” dedi Min gönülsüzce. İki kadının bunu öğrenmeden önce Kule arazisinden, hatta şehirden çıkmış olacağını umuyordu. Onları karanlık lekelerin çevresinden dolaştırdı ve arkaya bakmaya çalıştıklarında ilerlemeye zorladı. “Dün, siz yakalandıktan hemen sonra başladı ve yaklaşık iki saat öncesine kadar da durmadı. Tamamen değil.”</p>

    <p>“Gaidinleri mi kastediyorsun?” diye bağırdı Leane. “<em>Birbirleri</em> ile savaşan Muhafızlar mı?”</p>

    <p>“Muhafızlar, askerler, herkes. Duvarcı olduğunu iddia eden bazı adamlar –iki yüz üç yüz kişiydiler– sizin tutuklandığınız açıklandıktan hemen sonra Kule’yi ele geçirmeye çalıştı.”</p>

    <p>Siuan kaşlarını çattı. “Danelle! Bu işte dikkatsizlikten daha fazlası olduğunu fark etmeliydim.” Yüzünü daha da buruşturdu, öyle ki, Min onun ağlamaya başlayacağını düşündü. “Artur Şahinkanadı yapamadı, ama biz kendi kendimize yaptık.” Gözyaşlarına boğulmanın sınırında ya da değil, sesi vahşiydi. “Işık bize yardım etsin, Kule’yi parçaladık.” Öyle uzun bir nefes verdi ki, bedenindeki tüm hava ve öfke uçup gitmiş gibi geldi. “Sanırım,” dedi bir an sonra hüzünle, “Kule’de birileri beni desteklediği için memnun olmalıyım, ama neredeyse desteklememiş olmalarını dileyeceğim.” Min yüzünü ifadesiz tutmaya çalıştı, ama o keskin, mavi gözler bir kirpiğin titremesini bile yorumluyor gibiydi. “Bana destek oldular mı, Min?”</p>

    <p>“Bazıları oldu.” Ne kadar az olduklarını söylemeye niyeti yoktu, henüz değil. Ama Siuan’ın Kule’de hâlâ destekçileri olduğunu düşünmesini engellemesi gerekiyordu. “Elaida, Mavi Ajah’ın arkanda durup durmayacağını anlamak için beklemedi. Kule’de canlı tek Mavi Aes Sedai kalmadı, bunu biliyorum.”</p>

    <p>“Sheriam?” diye sordu Leane endişeyle. “Anaiya?”</p>

    <p>“Bilmiyorum. Fazla Yeşil de kalmadı. Kule’de değil. Diğer Ajahlar öyle ya da böyle bölündü. Kızılların çoğu hâlâ burada. Bildiğim kadarıyla, Elaida’ya karşı çıkan herkes ya kaçtı ya da öldüler. Siuan...” Ona böyle hitap etmek tuhaf geliyordu; Leane alçak sesle, öfkeyle homurdandı, ama kadına Anne demek artık alaydan başka bir şey olmazdı. “Siuan, sana yöneltilen suçlamalar senin ve Leane’in Mazrim Taim’in kaçışını ayarladığınızı söylüyor. Logain çatışmalar sırasında kaçtı ve bunun suçunu da sana attılar. Size Karanlıkdostu demiyorlar... sanırım bu Kara Ajah demeye çok yakın olurdu... ama çok farklı da değil. Ama sanırım herkesin anlaması bekleniyor.”</p>

    <p>“Gerçeği bile itiraf etmiyorlar,” dedi Siuan yumuşak sesle, “beni indirmek için kullandıkları olayları kendilerinin gerçekleştireceğini söylemiyorlar.”</p>

    <p>“Karanlıkdostu mu?” diye mırıldandı Leane şaşkınlık içinde. “Bize...”</p>

    <p>“Neden demesinler ki?” diye nefes verdi Siuan. “Bunca şeye cesaret etmişken buna neden cesaret etmesinler?”</p>

    <p>Pelerinlerinin içinde omuzlarını kaldırdılar ve Min’in onları dilediği yere götürmesine izin verdiler. Min, yüzlerinin o kadar umutsuz görünmemesini diledi.</p>

    <p>Dış kapıya yaklaştıkça daha rahat nefes almaya başladı. Arazinin ağaçlık bir bölümüne, batı kapılarından uzak olmayan bir yere atlar gizlemişti. Hâlâ dışarıya rahatça çıkıp çıkamayacakları meselesi vardı, ama atların yanına vardıklarında özgürlüğe bir adım kalmış gibi hissedecekti. Kuşkusuz kapıdaki nöbetçiler üç kadının gitmesine engel olmazdı. Kendi kendine bunu söyleyip duruyordu.</p>

    <p>Aradığı kapı ileride belirdi... bu koridorun Kule’yi çepeçevre dolanan geniş bir koridora açıldığı yerin tam karşısında, fazla kullanılmayan bir patikaya açılan küçük, sade, tahta bir kapı... ve gözüne dış koridorda hızla ona doğru yaklaşan Elaida’nın yüzü takıldı.</p>

    <p>Min’in dizleri yere çarptı ve kız başını eğerek, yüzünü başlığıyla gizleyerek büzüldü. Yüreği, kaburgalarını kırıp çıkmak ister gibi çarpıyordu. <em>Yalnızca bir ricacıyım. Basit bir kadın, olan bitenlerle hiç ilgisi olmayan bir kadın. Ah, Işık, lütfen!</em> Başını, başlığın kenarından görebilecek kadar kaldırdı. Elaida’nın zevkle onu izlediğini görmeyi bekliyordu.</p>

    <p>Elaida, Min’e tek bir bakış fırlatmadan yürüyüp geçti, geniş, çizgili Amyrlin Makamı etolü omuzlarındaydı. Alviarin, Ajahını gösteren beyaz Vakanüvis etolü ile takip etti. Alviarin’in arkasından yaklaşık bir düzine Aes Sedai geçti, çoğu Kızıl’dı, ama Min aralarında iki sarı, bir yeşil, bir kahverengi saçaklı şal gördü. Altı Muhafız grubun iki yanını almış, elleri kabzalarda, ihtiyatlı gözlerle çevreyi gözlüyorlardı. O gözler diz çökmüş üç kadının üzerinden geçip gitti.</p>

    <p>Min, üçünün de diz çökmüş olduğunu fark etti. Aynı zamanda Siuan ve Leane’in Elaida’nın gırtlağına atılmalarını beklediğini anladı. İki kadın, başlarını grubun koridorda uzaklaşmasını izleyebilecek kadar kaldırmışlardı.</p>

    <p>“Pek az kadın yalıtıldı,” dedi Siuan, kendi kendine konuşurcasına. “Üstelik hiçbiri fazla yaşamadı, ama hayatta kalmanın tek yolunun yönlendirmek kadar çok istediğin bir şey bulmak olduğu söylenir.” Gözlerindeki o harap bakış kaybolmuştu. “Başta Elaida’nın bağırsaklarını söküp kurusun diye güneşe sermek istediğimi sanıyordum. Artık biliyorum ki, o sülük kadına, benim Karanlıkdostu olduğumu iddia edenlerin başına neler geldiğini herkese göstermek için uzun bir ömür yaşayacağını söylemekten daha fazla istediğim bir şey yok... hiçbir şey!”</p>

    <p>“Hem de Alviarin,” dedi Leane gergin bir sesle. “Alviarin!”</p>

    <p>“Beni sezeceklerinden korktum,” diye devam etti Siuan. “Ama artık sezecekleri hiçbir şey yok. Öyle görünüyor ki... yalıtılmanın avantajı.” Leane öfkeyle başını kaldırdı ve Siuan, “Bulabildiğimiz bütün avantajları kullanmalıyız. Ve onları bulabildiğimiz için memnun olmalıyız,” dedi. Sonuncusu, kendini ikna etmeye çalışıyor gibi söylenmişti. Son Muhafız uzak bir köşede kayboldu ve Min, boğazındaki yumruyu yuttu. “Avantajlardan daha sonra bahsederiz,” diye çıkıştı. Ve susup yine yutkundu. “Atları bulalım. Umarım en kötüsü bu olur.”</p>

    <p>Gerçekten de öğle güneşi altında Kule’den dışarı seğirtirlerken, en kötüsü geçmiş gibi görünüyordu. Eski sorunlardan kalan tek iz, Kule arazisinin doğusunda, bulutsuz gökyüzüne doğru yükselen bir duman bulutuydu. Uzakta grup grup adamlar geçiyordu, ama taş olup donmuş yüksek dalgalar gibi inşa edilen kütüphanenin önünden geçerlerken, hiçbiri dönüp onlara bakmadı. Bir patika, arazinin daha derinlerine, batıya, meşelerden ve her daim yeşil ağaçlardan oluşan koruluğa gidiyordu. Üç atın, onun ve Laras’ın bıraktığı yerde, meşinyaprak ve kâğıtkabuk ağaçlarıyla çevrili küçük bir açıklıkta beklediğini görünce Min’in adımları hafifledi.</p>

    <p>Siuan hemen, diğerlerinden iki el kısa, sağlam yapılı, uzun tüylü ata gitti. “Şimdiki durumuma uygun bir at. Ve diğer ikisinden daha uysal görünüyor; ben hiç iyi bir binici olmadım.” Kısrağın burnunu okşadı ve hayvan burnunu avucuna soktu. “Adı ne, Min? Biliyor musun?”</p>

    <p>“Bela. Bu at...”</p>

    <p>“Egwene’e ait.” Gawyn bir elini kılıcının uzun kabzasına götürerek geniş gövdeli bir kâğıtkabuğun arkasından çıktı. Yüzündeki kan tıpkı Min’in Tar Valon’daki ilk gününde, görüsündeki gibi bir desene sahipti. “Onun atını gördüğüm zaman bir şeylerin peşinde olduğunu anladım, Min.” Delikanlının kızıl altın saçları kanla keçeleşmişti, mavi gözleri hâlâ yarı sersemdi, ama yine de kedi gibi bir zarafetle onlara doğru yaklaştı. Fare izleyen bir kedi.</p>

    <p>“Gawyn,” diye başladı Min, “biz...”</p>

    <p>Kılıç, delikanlının kınından çıktı, Siuan’ın başlığını arkaya attı, keskin kenar kadının boğazına dayandı. Min’in takip edemeyeceği kadar hızlı olmuştu. Siuan’ın nefesi duyulur bir şekilde kesildi ve kadın ona bakarak kıpırtısız kaldı. Dışarıdan, etol taktığı zamanlardaki kadar sakindi.</p>

    <p>“Yapma, Gawyn!” diye inledi Min. “Yapmamalısın!” Ona doğal bir adım attı, ama delikanlı ona bakmadan boş elini uzattı ve Min durdu. Gawyn çelik yay gibi gergindi, herhangi bir yöne fırlamaya hazır görünüyordu. Min Leane’in bir eliyle pelerinini arkaya attığını fark etti ve kadının, kemerindeki hançeri çekme aptallığında bulunmaması için dua etti.</p>

    <p>Gawyn, Siuan’ın yüzünü inceledi, sonra yavaşça başını salladı. “Bu sensin. Emin değildim, ama şimdi eminim. Bu kılık...” Hareket etmiş görünmedi, fakat Siuan’ın gözlerinin aniden irileşmesi keskin kenarın daha kuvvetli bastırıldığını anlatıyordu. “Kız kardeşim ve Egwene nerede? Onlara ne yaptın?” Min için en korkutucu olanı, o kan kaplı yüzüne ve yarı donuk gözlerine, bedeninin neredeyse titreyecek kadar gergin olmasına ve eli unutulmuş gibi açık kalmasına rağmen, sesini hiç yükseltmemesi ve içinde hiç duygu olmamasıydı. Sesi yorgun çıkıyordu; bu, Min’in hayatında duyduğu en yorgun sesti.</p>

    <p>Siuan’ın sesi aynı ölçüde tarafsızdı. “Son duyduğumda iyi ve güvendeydiler. Şimdi nerede olduklarını bilemiyorum. Burada, bu çılgınlığın ortasında olmalarını mı tercih ederdin?”</p>

    <p>“Aes Sedai sözcük oyunları yok,” dedi delikanlı yumuşak sesle. “Bana açık açık nerede olduklarını söyle, ki doğruyu söylediğini bileyim.”</p>

    <p>“Illian’da,” dedi Siuan tereddüt etmeden. “Şehrin içinde. Mara Tomanes adlı Aes Sedai’nin yanında eğitim görüyorlar. Hâlâ orada olmalılar.”</p>

    <p>“Tear değil,” diye mırıldandı Gawyn. Bir an düşüncelere daldı. Aniden ekledi: “Senin Karanlıkdostu olduğunu söylüyorlar. Kara Ajah deniyor, değil mi?”</p>

    <p>“Buna gerçekten inanıyorsan,” dedi Siuan sakin sakin, “kafamı kopartabilirsin.”</p>

    <p>Delikanlının kılıcının kabzasındaki parmak boğumları beyazladığında, Min neredeyse çığlık atacaktı. Yavaşça uzandı ve parmaklarını Gawyn’in uzattığı bileğe koydu. Dokunmaktan başka bir şey yapacağını düşündürmemeye özen göstermişti. Parmaklarını bir kayaya koymak gibiydi. “Gawyn, beni tanıyorsun. Kara Ajahlara yardım edeceğimi düşünemezsin.” Delikanlının gözleri Siuan’ın yüzünden ayrılmadı, hiç kırpılmadı. “Gawyn, Elayne onu ve yaptığı her şeyi destekliyor. Kendi kız kardeşin, Gawyn.” Bilek hâlâ taş gibiydi. “Egwene de ona inanıyor, Gawyn.” Bilek parmaklarının altında titredi. “Yemin ederim, Gawyn. Egwene inanıyor.”</p>

    <p>Gawyn’in gözleri kıza kaydı, sonra Siuan’a döndü. “Neden seni ense kökünden yakalayıp geriye sürüklemeyeyim? Bana bir sebep göster.”</p>

    <p>Siuan delikanlının bakışlarını Min’in hissettiğinden çok daha büyük bir sükûnetle karşıladı. “Yapabilirdin ve mücadele etsem bir kedi yavrusundan çok sorun yaratamazdım sana. Dün, dünyadaki en güçlü kadınlardan biriydim. Belki en güçlüsü. Çağırırsam krallar ve kraliçeler ayağıma gelirdi, Kule’den ve temsil ettiği her şeyden nefret etseler bile. Bugün, bu gece yiyecek bulamayacağımdan ve bir çalının dibinde uyumak zorunda kalacağımdan korkuyorum. Bir gün içinde dünyadaki en güçlü kadından tarlalarda çalışarak geçinebilmeyi uman bir kadına dönüştüm. Ne yaptığımı düşünüyor olursan ol, bu yeterli ceza değil mi?”</p>

    <p>“Belki,” dedi Gawyn bir an sonra. O akıcı bir hareketle kılıcını kınına sokarken, Min rahat bir nefes aldı. “Ama gitmenize izin vermemin sebebi bu değil. Elaida kelleni kopartabilir ve ben buna izin veremem. İhtiyacım olması durumunda, orada olanlar hakkında bildiklerini istiyorum.”</p>

    <p>“Gawyn,” dedi Min, “bizimle gel.” Muhafız eğitimli bir kılıç kullanıcısı gelecek günlerde faydalı olabilirdi. “Böylece Siuan, sorularını yanıtlamak üzere el altında olur.” Siuan’ın bakışları ona kaydı, Gawyn’inkinden de pek ayrılmamıştı ve kızgın olmadığı söylenemezdi; Min yine de ısrar etti. “Gawyn, Egwene ve Elayne ona inanıyor. Sen de inanamaz mısın?”</p>

    <p>“Verebileceğimden fazlasını isteme,” dedi delikanlı sessizce. “Sizi en yakın kapıya götürürüm. Bensiz asla dışarı çıkamazsınız. Yapabileceğim tek şey bu Min ve yapmam gerekenden de fazlası. Tutuklanman emredildi; bunu biliyor muydun?” Bakışları Siuan’a kaydı. “Onlara herhangi bir şey olursa,” dedi o ifadesiz sesle, “Egwene’e ya da kız kardeşime, nereye saklanırsan saklan seni bulacağım ve aynısının senin başına gelmesini sağlayacağım.” Aniden bir düzine adım uzağa gitti ve kollarını kavuşturarak, artık onlara bakmaya dayanamazmış gibi başını eğerek durdu.</p>

    <p>Siuan, elini boğazına götürecek oldu; beyaz teninde, kılıcın durduğu yerde ince, kırmızı bir çizgi vardı. “Güç’le çok uzun süre yaşadım,” dedi, biraz titrek bir sesle. “Seni kaldırıp iplik gibi koparabilecek biriyle yüzleşmek nasıl bir şey, unuttum.” Sonra, ilk kez görüyormuş gibi Leane’e baktı ve neye benzediğinden emin değilmiş gibi kendi yüzüne dokundu. “Duyduklarıma bakılırsa solması uzun sürermiş, ama belki Elaida’nın kaba davranışlarının da ilgisi vardır. Delikanlı kılık değiştirmek dedi; bu işe yarayabilir.” Beceriksizce Bela’nın sırtına tırmandı ve dizginleri, uzun tüylü kısrak canlı bir aygırmış gibi kavradı. “Görünüşe göre şeyin bir başka avantajı... irkilmeden söylemeyi öğrenmeliyim. Ben yalıtıldım.” Sözcükleri yavaş yavaş, bilinçli olarak söyledi, sonra başını salladı. “İşte. Leane’in görünüşünden anladığım kadarıyla ben de on beş sene, hatta daha fazla kaybettim. Bunun için her bedeli verebilecek kadınlar biliyorum. Üçüncü avantaj.” Gawyn’e baktı. Delikanlının sırtı hâlâ dönüktü, ama Siuan yine de sesini alçalttı. “Dilin de belli miktarda gevşemesine ek olarak, diyebilir miyiz? Mara’yı senelerdir düşünmemiştim. Kızlık arkadaşımdı.”</p>

    <p>“Artık siz de bizler gibi yaşlanacak mısınız?” diye sordu Min eyerine tırmanırken. Yalan üzerine yorum yapmaktan daha iyi. Artık yalan <em>söyleyebildiğini</em> hatırlamaktan daha iyi. Leane, rahat bir beceriyle üçüncü kısrağa bindi ve adımlarını sınayarak bir çember çizdirdi; daha önce ata bindiği kesindi.</p>

    <p>Siuan başını iki yana salladı. “Gerçekten bilmiyorum. Hiçbir yalıtılmış kadın anlayacak kadar uzun yaşamadı. Ama ben yaşamaya kararlıyım.”</p>

    <p>“Gitmeyi düşünüyor musunuz,” diye sordu Gawyn sertçe, “yoksa oturup konuşacak mısınız?” Yanıt beklemeden uzun adımlarla ağaçların arasında uzaklaştı.</p>

    <p>Kısraklarını onun peşinden topukladılar, Siuan yüzünü saklamak için başlığını iyice öne çekti. Kılık değiştirmiş olsa da olmasa da, işi şansa bırakmayacak gibi görünüyordu. Leane de kendi yüzünü saklamıştı. Bir an sonra Min de onları taklit etti. Elaida tutuklanmasını istemişti demek. Bu, “Elmindreda”nın Min olduğunu bildiği anlamına geliyordu. Ne zamandır biliyordu? Min ne zamandır gizlendiğini düşünerek dolaşırken, Elaida onu izlemiş ve aptallığına gülmüştü? Ürpertici bir düşünceydi.</p>

    <p>Çakıllı yolda Gawyn’e yetiştiklerinde, yirmi kadar genç adam belirdi ve onlara doğru yürüdüler. Bazıları Gawyn’den birkaç yaş gençti, birkaçı çocukluktan yeni çıkmıştı. Min son gruptaki delikanlıların daha hiç tıraş olmadıklarını, en azından düzenli olarak olmadıklarını düşündü. Ama hepsinin kemerinde ya da sırtlarında kılıçlar asılıydı ve üç dört tanesi göğüs zırhı takmıştı. Birden fazlasında kanlı sargılar vardı. Çoğunun giysileri kan lekeleri olmuştu. Her biri Gawyn gibi gözlerini kırpmadan bakıyordu. Onu görünce durdular, sağ yumruklarını göğüslerine götürdüler. Gawyn yavaşlamadan başını eğerek karşılık verdi ve genç adamlar atların peşine düştüler.</p>

    <p>“Öğrenciler mi?” diye mırıldandı Siuan. “Çatışmalara onlar da mı katıldı?”</p>

    <p>Min yüzünü ifadesiz tutarak başını salladı. “Kendilerine Delikanlılar diyorlar.”</p>

    <p>“Uygun bir isim.” Siuan içini çekti.</p>

    <p>“Bazıları daha çocukluktan çıkmamış,” diye mırıldandı Leane.</p>

    <p>Min ona, yalıtılmadan önce Mavi ve Yeşil Ajahların Muhafızlarının onları kurtarmayı planladığını ve Gawyn öğrencileri ve “çocukları” ayaklandırıp onları durdurmak için Kule’ye götürmese, başarılı da olacaklarını söylemedi. En ölümcül, en merhametsiz savaş, öğrencilerle öğretmenleri arasında olmuştu.</p>

    <p>Uzun boylu, bronz kakmalı Alindrelle Kapıları açık duruyordu, ama iyi korunuyordu. Bazı nöbetçilerin göğsünde Tar Valon Alevi vardı; diğerleri, işçi ceketleri, uyumsuz göğüs zırhları ve miğferler takmıştı. Askerler ve duvar işçisi kılığında gelen adamlar. İki taraf da sert ve becerikli, silah kullanabilir adamlar gibi görünüyorlardı, ama birbirlerini güvensizce süzerek ayrı duruyorlardı. Kule askerlerinden saçları kırlaşmış bir subay kollarını kavuşturarak durdu ve Gawyn ile diğerlerinin yaklaşmasını izledi.</p>

    <p>“Yazı malzemeleri!” diye terslendi Gawyn. “Çabuk!”</p>

    <p>“Eh, sözünü işittiğimiz şu Delikanlılar siz olmalısınız,” dedi kırlaşmış adam. “Lanet olası genç horozlardan bir grup, ama kimsenin Kule arazisinden çıkmaması için emir aldım. Amyrlin Makamı tarafından bizzat imzalanmış. Sen kimsin ki, bu emre karşı çıkacaksın?”</p>

    <p>Gawyn yavaşça başını kaldırdı. “Ben Andor’dan Gawyn Trakand,” dedi yumuşak sesle. “Ve bu kadınları göndereceğim, yoksa kendini ölmüş bil.” Diğer Delikanlılar arkasında yaklaştı, ellerini kılıçlarına götürerek, gözlerini kırpmadan, belki sayıca az olmalarına aldırmadan askerlerle yüzleşmek üzere yayıldılar.</p>

    <p>Kırlaşmış adam huzursuzca kıpırdandı ve diğerlerinden biri mırıldandı: “Hammar ile Coulin’i öldürdüğü söylenen bu.”</p>

    <p>Bir an sonra subay başını nöbetçi kulübesine doğru salladı ve nöbetçilerden biri içeri koşarak bir kucak masası ve bir köşedeki pirinç kapta yanmakta olan kırmızı mühür mumu ile döndü. Gawyn hızla yazarken adamın masayı tutmasına izin verdi.</p>

    <p>“Bu köprü nöbetçilerini geçmenizi sağlar,” dedi, imzasının altına kırmızı mum akıtarak. Mühür yüzüğünü muma bastırdı.</p>

    <p>“Coulin’i sen mi öldürdün?” dedi Siuan, eski unvanına uyan soğuk bir sesle. “Ve Hammar’ı?”</p>

    <p>Min’in yüreği büzüldü. <em>Sessiz ol, Siuan! Artık kim olduğunu hatırla ve sessiz ol!</em></p>

    <p>Gawyn hızla dönerek mavi alev gibi gözlerle üç kadına baktı. “Evet,” dedi hırıltılı bir sesle. “Onlar benim dostlarımdı ve onlara saygı duyuyordum, ama onlar... Siuan Sanche’nin tarafını tuttular ve ben de...” Aniden mühürlü kâğıdı Min’in eline tutuşturdu. “Gidin! Fikrimi değiştirmeden gidin!” Kızın kısrağına bir şaplak attı ve sonra, Min’in atı açık kapıdan fırlarken diğer iki ata şaplak attı. “Gidin!”</p>

    <p>Min, atını Kule arazisini çevreleyen büyük meydandan geçirdi; Siuan ve Leane tam arkasından geliyorlardı. Meydan boştu. Ötedeki sokaklar da öyle. Atlarının toynaklarının kaldırım taşları üzerindeki çınlaması boş boş yankılanıyordu. Şehirden kaçmamış olanlar da saklanıyordu.</p>

    <p>Atlarını sürerlerken Gawyn’in verdiği kâğıdı inceledi. Kırmızı mumda atılan bir yabandomuzu izi vardı. “Bu gitme iznimiz olduğunu söylüyor. Bir gemiye binmek ya da köprülerden geçmek için kullanabiliriz.” Kimsenin, hatta Gawyn’in bile bilmediği bir yöne gitmek akıllıca görünüyordu. Delikanlının fikrini değiştireceğini sanmıyordu, fakat Gawyn kırılgan görünmüştü. Yanlış bir darbeyle paramparça olabilirdi.</p>

    <p>“Bu iyi bir fikir olabilir,” dedi Leane. “Ben ikisi arasında tehlikeli olanın Galad olduğunu düşünürdüm, ama artık emin değilim. Hammar ve Coulin...” Ürperdi. “Bir gemi bizi bu atların götürebileceğinden daha hızlı uzaklaştırır.”</p>

    <p>Siuan, başını iki yana salladı. “Kaçan Aes Sedailerin çoğu köprüleri kullanmıştır. Peşinde biri varsa şehirden çıkmanın en hızlı yolu budur. Bir geminin limandan ayrılmasını beklemekten daha hızlı. Onları toparlayacaksam, Tar Valon’un yakınında kalmalıyım.”</p>

    <p>“Seni takip etmezler,” dedi Leane. Sesi aynı anda hem anlamlı hem de ifadesiz çıkmıştı. “Artık etol üzerinde hakkın yok. Hatta şal ve yüzük üzerinde bile yok.”</p>

    <p>“Artık etolü takmayabilirim,” diye aynı ölçüde ifadesiz bir sesle yanıt verdi Siuan. “Ama hâlâ bir mürettebatı fırtınaya hazırlamayı biliyorum. Ve artık etolü ben takamayacağıma göre, yerime doğru kadını seçmelerini sağlamalıyım. Elaida’nın kendine Amyrlin unvanını vermesinin cezasız kalmamasına kararlıyım. Güç’te kuvvetli biri olmalı, olayları doğru açıdan gören biri.”</p>

    <p>“O zaman bu... bu <em>Ejder</em>’e yardım etmeye devam etmeyi düşünüyorsun!” diye terslendi Leane.</p>

    <p>“Başka ne yapmamı tercih ederdin? Kıvrılıp öleyim mi?”</p>

    <p>Leane tokat yemiş gibi ürperdi ve bir süre sessizlik içinde at sürdüler. Sokaklarda kendileri dışında insan yokken çevrelerindeki onca harika, rüzgârın şekillendirdiği yamaçlara, dalgalara, kuş sürülerine benzeyen bina tepelerinde korkutucu bir şekilde yükseliyordu. İlerideki köşeyi dolanıp çıkan adam, onlar için keşif yapıyormuş gibi eşikten eşiğe koşturuyordu. Adam boşluğu azaltmıyor, vurguluyordu.</p>

    <p>“Başka ne yapabiliriz ki?” dedi Leane bir süre sonra. Şimdi, bir çuval tahıl gibi eyerine çökmüştü. “Öyle... boş hissediyorum ki... Boş.”</p>

    <p>“Dolduracak bir şey bul,” dedi Siuan ona kararlılıkla. “Herhangi bir şey. Açlar için yemek pişir, hastalara bak, bir koca bul ve bir ev dolusu çocuk yetiştir. Ben Elaida’nın cezasız kalmaması için uğraşacağım. Kule’yi tehlikeye attığıma gerçekten inansa onu affedebilirdim neredeyse. Neredeyse edebilirdim. Neredeyse. Ama onun yerine benim Amyrlin olduğum günden beri kıskançlıkla dolu. Başka her şeyden çok bununla hareket ediyor ve bu yüzden de onu indireceğim. İşte beni dolduran bu, Leane. Bu ve Rand alThor’un onun ellerine düşmemesi gerektiği.”</p>

    <p>“Belki bu yeterli olur.” Bakır tenli kadının sesi kuşkuluydu, ama sırtını dikleştirdi. Onun at binişi ile Siuan’ın kısa kısrağın üzerine beceriksizce tünemesi arasındaki zıtlık, önderin o olması gerektiğini düşündürüyordu. “Ama nasıl başlayabiliriz? Üç atımız, sırtlarımızdaki giysiler ve Min’in cüzdanındaki paralardan başka bir şeyimiz yok. Kule’ye meydan okumak için yeterli değil.”</p>

    <p>“Bir koca ve eve karar vermediğine memnunum. Başka...” Siuan yüzünü buruşturdu. “Kaçan Aes Sedaileri buluruz, ihtiyaç duyduklarımızı buluruz. Elimizde düşündüğünden daha çok şey olabilir, Leane. Min, Gawyn’in verdiği izin belgesi ne diyor? Üç kadından bahsediyor mu? Ne? Çabuk, kızım.”</p>

    <p>Min, dik dik kadının sırtına baktı. Siuan ileride koşturan adama bakıyordu. İri yarı, siyah saçlı bir adamdı. İyi dikimli, ama sade, ağırbaşlı kahverengilere bürünmüştü. Kadın hâlâ Amyrlin’miş gibi konuşuyordu. <em>Eh, biraz cesaret bulmasını istemiştim, değil mi?</em></p>

    <p>Siuan; o keskin, mavi gözleri çevirip ona baktı; bir şekilde önceki kadar korkutucu görünüyordu. “‘Bu belgeyi taşıyanlar benim yetkemle Tar Valon’dan ayrılabilirler,’” diye telaşla ezberden okudu Min. “‘Onlara engel olmaya kalkanlar bana hesap verir.’ İmza...”</p>

    <p>“Adını biliyorum,” diye terslendi Siuan. “Beni takip edin.” Bela’nın böğrünü tekmeledi, uzun tüylü kısrak ağır bir dörtnala ile atılırken neredeyse oturduğu yerden düşecekti. Ama tutunmayı başardı, beceriksizce hoplayarak kısrağın hızlanması için topuklarıyla dövdü.</p>

    <p>Min, şaşkın şaşkın Leane ile bakıştı; ikisi de atlarını kadının peşinden dörtnala kaldırdılar. Adam toynak seslerini duyunca arkasına baktı ve koşmaya başladı, ama Siuan Bela ile adamın yolunu kesti. Adam bir homurtuyla Bela’ya çarparak sekti. Siuan, “Seninle burada karşılaşmayı beklememiştim, Logain,” derken Min yanlarına vardı.</p>

    <p>Min’in ağzı açık kaldı. <em>Oydu,</em> gerçekten. O çaresiz gözleri, kıvrılarak omuzlarına dökülen siyah saçların çevrelediği, bir zamanlar yakışıklı olan yüzü tanımamak imkânsızdı. Tam da bulmaları gereken adam. Kule’nin en az Siuan kadar çok istediği biri.</p>

    <p>Logain, bitkin bacakları artık onu taşıyamıyormuş gibi dizlerinin üzerine çöktü. “Artık kimseye zarar veremem,” dedi yorgunluk içinde. Bir yandan da, Bela’nın toynaklarının altındaki kaldırım taşlarına bakıyordu. “Yalnızca gidip, huzur içinde öleceğim bir yer bulmak istedim. Onu kaybetmenin nasıl bir şey olduğunu bir bilseniz...” Adam susup giderken Leane öfkeyle dizginlerini büktü; adam fark etmeden yine başladı. “Köprülerin hepsi korunuyor. Kimseyi geçirmiyorlar. Beni tanımadılar, ama yine de geçmeme izin vermediler. Hepsini denedim.” Aniden bitkinlik içinde, ama gerçekten de çok gülünçmüş gibi kahkaha attı. “Hepsini denedim.”</p>

    <p>“Bence, artık gitmeliyiz,” dedi Min dikkatle, “Muhtemelen o da <em>onu arıyor olması gerekenlerden</em> kaçınmak istiyordur.” Siuan buz gibi gözleri ve sert ifadesiyle ona öyle bir bakış fırlattı ki, atını geri geri sürmek istedi. Kadın daha önce sergilediği kararsızlığın bir kısmını korusaydı hiç de o kadar korkunç olmazdı doğrusu.</p>

    <p>İri yarı adam başını kaldırarak hepsine teker teker bakarak kaşlarını çattı. “Siz Aes Sedai değilsiniz. Kimsiniz? Benden ne istiyorsunuz?”</p>

    <p>“Ben seni Tar Valon’dan çıkarabilecek kadınım,” dedi Siuan ona. “Ve belki Kızıl Ajah’tan intikam almanı sağlayabilecek kadın. Seni yakalayanlara haddini bildirme şansını isterdin, değil mi?”</p>

    <p>Adam ürperdi. “Ne yapmalıyım?” dedi yavaşça.</p>

    <p>“Beni izle,” diye yanıt verdi kadın. “Beni izle ve bütün dünyada sana intikam şansı veren tek kişi olduğumu hatırla.”</p>

    <p>Adam dizlerinin üzerine çöktüğü yerden başını eğerek onları, yüzlerini inceledi, sonra ayağa kalkarak bakışlarını Siuan’a dikti. “Adamınız benim,” dedi sadece.</p>

    <p>Leane’in yüzünde, Min’in hissettiği kadar büyük bir inanmazlık vardı. Işık aşkına, Siuan aklı başındalığı kuşkulu, bir zamanlar kendini Yenidendoğan Ejder ilan etmiş bir adamın ne faydası olacağını düşünüyordu? Hiç olmasa, aleyhlerine dönüp atlarından birini çalabilirdi! Adamın boyuna, omuzlarının genişliğine bakarak, Min kemerlerindeki hançerleri hep el altında bulundurmaları gerektiğini düşündü. Aniden, bir anlığına, adamın başının çevresinde o altın, mavi hare parladı. İlk gördüğü zamanki gibi gelecek ihtişamdan bahsediyordu. Min ürperdi. Görüler. İmgeler.</p>

    <p>Omzunun üzerinden Kule’ye, şehre hâkim olan kalın, beyaz, sağlam ve düz, ama yıkıntılar içindeymiş gibi kırık binaya baktı. Bir an kendine, Gawyn’in başının çevresinde gördüğü imgeleri düşünme izni verdi. Egwene’in ayaklarının dibinde diz çökmüş, başını eğmiş Gawyn ve Egwene’in boynunu kıran Gawyn, bir biri, bir öteki, gelecek ikisi de olabilirmiş gibi.</p>

    <p>Gördüğü şeyler nadiren bu ikisi kadar açık olurdu ve daha önce, görü gerçek geleceğin hangisi olacağına karar veremezmiş gibi değişmeler olmamıştı. Daha da kötüsü, bugün yaptıklarının Gawyn’i o iki olasılığa döndürdüğünü kesin olarak biliyordu.</p>

    <p>Güneşe rağmen ürperdi. <em>Olan oldu.</em> İki Aes Sedai’ye... eski Aes Sedai’ye baktı. İkisi de Logain’i eğitimli, vahşi, muhtemelen tehlikeli, ama faydalı bir köpeği inceler gibi inceliyordu. Siuan ve Leane atlarını ırmağa doğru çevirdiler. Logain aralarında yürüyordu. Min yavaşça takip etti. <em>Işık, umarım buna değer.</em></p>
  </div>
</body>
</html>
