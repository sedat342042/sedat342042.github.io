<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gölge Yükseliyor</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="27. Yollarda">27<br />
    Yollarda</h1>

    <p>Yollar’ın karanlığı, Perrin’in sırıklı lambasının ışığını, kendisi ve Gaul’un çevresinde keskin kenarlı bir havuz oluşturacak şekilde eziyordu. Eyerin gıcırtısı, toynakların taş üzerindeki gıcırtılı tıkırtısı ışığın kenarından öteye ulaşmıyor gibiydi. Havada koku yoktu; hiçbir şey. Aiel Çevik’in yanında rahat rahat yürüyor, ilerideki Loial’in grubunun zor görülen lamba ışığını gözlüyordu. Perrin ona Faile’in grubu demeyi reddediyordu. Yollar, kötü ünlerine rağmen Gaul’u rahatsız ediyormuş gibi görünmüyordu. Perrin, iki gündür ya da bu ışıksız yerde gün yerine geçen her ne ise, o kadar zamandır dinlemekten kendini alamıyordu. Hepsinin öleceğini ya da daha kötüsü olacağını anlatan sesleri duyan ilk onun kulakları olacaktı; rüzgârın hiç esmediği yerde yükselen rüzgârın sesi. Ama rüzgâr değil, <em>Machin Shin,</em> ruh yiyen Kara Rüzgâr. Yollar’da yolculuk etmenin düşüncesiz bir budalalık olduğunu düşünmekten kendini alamıyordu, ama gerekli olduğunda neyin aptalca olduğu değişirdi.</p>

    <p>İlerideki solgun ışık durdu ve Perrin mutlak karanlığın üzerinde uzanan kadim bir taş köprüye benzeyen şeyin ortasında dizginleri çekti. Kadimdi, çünkü köprü duvarlarında kırıklar, zeminde çukurlar ve çentikli kraterler vardı. Büyük olasılıkla üç bin senedir ayaktaydı, ama artık yıkılmak üzere gibi görünüyordu. Belki hemen şu anda.</p>

    <p>Yük atı arkadan Çevik’e yanaştı; hayvanlar birbirlerine kişnediler ve gözlerini huzursuzca çevrelerindeki karanlığa yuvarladılar. Perrin atların nasıl hissettiğini biliyordu. Grupta birkaç kişi daha olsa sonsuz gecenin ağırlığını biraz hafifletirdi. Yine de, yalnız kalsaydı bile ilerideki lambalara daha fazla yaklaşmazdı. Tear’daki Yolkapısı’ndan girdikten hemen sonra, ilk Ada’da olanlardan sonra değil. Kıvırcık sakalını sinirle kaşıdı. Ne bekliyordu, emin değildi, ama bu...</p>

    <p><em>Eyerden inip Çevik’i ve yük atını Kılavuz’a götürürken sırıklı lamba sallanıyordu. Kılavuz sarmaşıkları ve yaprakları hatırlatan bitişik, oyma yazılarla kaplı, üzerine asit dökülmüş gibi oyuk oyuk, yüksek, beyaz taştan bir levhaydı. Perrin okuyamıyordu elbette –bunu Loial’in yapması gerekliydi; bu Ogier yazısıydı– ve bir an sonra çevresinden dolaşıp Ada’yı incelemeye başladı. Gördüğü diğerleri gibiydi, beyaz taştan göğüs yüksekliğinde bir duvar, girift bir desenle birleştirilmiş basit kıvrımlar ve halkalar. Duvar düzenli aralıklarla, karanlığa doğru kemerlenen köprülerce ve gözle görülür bir destek olmadan yukarı ve aşağı uzanan korkuluksuz rampalarca deliniyordu. Taş çürüyormuş gibi her yerde çatlaklar, çentikli çukurlar, sığ kraterler vardı. Atlar hareket ederken toynaklarının altında ufalanan taş tozlu bir ses çıkarıyordu. Gaul huzursuzluk belirtisi göstermeden karanlığa bakıyordu, ama o orada ne olduğunu bilmiyordu. Perrin çok iyi biliyordu.</em></p>

    <p><em>Loial ve diğerleri geldiği zaman Faile hemen siyah kısrağından aşağı atladı ve gözlerini yüzüne dikerek uzun adımlarla Perrin’e yaklaştı. Perrin onu endişelendirdiği için pişman olmaya başlamıştı bile, ama kız hiç de endişeli görünmüyordu. Perrin yüz ifadesini anlatmak için, sabit dışında sözcük bulamıyordu.</em></p>

    <p><em>“Kafamın üzerinden değil de, benimle konuşmaya mı karar?..”</em></p>

    <p><em>Kızın şiddetli tokadı Perrin’in gözlerinin önünde ışıkların dans etmesine sebep oldu. “Bir yabandomuzu gibi içeri dalmakla ne demek istedin?” diye tükürdü Faile. “Hiç saygın yok. Hiç!”</em></p>

    <p><em>Perrin yavaşça, derin bir nefes aldı. “Daha önce bunu yapmamanı istemiştim.” Kızın karanlık, çekik gözleri, Perrin kızdırıcı bir şey söylemiş gibi irileşti. İkinci tokadı çenesini çıkarırcasına diğer yana indiğinde Perrin yanağını ovuşturuyordu. Aieller ilgiyle, Loial kulakları solarak izliyorlardı.</em></p>

    <p><em>“Sana bunu yapmamanı söylemiştim,” diye hırladı Perrin. Kızın yumruğu çok iri değildi, ama kaburgalarına aniden inen yumruğu ciğerlerindeki havayı boşalttı ve Perrin’in iki büklüm eğilmesine sebep oldu. Kız yumruğunu yine kaldırdı. Perrin hırlayarak onu ensesinden yakaladı ve...</em></p>

    <p>Eh, kızın kendi suçuydu. Öyleydi. Perrin ona bir daha vurmamasını istemiş ve bunu dile getirmişti. Kendi suçu. Ama kızın hançerlerinden birini çekmeye çalışmamasına şaşırmıştı; Mat kadar çok hançer taşıyor gibiydi.</p>

    <p>Kız kızmıştı elbette. Araya girmeye çalıştığı için Loial’e kızmıştı; o kendi başının çaresine bakabilirdi, çok teşekkür ediyordu. Araya <em>girmedikleri</em> için Bain ve Chiad’a kızmıştı; kendi başlattığı bir kavgada araya girmelerini istemeyeceğini düşündüklerini söylediklerinde şaşkınlık içinde kalmıştı. <em>Kavgayı sen başlatıyorsan,</em> demişti Bain, <em>kazansan da kaybetsen de sonuçlarına katlanmalısın.</em> Ama artık Perrin’e hiç kızgın değil gibiydi. Bu Perrin’i endişelendiriyordu. Kız yalnızca dökmediği yaşlarla parlayan gözlerle bakmıştı ona ve bu da Perrin’e vicdan azabı hissettirmişti. Bu durum onu kızdırmıştı. Neden vicdan azabı çekecekti ki? Orada durup kızın doyana kadar ona vurmasına izin mi verecekti? Kız Kırlangıç’a binmiş, kaskatı bir sırtla, dikkatle oturmayı reddederek, Perrin’e okunmaz bakışlarla bakarak oturmuştu. Bu onu çok endişelendiriyordu. Neredeyse kızın hançer çekmesini dileyecekti. Neredeyse.</p>

    <p>“Yine hareket ettiler,” dedi Gaul.</p>

    <p>Perrin o ana döndü. Diğer ışık gerçekten hareket ediyordu. Şimdi durmuştu. İçlerinden biri Perrin’in ışığının hareket etmediğini fark etmişti. Muhtemelen Loial. Faile onun kaybolmasına aldırmayabilirdi ve diğer iki Aiel kadın iki kez onu bir süre onlarla yürümeye ikna etmeye çalışmıştı. Reddetmesi için Gaul’un hafifçe baş sallamasına gerek yoktu. Çevik’i topukladı ve yük atını çekti.</p>

    <p>Buradaki Kılavuz gördüğü en delik deşik taştı, ama tek bir bakış fırlattıktan sonra yanından geçip gitti. Diğer lambaların ışığı hafif eğimli rampalardan birine tırmanmaya başlamıştı bile ve Perrin içini çekerek takip etti. Rampalardan nefret ediyordu. Yanında yalnızca karanlık uzanırken, yukarı ve aşağı kıvrılıyorlardı ve başının üzerinde sallanan lambanın ezik ışığı dışında hiçbir şey seçilmiyordu. Bir şey ona, kenardan aşağı düşmenin hiç sona ermeyeceğini söylüyordu. Çevik ve yük atı dürtmek gerekmeden ortada kalıyordu ve Gaul bile kenardan kaçınıyordu. Rampanın bir başka Ada’da sona ermesi daha da kötüydü, bu Ada’nın terk ettikleri Ada’nın tam altında olduğu sonucuna varmalarını engelleyecek hiçbir şey yoktu. Gaul yukarı bakınca memnun oldu, Adaları neyin desteklediğini, hâlâ sağlam olup olmadıklarını merak eden biri daha çıkınca memnun oldu.</p>

    <p>Loial ve Faile’in lambaları bir kez daha Kılavuz’da durunca Perrin rampanın bittiği yerde yine dizginleri çekti. Ama bu sefer devam etmediler. Birkaç dakika sonra Faile’in sesi, “Perrin,” diye seslendi.</p>

    <p>Gaul ile bakıştılar ve Aiel omuzlarını silkti. Kız o olaydan sonra Perrin’le hiç konuşmamıştı.</p>

    <p>“Perrin, buraya gel.” Tam olarak emir değil, ama rica da değil.</p>

    <p>Bain ve Chiad Kılavuz’un yanında rahat rahat çömelmişlerdi ve Loial ile Faile, lambaları ellerinde, yakında atlarının üzerinde oturuyorlardı. Yük atlarının yuları Ogier’in elindeydi; bakışları Faile’den Perrin’e, sonra yine kıza kayarken tüylü kulakları seğirdi. Ama Faile tamamen, sırtlarına altın rengi şahinler işlenmiş, yumuşak yeşil deriden binici eldivenlerini düzeltmeye dalmış gibiydi. Elbisesini de değiştirmişti. Bu yeni elbise aynı kesime sahipti, yüksek bir yakası, dar, bölünmüş etekleri vardı, ama koyu yeşil ipek brokardan dikilmişti ve bir şekilde göğsünü vurguluyor gibiydi. Perrin bu elbiseyi daha önce görmemişti.</p>

    <p>“Ne istiyorsun?” diye sordu ihtiyatla.</p>

    <p>Kız onu görünce şaşırmış gibi bakışlarını kaldırdı, başını düşünceli düşünceli yana eğdi, sonra aklına gelmiş gibi gülümsedi. “Ah, evet. Çağırdığım zaman gelmeyi öğrenebilir misin, görmek istedim.” Gülümsemesi derinleşti; Perrin’in dişlerini gıcırdattığını duyduğu için olmalıydı. Perrin burnunu ovuşturdu; burada hafif bir pis koku vardı.</p>

    <p>Gaul yumuşak sesle güldü. “Güneşi anlamaya çalışsan daha iyi, Perrin. Vardır işte ve anlaşılması imkânsızdır. Onsuz yaşayamazsın, ama onunla yaşamanın da bir bedeli vardır. Kadınlar da böyledir.”</p>

    <p>Bain eğilip Chiad’ın kulağına bir şeyler fısıldadı ve ikisi kahkaha attılar. Gaul’a ve ona bakmalarına bakılırsa, Perrin kadınların bu kadar gülünç bulduğu şeyi duymaktan hoşlanmayacaktı.</p>

    <p>“Hiç de bu değil,” diye gürledi Loial, kulakları aksi aksi oynayarak. Faile’e suçlayan bir bakış fırlattı, ama kız hiç de utanmış görünmüyordu; Faile ona belirsizce gülümsedi ve eldivenleriyle uğraşmaya döndü, parmakları teker teker yeniden yerleştirdi. “Üzgünüm, Perrin. Seni kendisinin çağırması konusunda ısrar etti. Sebebi bu. Geldik.” Kılavuz’un dibine, bir köprüye ya da rampaya değil de karanlığın içine uzanan delik deşik beyaz çizgiye işaret etti. “Manetheren’deki Yolkapısı, Perrin.”</p>

    <p>Perrin hiçbir şey söylemeden başını salladı. Çizgiyi takip etmelerini önermeyecekti, yoksa Faile grubun başını çekmeye çalıştığını iddia ederdi. Dalgın dalgın burnunu yine ovaladı; o algı sınırındaki pis koku sinir bozucuydu. En mantıklı öneriyi bile yapmayacaktı. Kız başı çekmek istiyorsa, bırak çeksin. Ama Faile eldivenleri ile oynayarak eyerinde oturuyordu, gülünç bir yorum yapmak için Perrin’in konuşmasını beklediği açıktı. Kız gülünç yorumlar yapmayı pek seviyordu; Perrin ne diyecekse söylemeyi tercih ederdi. Sinirle, Faile ve Loial olmadan yoluna devam etmeyi düşünerek Çevik’i döndürdü. Çizgi Yolkapısı’na gidiyordu ve kapıyı açacak <em>Avendesora</em> yaprağını kendisi bulabilirdi.</p>

    <p>Aniden kulağına karanlığın içinden boğuk toynak tıkırtıları geldi ve aniden pis kokunun ne olduğunu anladı. “Trolloclar!” diye bağırdı.</p>

    <p>Gaul rahatça dönerek mızrağını tırpana benzeyen kılıcını kaldırarak ışığa atılan kurt burunlu Trolloc’un siyah zincir zırhlı göğsüne sapladı; Aiel hiç çaba harcamazmış gibi aynı hareketle mızrağının ucunu kurtardı ve yana kayarak dev şeklin düşmesine izin verdi. Ama arkadan başkaları geliyordu, keçi burunlu, yabandomuzu dişli, zalim gagalı, kıvrık boynuzlu, eğik kılıçlar, kargılı baltalar, çengelli mızraklar taşıyan yaratıklar. Atlar çığlık atarak dans etti.</p>

    <p>Perrin sırıklı lambasını yükseğe kaldırarak –bu şeylerle karanlıkta yüzleşme fikri soğuk terler dökmesine sebep oluyordu– silahını kavradı ve keskin dişli bir hayvan burnuyla çarpılmış yüze savurdu. Eyerden kurtardığı silahın çekiç olduğunu fark edince şaşırdı, ama baltanın keskin kenarına sahip olmasa da demircinin kolu tarafından savrulan beş kiloluk çelik yine de Trolloc’un feryat ederek ve parçalanmış yüzünü tutarak gerilemesini sağladı.</p>

    <p>Loial sırıklı lambasını keçi boynuzlu bir kafaya indirdi ve lamba kırıldı. Lamba yağına bulanan Trolloc, uluyarak karanlığa kaçtı. Ogier ellerinde sopa gibi görünen sağlam sırığı çevresinde savurdu, sırık kemik kıran keskin çatırtılarla hedeflerine indi. Faile’in hançerlerinden biri uzun dişli bir burnun üzerindeki aşırı insanca gözde kırmızı çiçekler açtırdı. Aieller mızraklarıyla dans ediyordu. Bir şekilde peçelerini kaldırmak için zaman bulmuşlardı. Perrin vurdu, vurdu, vurdu. Ölüm fırtınası... ne kadar sürmüştü? Bir dakika mı? Beş mi? Bir saat gibi gelmişti. Ama aniden tüm Trolloclar yerdeydi, çoktan ölmüş olmayanlar can çekişiyordu.</p>

    <p>Perrin ciğerlerine hava çekti; sağ kolu, çekicin ağırlığıyla yerinden kopacak gibi geliyordu. Yüzünde bir yanma hissi vardı, yan tarafında ve bacağında, Trolloc kılıçlarının yardığı yerlerde ıslak akıntılar vardı. Aiellerin her birinin kahverengi gri giysileri en az bir ıslaklıkla lekelenmişti ve Loial’in kalçasında kanlı bir kesik vardı. Perrin’in gözleri Faile’i arayarak onların üzerinden geçti. O yaralandıysa... Kız elinde fırlatmaya hazırlandığı hançerle kısrağının üzerine oturuyordu. Bir şekilde eldivenleri çekip çıkarmayı ve düzgünce kemerinin arkasına takmayı başarmıştı. Perrin üzerinde yara göremiyordu. Onca kan kokusu içinde –insan, Ogier ve Trolloc kanı– kızın kanını seçemezdi, ama onun kokusunu tanıyordu ve kız yara acısı kokmuyordu. Parlak ışıklar Trolloc gözlerini kamaştırmıştı; çok hızlı uyum sağlayamıyorlardı. Büyük olasılıkla hâlâ hayatta olmalarının ve Trollocların ölmesinin tek sebebi, karanlıktan aydınlığa aniden girmeleriydi.</p>

    <p>Sahip oldukları tek zaman buydu, bir anlık duraklama, çevrelerine bakmalarına ve nefes almalarına yetecek kadar. Bir Soluk dev bir kıyma makinesine boşaltılan elli kilo kemik gibi bir kükremeyle ışığa sıçradı, gözsüz bakışları ölümle bakıyordu, kara kılıcı şimşek gibi çakıyordu. Atlar çığlık atarak kaçmaya çalıştı.</p>

    <p>Gaul kalkanıyla o kılıcı zor savuşturdu, kurutulmuş boğa derisi tabakaları incecik kâğıtmış gibi yan tarafından bir dilim kesildi. Gaul mızrağını savurdu, kılıçtan –zar zor– kaçındı ve yine savurdu. Myrddraal’in göğsüne oklar saplandı. Bain ve Chiad, mızraklarını sırtlarındaki çantalara sokmuş, o kıvrık kemik yayları kullanıyorlardı. Yarı-insan’ın göğsü daha fazla okla iğne yastığına döndü. Gaul mızrağını uzatıp, sapladı. Faile’in hançerlerinden biri aniden o pürüzsüz, solucan beyazı yüzde belirdi. Soluk düşmedi, öldürmeye çalışmayı bırakmadı. Kılıcının et bulmasını engelleyen tek şey çılgınca savuşturmalardı.</p>

    <p>Perrin bilinçsiz bir hırlamayla dişlerini çıkardı. Trolloclardan kan düşmanı gibi nefret ediyordu, ama Hiçdoğmamışlar?.. Bir Hiçdoğmamış öldürmek için ölmeye değerdi. <em>Dişlerimi gırtlağına saplamak!..</em> Bain ve Chiad’ın oklarını engellediğine aldırmadan Çevik’i Hiçdoğmamış’ın arkasına yaklaştırdı, gönülsüz atı dizginler ve dizleriyle yaklaşmaya zorladı. Yaratık son anda, omuzlarının arasına saplanmış, gırtlağından çıkan mızrağı görmezden gelerek Gaul’a sırtını döndü ve her insanın ruhuna korku salan gözsüz bakışlarla Perrin’e baktı. Çok geç. Perrin’in çekici indi, kafayı ve o gözsüz bakışları parçaladı.</p>

    <p>Yere yıkılmış, neredeyse kafasız kalmış Myrddraal hâlâ kıvranıyor, Thakan’dar yapımı kılıcını amaçsızca savuruyordu. Çevik sinirli sinirli kişneyerek geriledi ve Perrin aniden buz gibi sulara dalmış gibi hissetti. O kara çelik, Aes Sedailerin bile Şifa vermeyi güç bulduğu yaralar açardı. Fakat o hiç aldırmadan kendini öne atmıştı. <em>Dişlerimi gırtlağına... Işık, kendime hâkim olmalıyım. Zorunluyum!</em></p>

    <p>Hâlâ Ada’nın uzak ucundaki karanlıktan gelen boğuk sesler duyuyordu, toynakların tıkırtısı, çizmelerin sürtünmesi, sert solumalar ve gırtlaktan gelen mırıltılar. Daha fazla Trolloc; kaç tane olduğunu tahmin edemiyordu. Myrddraal’e bağlı olmamaları yazıktı, ama belki de onları zorlayacak Soluk yokken saldırmakta tereddüt ederlerdi. Trolloclar normalde tek başına korkak olurlardı, başarı ihtimalini ve kolay avları severlerdi. Ama Myrddraal olmadan da, sonunda üstlerine gelmeye ikna edeceklerdi kendilerini.</p>

    <p>“Yolkapısı,” dedi. “O olmadan ne yapacaklarına karar vermeden buradan çıkmalıyız.” Kanlı çekici ile çırpınmakta olan Soluk’a işaret etti. Faile Kırlangıç’ı hemen çevirdi ve Perrin şaşkın şaşkın ağzından kaçırdı, “İtiraz etmeyecek misin?”</p>

    <p>“Mantıklı konuştuğun zaman hayır,” dedi kız sertçe. “Mantıklı konuştuğun zaman hayır. Loial?”</p>

    <p>Ogier, uzun boylu ve yüksek, tüylü ayaklı atının üzerinde başa geçti. Perrin, çekici elinde, Çevik’i Faile ve Loial’in arkasına geçirdi. Aieller yanında geliyordu ve şimdi hepsinin yayı hazırdı. Yere sürtünen toynaklar ve çizmeler, insan dilleri için fazla kaba lisanlarda sert mırıltılar karanlıkta takip etti. Arka arkaya, cesaretlerini topladıkça mırıltılar yaklaştı.</p>

    <p>Bir başka ses, ipeğe sürtünen ipeğin iç çekişi gibi Perrin’e doğru süzüldü. Ses kemiklerine ürpertiler yolladı. Daha yüksek, uzak bir devin nefes vermesi gibi, yükselen, alçalan, daha da yükselen bir ses. “Acele edin!” diye bağırdı Perrin. “Acele edin!”</p>

    <p>“Ediyorum,” diye havladı Loial. “Ben... O ses! Bu?.. Işık ruhlarımızı aydınlatsın ve Yaratıcı’nın eli bizi korusun! Açılıyor. Açılıyor! En son ben çıkmalıyım. Dışarı! Dışarı! Ama yavaş... Hayır, Faile!”</p>

    <p>Perrin, omzunun üzerinden baktı. Görünüşte canlı yapraklardan ikiz kapılar açılıyor, puslu cam gibi bir perde arkasından dağlık arazi görünüyordu. Loial kapıyı açmak üzere <em>Avendesora</em>’yı almak için atından inmişti ve Faile yük hayvanlarının yuları ile Loial’in dev atının dizginlerini almıştı. Kız telaşla, “Beni takip edin! Çabuk!” diye bağırarak Kırlangıç’ın kaburgalarını tekmeledi ve Tear kısrağı açıklığa atıldı.</p>

    <p>“Kızın peşinden,” dedi Perrin Aiellere. “Acele edin! Bununla savaşamazsınız.” Aieller akıllılık ederek, ancak bir yürek atışı süresi kadar duraksadı, sonra kapıya doğru gerilediler. Gaul yük atının yularını almıştı. Çevik Loial’in yanına geldi. “Bir şekilde kilitleyebilir misin? Tıkayabilir misin?” Sert mırıltılar çılgınca bir tını kazanmıştı; Trolloclar da sesi tanımıştı. <em>Machin Shin</em> geliyordu. Yaşamak için Yollar’dan çıkmak şarttı.</p>

    <p>“Evet,” dedi Loial. “Evet. Ama git. Git!”</p>

    <p>Perrin, Çevik’i Kapı’ya doğru topukladı, ama ne yaptığını anlamadan başını arkaya attı ve meydan okuyarak uludu. <em>Aptal, aptal, aptal!</em> Yine de gözlerini zifiri karanlığa dikti ve Çevik’i geri geri Yolkapısı’ndan çıkardı. Üzerinden yavaşça buz gibi bir dalga geçti ve zaman uzadı. Yollar’dan çıkmanın sarsıntısı, ölümcül bir dörtnaladan sonra tek adımda durmuş gibi çarptı.</p>

    <p>Aieller oklarını yaylarına takmış, alçak çalılar ve güdük dağ ağaçları, rüzgârla çarpılmış çam, köknar ve meşinyaprakların arasında yamaca yayılarak Yolkapısı’na dönmüşlerdi. Faile, Kırlangıç’ın eyerinden yuvarlandığı yerden telaşla doğruluyor, siyah kısrak burnuyla onu dürtüyordu. Bir Yolkapısı’ndan dörtnala çıkmak, en az dörtnala girmek kadar kötüydü; kız kendi boynunu ve atın boynunu kırmadığı için şanslıydı. Loial’in yüksek atı ve yük atları gözlerinin arasından darbe almış gibi titriyorlardı. Perrin ağzını açtı ve kız dik dik ona bakarak yorum yapması, hele duygudaş bir yorum yapması için meydan okudu. Perrin yüzünü buruşturarak akıllıca ağzını kapattı.</p>

    <p>Loial aniden hızla Yolkapısı’ndan çıktı, donuk gümüşsü aynadan, kendi yansıması arkasında büyüyerek sıçradı ve yere yuvarlandı. Hemen peşinden iki Trolloc belirdi, biri koç boynuzlarına ve burnuna, diğeri kartal gagasına ve tüylü sorgucuna sahipti, ama daha dışarı çıkmayı başaramadan parlak yüzey ölüm siyahına dönüştü, kabardı, kabarcıklandı, ikisine yapıştı.</p>

    <p>Sesler Perrin’in kafasında mırıldandı, kafatasının içini pençeleyen bin deli ses. <em>Acı kan. Kan çok acı. Kanı iç ve kemiği kır. Kemiği kır ve iliği em. Acı ilik, tatlı çığlıklar. Şarkı söyleyen çığlıklar. Minik ruhlar. Ekşi ruhlar. Onları yut. Acı çok tatlı.</em> Bu şekilde devam ediyordu.</p>

    <p>Trolloclar feryat edip, uluyarak çevrelerinde kaynayan karanlığı dövdüler, derine çekilmekten kurtulmak için pençelediler, sonunda çılgınca uzanan tek bir el kaldı, sonra yalnızca dışarı doğru kabaran, arayan karanlık. Yolkapıları yavaş yavaş belirdi, bir araya kaydı, karanlığı sıkıştırdılar ve karanlık aralarından içeri aktı. Perrin’in kafasının içindeki sesler sonunda durdu. Loial öne koşup çeşitli dalların ve yaprakların arasına bir değil, iki tane üç parçalı yaprak yerleştirdi. Yolkapısı yine taşa dönüştü, girift detaylarla oyulmuş ve seyrek ağaçlarla kaplı dağ yamacında tek başına duran taş duvarın parçası oldu. Dalların ve yaprakların arasında bir değil iki <em>Avendesora</em> yaprağı vardı. Loial içerideki üç parçalı yaprağı dışarıya yerleştirmişti.</p>

    <p>Ogier rahatlayarak derin bir nefes aldı. “Yapabileceğim en iyi şey bu. Artık yalnızca bu taraftan açılabilir.” Perrin’e hem endişeli, hem kararlı bir bakış fırlattı. “Yaprakları koymayarak sonsuza dek kilitleyebilirdim, ama bir Yolkapısı’nı yok etmem, Perrin. Yollar’ı biz yetiştirdik ve baktık. Belki bir gün temizlenirler. Bir Yolkapısı’nı yok edemem.”</p>

    <p>“Bu yeterli,” dedi Perrin ona. “Trolloclar bu Yolkapısı’na mı geliyorlardı, yoksa tesadüfen mi karşılaştık?” Her durumda, bu yeterliydi.</p>

    <p>“O şey?..” diye başladı Faile titreyerek. Sonra susup yutkundu. Aieller bile sarsılmış görünüyordu.</p>

    <p><em>“Machin Shin,”</em> dedi Loial. “Kara Rüzgâr. Gölge’nin bir yaratığı ya da Yollar’ın kendi lekesinden büyüyen bir şey... kimse bilmiyor. Trolloclara acıyorum. Onlara bile.”</p>

    <p>Perrin, o şekilde ölseler bile acıyabileceğinden emin değildi. Trolloclar ellerine insan geçirirse nelerin kaldığını görmüştü. Trolloclar et olduğu sürece her şeyi yerdi ve bazen kasaplıklarını yaparken etlerini canlı tutmaktan hoşlanırlardı. Kendine Trolloclara acıma izni vermeyecekti.</p>

    <p>Perrin nerede olduklarını görmek için dönerken, Çevik’in toynakları toprağı gıcırdatarak ezdi.</p>

    <p>Çevrelerinde, zirveleri bulutlarla kaplı dağlar yükseliyordu; onlara isimlerini veren hiç eksik olmayan bulutlardı; Puslu Dağlar. Bu yükseklikte hava yazın bile serindi, özellikle de Tear’la karşılaştırıldığında. Geç akşam güneşi batı zirvelerine oturmuş, aşağıdaki uzun vadinin dibinde uzanan ırmağa akan çayların üzerinde pırıldıyordu. O günlerde bu ırmağa Manetherendrelle adı verilirdi. Dağlardan çıkar, batıya ve güneye, uzaklara akardı, ama Perrin İki Nehir’in güney ucunda akan ırmak parçasına Beyaz Nehir diyerek büyümüştü, suları köpük köpük çalkalayan, aşılmaz akıntılarla dolu bir nehir. Manetherendrelle. Dağ Yuvası’nın Suları.</p>

    <p>Aşağıdaki vadide ya da çevredeki yamaçlarda görünen çıplak kayalar, cam gibi parlıyordu. Bir zamanlar orada bir şehir yükseliyor, vadiyi ve dağları kaplıyordu. Manetheren, yüksek kuleler, zengin çeşmeler şehri, aynı isme sahip büyük bir ulusun başkenti, eski Ogier hikâyelerine göre, belki de dünyadaki en güzel şehir. Artık, Ogier koruluğunda duran, hemen hemen yok edilemez Yolkapısı dışında tek iz bırakmadan gitmişti. İki bin seneden fazla zaman önce, Trolloc Savaşları sürerken kayalara dek yanmıştı, son kralı Aemon al Caar al Thorin’in Gölge’ye karşı son kanlı savaşında, ölümünden sonra Tek Güç’le yok edilmişti. Aemon Meydanı adını vermişti insanlar o yere ve şimdi orada Emond Meydanı denen bir köy duruyordu.</p>

    <p>Perrin ürperdi. Bu uzun zaman önceydi. O zamandan sonra Trolloclar bir kez, bir seneden fazla zaman önce, Kışgecesi’nde gelmişlerdi. Rand, Mat ve kendisinin Moiraine ile karanlıkta kaçmak zorunda kaldıkları geceden önceki gece. Bu da artık uzun zaman önce gibi geliyordu. Yolkapısı kilitlenmişken, bir daha olamazdı. <em>Endişelenmem gereken Beyazpelerinler, Trolloclar değil.</em></p>

    <p>Vadinin uzak ucunun üzerinde bir çift beyaz kanatlı şahin süzüldü. Perrin’in gözleri yükselen bir ok yakaladı. Şahinlerden biri dönerek düştü ve Perrin kaşlarını çattı. Neden biri burada, dağlarda şahin vursun ki? Şahin tavukların ya da kazların peşindeyse bir çiftliğin üzerinde olabilirdi, ama burada? Neden biri buraya, yükseklere çıksın? İki Nehirliler dağlardan kaçınırdı.</p>

    <p>İkinci şahin kar gibi kanatlar üzerinde eşinin düştüğü yere süzüldü, ama aniden çılgınca tırmanmaya başladı. Ağaçlardan kara bir kuzgun bulutu parladı, çılgın bir kargaşa içinde şahini çevrelediler ve tekrar indiklerinde şahin yoktu.</p>

    <p>Perrin nefes aldı. Daha önce de şahinlerin yuvalarına fazla yaklaştığı kuzgunların ve başka kuşların şahinlere saldırdığını görmüştü, ama bu sefer o kadar basit olduğuna inandıramıyordu kendini. Kuşlar okun yükseldiği yerden havalanmıştı. Kuzgunlar. Gölge bazen hayvanları casus olarak kullanırdı. Genelde sıçanlar ve ölümle beslenen başkaları. Özellikle de kuzgunlar. Zekâları varmış gibi onu avlayan kuzgun saflarından kaçtığına dair keskin anıları vardı.</p>

    <p>“Neye bakıyorsun?” diye sordu Faile, aşağıdaki vadiye bakmak için gözlerini gölgeleyerek. “Onlar kuş muydu?”</p>

    <p>“Yalnızca kuş,” dedi Perrin. <em>Belki de öyledirler. Emin olana kadar herkesi korkutmamalıyım.</em> Machin Shin <em>yüzünden hâlâ titrerken değil.</em></p>

    <p>Myrddraal kanı ile kayganlaşmış çekicinin hâlâ elinde olduğunu fark etti. Parmakları yanağında, kısa sakalını keçeleştiren kuru kan buldu. Atından indiği zaman yan tarafı ve bacağı yanıyordu. Soluk’un kanı metali aşındırmadan çekici temizlemek için heybelerinden bir gömlek aldı. Bir an sonra bu dağlarda korkacak bir şey olup olmadığını anlayacaktı. İnsanlardan fazlası varsa, kurtlar bilirdi.</p>

    <p>Faile Perrin’in ceketinin düğmelerini çözmeye başladı.</p>

    <p>“Ne yapıyorsun?” diye sordu Perrin.</p>

    <p>“Yaralarına bakıyorum,” diye terslendi kız. “Benim yanımda kan kaybından ölmene izin veremem. Tam da sana yakışan bir davranış olur, ölmek ve seni gömme işini bana bırakmak. Hiç düşünceli değilsin. Kıpırdama.”</p>

    <p>“Teşekkür ederim,” dedi Perrin sessizce ve kız şaşırdı.</p>

    <p>Faile iç çamaşırları dışında her şeyi çıkarttırdı ona, sonra yaralarını temizledi, heybelerinden çıkardığı bir merhemi sürdü. Elbette Perrin kendi yüzündeki kesiği göremiyordu, ama gözüne huzursuz edici ölçüde yakın olsa da küçük ve sığ gibiydi. Ama sol yanında, kaburgası boyunca uzanan kesik bir karıştan uzundu ve bir mızrağın sağ kalçasında açtığı delik derindi. Faile o yarayı dikiş kutusundan çıkardığı iğne iplikle dikti. Perrin metanetle kabul etti; her dikişle irkilen kız oldu. Faile çalıştığı sürece öfkeyle kendi kendine mırıldandı, özellikle de kara, yakıcı merhemini Perrin’in yanağındaki yaraya sürerken. Yaralar kendisine aitmiş ve bu Perrin’in suçuymuş gibi bakıyordu, ama kaburgalarını ve kalçasını nazik ellerle sardı. Yumuşak dokunuşu ve öfkeli homurtuları şaşırtıcı bir zıtlık yaratıyordu. Kesinlikle kafa karıştırıcı.</p>

    <p>Perrin eyerinden aldığı temiz gömleği ve yedek pantolonunu giydiği zaman, Faile ceketinin yan tarafındaki kesiği elleyerek durdu. Kesik beş santim sağda olsa Perrin Ada’yı terk edemezdi. Ayaklarını vurarak çizmelerine yerleştirirken ceketine uzandı... ve kız ceketi ona fırlattı.</p>

    <p>“Bunu senin için dikeceğimi sanma. Senin için yapacağım bütün dikiş bu kadardı! Beni duydun mu, Perrin Aybara?”</p>

    <p>“Ben istemedim ki...”</p>

    <p>“Hiç düşünme bile! O kadar!” Aiellerin birbirlerinin ve Loial’in yaralarına bakmalarına yardım etmeye gitti. Tuhaf bir gruptular, Ogier bol pantolonunu çıkarmış, Gaul ve Chiad yabancı kediler gibi birbirlerini gözlüyorlardı ve Faile Perrin’e suçlayıcı bakışlar fırlatarak merhem sürüyor, sargı sarıyordu. Perrin şimdi ne yapmıştı?</p>

    <p>Başını iki yana salladı. Gaul’un haklı olduğuna karar verdi; güneşi anlamaya çalışmaktan farkı yok.</p>

    <p>Şimdi ne yapması gerektiğini bildiği halde gönülsüzdü, özellikle de Yollar’da, Soluk’la olanlardan sonra. Bir kez insan olduğunu unutan bir adam görmüştü. Aynısı ona da olabilirdi. <em>Aptal. Birkaç gün daha dayansan yeter. Beyazpelerinleri bulana kadar.</em> Ve bilmek zorundaydı. O kuzgunlar.</p>

    <p>Zihnini kurtları aramak üzere vadiye gönderdi. İnsanların olmadığı her yerde kurtlar olurdu ve yakındaysalar onlarla konuşabilirdi. Kurtlar insanlardan kaçınır, onları olabildiğince görmezden gelirdi, ama doğal olmayan yaratıklar olan Trolloclardan nefret ederlerdi ve Myrddraalleri, çok derin bir nefretle küçümserlerdi. Puslu Dağlar’da Gölgedölleri varsa, kurtlar ona söylerdi.</p>

    <p>Fakat kurt bulamadı. Hiç. Burada, ıssız bölgelerde olmaları gerekirdi. Vadide otlanan geyikleri görebiliyordu. Belki de yakında kurt yoktu. Küçük mesafelerden konuşabilirlerdi, ama bir buçuk kilometre bile çok uzaktı. Belki dağlarda daha azdı. Bu olabilirdi.</p>

    <p>Bakışları bulut kaplı zirvelere kaydı ve vadinin uzak ucuna, kuzgunların geldiği yere dikildi. Belki yarın kurtları bulabilirdi. Alternatifleri düşünmek istemiyordu.</p>
  </div>
</body>
</html>
