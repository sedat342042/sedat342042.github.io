<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gölge Yükseliyor</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="12. Tanchico ya da Kule">12<br />
    Tanchico ya da Kule</h1>

    <p>Egwene sonunda kıpırdanıp gözlerini açarken, Elayne rahatlayarak ürkek bir nefes aldı. Yatağın ayakucunda Aviendha’nın yüz hatlarındaki kızgınlık ve endişe kayboldu, Egwene döndüğü için yüzünden bir gülümseme geçti. Mum, dakikalar önce işaretli yeri geçmişti; bir saat gibi gelmişti.</p>

    <p>“Uyanmadın,” dedi Elayne titreyerek. “Seni defalarca sarsıp durdum, ama uyanmadın.” Küçük bir kahkaha attı. “Ah, Egwene, Aviendha’yı korkuttun.”</p>

    <p>Egwene, elini onun koluna koydu ve güven verircesine sıktı. “Artık döndüm.” Sesi yorgun çıkıyordu ve geceliği terle sırılsıklamdı. “Sanırım planladığımızdan biraz daha uzun kalmak için sebebim vardı. Bir sonraki sefere daha dikkatli olurum. Söz.”</p>

    <p>Nynaeve lavabonun yanındaki sürahiyi hızla yerine koydu ve birazını döktü. Uyuyan Egwene’in yüzüne fırlatmak üzereydi. Yüz hatları sakindi, ama sürahi lavaboyu sarstı ve Nynaeve dökülen suyun halıya damlamasına izin verdi. “Bir şey mi buldun? Yoksa?.. Egwene, Düşler Dünyası bir şekilde seni tutabiliyorsa, belki daha fazlasını öğrenene kadar fazla tehlikelidir. Belki ne kadar sık gidersen, geri dönmek o kadar zor oluyordur. Belki... Bilmiyorum. Ama senin kaybolman riskine giremeyeceğimizi biliyorum.” Tartışmaya hazırlanarak kollarını göğüslerinin altında kavuşturdu.</p>

    <p>“Biliyorum,” dedi Egwene, neredeyse uysallıkla. Elayne’in kaşları kalktı; Egwene asla Nynaeve’e karşı uysal davranmamıştı. Tam tersine.</p>

    <p>Egwene Elayne’in yardımını reddederek yataktan kalktı ve yüzünü, kollarını göreceli olarak serin suyla yıkamak için lavaboya gitti. Egwene ıslak geceliği çıkarırken, Elayne dolapta kuru bir tane buldu.</p>

    <p>“Bir Bilge ile karşılaştım; Amys adında bir kadınla.” Yeni geceliği kafasından geçirmekte olan Egwene’in sesi boğuk çıkıyordu. “Ona gidip <em>Tel’aran’rhiod</em> hakkında ders almam gerektiğini söyledi. Kıraç’ta, Soğuk Kayalar Mezrası denen bir yerdeymiş.”</p>

    <p>Bilge’nin ismi söylendiği zaman, Elayne Aviendha’nın gözlerinde bir kıvılcım yakaladı. “Onu tanıyor musun? Amys’i?”</p>

    <p>Aiel kadın gönülsüzce başını salladı. “Bir Bilge. Bir düşgezgini. Rhuidean’a gitmek için mızraktan vazgeçene kadar Amys <em>Far Dareis Mai</em> idi.”</p>

    <p>“Bir Mızrağın Kızı!” dedi Egwene heyecanla. “Demek bu yüzden... fark etmez. Şimdi Rhuidean’da olduğunu söyledi. Bu Soğuk Kayalar Mezrası’nın nerede olduğunu biliyor musun, Aviendha?”</p>

    <p>“Elbette. Soğuk Kayalar Rhuarc’ın yerleşimidir. Rhuarc, Amys’in kocasıdır. Bazen orayı ziyaret ederim. Ederdim. Kardeş-annem, Lian, Amys’in karı-kardeşidir.”</p>

    <p>Elayne, şaşkın şaşkın Egwene ve Nynaeve ile bakıştı. Bir zamanlar Elayne Aieller hakkında epey bilgisi olduğunu sanırdı, hepsini Caemlyn’deki öğretmenlerinden öğrenmişti, ama Aviendha ile tanıştıktan sonra ne kadar az bildiğini anlamıştı. Gelenekler ve ilişkiler bulmaca gibiydi. Birincil-kardeş aynı anneye sahip olmak anlamına geliyordu; yalnız dostların Bilgelerin önünde yemin ederek birincil-kardeş <em>olmaları</em> mümkündü. İkincil-kardeş, annelerin kardeş olduğu anlamına geliyordu; babalarınız kardeşse, o zaman baba-kardeş oluyorsunuz ve ikincil-kardeş kadar yakın akraba sayılmıyordunuz. Bundan sonrası ise gerçekten kafa kırıştırıcıydı.</p>

    <p>“‘Karı-kardeş’ ne demek?” diye sordu tereddütle.</p>

    <p>“Aynı kocaya sahipler, demek.” Egwene inleyince, Nynaeve gözlerini ardına dek açınca Aviendha kaşlarını çattı. Elayne yanıtı yarı beklemişti, ama yine de pekâlâ düzgün olan eteklerini düzeltirken buldu kendini. “Sizde bu gelenek yok mu?” diye sordu Aiel kadın.</p>

    <p>“Hayır,” dedi Egwene zayıfça. “Hayır, yok.”</p>

    <p>“Ama sen ve Elayne birincil-kardeş kadar seviyorsunuz birbirinizi. Biriniz Rand al’Thor’dan vazgeçmek istemese ne olacaktı? Onun için dövüşecek miydiniz? Bir erkeğin aranızdaki bağlara zarar vermesine izin mi verecektiniz? O zaman ikinizin de onunla evlenmesi daha iyi olmayacak mıydı?”</p>

    <p>Elayne, Egwene’e baktı. Bu düşünce... Böyle bir şey yapar mıydı? Egwene olsa bile? Yanaklarının kızardığını biliyordu. Egwene irkilmiş görünüyordu.</p>

    <p>“Ama ben vazgeçtim,” dedi Egwene.</p>

    <p>Elayne, yorumun Aviendha kadar kendisine hitaben yapıldığını biliyordu, ama bu düşünce aklından silinmiyordu. Min görmüş müydü? Min görmüş olsa ne yapardı? <em>Berelain olsa onu boğardım. Rand’ı da! Mutlaka biri olacaksa, neden Egwene olmasın? Işık, ben neler düşünüyorum?</em> Şaşkınlaştığını biliyordu ve bunu örtmek için hafife alır gibi konuştu. “Konu üzerinde erkeğin seçim hakkı yokmuş gibi konuşuyorsun.”</p>

    <p>“Hayır diyebilir,” dedi Aviendha, bu açık bir gerçekmiş gibi, “ama biriyle evlenmek istiyorsa, sordukları zaman ikisiyle de evlenmek zorunda. Lütfen alınmayın, ama sizin topraklarınızda bir erkeğin kadına evlenme teklif edebildiğini duyduğumda şok geçirdim. Bir erkek ilgisini belli etmeli, sonra kadının konuşmasını beklemeli. Elbette, bazı kadınlar bir erkeğin çıkarının nerede olduğunu görmesini sağlar, ama sorma hakkı kadınındır. Bu konularda fazla bilgim yok. Ben çocukluğumdan beri <em>Far Dareis Mai</em> olmak istedim. Hayatta tek istediğim mızrağım ve mızrak-kardeşlerim,” diye bitirdi sertçe.</p>

    <p>“Kimse seni evlendirmeye çalışmıyor,” dedi Egwene yatıştırmak istercesine. Aviendha irkilerek ona baktı.</p>

    <p>Nynaeve yüksek sesle boğazını temizledi. Elayne, onun Lan’i mi düşündüğünü merak etti; kadının yanaklarında kırmızı benekler olduğu kesindi. “Sanırım, Egwene,” dedi Nynaeve, biraz fazla enerjik bir sesle, “aradığın şeyi bulamadın, yoksa şimdiye dek bize söylemiş olurdun.”</p>

    <p>“Hiçbir şey bulamadım,” diye yanıt verdi Egwene üzüntüyle. “Ama Amys dedi ki... Aviendha, Amys nasıl bir kadındır?”</p>

    <p>Aiel kadın, halıyı incelemeye başlamıştı. “Amys dağlar kadar sert ve güneş kadar merhametsizdir,” dedi başını kaldırmadan. “Bir düşgezginidir. Sana öğretebilir. Seni bir kez eline geçirdi mi, saçlarından yakalayıp istediği yere kadar sürükler. Ona karşı çıkabilen tek kişi Rhuarc. Amys konuştuğu zaman, başka Bilgeler bile adımlarını dikkatle atar. Ama sana öğretebilir.”</p>

    <p>Egwene başını iki yana salladı. “Yabancı bir yerde olmanın onu huzursuz edip etmeyeceğini, sinirlendirip sinirlendirmeyeceğini kastetmiştim? Bir şehirde olmak olmayan şeyler görmesine sebep olur mu?”</p>

    <p>Aviendha’nın kahkahası kısa ve keskindi. “Sinirlenmek mi? Yatağında bir aslanla uyanmak bile Amys’i sinirlendirmez. O bir Mızrağın Kızı’ydı Egwene ve sonra da yumuşamadı, bundan emin olabilirsin.”</p>

    <p>“Bu kadın ne gördü?” diye sordu Nynaeve.</p>

    <p>“Tam olarak gördüğü bir şey değildi,” dedi Egwene yavaşça. “Görme olmadığını <em>düşünüyorum.</em> Tanchico’da şer olduğunu söyledi. İnsanların yapabileceğinden daha kötü, dedi. Kara Ajah olabilir. İtiraz etme, Nynaeve,” diye ekledi daha kararlı bir sesle, “Düşlerin yorumlanması gerekir. Pekâlâ olabilir.”</p>

    <p>Nynaeve, Tanchico’da şerden bahsettiği anda kaşlarını çatmıştı, ama Egwene itiraz etmemesini söylediğinde kaş çatışı öfkeli bakışlara dönüştü. Bazen Elayne’in içinden iki kadını da sarsmak geçiyordu. Yaşça büyük kadın patlamadan aralarına girdi. “Pekâlâ, olabilir, Egwene. Yeni bir şey bulmuşsun. Nynaeve ve benim bulabileceğini düşündüğümüzden daha fazlasını. Değil mi, Nynaeve? Sen de öyle düşünmüyor musun?”</p>

    <p>“Olabilir,” dedi Nynaeve istemeye istemeye.</p>

    <p>“Olabilir.” Egwene’in sesi mutlu çıkmıyordu. Derin bir nefes aldı. “Nynaeve haklı. Yaptığım şeyi öğrenmek zorundayım. Bilmem gerekenleri bilseydim şerden başkasının bahsetmesi gerekmezdi. Bilmem gerekenleri bilseydim Liandrin her neredeyse, kaldığı odayı bulurdum. Amys bana öğretebilir. İşte bu yüzden... İşte bu yüzden ona gitmeliyim.”</p>

    <p>“Ona gitmek mi?” Nynaeve hayretler içinde kalmıştı. “Kıraç’a mı?”</p>

    <p>“Aviendha beni bu Soğuk Kayalar Mezrası’na götürebilir.” Egwene’in yarı meydan okuyan, yarı hevesli bakışları Elayne ile Nynaeve arasında dolaştı. “Tanchico’da olduklarından emin olsam sizin yalnız gitmenize izin vermezdim. Bunu yapmaya karar verirseniz. Ama bana yardım edecek Amys varken, belki nerede olduklarını bulabilirim. Belki ben... Bu kadar işte; ne yapabileceğimden bile emin değilim, yalnızca şimdi yapabileceklerimden daha fazla olacağından eminim. Sizi terk ediyor gibi değilim. Yüzüğü yanınıza alırsınız. Taş’ı, <em>Tel’aran’rhiod</em>’da geri gelebilecek kadar iyi tanıyorsunuz. Ben Tanchico’da size gelebilirim. Amys’ten öğrendiğim her şeyi size öğretebilirim. Lütfen anladığınızı söyleyin. Amys’ten o kadar çok şey öğrenebilirim ki, sonra onları size yardım etmek için kullanabilirim. Sanki üçümüzü birden eğitiyormuş gibi olur. Bir düşgezgini; <em>bilen</em> bir kadın! Liandrin ve diğerleri yanımızda çocuk gibi kalır; bildiklerimizin çeyreğini bile bilmezler.” Düşünceler içinde alt dudağını çiğnedi. “Sizden kaçtığımı düşünmüyorsunuz, değil mi? Düşünüyorsanız gitmem.”</p>

    <p>“Elbette gitmelisin,” dedi Elayne ona. “Seni özleyeceğim, ama kimse sonuna kadar bir arada kalacağımızı vadetmedi.”</p>

    <p>“Ama ikinizin... yalnız gitmesi... sizinle gitmeliyim. Gerçekten Tanchico’daysalar, yanınızda olmalıyım.”</p>

    <p>“Saçma,” dedi Nynaeve sertçe. “Senin eğitime ihtiyacın var. Bu uzun vadede, Tanchico’daki arkadaşlığından daha fazla işimize yarar. İçlerinden birinin Tanchico’da olduğunu biliyor bile değiliz. Oradaysalar, Elayne ve ben birlikte başarabiliriz, ama oraya gidip bu şerin savaştan daha fazlası olmadığını da öğrenebiliriz. Işık bilir, savaş bazıları için yeterince kötüdür. Senden önce Kule’ye dönebiliriz. Kıraç’ta dikkatli olmalısın,” diye ekledi daha normal bir sesle. “Tehlikeli bir yerdir. Aviendha, sen ona göz kulak olur musun?”</p>

    <p>Aiel kadın, ağzını açamadan kapı çalındı ve Moiraine içeri girdi. Aes Sedai tartan, ölçen, hepsini ve yaptıklarını değerlendiren bir bakışla onları süzdü ve vardığı sonuçları göz kapağının seğirmesiyle bile belli etmedi. “Joiya ve Amico öldü,” diye bildirdi.</p>

    <p>“Demek saldırının sebebi buydu,” dedi Nynaeve. “Onları öldürmek için mi? Ya da belki kurtarılamıyorlarsa öldürmek için. Joiya’nın kurtarılmayı beklediği için güvenli olduğundan emindim. Yalan söylemiş olmalı. Onun pişmanlığına hiç güvenmedim.”</p>

    <p>“Belki ana amaç değil,” diye yanıt verdi Moiraine. “Saldırı sırasında yüzbaşı adamlarını yerlerinde tutarak akıllılık etmiş. Tek bir Trolloc ya da Myrddraal görmemişler. Ama daha sonra ikisini ölü bulmuşlar. İkisinin de boğazları fena kesilmiş. Dilleri hücre kapısına çivilendikten sonra.” Onarılacak bir elbiseden bahsediyordu sanki.</p>

    <p>Elayne’in midesi, kayıtsız tasvir karşısında hızla kabardı. “Onlar için bunu istemezdim. Böyle değil. Işık ruhlarını aydınlatsın.”</p>

    <p>“Onlar uzun zaman önce ruhlarını Gölge’ye sattılar,” dedi Egwene kabaca. Ama iki elini midesine bastırmıştı. “Nasıl... nasıl olmuş? Gri Adamlar mı?”</p>

    <p>“Gri Adamların bile bunu başarabileceğinden kuşkuluyum,” dedi Moiraine kuru kuru. “Anlaşılan Gölge’nin bildiklerimizin ötesinde imkânları var.”</p>

    <p>“Evet.” Egwene elbisesini ve sesini düzeltti. “Kurtarma teşebbüsü olmuşsa, ikisinin de doğruyu söyledikleri anlamına gelebilir. Konuştukları için öldürülmüşlerdir.”</p>

    <p>“Ya da konuşmalarını engellemek için,” diye ekledi Nynaeve sertçe. “O ikisinin bize bir şey anlattığını bilmediklerini umabiliriz. Belki Joiya pişman oldu, ama ben buna inanmayacağım.”</p>

    <p>Elayne sahneyi hayal ederek yutkundu, bir hücrede olduğunu, yüzünün bir kapıya bastırıldığını, sonra dilinin dışarı çekildiğini düşündü... Ürperdi ve kendisini, “Yalnızca yakalandıkları için ceza olarak öldürülmüş de olabilirler,” demeye zorladı. Onları Joiya ile Amico’nun söylediklerine inandırmak için öldürülmüş olabilecekleri düşüncesini ifade etmedi; zaten ne yapacakları konusunda yeterince kuşkuları vardı. “Üç olasılık ve yalnızca biri Kara Ajah’ın tek söz söylediklerini bildiğini söylüyor. Üç olasılık da eşit olduğuna göre, muhtemelen bilmiyorlar.”</p>

    <p>Egwene ve Nynaeve şok geçirmiş gibi görünüyordu. “Onları <em>cezalandırmak</em> için mi?” dedi Nynaeve inanmazlık içinde.</p>

    <p>İkisi de birçok açıdan Elayne’den daha zorluydu... genç kadın bunlar için onlara hayranlık duyuyordu... ama onlar Caemlyn’deki saray dolaplarını izleyerek, Cairhienlilerin ve Tearlıların Evler Oyunu hakkındaki zalim hikâyelerini dinleyerek büyümemişti.</p>

    <p>Elayne onlara, “Kara Ajah’ın her tür başarısızlığa karşı hiç de nazik davranmayacağını düşünüyorum,” dedi. “Liandrin’in bunu emrettiğini hayal edebiliyorum. Kuşkusuz Joiya rahatça yapabilirdi.” Moiraine ona anlık, fakat sorgulayan bir bakış fırlattı.</p>

    <p>“Liandrin,” dedi Egwene, tamamen ifadesiz bir sesle. “Evet, Liandrin ya da Joiya’nın bu emri vermesini hayal edebiliyorum.”</p>

    <p>“Zaten onları sorgulamak için fazla zamanınız yoktu,” dedi Moiraine. “Yarın öğlen gemiye bineceklerdi.” Sesinde bir öfke tınısı vardı; Elayne Moiraine’in Kara Aes Sedailerin ölümünü adaletten kaçış olarak gördüğünü fark etti. “Umarım kısa süre de bir karara varırsınız. Tanchico ya da Kule.”</p>

    <p>Elayne, Nynaeve’in gözlerine baktı ve başını hafifçe salladı.</p>

    <p>Nynaeve daha vurgulu bir tavırla başını sallayarak karşılık verdi ve Aes Sedai’ye döndü. “Elayne ve ben bir gemi bulur bulmaz Tanchico’ya gidiyoruz. Hızlı bir gemi bulmayı umuyorum. Egwene ve Aviendha Aiel Kıraçları’ndaki Soğuk Kayalar Mezrası’na gidecek.” Sebep vermemişti ve Moiraine’in kaşları kalktı.</p>

    <p>“Jolien onu götürebilir,” dedi Aviendha bir anlık sessizlikte. Egwene’e bakmaktan kaçındı. “Ya da Sefela ya da Bain ve Chiad. Ben... ben Elayne ve Nynaeve ile gitmeyi düşünüyordum. Bu Tanchico’da savaş varsa sırtlarını kollayacak bir kardeşe ihtiyaçları olabilir.”</p>

    <p>“İstediğin buysa, Aviendha,” dedi Egwene yavaşça.</p>

    <p>Şaşkın ve incinmiş görünüyordu, ama Elayne kadar şaşkın değildi. Elayne, ikisinin dost olmaya başladığını düşünmüştü. “Bize yardım etmek istemene memnun oldum, Aviendha, ama Egwene’i Soğuk Kayalar Mezrası’na götüren sen olmalısın.”</p>

    <p>“O ne Tanchico’ya, ne de Soğuk Kayalar Mezrası’na gidiyor,” dedi Moiraine, kesesinden bir mektup çıkarıp sayfaları açarak. “Bu, bir saat önce elime verildi. Bana getiren genç Aiel ona bir ay önce, herhangi birimiz Tear’a ulaşmadan önce verildiğini söyledi, ama Tear Taşı’na ve ismime gönderilmiş.” Son sayfaya baktı. “Aviendha, Taardad Aiellerinin Dokuz Vadi boyundan Amys’i, Shaarad Aiellerinin Haido boyundan Bair’i, Goshien Aiellerinin Shirad boyundan Melaine’i ve Nakai Aiellerinin Kara Yamaç boyundan Seana’yı tanıyor musun? Onlar imzalamışlar.”</p>

    <p>“Hepsi Bilge, Aes Sedai. Hepsi düşgezgini.” Aviendha’nın duruşu ihtiyatlılık kazanmıştı, ama kendisi farkında görünmüyordu. Savaşmaya ya da kaçmaya hazırdı.</p>

    <p>“Düşgezginleri,” diye düşündü Moiraine. “Belki bu açıklar. Düşgezginlerini duydum.” Mektubun ikinci sayfasını çevirdi. “Senin hakkında söyledikleri burada. Belki sen Tear’a gelmeye karar vermeden önce söyledikleri. ‘Tear Taşı’ndaki Mızrağın Kızları arasında, Taardad Aiellerinin Dokuz Vadi boyundan, Aviendha adında dikbaşlı bir kız var. Artık bize gelmeli. Daha fazla bekleme ya da bahane olamaz. Onu Rhuidean’ın üzerinde, Chaendaer yamaçlarında bekleyeceğiz.’ Senin hakkında daha fazla şey var, ama genellikle bana gecikmeden onlara gitmeni sağlamamı söylüyor. Bu sizin Bilgeler Amyrlin gibi emirler yağdırıyor.” Sinirli bir ses çıkardı ve Elayne, Bilgelerin Aes Sedai’ye de mi emir vermeye kalktığını merak etti. Pek olası değil. Ve deneseler bile, başarılı olması da pek olası değildi. Yine de mektupta bir şey, Aes Sedai’yi sinirlendirmişti.</p>

    <p>“Ben <em>Far Dareis Mai</em>’yim,” dedi Aviendha öfkeyle. “Biri adımı seslendiğinde çocuk gibi koşa koşa gitmem. İstersem Tanchico’ya giderim.”</p>

    <p>Elayne düşünceli düşünceli dudaklarını büzdü. Bu Aiel kadın hakkında yeni bir şeydi. Öfke değil... Aviendha’yı daha önce de öfkeli görmüştü, ama bu ölçüde değil... ama altta bir şey. Ona surat asmaktan başka isim veremiyordu. Bu, Lan’in surat asması kadar olanak dışıydı, ama oradaydı işte.</p>

    <p>Bunu Egwene de duydu. Aviendha’nın kolunu okşadı. “Sorun yok. Tanchico’ya gitmek istiyorsan Elayne ve Nynaeve’i koruduğunu bilmekten memnun olurum.” Aviendha ona gerçekten bedbaht bir bakış fırlattı.</p>

    <p>Moiraine başını hafifçe, ama kararlılıkla iki yana salladı. “Bunu Rhuarc’a gösterdim.” Aviendha sinirli bir suratla ağzını açtı, ama Aes Sedai sesini yükselterek rahatça devam etti. “Mektubun benden istediği gibi. Yalnızca seni ilgilendiren kısmını elbette. Rhuarc mektubun istediğini, daha doğrusu emrettiğini yapman konusunda oldukça kararlı görünüyor. Bence Rhuarc’ın ve Bilgelerin istediğini yapmak en akıllıcası olur, Aviendha. Sence de öyle değil mi?”</p>

    <p>Aviendha tuzağa düşmüş gibi çılgınca çevresine bakındı. “Ben <em>Far Dareis Mai</em>’yim,” diye mırıldandı ve başka tek söz söylemeden odadan çıkıp gitti.</p>

    <p>Egwene onu durdurmak için elini kaldırarak bir adım attı, sonra kapı çarpılarak kapanınca elini indirdi. “Ondan ne istiyorlar?” diye sordu Moiraine’e. “Hep söylediğinden daha fazlasını bilirsin. Bu sefer neyi saklıyorsun?”</p>

    <p>“Bilgelerin sebebi ne olursa olsun,” dedi Moiraine serinkanlılıkla, “Aviendha ile onların arasında olduğu kesin. Senin bilmeni isteseydi, sana söylerdi.”</p>

    <p>“İnsanları kullanmayı bırakamıyorsun,” dedi Nynaeve acı acı. “Şimdi de Aviendha’yı bir şeye yönlendiriyorsun, değil mi?”</p>

    <p>“Ben değil. Bilgeler. Ve Rhuarc.” Moiraine mektubu katladı ve ekşi bir tavırla kesesine koydu. “Rhuarc’a hayır diyebilir. Aiel âdetlerinden anladığım kadarıyla bir klan şefi kral gibi değildir.”</p>

    <p>“Diyebilir mi?” diye sordu Elayne. Rhuarc ona Gareth Bryne’ı hatırlatıyordu. Annesinin Kraliyet Askerleri’nin Kumandan Generali nadiren ayağını yere vururdu, ama kararını verdiği zaman Morgase bile, kraliyet fermanı yayınlamadan fikrini değiştiremezdi. Bu sefer tahttan emir gelmeyecekti... Elayne şimdi düşününce, adam haklı olduğuna karar verdiği zaman, Morgase’in Gareth Bryne’a emir verdiğini hatırlamıyordu... ve şimdi Aviendha’nın Rhuidean’ın üzerindeki Chaendaer yamaçlarına gitmesini bekliyordu. “En azından seninle yolculuk edebilir, Egwene. Amys Aviendha ile Rhuidean’da buluşmayı planlıyorsa seni Soğuk Kayalar Mezrası’nda karşılayamaz. Amys’e birlikte gidebilirsiniz.”</p>

    <p>“Ama onun gitmesini istemiyorum,” dedi Egwene hüzünle. “İstemiyorsa gitmesin.”</p>

    <p>“Kim her ne istiyorsa istesin,” dedi Nynaeve, “yapacak işlerimiz var. Kıraç’a yapacağın yolculuk için pek çok şeye ihtiyacın olacak, Egwene. Lan bana nelere ihtiyacı olacağını söyler. Elayne ve benim Tanchico’ya gitmek için hazırlıklar yapmamız gerekecek. Sanırım yarın bir gemi bulabiliriz, ama bu, neleri hazırlayacağımıza bu gece karar vermek anlamına geliyor.”</p>

    <p>“Maule rıhtımlarında bir Atha’an Miere gemisi var,” dedi Moiraine onlara, “bir Deniz Halkı gemisi. Daha hızlı gemi bulamazsınız. Hızlı bir gemi istemiştin.” Nynaeve gönülsüzce başını salladı.</p>

    <p>“Moiraine,” dedi Elayne, “Rand şimdi ne yapacak? Bu saldırıdan sonra... İstediğin savaşı başlatacak mı?”</p>

    <p>“Ben savaş istemiyorum,” diye yanıt verdi Aes Sedai. “Ben onun hayatta kalmasını ve Tarmon Gai’don’da savaşmasını istiyorum. Ne yapmayı planladığını yarın hepimize açıklayacağını söylüyor.” Pürüzsüz alnı küçük bir kaş çatışıyla kırıştı. “Yarın, hepimiz bu gece bildiğimizden daha fazlasını biliyor olacağız.” Aniden ayrıldı.</p>

    <p><em>Yarın,</em> diye düşündü Elayne. <em>Ona söylediğim zaman ne yapacak? Ne diyecek? Anlamak zorunda.</em> Kararlılıkla, hazırlıkları konuşan diğer ikisine katıldı.</p>
  </div>
</body>
</html>
