<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gölge Yükseliyor</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="28. Ghenjei Kulesi’ne">28<br />
    Ghenjei Kulesi’ne</h1>

    <p>Gece bu kadar yaklaşmışken, Yolkapısı’nın yakınında, dağda kamp kurmaktan başka seçenekleri yoktu. İki kamp. Faile bu konuda ısrar etmişti.</p>

    <p>“Bu iş bitti,” dedi Loial ona, hoşnutsuz bir gürleme ile. “Yollar’dan çıktık ve yeminimi yerine getirdim. Bitti.” Faile çenesini kaldırarak, yumruklarını kalçalarına dayayarak inatçı bir ifade takındı.</p>

    <p>“Boş ver, Loial,” dedi Perrin. “Ben biraz ötede kamp kurarım.” Loial, Perrin’in kabul ettiğini duyar duymaz iki Aiel kadına dönmüş olan Faile’e baktı, sonra dev kafasını iki yana salladı ve Perrin ile Gaul’a katılacakmış gibi yaptı. Perrin kadınların fark etmediğini umduğu küçük bir hareketle onu geri yolladı.</p>

    <p>Yirmi adım ötede küçük bir kamp kurdu. Yolkapısı kilitlenmiş olabilirdi, ama kuzgunlar vardı ve bir de neyin işareti iseler o. İhtiyaç duyulursa yakında bulunmak istiyordu. Faile şikâyet ederse, edebilirdi. Perrin onun itirazlarım duymazdan gelmeye o kadar hazırlıklıydı ki, kız itiraz etmeyince sinirlendi.</p>

    <p>Bacağındaki ve yan tarafındaki acıyı görmezden gelerek Çevik’in eyerini çıkardı, yük atının sırtındakileri indirdi, iki hayvanı köstekledi ve birkaç avuç arpa ve biraz da yulaf ile yemliklerini taktı. Burada kesinlikle ot yoktu. Ama nelerin olduğuna gelince... Yayının ipini çözdü ve ateşin yanında, sadağının üzerine koydu. Baltasını kemerindeki halkadan çıkardı.</p>

    <p>Gaul ateş yakarken ona katıldı ve ekmek, peynir, kuru biftekten oluşan yemeklerini sessizlik içinde, su eşliğinde yediler. Güneş dağların arkasına kayarak zirvelerin siluetini çıkardı, bulutların altını kırmızıya boyadı. Vadi gölgelere sarındı ve hava soğumaya başladı.</p>

    <p>Perrin ellerindeki kırıntıları silkeleyerek, heybelerden yeşil, yün pelerinini çıkardı. Belki de Tear’ın sıcağına düşündüğünden daha çok alışmıştı. Kadınlar gölgelerle sarılmış ateşlerinin çevresinde yemeklerini kesinlikle sessizlik içinde yemiyorlardı. Perrin onların kahkahalarını duyuyordu ve konuşmalarından yakaladıkları kulaklarının utançla kızarmasına sebep oluyordu. Kadınlar her konuda konuşabilirdi; hiç sınırları yoktu. Loial ışıktan çıkmadan, onlardan becerebildiğince uzaklaştı ve kitabına gömülmeye çalıştı. Kadınlar muhtemelen Ogier’i utandırdıklarının bile farkında değillerdi; muhtemelen Loial’in duyamayacağı kadar alçak sesle konuştuklarını sanıyorlardı.</p>

    <p>Perrin kendi kendine mırıldanarak, ateşin yanına, Gaul’un karşısına oturdu. Aiel soğuğun farkında değil gibiydi. “Bildiğin gülünç hikâye var mı?”</p>

    <p>“Gülünç hikâye mi? Aklıma gelmiyor.” Gaul’un gözleri diğer ateşe ve kahkahalara döner gibi oldu. “Gelse anlatırdım. Güneşi hatırladın mı?”</p>

    <p>Perrin gürültülü bir kahkaha attı ve sesini kadınların duyabileceği kadar yükseltti. “Elbette. Kadınlar!” Diğer kamptaki eğlence bir an soldu, sonra yine yükseldi. Bu onlara gösterirdi. Başkaları da gülebilirdi. Perrin surat asarak ateşe baktı. Yaraları ağrıyordu.</p>

    <p>Gaul bir an sonra, “Burası ıslak topraklardan çok Üç Kat Topraklar’a benzemeye başladı. Hâlâ çok fazla su var ve ağaçlar hâlâ çok büyük ve fazla, ama orman denen yerler kadar tuhaf değil.”</p>

    <p>Manetheren’in yangınla öldüğü bu yerde toprak fakirdi, seyrek ağaçların hepsi güdük ve kalın gövdeli, tuhaf, rüzgârla eğilmiş şekillerdi ve hiçbiri dokuz metreden daha yüksek değildi. Perrin, buranın gördüğü en ıssız yer olduğunu düşündü.</p>

    <p>“Umarım bir gün senin Üç Kat Topraklarını görürüm, Gaul.”</p>

    <p>“Belki buradaki işimiz bitince görürsün.”</p>

    <p>“Belki.” Elbette bu olasılık fazla değildi. Aslında hiç yoktu. Aiel’e bunu söyleyebilirdi, ama şimdi bundan bahsetmek ya da düşünmek istemiyordu.</p>

    <p>“Manetheren burada mıydı? Sen Manetheren kanından mısın?”</p>

    <p>“Burası Manetheren’di,” diye yanıt verdi Perrin. “Ve sanırım öyleyim.” İki Nehir’deki küçük köylerin ve sessiz çiftliklerin Manetheren kanından gelenlerin sonuncularını barındırdığına inanmak güçtü, ama Moiraine öyle demişti. Eski kan İki Nehir’de güçlü akıyor, demişti. “Bu uzun zaman önceydi, Gaul. Biz çiftçi ve çobanız; büyük bir ulus, büyük savaşçılar değil.”</p>

    <p>Gaul hafifçe gülümsedi. “Öyle diyorsan. Senin, Rand al’Thor’un ve Mat denen adamın mızrak dansını gördüm. Ama sen öyle diyorsan.”</p>

    <p>Perrin huzursuzca kıpırdandı. Köyden ayrıldığından beri neler değişmişti? Kendisi, Rand ve Mat? Kendi gözleri ve kurtlar ya da Rand’ın yönlendirmesi; bunu kastetmiyordu. İçinde değişmeden kalanlar nelerdi? Kendisi gibi görünen yalnızca Mat kalmıştı, ama daha da fazla. “Manetheren’i biliyor musun?”</p>

    <p>“Dünyanız hakkında düşündüğünüzden daha fazla bilgimiz var. Ve bizim inandığımızdan daha az. Ejderduvarı’nı aşmadan önce çerçilerin getirdiği kitapları okudum. ‘Gemileri, ırmakları ve ormanları’ biliyordum.” Gaul sözcükleri yabancı bir dildeki sözcükler gibi telaffuz etmişti. “Bir ‘orman’ı böyle hayal etmiştim.” Olmaları gerekenden kısa, seyrek ağaçlara işaret etti. “Bir şeye inanmak onu gerçek yapmaz. Ya Gecekoşucusu ve Yaprakkıran’ın dölü? Yolkapısı’nın bu kadar yakınına gelmelerinin tesadüf olduğunu mu düşünüyorsun?”</p>

    <p>“Hayır.” Perrin içini çekti. “Vadinin aşağısında kuzgunlar gördüm. Belki yalnızca buydular, ama riske girmek istemiyorum. Trolloclardan sonra olmaz.”</p>

    <p>Gaul başını salladı. “Gölgegözler olabilir. En kötüsünü düşünerek plan yaparsan tüm sürprizler hoş gelir.”</p>

    <p>“Hoş bir sürpriz iyi gelirdi.” Perrin kurtları yine yokladı ve yine hiçbir şey bulamadı. “Bu gece bir şeyler bulabilirim. Belki. Burada bir şey olursa, beni uyandırmak için tekmelemen gerekebilir.” Bunun kulağa tuhaf geldiğini fark etti, ama Gaul yine başını salladı. “Gaul, gözlerimden hiç bahsetmedin, hatta dönüp bir daha bakmadın bile. Aiellerin hiçbiri bakmadı.” Şimdi, ateş ışığı altında altın rengi parladıklarını biliyordu.</p>

    <p>“Dünya değişiyor,” dedi Gaul sessizce. “Rhuarc, benim klanımın şefi Jheran... Bilgeler de... saklamaya çalıştılar, ama bizi Şafakla Gelen’i aramak için Ejderduvarı’nın ötesine gönderirken huzursuzdular. Belki de değişim bizim inandığımız gibi gelmeyecektir. Nasıl farklı olacağını bilmiyorum, ama olacak. Yaratıcı bizi Üç Kat Topraklar’a günahımızı cezalandırmak kadar bizi şekillendirmek için de yerleştirdi, ama ne için şekillendik?” Aniden, hüzünle başını iki yana salladı. “Sıcak Kaynaklar Mezrası’nın Bilgesi olan Colinda bana bir Taş Köpek için çok fazla düşündüğümü söyledi ve Shaarad Bilgelerinin en yaşlısı olan Bair, Jheram öldüğü zaman istesem de istemesem de beni Rhuidean’a göndermekle tehdit etti. Dahası, Perrin, bir adamın gözlerinin renginin ne önemi var?”</p>

    <p>“Keşke herkes öyle düşünseydi.” Diğer ateşin başındaki eğlence sonunda durmuştu. Aiel kadınlardan biri –Perrin hangisi olduğunu seçemiyordu– sırtını ateşe dönmüş, ilk nöbeti tutuyordu ve başka herkes uyumak için yatmıştı. Yorucu bir gün olmuştu. Uykuyu ve ihtiyaç duyduğu düşü bulmak kolay olmalıydı. Ateşin yanına uzandı, pelerinini üzerine çekti. “Unutma. Gerekirse beni uyandırmak için tekmele.”</p>

    <p>Gaul daha başını sallarken uyku üzerine çöktü ve düş hemen geldi.</p>

    <p class="paragraf">Gün ışığıydı ve Yolkapısı’nın yanında duruyordu. Zarif oymalarla dolu bir duvar gibi görünen Kapı, dağ yamacında uygunsuz kaçıyordu. Onun dışında o yamaca insan ayağının bastığına dair hiçbir iz yoktu. Gökyüzü parlak ve güzeldi ve vadiden yükselen yumuşak bir esinti Perrin’e geyik, tavşan, bıldırcın ve kumru kokuları, su, toprak ve ağaç dahil bin değişik koku getirdi. Bu kurt düşüydü.</p>

    <p>Bir an üzerine kurt <em>olma</em> hissi çöktü. Pençeleri vardı ve... <em>Hayır!</em> Ellerini üzerinde dolaştırdı ve kendi bedenini, ceketini ve pelerinini bulunca rahatladı. Ve normalde baltasını tutan geniş kemeri, ama bu sefer halkaya çekicin sapı sokulmuştu.</p>

    <p>Buna kaşlarını çattı ve bir an şaşırtıcı şekilde, çekicin yerinde balta titreşti, ama maddesiz ve sis gibiydi. Aniden yine çekiç oldu. Perrin dudaklarını yalayarak öyle kalmasını umdu. Balta daha iyi bir silah olabilirdi, ama o çekici tercih ediyordu. Böyle bir şeyin daha önce olduğunu, bir şeyin değiştiğini hatırlamıyordu, ama zaten bu tuhaf yer hakkında pek az bilgisi vardı. Buraya yer denebilirse. Bu kurt düşüydü ve burada tuhaf şeyler olurdu, kesinlikle tüm sıradan düşler kadar tuhaf.</p>

    <p>Tuhaflıkları düşünmek onları tetiklemiş gibi, dağların önündeki bir parça gökyüzü aniden karardı ve başka bir yere açılan pencere oldu. Rand dönen fırtınaların ortasında durmuş, çılgınca, hatta delice gülüyordu. Kollarını kaldırmıştı ve rüzgârın üzerinde küçük şekiller uçuşuyordu, altın ve kızıl renkte, Ejder sancağındaki garip şekil gibi; gizli gözler Rand’ı izliyordu ve bunu bilip bilmediğini kestirmek güçtü. Tuhaf “pencere” söndü, ama yerine bir başkası geldi, bu sefer Nynaeve ve Elayne çarpık, gölgeli binalardan oluşan çılgın bir manzaranın ortasında, tehlikeli bir yaratığı avlayarak ihtiyatla yürüyorlardı. Perrin yaratığın tehlikeli olduğunu nereden bildiğini bilmiyordu, ama tehlikeliydi işte. Bu pencere de söndü ve gökyüzüne başka bir karanlık leke yayıldı. Önünde ikiye ayrılan bir yol ve Mat. Bir para attı, bir yola yönelecek oldu ve aniden üzerinde geniş siperlikli şapka, asa ve kısa kılıç belirdi. Bir başka “pencere” ve arkalarında Beyaz Kule taş taş ufalanırken uzun, beyaz saçları olan bir kadının yanındaki Egwene şaşkınlık içinde ona baktı. Sonra onlar da gitti.</p>

    <p>Perrin derin bir nefes aldı. Daha önce kurt düşünde bunların benzerini görmüştü ve gördüklerinin bir açıdan gerçek olduğunu, bir anlamı olduğunu düşünüyordu. Bunlar her ne ise, kurtlar asla görmüyordu. Moiraine, kurt düşünün <em>Tel’aran’rhiod</em> denen bir şeyle aynı olabileceğini söylemiş, sonra daha fazlasını anlatmamıştı. Perrin Egwene ile Elayne’in düşlerden bahsettiklerini duymuştu, ama Egwene zaten Perrin ve kurtlar hakkında çok şey biliyordu, belki Moiraine kadar çok. Onunla bile olsa, Perrin’in konuşabileceği bir konu değildi.</p>

    <p>Konuşabileceği tek insan vardı. Elyas Machera’yı, onu kurtlarla tanıştıran adamı bulabilmeyi diledi. Elyas bu şeyleri biliyor olmalıydı. Adamı düşündüğü zaman bir anlığına kendi adının rüzgârda hafifçe fısıldandığını duyduğunu sandı, ama dinlediği zaman yalnızca rüzgâr vardı. Yalnız bir sesti. Burada yalnızca kendisi vardı.</p>

    <p>“Çekirge!” diye seslendi ve zihninde, <em>Çekirge!</em> Kurt ölmüştü, ama burada ölü değildi. Kurt düşü kurtların öldükleri zaman geldikleri, yeniden doğmayı bekledikleri yerdi. Kurtlar için bundan da fazlasıydı; onlar bir şekilde uyanıkken de düşün farkında gibiydiler. Onlar için biri neredeyse –belki de kesinlikle– diğeri kadar gerçekti. “Çekirge!” <em>Çekirge!</em> Ama Çekirge gelmedi.</p>

    <p>Bütün bunlar faydasızdı. Perrin’in burada olmasının bir sebebi vardı ve işine baksa iyi olacaktı. En iyi durumda, kuzgunları gördüğü yere inmek saatlerini alacaktı.</p>

    <p>Bir adım attı –çevresindeki arazi bulanıklaştı– ve ayağı, güdük bir baldıran ile dağ söğüdünün yanındaki dar çayda yere indi. Bulut kaplı zirveler yukarıda yükseliyordu. Bir an şaşkınlık içinde bakakaldı. Yolkapısı’na göre vadinin uzak uçundaydı. Aslında, tam da hedeflediği yerdeydi, kuzgunların geldiği ve okun ilk şahini öldürdüğü yerde. Daha önce böyle bir şey hiç olmamıştı. Kurt düşü hakkında daha fazlasını mı öğreniyordu –Çekirge hep cahil olduğunu söylerdi–, yoksa bu sefer düş mü farklıydı?</p>

    <p>Bir sonraki adımında daha ihtiyatlıydı, ama yalnızca bir adımdı. Okçu ya da kuzgunlardan işaret yoktu; iz, tüy, koku yoktu. Perrin ne beklediğinden emin değildi. Onlar da düşte değilse iz olmayacaktı zaten. Ama düşte kurtlar bulabilirse, uyanık dünyadaki kardeşlerini bulmasına yardım edebilirlerdi ve o kurtlar dağlarda Gölgedölü olup olmadığını söylerdi. Belki daha yüksekte olsa seslenişini duyarlardı.</p>

    <p>Gözünü bulutların hemen altında, vadinin sınırındaki en yüksek zirveye dikerek adım attı. Dünya bulanıklaştı ve Perrin kendini dağ yamacında buldu. Beş kulaç yukarısında beyaz bulutlar vardı. Kahkahasını tutamadı. Bu eğlenceliydi. Buradan aşağıda uzanan tüm vadiyi görebilirdi.</p>

    <p>“Çekirge!” Yanıt yok.</p>

    <p>Seslenerek bir sonraki dağa, sonra bir sonrakine, doğuya, İki Nehir’e doğru sıçradı. Çekirge yanıt vermedi. Daha da rahatsız edici olan, Perrin’in hiç kurt sezmemesiydi. Kurt düşünde hep kurtlar olurdu. Daima.</p>

    <p>Zirveden zirveye bulanık bir hareketlilikle seslenerek, arayarak seğirtti. Altındaki dağlar, geyikler ve başka avlar dışında boştu. Ama zaman zaman insan izleri görüyordu. Çok eski izler. İki seferinde, oyulmuş şekiller bir dağın tüm yamacını kapladı ve bir başka yerde iki kulaç yüksekliğinde tuhaf, köşeli harfler çok pürüzsüz ve dik bir yamaca kazınmıştı. Hava şartları şekillerin yüzlerini yıpratmıştı ve Perrin’inkinden daha az keskin gözler harfleri rüzgârın ve yağmurun işi sanabilirdi. Dağlar ve yamaçlar yerlerini Kum Tepeleri’ne, zorlu otlarla ve inatçı çalılarla kaplı, bir zamanlar, Kırılış’tan önce büyük bir denizin kıyısı olan yüksek, alçalıp yükselen tepelere bıraktı. Ve aniden bir kum tepesinin üzerinde başka bir adam gördü.</p>

    <p>Adam açık göremeyeceği kadar uzaktaydı. Yalnızca uzun boylu, siyah saçlı bir adamdı, ama Trolloc ya da öyle bir şey olmadığı kesindi. Mavi ceketi, sırtında bir yayı vardı ve yerdeki, alçak çalılarca gizlenmiş bir şeye bakmak için eğilmişti. Ama adamda tanıdık bir şey vardı.</p>

    <p>Rüzgâr yükseldi ve Perrin adamın kokusunu aldı. Soğuk bir koku, ancak bu şekilde tarif edebiliyordu. Soğuk ve gerçekte insan değil. Aniden kendi yayını elinde buldu, ok takılmıştı ve dolu sadağın ağırlığı kemerini çekiştiriyordu.</p>

    <p>Diğer adam başını kaldırdı ve Perrin’i, gördü. Bir yürek atışı kadar süre duraksadı, sonra döndü ve bir ışın gibi tepelerin üzerinde kaydı.</p>

    <p>Perrin adamın biraz önce durduğu yere sıçradı ve baktığı yere baktı. Hiç düşünmeden adamı takip etti ve yarı yüzülmüş kurt leşini arkada bıraktı. Kurt düşünde ölü bir kurt. Düşünülemez bir şeydi. Burada bir kurdu ne öldürebilirdi ki? Kötü bir şey.</p>

    <p>Adam önünde kilometreleri aşan adımlarla koşuyor, asla görüş alanından tam olarak çıkamıyordu. Tepeleri arkada bıraktılar ve dağınık çiftlikleri ile dolaşık Batıormanı’nı, açık ekimlik arazileri, çitli tarlalar ve küçük çalılardan oluşan bir halıyı, Gözlem Tepesi’ni geçtiler. Tepeyi kaplayan saz damlı köy evlerini, insansız sokakları, terk edilmiş gibi duran çiftlik evlerini görmek tuhaftı. Fakat Perrin, gözlerini önünde kaçan adamdan ayırmadı. Bu kovalamacaya o kadar alışmıştı ki, tek bir adımda Taren Irmağı’nın güney kıyısına, bir sonrakinde ağaçsız ve otsuz çıplak topraklara ulaşınca hiç şaşırmadı. Kuzeye ve doğuya koştu, önündeki adamı gözden kaçırmadan çayların, yolların, köylerin, ırmakların üzerinden aştı. Arazi düzleşti ve yalnızca dağınık çalılarla bölünen otlarla kaplandı. Adamdan iz yoktu. Sonra ileride bir şey parladı, güneşte kıvılcımlandı. Metalden bir kule. Adam o tarafa koştu ve gözden kayboldu. İki adım Perrin’i de oraya götürdü.</p>

    <p>Kule altmış metre yükseliyordu, on iki metre kalınlığındaydı. Cilalanmış çelik gibi parlıyordu. Katı bir metal sütun gibiydi. Perrin iki kez çevresini dolandı ve bir açıklık, hatta çatlak göremedi. Pürüzsüz, dik duvarın üzerinde bir işaret bile yoktu. Ama koku havada asılıydı, o soğuk, insan olmayan koku. İz burada sona eriyordu. Adam –eğer adamsa– bir şekilde içeri girmişti. Takip etmek için yolu bulmak zorundaydı.</p>

    <p><em>Dur!</em> Perrin’in zihninin bir sözcük verdiği ham bir duyguydu. <em>Dur!</em></p>

    <p>Beli yüksekliğinde büyük, gri, kır tüylü ve yara izli bir kurt gökyüzünden yeni sıçramış gibi inerken döndü. Gökyüzünden inmiş olabilirdi gerçekten. Çekirge hep kartalların uçma yeteneğine imrenirdi ve burada o da uçabiliyordu. Sarı gözler sarı gözlerle buluştu.</p>

    <p>“Neden durayım, Çekirge? O bir kurt öldürdü.”</p>

    <p><em>İnsanlar kurtları, kurtlar insanları hep öldürür. Neden bu sefer öfke boğazını ateş gibi kavradı?</em></p>

    <p>“Bilmiyorum,” dedi Perrin yavaşça. “Belki burada olduğu için. Burada kurt öldürmenin mümkün olduğunu bilmiyordum. Kurtların düşte güvende olduğunu sanıyordum.”</p>

    <p><em>Katil’i kovalıyorsun, Genç Boğa. Burada bedeniyle bulunuyor ve o öldürebilir.</em></p>

    <p>“Bedeniyle mi? Yani yalnızca düş görmüyor mu? Nasıl bedeniyle burada olabilir?”</p>

    <p><em>Bilmiyorum. Uzun zaman önceden belirsizce hatırlanan ve çok şey gibi geri dönmüş bir şeydir. Gölge’nin yaratıkları artık düşlerde yürüyor. Yürekdişi’nin yaratıkları. Güvenlik yok.</em></p>

    <p>“Eh, şimdi içeride.” Perrin pürüzsüz metal kuleyi inceledi. “İçeri nasıl girdiğini bulabilirsem onun sonunu getirebilirim.”</p>

    <p><em>Enik gibi aptalsın, toprakarısının yuvasını kazıyorsun. Bu mekân kötü. Bunu herkes bilir. Ve sen kötüyü takip ederek kötüye girdin. Katil öldürebilir.</em></p>

    <p>Perrin durdu. Zihnindeki “öldürmek” sözcüğüne eklenmiş duygularda bir mutlaklık hissi vardı. “Çekirge, düşte ölen bir kurda ne olur?”</p>

    <p>Kurt bir an sessiz kaldı. <em>Burada ölürsek, sonsuza dek ölü kalırız, Genç Boğa. Aynısı sizin için doğru mu, bilmiyorum, ama öyle olduğunu sanıyorum.</em></p>

    <p>“Tehlikeli bir yer, okçu. Ghenjei Kulesi insan türü için kötü bir yerdir.”</p>

    <p>Perrin yayını kaldırarak hızla döndü, sonra birkaç adım ötede duran bir kadın gördü. Altın rengi saçları kalın bir örgü halinde beline uzanıyordu, tıpkı İki Nehir’deki kadınların yaptığı gibi, ama örgü daha karmaşıktı. Giysilerinin kesimi son derece tuhaftı: kısa, beyaz bir ceket ve ince, açık sarı bir malzemeden, kısa botların üzerinde, ayak bileklerinde toplanmış bol pantolon. Siyah pelerini yanında, gümüş rengi parlayan bir şeyi saklıyor gibiydi.</p>

    <p>Kadın kıpırdandı ve parıltı yok oldu. “Keskin gözlerin var, okçu. Seni ilk gördüğümde de öyle düşünmüştüm.”</p>

    <p>Kadın ne kadardır izliyordu? Perrin duymadan yaklaşabilmiş olması utanç vericiydi. En azından Çekirge onu uyarabilirdi. Kurt diz boyu otların içine uzanmış, burnunu patilerine dayamış, Perrin’i izliyordu.</p>

    <p>Kadın tanıdık gibiydi, ama Perrin onu daha önce görmüş olsa hatırlayacağını düşünüyordu. Kurt düşünde olduğuna göre, kimdi o? Ya da aynı zamanda Moiraine’in <em>Tel’aran’rhiod</em>’u muydu? “Sen Aes Sedai misin?”</p>

    <p>“Hayır, okçu.” Kadın kahkaha attı. “Emirlere aykırı olmasına rağmen seni uyarmak için geldim. Ghenjei Kulesi’ne bir kez girdikten sonra, insan dünyasında olsan bile çıkmak güçtür. Burada ise imkânsız. Bir sancaktarın cesaretine sahipsin ve bazıları bunun budalalıktan farklı olmadığını söyler.”</p>

    <p>Çıkmak imkânsız mı? Adamın –Katil’in– içeri girdiği kesindi. Çıkamıyorsa bunu neden yapacaktı ki? “Çekirge de tehlikeli olduğunu söyledi. Ghenjei Kulesi mi? Nedir o?”</p>

    <p>Kadının gözleri irileşti ve kadını görmezden gelerek, Perrin’i izleyerek otlara uzanmış olan Çekirge’ye baktı. “Sen kurtlarla konuşabiliyor musun? İşte bu efsanelerde kalmış, uzun zaman önce kaybolmuş bir şey. Demek bu şekilde buradasın. Anlamalıydım. Kule mi? O bir kapı, okçu, Aelfinn ve Eelfinn dünyalarına açılan kapı.” Kadın isimleri Perrin onları bilmeliymiş gibi söylemişti. Ona boş boş baktığı zaman ekledi, “Hiç Yılanlar ve Tilkiler denen oyunu oynamadın mı?”</p>

    <p>“Bütün çocuklar oynar. En azından İki Nehir’de oynarlar. Ama kazanmanın yolu olmadığını anlayacak kadar büyüdükleri zaman bırakırlar.”</p>

    <p>“Kuralları bozmak dışında yoktur,” dedi kadın. “‘Güçlendirmek için cesaret, kör etmek için ateş, sersemletmek için müzik, bağlamak için demir.’”</p>

    <p>“Bu oyundan bir cümle. Anlamıyorum. Bu kuleyle ne ilgisi var?”</p>

    <p>“Yılanlara ve tilkilere karşı kazanmanın yolu budur. Oyun eski alışverişlerin hatırlanmasıdır. Aelfinn ve Eelfinn’den uzak durduğun sürece fark etmez. Onlar Gölge’nin olduğu gibi kötü değildir, ama insan türünden o kadar farklıdırlar ki kötü olsalar da aynı olurdu. Onlara güvenilmez, okçu. Ghenjei Kulesi’nden uzak dur. Elinden geliyorsa Düşler Dünyası’ndan kaçın. Karanlık şeyler yürüyor.”</p>

    <p>“Kovaladığım adam gibi mi? Katil.”</p>

    <p>“Ona yakışan bir isim. Katil yaşlıdır, okçu, ama kötülüğü kadimdir.” Kadın görünmez bir şeye yaslanıyor gibiydi; belki de Perrin’in göremediği gümüşsü şeye. “Sana çok şey anlatıyorum gibi. Neden konuştuğumu bile anlamıyorum. Elbette. Sen <em>ta’veren</em> misin, okçu?”</p>

    <p>“Sen kimsin?” Kadın kule ve kurt düşü hakkında çok şey biliyor gibiydi. <em>Ama Çekirge ile konuşabilmeme şaşırdı.</em> “Sanırım seninle daha önce karşılaştık.”</p>

    <p>“Zaten emirlerin çoğunu ihlal ettim, okçu.”</p>

    <p>“Emirler mi? Hangi emirler?” Çekirge’nin arkasında yere bir gölge düştü ve Perrin yine hazırlıksız yakalanmasına kızarak hızla, öfkeyle döndü. Ama orada kimse yoktu. Ama görmüştü; omuzlarının üzerinde iki kılıcın kabzası yükselen bir adamın gölgesi. O imge hakkında bir şey anılarını çekiştirdi.</p>

    <p>“O haklı,” dedi kadın arkasından. “Seninle konuşuyor olmamalıyım.”</p>

    <p>Perrin ona döndüğü zaman gitmişti. Görebildiği her yerde yalnızca otlaklar ve dağınık çalılıklar vardı. Bir de parlak, gümüşsü kule.</p>

    <p>Perrin Çekirge’ye kaşlarını çattı, Kurt sonunda başını patilerinden kaldırdı. “Yersincaplarının saldırısına uğramamış olman hayret verici,” diye mırıldandı Perrin. “Kadından ne anladın?”</p>

    <p><em>Kadın mı?</em> Dişi Çekirge çevresine bakınarak doğruldu. <em>Nerede?</em></p>

    <p>“Onunla konuşuyordum. Tam burada. Biraz önce.”</p>

    <p><em>Rüzgâra karşı sesler çıkarıyordun, Genç Boğa. Burada dişi yoktu. Yalnızca sen ve ben.</em></p>

    <p>Perrin sinirle sakalını kaşıdı. Kadın oradaydı. Kendi kendine konuşmamıştı. “Burada tuhaf şeyler olabilir,” dedi kendi kendine. “Sana katılıyordu, Çekirge. Bu kuleden uzak durmamı söyledi.”</p>

    <p><em>Akıllıymış.</em> Düşüncede bir kuşku unsuru vardı; Çekirge bir “dişi” olduğuna hâlâ inanmıyordu.</p>

    <p>“Planladığım yerden çok uzaklaştım,” diye mırıldandı Perrin. İki Nehir’de ya da üstündeki dağlarda kurt bulması gerektiğini açıkladı, kuzgunları ve Yollar’daki Trollocları anlattı.</p>

    <p>İşi bittiği zaman Çekirge uzun süre sessiz kaldı, çalı gibi kuyruğu katı katı sarkmıştı. Sonunda... <em>Eski evinden kaçın, Genç Boğa.</em> Perrin’in aklına “ev” sözcüğünü getiren imge bir kurt sürüsünün işaretlediği araziydi. <em>Artık orada kurt yok. Orada kalanlar ve kaçmayanlar öldü. Orada, düşte Katil yürüyor.</em></p>

    <p>“Eve gitmek zorundayım, Çekirge. Zorunluyum.”</p>

    <p><em>Dikkat et. Genç Boğa. Son Av yaklaşıyor. Son Av’da birlikte koşacağız.</em></p>

    <p>“Koşacağız,” dedi Perrin hüzünle. Öldüğünde buraya gelebilse hoş olurdu; şimdiden yarı kurt olmuştu, bazen öyle geliyordu. “Artık gitmeliyim. Çekirge.”</p>

    <p><em>İyi avlar bul Genç Boğa ve sana pek çok enik verecek dişiler.</em></p>

    <p>“Hoşça kal, Çekirge.”</p>

    <p class="paragraf">Dağ yamacında, sönmekte olan kömürlerin loş ışığında gözlerini açtı. Gaul ışığın kenarında çökmüş, geceyi izliyordu. Faile kalkmış, nöbet tutuyordu. Ay dağların üzerinde asılı duruyor, bulutları incimsi gölgelere çeviriyordu. Perrin iki saat uyuduğunu talimin etti.</p>

    <p>“Bir süre ben nöbet tutayım,” dedi pelerinini atarak. Gaul başını salladı ve olduğu yerde uzandı. “Gaul?” Aiel başını kaldırdı. “İki Nehir’deki durum düşündüğümden kötü olabilir.”</p>

    <p>“Genellikle öyle olur,” diye yanıt verdi Gaul sessizce. “Hayat böyledir.” Aiel uyumak için sakin sakin başını yere koydu.</p>

    <p>Katil. O kimdi? Neydi? Yolkapısı’nda Gölgedölleri, Puslu Dağlar’da kuzgunlar ve İki Nehir’de Katil denen bu adam. Perrin ne kadar dilerse dilesin tesadüf olamazdı.</p>
  </div>
</body>
</html>
