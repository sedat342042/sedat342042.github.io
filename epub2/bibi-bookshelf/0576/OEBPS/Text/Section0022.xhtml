<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gölge Yükseliyor</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="14. Mayene Âdetleri">14<br />
    Mayene Âdetleri</h1>

    <p>Kapı Mat’in arkasından kapanırken, Perrin başını iki yana salladı. Mat İki Nehir’e dönmektense kafasına bir çekiçle vurmayı tercih ederdi. Zorunlu olmadığı sürece. Perrin de eve gitmekten kaçınmanın bir yolu olmasını diliyordu. Ama başka yol yoktu; bu demir kadar katı ve aynı ölçüde affetmez bir gerçekti. Mat ile kendisi arasındaki fark, Perrin’in istemediği halde bunu kabul etmeye razı olmasıydı.</p>

    <p>Ne kadar dikkat ederse etsin, gömleğini çıkarmak homurdanmasına sebep oldu. Kahverengilere ve sarılara solmuş iri bir bere tüm sol omzuna yayılmıştı. Bir Trolloc baltasını aşıp yaklaşmış, ancak Faile’in hızlı hançeri bu kadarla kurtulmasına yardımcı olmuştu. Omzu yıkanırken acıyordu, ama en azından Tear’da soğuk su için endişelenmeye gerek yoktu.</p>

    <p>Eşyalarını toplayıp hazırlanmıştı, yalnızca sabah değiştireceği kıyafetler heybelerine girmemişti. Güneş doğar doğmaz gidip Loial’i bulacaktı. Ogier’i bu gece rahatsız etmenin anlamı yok. Muhtemelen çoktan yatmıştı, birazdan Perrin’in de yapmaya niyetlendiği şey. Nasıl halledeceğine karar veremediği tek sorun Faile idi. Tear’da kalmak bile, onun için Perrin ile gitmekten daha iyiydi.</p>

    <p>Kapı açılarak onu şaşırttı. Kapı aralanır aralanmaz Perrin’e doğru bir parfüm kokusu süzüldü; aklına sıcak bir yaz gecesindeki sarmaşık çiçeklerini getirdi. Baştan çıkarıcı bir koku, ağır değil, ondan başka kimse için değil, ama Faile’in kullanacağı bir şey de değil. Yine de, Berelain odaya girince epey şaşırdı.</p>

    <p>Kadın kapının kenarını tutarak gözlerini kırpıştırdı, Perrin’e odanın ona ne kadar loş gelmiş olması gerektiğini hatırlattı. “Bir yere mi gidiyorsun?” dedi kadın tereddütle. Arkasından ışıyan koridor lambaları varken, gözlerini dikip bakmamak zordu.</p>

    <p>“Evet, Leydim.” Perrin eğildi; rahatça değil, ama elinden geldiği kadar. Faile dilediği kadar burnunu çekebilirdi, fakat Perrin nazik davranmamak için sebep göremiyordu. “Sabahleyin.”</p>

    <p>“Ben de öyle.” Kadın kapıyı kapattı ve kollarını göğsünde kavuşturdu. Perrin bakışlarını kaçırdı, kadın seyrettiğini düşünmesin diye göz ucuyla baktı. Berelain bu tepkiyi fark etmeden sözlerine devam etti. Tek mumun alevi kara gözlerinden yansıyordu. “Bu geceden sonra... Yarın arabayla Godan’a gideceğim ve oradan Mayene’e giden bir gemiye bineceğim. Günler önce gitmeliydim, ama işleri çözmenin bir yolu olması gerektiğini düşündüm. Ama yoktu elbette. Bunu daha erken görmeliydim. Bu gece beni ikna etti. Onun yaptıkları... Koridorlarda akan bütün o şimşekler. Yarın gidiyorum.”</p>

    <p>“Leydim,” dedi Perrin kafası karışarak, “bunu neden bana anlatıyorsunuz?”</p>

    <p>Kadının başını arkaya atma tarzı, aklına zaman zaman Emond Meydanı’nda nalladığı bir kısrağı getirdi; o kısrak her seferinde ısırmaya çalışırdı. “Lord Ejder’e söyleyesin diye, elbette.”</p>

    <p>Bu mantıklı gelmedi. “Siz kendiniz söyleyebilirsiniz,” dedi, çileden çıkmaya başlayarak. “Gitmeden önce mesaj taşımak için zamanım olmayacak.”</p>

    <p>“Ben... beni görmek isteyeceğini sanmıyorum.”</p>

    <p>Her erkek onu görmek isterdi ve güzel bir kadındı. Üstelik kendisi iki gerçeği de biliyordu. Perrin, kadının başka bir şey söylemeye hazırlandığını gördü. O gece, Rand’ın yatak odasında olanlar onu korkutmuş muydu? Ya da saldırı, Rand’ın saldırıyı sona erdirme tarzı? Belki, ama bu kolay kolay korkacak bir kadın değildi, Perrin’i serinkanlı bir tavırla süzmesine bakarak, hiç değildi. “Mesajınızı bir hizmetkâra verin. Ben Rand’ı bir daha göreceğimden kuşkuluyum. Gitmeden önce görmeyeceğim. Herhangi bir hizmetkâr ona bir not götürebilir.”</p>

    <p>“Senden gelmesi daha iyi olur. Lordun arkadaşlarından birinden...”</p>

    <p>“Bir hizmetkâra verin. Ya da Aiellerden birine.”</p>

    <p>“İstediğimi yapmayacak mısın?” diye sordu kadın inanmazlık içinde.</p>

    <p>“Hayır. Beni duymadınız mı?”</p>

    <p>Kadın başını yine arkaya attı, ama bu sefer bir fark vardı. Perrin ne olduğunu bilemiyordu. Kadın ona düşünceli düşünceli bakarak yarı kendi kendine, mırıldandı, “Böylesine çarpıcı gözler.”</p>

    <p>“Ne?” Perrin aniden orada beline kadar çıplak durduğunu fark etti. Kadının kendisini büyük bir dikkatle süzmesi, aniden kendini satın alınmadan önce incelenen bir at gibi hissetmesine sebep oldu. Sanki kadının bir sonra yapacağı şey ayak bileklerine ve dişlerine bakmak olacakmış gibi. Sabah giymeyi düşündüğü gömleği yatağın üzerinden kaptı ve başının üzerinden geçirdi. “Mesajınızı hizmetkârlardan birine verin. Artık yatmak istiyorum. Erken kalkmayı planlıyorum. Gün doğumundan önce.”</p>

    <p>“Yarın nereye gidiyorsun?”</p>

    <p>“Köye. İki Nehir’e. Geç oldu. Siz de yarın gidiyorsanız, herhalde biraz uyumak istersiniz. Ben yorgunum.” Elinden geldiğince geniş bir esnemeyle esnedi.</p>

    <p>Kadın yine de kapıya dönmek için kıpırdamadı. “Sen demirci misin? Mayene’de bir demirciye ihtiyacım var. Demir süslemeler yapması için. İki Nehir’e dönmeden önce küçük bir mola vermez misin? Mayene’i çok... eğlenceli bulacaksın.”</p>

    <p>“Ben köye dönüyorum,” dedi Perrin kararlılıkla, “ve siz de kendi odalarınıza gidiyorsunuz.”</p>

    <p>Kadının hafifçe omuzlarını silkmesi bakışlarını yine telaşla kaçırmasına sebep oldu. “Belki başka zaman. İstediğim şeyi hep elde ederim. Ve sanırım ben...” Durdu, onu baştan aşağı süzdü. “...demir süslemeler istiyorum. Yatak odamın pencereleri için.” Öyle masumca gülümsedi ki, Perrin kafasında alarm gonglarının çaldığını hissetti.</p>

    <p>Kapı yine açıldı ve Faile girdi. “Perrin, seni aramak için şehre gittim ve bir söylenti duydum...” Gözlerini Berelain’e dikerek yerinde kalakaldı.</p>

    <p>Mayene Başı, onu görmezden geldi. Perrin’e yaklaşarak elini kolunda, omzunda dolaştırdı. Bir an Perrin onun başını aşağı çekip öpeceğini sandı... kadın öpücük ister gibi başını kaldırmıştı... ama Berelain, elini çabucak boynunun yanında dolaştırmakla yetindi, sonra geriledi. Perrin onu durdurmak için bir şey yapmaya kalkışmadan olup bitmişti bile. “Unutma,” dedi yumuşak sesle, yalnızmışlar gibi, “ben hep istediğim şeyi elde ederim.” Ve Faile’in yanından geçip odadan çıktı.</p>

    <p>Perrin, Faile’in patlamasını bekledi, ama kız yatağın üzerindeki tıka basa dolu heybelere baktı ve, “Görüyorum ki, söylentiyi çoktan duymuşsun. Bu <em>yalnızca</em> bir söylenti, Perrin,” dedi.</p>

    <p>“Sarı gözler söylentiden de fazlası olduğunu gösteriyor.”</p>

    <p>Faile ateşe atılmış kuru dallar gibi patlıyor olmalıydı. Neden bu kadar serinkanlıydı? “Pekâlâ. O zaman bir sonraki sorun Moiraine. Seni durdurmaya çalışır mı?”</p>

    <p>“Bilmiyorsa çalışamaz. Denerse bile, ben yine gideceğim. Ailem ve dostlarım var, Faile; onları Beyazpelerinlere bırakmayacağım. Ama şehirden çıkana kadar Moiraine’den saklamayı umuyorum.” Kızın gözleri bile, ormandaki karanlık göletler gibi sakindi. Bu Perrin’in tüylerinin diken diken olmasına sebep oldu.</p>

    <p>“Ama bu söylentinin Tear’a ulaşması haftalar almış olmalı, İki Nehir’e at sürmek daha fazla hafta alır. O zamana kadar Beyazpelerinler gitmiş olabilir. Eh, senin buradan ayrılmanı istiyordum. Şikâyet etmemeliyim. Yalnızca ne beklemen gerektiğini bilmeni istiyorum.”</p>

    <p>“Yollar’ı kullanırsam haftalar almaz,” dedi Perrin ona. “İki gün, belki üç.” İki gün. Daha hızlı gitmenin yolu olduğunu sanmıyordu.</p>

    <p>“Sen de Rand al’Thor kadar delisin,” dedi Faile inanmazlık içinde. Yatağın ayakucuna oturarak bağdaş kurdu ve ona çocuklara ders vermeye uygun bir sesle hitap etti. “Yollar’a girersen umutsuzca delirmiş bir halde çıkarsın. O da çıkabilirsen, ki büyük olasılıkla çıkamazsın. Yollar lekeli, Perrin. Kaç zamandır karanlıktalar –üç yüz mü? Dört yüz mü? Loial’e sor. Sana söyler. Yollar’ı yapan ya da yetiştiren ya da her neyse, Ogierlerdi. Onlar bile Yollar’ı kullanmıyor. Neden, zarar görmeden çıkmayı başarsan bile, nereden çıkacağını ancak Işık bilebilir.”</p>

    <p>“Ben Yollar’da yolculuk ettim, Faile.” Ve korkutucu bir yolculuktu. “Loial bana rehberlik edebilir. Rehber taşları okuyabilir; daha önce böyle gittik. Ne kadar önemli olduğunu anladığında benim için bunu yapar.” Loial da Tear’dan uzaklaşmak için can atıyordu; annesinin nerede olduğunu öğreneceğinden korkuyor gibiydi. Perrin yardım edeceğinden emindi.</p>

    <p>“Eh,” dedi Faile, ellerini birbirine sürterek. “Pekâlâ. Macera istiyordum ve bu kesinlikle bir macera. Tear Taşı’ndan ve Yenidendoğan Ejder’den ayrılmak, Yollar’da yolculuk etmek, Beyazpelerinlerle savaşmak. Acaba Thom Merrilin’i de gelmeye ikna edebilir miyiz? Bir ozanımız olmasa bile, bir âşık iş görür. Tüm hikâyeye egemen olacak bir Yenidendoğan Ejder ya da Aes Sedai de yok. Ne zaman gidiyoruz? Sabahleyin mi?”</p>

    <p>Perrin, sesinin sakin çıkması için derin bir nefes aldı. “Ben yalnız gidiyorum, Faile. Yalnızca Loial ve ben.”</p>

    <p>“Yük atına ihtiyacımız olacak,” dedi Faile, Perrin hiç konuşmamış gibi. “Sanırım iki tane. Yollar karanlıktır. Lambalara ve epey yağa ihtiyacımız olacak. Senin İki Nehirliler. Çiftçiydiniz, değil mi? Beyazpelerinlerle savaşırlar mı?”</p>

    <p>“Faile, dedim ki...”</p>

    <p>“Ne dediğini duydum,” diye terslendi kız. Gölgeler, çekik gözleri ve çıkık elmacık kemikleri ile, ona tehlikeli bir ifade veriyordu. “Duydum ve hiç mantıklı gelmedi. Ya bu çiftçiler savaşmazsa? Ya da nasıl savaşacaklarını bilmiyorlarsa? Onlara kim öğretecek? Sen mi? Yapayalnız mı?”</p>

    <p>“Ne yapılması gerekiyorsa onu yapacağım,” dedi Perrin sabırla. “Sensiz.”</p>

    <p>Faile öyle bir hızla ayağa fırladı ki, Perrin boğazına atılacağını sandı. “Berelain seninle gelir mi sanıyorsun? Arkanı kollar mı? Ya da belki de kucağına oturup ciyaklamasını tercih edersin. Gömleğini beline sok, seni kıllı hödük! Burası o kadar karanlık olmak zorunda mı? Berelain loş ışıktan hoşlanıyor, değil mi? Işığın Evlatları’na karşı pek işine yarar ya!”</p>

    <p>Perrin itiraz etmek için ağzını açtı ve söylemek üzere olduğu şeyleri değiştirdi. “Kucaklaması hoş biri, Berelain. Hangi erkek onu kucağında istemez ki?” Kızın yüzündeki incinme göğsünü demir bir mengene gibi sıkıştırdı, ama kendini devam etmeye zorladı. “Köyde işim bittiği zaman Mayene’e gidebilirim. Benden gitmemi istedi ve ben de gidebilirim.”</p>

    <p>Faile tek kelime etmedi. Ona taştan bir ifadeyle baktı, sonra hızla döndü ve koşarak çıktı, kapıyı arkasından çarparak kapattı.</p>

    <p>Perrin elinde olmadan takip etmek üzere hareketlendi, sonra elleriyle kapı çerçevesini, canını acıtacak kadar sıkı kavrayarak durdu. Baltasının kapıda açtığı kıymık kıymık yarığa baktı ve kendini ona, Faile’e söyleyemediklerini söylerken buldu. “Beyazpelerinler öldürdüm. Ben onları öldürmesem onlar beni öldüreceklerdi, ama yine de buna cinayet diyorlar. Ben köye ölmek için gidiyorum, Faile. Halkımı incitmelerini engellemenin tek yolu bu. Beni asmalarına izin vermek. Bunu görmene izin veremem. Yapamam. Durdurmaya bile çalışabilirsin ve o zaman onlar...”</p>

    <p>Başını kapıya yasladı. Faile şimdi, onu bir daha görmeyeceğine üzülmezdi; asıl önemli olan buydu. Gidip başka bir yerde, Beyazpelerinlerden ve <em>ta’veren</em>’lerden ve kötülük kabarcıklarından uzakta, kendi macerasını bulurdu. Önemli olan tek şey buydu. Perrin acıyla ulumak istememeyi diledi.</p>

    <p class="paragraf">Faile, kimin yanından geçtiğine, kimlerin yolundan kaçıştığına aldırmadan koşarcasına koridorlarda yürüyordu. Perrin. Berelain. Perrin. Berelain. <em>Yarı çıplak dolaşmaktan hoşlanan süt suratlı bir tilki istiyor, öyle mi? O ne istediğini bilmiyor. Kıllı hödük! Tahta kafalı aptal! Demirci! Bir de o sinsi domuz, Berelain. O oynak keçi!</em></p>

    <p>Önünde, hayal gücüne yer bırakmayan elbisenin içinde, sanki yürüyüşü erkeklerin gözlerinin yuvalarından uğraması için hesaplanmış değilmiş gibi salınarak yürüyen Berelain’i görene kadar nereye gittiğinin farkında değildi. Faile ne yaptığını düşünmeden Berelain’in önüne fırladı ve iki koridorun kesiştiği yerde onunla yüzleşmek için döndü.</p>

    <p>“Perrin Aybara bana ait,” diye terslendi. “Ellerini ve gülümsemelerini ondan uzak tut!” Ne dediğini fark edince saç diplerine dek kızardı. Kendi kendine bunu asla yapmayacağına, hasat zamanı yerde yuvarlanan çiftçi kızları gibi bir erkek için kavga etmeyeceğine söz vermişti.</p>

    <p>Berelain sakin sakin tek kaşını kaldırdı. “Sana mı ait? Tuhaf, tasmasını görmedim. Siz hizmetçiler... yoksa çiftçi kızı mıydın?.. çok tuhaf fikirler ediniyorsunuz.”</p>

    <p>“Hizmetçi mi? Hizmetçi mi! Ben...” Faile öfkeli sözleri durdurmak için dilini ısırdı. Mayene Başı, ha? Saldaea’da Mayene’den daha büyük mülkler vardı. Bu kadın Saldaea saraylarında bir hafta dayanmazdı. Bir yandan şahin avcılığı yaparken, diğer yandan şiir okuyabilir miydi? Bütün gün avda at sürdükten sonra, geceleyin Trolloc saldırılarına nasıl karşı konacağını tartışırken kanun çalabilir miydi? Erkekleri tanıdığını sanıyordu, değil mi? Yelpaze dilini biliyor muydu? Bileğin bir bükülmesi ve dantel bir yelpazenin duruşuyla bir erkeğe gitmesini ya da kalmasını söyleyebilir miydi? <em>Işık üzerimde parlasın, ben neler düşünüyorum? Bir daha asla yelpaze tutmayacağıma yemin etmiştim!</em> Ama başka Saldaea gelenekleri de vardı. Faile elinde bir hançer bulunca şaşırdı; kullanmayı düşünmediği sürece hançer çekmemesi öğretilmişti ona. “Saldaea’daki çiftçi kızlar erkeklerini çalanlarla başa çıkmak için yollar bilirler. Perrin Aybara’yı unutmaya yemin etmezsen, kafanı yumurta gibi tıraşlarım. Belki o zaman tavuklara bakan oğlanlar seni ister!”</p>

    <p>Berelain’in bileğini nasıl yakaladığından emin değildi, ama aniden kendini havada uçarken buldu. Sırtına çarpan zemin ciğerlerinin boşalmasına sebep oldu.</p>

    <p>Berelain gülümseyerek ve Faile’in hançerini avucuna vurarak durdu. “Bir Mayene geleneği. Tearlılar kiralık katil kullanmayı pek sever ve nöbetçiler her zaman yakınında olmayabilir. Saldırıya uğramaktan nefret ederim, çiftçi kız, bu yüzden yapacağım şu. Demirciyi elinden alacağım ve beni eğlendirdiği sürece yanımda tutacağım. Ogier yemini ederim, çiftçi kız. Enfes bir erkek... o omuzlar, o kollar; gözlerinden bahsetmiyorum bile... ve biraz kültürsüz olsa da, bunu telafi edebilirim. Sarayımdakiler nasıl giyinmesi gerektiğini ona öğretebilir. O korkunç sakalından da kurtuluruz. Nereye giderse gitsin onu bulacağım ve benim yapacağım. İşim bittiği zaman sen alabilirsin. Seni hâlâ istiyorsa, elbette.”</p>

    <p>Faile sonunda nefes almayı başararak ayağa kalktı ve ikinci bir hançer çekti. “Giyindiğini sandığın o giysileri parçaladıktan sonra seni sürükleyerek ona götüreceğim ve domuzun teki olduğunu söyleteceğim!” <em>Işık bana yardım et, gerçekten de çiftçi kızı gibi davranıyorum ve konuşuyorum!</em> En kötüsü de söylediklerini kastetmesiydi.</p>

    <p>Berelain ihtiyatla pozisyon aldı. Görünüşe göre hançeri değil, ellerini kullanmayı planlıyordu. Hançeri yelpaze gibi tutuyordu. Faile ayak uçlarında yaklaştı.</p>

    <p>Rhuarc aniden aralarına girdi, tepelerine dikildi ve daha iki kadın onu gerçekten fark edemeden hançerleri ellerinden kaptı. “Bu gece yeterince kan görmediniz mi?” dedi soğuk soğuk. “Huzuru bozacağını düşündüğüm onca kişi arasında, adları en son geçecek ikinizdiniz.”</p>

    <p>Faile ağzı açık, ona bakakaldı. Hiçbir işaret vermeden döndü ve yumruğunu Rhuarc’ın kısa kaburgalarına indirdi. En zorlu adam bile orada acıyı hissederdi.</p>

    <p>Rhuarc ona bakmaya bile zahmet etmeden elini yakaladı, kolunu dümdüz yanda durmaya zorladı ve büktü. Faile aniden kendini çok dik dururken ve adamın kolunu omzundan çıkarmamış olduğunu umarken buldu.</p>

    <p>Rhuarc hiçbir şey olmamış gibi Berelain’e hitap etti. “Odana gideceksin ve güneş ufuktan yükselene kadar çıkmayacaksın. Sana kahvaltı getirilmemesini emredeceğim. Biraz açlık çekersen her şeyin bir yeri ve zamanı olduğunu hatırlarsın.”</p>

    <p>Berelain vakarla sırtını dikleştirdi. “Ben Mayene Başı’yım. Kimse bana bu şekilde emir...”</p>

    <p>“Odana gideceksin. Şimdi,” dedi Rhuarc ona ifadesizce. Faile adama tekme atıp atamayacağını merak etti; gerginleşmiş olmalıydı, çünkü bu düşünce aklına gelir gelmez adam bileğindeki basıncı artırdı ve Faile ayak uçlarında yükseldi. “Gitmezsen,” diye devam etti Rhuarc, “ilk konuşmamızı tekrarlarız, sen ve ben. Hem de buracıkta.”</p>

    <p>Berelain’in yüzü önce beyazladı, sonra kızardı. “Pekâlâ,” dedi katı katı. “Israr ediyorsan, belki ben...”</p>

    <p>“Tartışma önermedim. Üçe kadar saydığımda seni hâlâ görebiliyorsam... Bir.”</p>

    <p>Berelain inleyerek eteklerini topladı ve koştu. Bunu yaparken bile sallanmayı başarıyordu.</p>

    <p>Faile şaşkınlık içinde onun uzaklaşmasını izledi. Kolunun yerinden çıkacak gibi olmasına değerdi. Rhuarc da, dudaklarında küçük, takdir dolu bir gülümsemeyle Berelain’i izliyordu.</p>

    <p>“Beni bütün gece tutmayı mı düşünüyorsun?” diye sordu Faile. Adam onu bıraktı... ve hançerleri beline soktu. “Onlar benim!”</p>

    <p>“Ceza,” dedi. “Kavga ettiği için Berelain’in cezası, inatçı bir çocuk gibi yatağa gönderilmesini senin izlemen oldu. Seninki ise değer verdiğin bu hançerleri kaybetmek. Başka hançerlerin olduğunu biliyorum. İtiraz edersen onları da alabilirim. Huzurun bozulmasına izin vermeyeceğim.”</p>

    <p>Faile ona dik dik baktı, ama söylediklerini kastettiğini tahmin ediyordu. O hançerler işini bilen bir adam tarafından özellikle onun için yapılmıştı; dengeleri mükemmeldi. “Berelain’le nasıl bir ‘ilk konuşma’ yaptınız? Neden öyle kaçtı?”</p>

    <p>“Bu onunla benim aramda. Bir daha ona yaklaşmayacaksın, Faile. Bu kavgayı onun başlattığına inanmıyorum; o kadının silahları hançerler değil. İkinizden biri bir daha sorun çıkarırsa, ikinizi de çöp taşıma işine veririm. Ben bu mekânda barış ilan ettikten sonra düellolarını yapmaya devam edebileceklerini sanan Tearlılar oldu, ama çöp arabalarının kokusu onlara kısa zamanda hata yaptıklarını öğretti. Sen de aynı şekilde öğrenmemeye bak.”</p>

    <p>Faile kolunu ovuşturmadan önce adamın gözden kaybolmasını bekledi. Rhuarc ona babasını hatırlatıyordu. Babası kolunu büktüğünden değil, ama konumları ne olursa olsun, o da sorun çıkaranlara sabır gösteremezdi ve kimse onu hazırlıksız yakalayamazdı. Faile Berelain’i bir şeye yapmaya zorlayıp zorlayamayacağını merak etti. Sırf çöp arabalarının arasında ter döktüğünü görmek için. Ama Rhuarc, ikiniz de, demişti. Babası da ne söylerse kastederdi. Berelain. Berelain’in söylediği bir şey zihninin arkalarını gıdıklıyordu. Ogier yemini. İşte buydu. Bir Ogier asla andını bozmazdı. “Ogier andı bozan,” demek, “cesur korkak” ya da “bilge aptal” demeye denkti.</p>

    <p>Faile yüksek sesle gülmekten kendini alamadı. “Demek onu benden alacaksın, seni aptal tavus kuşu. Onu bir daha gördüğünde, o da görürsen, bir kez daha benim olacak.” Kendi kendine gülerek ve zaman zaman omzunu ovalayarak hafif bir yürekle yürüyüp gitti.</p>
  </div>
</body>
</html>
