<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gölge Yükseliyor</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="56. Altıngöz">56<br />
    Altıngöz</h1>

    <p>Badeçay Hanı’nın salonu Perrin’in kaleminden çıkan gıcırtılar dışında sessizdi. Sessiz ve Perrin ile Aram dışında boş. Sabah ışığı pencerelerin altında küçük havuzlar oluşturuyordu. Mutfaktan yemek kokuları gelmiyordu; köyde hiç ateş yakılmamıştı ve küllerin içinde yatan kömürler bile söndürülmüştü. Ateş armağanını boşa harcamamak daha iyi. Tenekeci –bazen Aram’ı bu şekilde düşünmenin artık doğru olup olmadığını merak ediyordu, ama kılıcı olsa da olmasa da bir adam olduğu şeyi değiştiremezdi– duvara yaslanarak durmuş, Perrin’i izliyordu. Adam ne bekliyordu ki? Ne istiyordu? Kalemini küçük, taş mürekkep şişesine batıran Perrin üçüncü sayfayı kenara bıraktı ve dördüncüye başladı.</p>

    <p>Ban al’Seen, yayı elinde, kapıyı ittirip açtı ve parmağıyla huzursuzca iri burnunun kenarını ovaladı. “Aieller döndü,” dedi sessizce, ama ayakları, onları durduramıyormuş gibi hareket ediyordu. “Kuzeyden ve güneyden Trolloclar geliyor. Binlercesi, Lord Perrin.”</p>

    <p>“Bana öyle deme,” dedi Perrin dalgın dalgın, sayfaya kaşlarını çatarak. Sözcüklerle arası pek iyi değildi. Kadınların sevdiği süslü şeyleri söylemeyi hiç bilmiyordu. Tek yapabildiği, hislerini yazmaktı. Kalemini yine batırdı ve birkaç satır daha ekledi.</p>

    <blockquote class="duzyazi_1">
      <p><em>Yaptıklarım için senden af dilemeyeceğim. Beni affeder miydin bilmiyorum, ama dilemeyeceğim. Sen benim için yaşamdan daha değerlisin. Seni terk ettiğimi asla düşünme. Güneş üzerinde parladığı zaman, bu benim gülümsememdir. Elma çiçekleri arasında esen rüzgârı işittiğin zaman, bu seni sevdiğimi fısıldamamdır. Aşkım sonsuza kadar senindir.</em></p>

      <p class="paragraf sag"><em>Perrin</em></p>
    </blockquote>

    <p>Bir an yazdıklarını inceledi. Yeteri kadar söylemiyordu, ama yeterli olmak zorundaydı. Ne doğru sözcükleri bulabiliyordu, ne de zamanı vardı.</p>

    <p>Mürekkebin üzerine dikkatle kum serpti, sayfaları katladı. Neredeyse dışına “Faile Bashere” yazacaktı, ama sonra “Faile Aybara” yazdı. Saldaea’da bir kadının kocasının adını alıp almadığını bile bilmediğini fark etti; almadıkları yerler vardı. Eh, kız onunla İki Nehir’de evlenmişti; İki Nehir geleneklerine tahammül etmek zorundaydı.</p>

    <p>Mektubu şöminenin üzerindeki rafın ortasına yerleştirdi –belki sonunda kızın eline geçerdi– ve yakasının arkasından sarkan kırmızı evlilik kurdelesini düzeltti. Onu gören herkese yeni evlendiğini haber vermek için yedi gün boyunca takması gerekiyordu. “Deneyeceğim,” dedi mektuba yumuşak sesle. Faile sakalına da bir kurdele bağlamaya çalışmıştı; ona izin vermiş olmayı diliyordu.</p>

    <p>“Efendim, Lord Perrin?” dedi Ban, sinirli sinirli ayak değiştirmeye devam ederek. “Duymadım.” Aram dudağını çiğniyordu. Gözleri iri iri açılmıştı, korkuyordu.</p>

    <p>“Bakalım bugün ne işler yapmışız,” dedi Perrin. Belki mektup ona ulaşırdı. Bir şekilde. Masadan yayını aldı ve sırtına astı. Baltası ve sadağı zaten kemerinde asılı duruyordu. “Ve bana öyle deme!”</p>

    <p>Hanın önünde Yoldaşlar atları üzerinde toplanmışlardı. Wil al’Seen, uzun bir direğe takılmış o aptal kurt kafası sancağını üzengisine dayamıştı. Wil o şeyi taşımayı reddedeli ne kadar olmuştu? İlk gün ona katılanlardan hayatta kalanlar artık sancağı taşıma hakkını kıskançlıkla savunuyordu. Sırtındaki yayı, kalçasındaki kılıcı ile Wil bir salak kadar gururlu görünüyordu.</p>

    <p>Ban eyerine tırmanırken Perrin onun, “Adam kış göletleri kadar soğukkanlı. Buz gibi. Belki bugün o kadar kötü olmaz,” dediğini duydu. Pek dikkat etmedi. Kadınlar Çayır’da toplanmıştı.</p>

    <p>Daha iri bir kurt başı sancağının rüzgârda dalgalandığı yerin çevresinde, beş altı sıra derinliğinde halkalar oluşturmuşlardı. Omuz omuza, beş altı sıra. Ellerinde tırpan ve yabalardan yapılmış kargılar, odun baltaları, hatta iri mutfak bıçakları ve satırlar vardı.</p>

    <p>Boğazı sıkışarak Çevik’e bindi ve onlara doğru sürdü. Çocuklar kadın halkasının ortasında sıkışık bir yığın halinde duruyordu. Emond Meydanı’ndaki bütün çocuklar.</p>

    <p>Saflar boyunca atını yavaşça sürerken kadınların ve çocukların gözlerinin onu takip ettiğini hissetti. Korku ve endişe kokuyorlardı; çocuklar solgun yüzlerinde gösteriyorlardı, ama kokuları da korktuklarını söylüyordu. Marin al’Vere, Daise Congar ve Kadın Kurulu’nun geri kalanının bir arada durduğu yerde dizginleri çekti. Alsbet Luhhan omzuna kocasının çekiçlerinden birini dayamıştı ve kurtarıldığı gece edindiği Beyazpelerin miğferi örgüsü yüzünden kafasında yamuk duruyordu. Ayellin elinde sıkı sıkı uzun uçlu bir et bıçağı tutuyordu, başka iki tanesini kemerinin arkasına sokmuştu.</p>

    <p>“Bunu planladık,” dedi Daise, itiraz beklermiş ve buna izin vermemeye kararlıymış gibi başını kaldırıp ona bakarak. Kendi boyundan neredeyse doksan santim daha uzun bir direğe bağlanmış bir yabayı önünde dik tutuyordu. “Trolloclar içeri girecek olursa siz erkekler meşgul olacaksınız, bu yüzden biz çocukları köyden çıkaracağız. Daha büyük olanlar ne yapacaklarını biliyorlar ve hepsi ormanda saklambaç oynamışlardır. Dışarı çıkabilecekleri zamana kadar güvende olmaları için.”</p>

    <p>Daha büyük olanlar. On üç on dört yaşında kızların sırtlarına yürümeyi yeni öğrenmiş bebekler bağlanmıştı ve küçük çocukları ellerinden tutuyorlardı. Ondan daha büyük kızlar kadın saflarında duruyordu; Bode Cauthon iki eliyle bir odun baltasını kavramıştı, Eldrin geniş uçlu yabandomuzu mızrağı taşıyordu. Büyükçe oğlanlar erkeklerin yanında ya da yayları ile saz damlardaydı. Tenekeciler çocukların yanındaydı. Perrin üzengisinin yanında duran Aram’a baktı. Tenekeciler savaşmayacaktı, ama her yetişkinin sırtına iki bebek bağlanmıştı ve bir diğerini kollarında tutuyorlardı. Raen ve Ila birbirlerine sarılmışlar, ona bakmaktan kaçınıyorlardı. Sırf dışarı çıkabilecekleri zamana kadar güvende olmaları için.</p>

    <p>“Üzgünüm.” Susup boğazını temizlemesi gerekti. Bu duruma gelmesini istememişti. Ne kadar düşünürse düşünsün, yapabileceği başka bir şey aklına gelmiyordu. Kendini Trolloclara vermek bile ölümleri, evlerin, tarlaların yakılmasını engellemezdi. Sonu yine aynı olurdu. “Faile’e yaptığım adil değil, ama zorunluydum. Lütfen bunu anlayın. Zorunluydum.”</p>

    <p>“Aptallaşma, Perrin,” dedi Alsbet duygudaş bir sesle. Yuvarlak yüzünde sıcak bir gülümseme vardı. “Aptallaştığın zaman sana tahammül edemiyorum. Farklı şekilde davranmanı beklediğimizi mi sanıyorsun?”</p>

    <p>Bir elinde ağır bir satır taşıyan Marin diğeriyle uzandı ve dizini okşadı. “Yemek pişirmeye değer her adam aynısını yapardı.”</p>

    <p>“Teşekkür ederim.” Işık, sesi boğuk çıkıyordu. Biraz sonra kız gibi ağlamaya başlayacaktı. Ama bir sebepten, sesini düzeltemiyordu. Onu salak olarak görüyor olmalıydılar. “Teşekkür ederim. Sizi kandırmamalıydım, ama şüphelense gitmezdi.”</p>

    <p>“Ah, Perrin.” Marin kahkaha attı. Yüzleştikleri şeye karşın, korku kokmasına karşın gerçekten kahkaha attı; Perrin kadının cesaretinin yarısına sahip olabilmeyi diledi. “Sen daha kızı atın üzerine koymadan ne yaptığını anlamıştık ve onun da anlamadığından emin değilim. Kadınlar sırf erkekleri memnun etmek için yapmak istemedikleri şeyleri yaparken bulurlar kendilerini. Şimdi git ve yapman gerekeni yap. Bu Kadın Kurulu’nun işi,” diye ekledi kararlılıkla.</p>

    <p>Bir şekilde Perrin kadına gülümsemeyi başardı. “Evet, hanımefendi,” dedi, yumruğunu alnına götürerek. “Affedersiniz. Burnumu sokmamam gerektiğini biliyorum.” O Çevik’in başını çevirirken çevresindeki kadınlar yumuşak kahkahalar atıyordu.</p>

    <p>Ban ve Tell’in tam arkasında at sürdüklerini fark etti. Yoldaşların kalanı Wil ve sancağın peşinden geliyordu. İkilinin yanına gelmesini işaret etti. “Bugün işler kötü giderse,” dedi, ikisi de geldiği zaman, “Yoldaşlar buraya geri dönecek ve kadınlara yardım edecek.”</p>

    <p>“Ama...”</p>

    <p>Perrin Tell’in itirazını kesti. “Dediğimi yapacaksınız! Kötü giderse kadınları ve çocukları buradan çıkartın! Beni duydunuz mu?” Başlarını salladılar. Gönülsüzce, ama yine de salladılar.</p>

    <p>“Ya sen?” diye sordu Ban sessizce.</p>

    <p>Perrin onu duymazdan geldi. “Aram, sen Yoldaşların yanında kal.”</p>

    <p>Tenekeci Çevik ile Tell’in uzun tüylü atının arasında yürürken başını bile kaldırmadı. “Sen nereye gidersen ben de oraya gidiyorum.” Basitçe söylemişti, ama ses tonu itiraza yer bırakmıyordu; Perrin ne derse desin bildiği gibi yapacaktı. Perrin gerçek lordların bu tür sorunlar yaşayıp yaşamadığını merak etti.</p>

    <p>Çayır’ın batı kenarında Beyazpelerinlerin hepsi atlarına binmiş, altın güneş patlamaları, ışıltılı miğferleri ve zırhları, mızrak uçları parlayarak, dörtlü sıralar halinde en yakın evlere kadar uzanıyorlardı. Bütün geceyi cila yaparak geçirmiş olmalıydılar. Dain Bornhald ve Jaret Byar Perrin’le yüzleşmek için atlarını çevirdiler. Bornhald eyerinde dik oturuyordu, ama elma brendisi kokuyordu. Byar’ın sıska suratı, normalde Perrin’e bakarken yüzünde beliren öfkeden daha da derin bir öfkeyle çarpılmıştı.</p>

    <p>“Şimdiye dek yerlerinizi alırsınız sanıyordum,” dedi Perrin.</p>

    <p>Bornhald yanıt vermeden atının yelesine baktı. Bir an sonra Byar tükürürcesine konuştu: “Biz buradan gidiyoruz, Gölgedölü.” Yoldaşlardan öfkeli bir mırıltı yükseldi, ama boş gözlü adam hem onları, hem de Aram’ın omzunun üzerinden kılıcına uzanmasını görmezden geldi. “Dostlarının arasından kendimize Gözlem Tepesi’ne doğru bir yol açacağız ve adamlarımızın kalanına katılacağız.”</p>

    <p>Gidiyorlar. Dört yüzden fazla asker gidiyor. Beyazpelerinler, ama yine de çiftçi değil askerler. Mücadelenin en hararetli olduğu yerlerde İki Nehirlileri desteklemeyi kabul eden –Bornhald kabul etmişti!– askerler. Emond Meydanı’nın bir şansı olacaksa, bu adamları bırakmamalıydı. Çevik binicisinin ruh halini anlamış gibi başını salladı ve kişnedi. “Karanlıkdostu olduğuma hâlâ inanıyor musun, Bornhald? Şimdiye dek kaç saldırı gördün? O Trolloclar herkes kadar beni de öldürmeye çalıştı.”</p>

    <p>Bornhald yavaşça başını kaldırdı, gözleri tekinsiz, ama aynı zamanda yarı donuktu. Çelik sırtlı eldivenler içindeki elleri bilinçsizce dizginlerde gerildi. “Şimdiye dek bu savunmaların sensiz hazırlandığını anlamadığımı mı sanıyorsun? Senin işin değildi, değil mi? Adamlarım senin kendi köylülerini Trolloclara yedirmeni izlemek için beklemeyecek. İşin bittiği zaman onların cesetlerinin üzerinde dans mı edeceksin, Gölgedölü? Bizimkilerin üzerinde edemeyeceksin! Seni adaletin ellerine teslim edene kadar yaşamayı düşünüyorum!”</p>

    <p>Perrin aygırı sakinleştirmek için Çevik’in boynunu okşadı. Bu adamları burada tutmalıydı. “Beni mi istiyorsun? Pekâlâ. İş bittiği zaman, Trollocların işi bittiği zaman, beni tutuklamaya çalıştığında sana direnmeyeceğim.”</p>

    <p>“Hayır!” diye bağırdı Ban ve Tell birlikte ve arkasında homurtular yükseldi. Aram donakalmış, Perrin’e bakıyordu.</p>

    <p>“Boş bir vaat,” diye alay etti Bornhald. “Burada kendin hariç herkesin ölmesini planlıyorsun!”</p>

    <p>“Ama kaçarsan asla kesin olarak bilemeyeceksin, değil mi?” Perrin sert ve küçümsemeyle konuştu. “Ben sözümü tutacağım, ama kaçarsan beni bir daha bulamayabilirsin. İstiyorsan kaç! Kaç ve burada olanları unutmaya çalış! İnsanları Trolloclardan koruduğunuza dair onca laf. Siz geldikten sonra kaç kişi Trollocların elinde öldü? Ailem ilk değildi, kesinlikle sonuncusu da değildi. Kaç! Ya da erkek olduğunu hatırlayabiliyorsan kal. Cesaret bulmak istiyorsan kadınlara bak, Bornhald. İçlerinden herhangi biri siz Beyazpelerinlerin tamamından daha cesur!”</p>

    <p>Her sözcük bir darbeymiş gibi titriyordu Bornhald; Perrin adamın eyerden düşeceğini sandı. Bornhald sallanarak sırtını dikleştirdi ve gözlerini ona dikti. “Kalacağız,” dedi boğuk bir sesle.</p>

    <p>“Ama Lord Bornhald,” diye itiraz etti Byar.</p>

    <p>“Temiz!” diye kükredi Bornhald ona. “Burada ölmemiz gerekiyorsa, temiz öleceğiz!” Başını Perrin’e çevirdi, dudaklarında tükürük vardı. “Kalacağız. Ama sonunda seni ölü göreceğim, Gölgedölü! <em>Benim</em> ailem için, <em>benim</em> babam için, seni... <em>ölü...</em> göreceğim!” Atını kabaca çevirerek beyaz pelerinli sıra boyunca eşkin sürdü. Byar sözsüz bir hırlama ile dişlerini Perrin’e çıkardı, sonra takip etti.</p>

    <p>“Sözünü tutmayı düşünüyor olamazsın!” dedi Aram endişeyle. “Yapamazsın.”</p>

    <p>“Herkesi kontrol etmeliyim,” dedi Perrin. Sözünü tutacak kadar yaşaması pek olası değildi. “Fazla zaman kalmadı.” Çevik’in böğrünü tekmeledi ve at öne sıçradı, köyün batı ucuna yöneldi.</p>

    <p>Batıormanı’na bakan keskin kazıkların arkasında, adamlar mızraklar, kancalı kargılar, Haral Luhhan’ın yaptığı silahlar ile çökmüşlerdi. Luhhan Usta da demirci yeleği içinde, iki buçuk metrelik bir sopaya takılmış tırpan ucu ile oradaydı. Arkalarında adamlar dört mancınıkla bölünen sıralar halinde bekliyordu. Abell Cauthon yavaşça önlerinde yürüyor, her adamla ayrı ayrı konuşuyordu.</p>

    <p>Perrin Abell’ın yanında dizginleri çekti. “Haberlere göre kuzeyden ve güneyden geliyorlar,” dedi sessizce. “Ama gözünüzü açık tutun.”</p>

    <p>“Tutarız. Ve adamlarımın yarısını ihtiyaç duyulan yere göndermeye hazırım. İki Nehirlilerin kolay lokma olmadığını görecekler.” Abell’ın sırıtışı oğlununkini hatırlatıyordu.</p>

    <p>Perrin utanç içinde, adamların, peşinde Yoldaşlar ve sancakla geçerken tezahürat yaptığını gördü. “Altıngöz! Altıngöz!” ve arada bir, “Lord Perrin!” Bunu daha başlangıçta daha sıkı bastırması gerektiğini biliyordu.</p>

    <p>Güneyde adamların başında Tam vardı. Abell’dan daha sert yüzlüydü ve neredeyse bir Muhafız gibi, eli kılıcının kabzasında yürüyordu. O kurt gibi, ölümcül zarafet tıknaz, gri saçlı çiftçide tuhaf görünüyordu. Ama Perrin’e söylediği sözler Abell’ınkilerden çok farklı değildi. “Biz İki Nehirliler, çoğu kişinin bildiğinden daha zorlu bir halkız,” dedi adam sessizce. “Hiç endişelenme, bugün yüzümüz kara çıkmayacak.”</p>

    <p>Burada Alanna altı mancınıktan birinin başındaydı ve kalın kolun ucundaki kabın içine oturtulmuş iri taşla uğraşıyordu. Ihvon renk değiştiren Muhafız pelerini içinde, kılıç gibi ince, şahin kadar tetikte, atının üzerinde oturuyordu; konumunu –Alanna her nerede ise– ve savaşını, ne olursa olsun kadını canlı kurtarmak için seçtiği açıktı. Adam Perrin’e bakmadı bile. Ama Aes Sedai, elleri taşın üzerinde, durdu ve geçerken gözleri onu takip etti. Perrin kadının tartan, ölçen, yargılayan bakışlarını hissedebiliyordu. Burada da tezahüratlar yükseldi.</p>

    <p>Badeçay Hanı’nın doğusundaki birkaç evin arkasında uzanan kazık çitin başında Jon Thane ve Samel Crawe sorumluydu. Perrin Abell’a söylediklerini onlara da söyledi ve yine benzer bir yanıt aldı. Jon pek çok yerde pasın açtığı deliklerle bir zincir zırh giymişti ve yanan değirmeninin dumanını görmüştü. At suratlı ve uzun burunlu Samel, çiftliğinden yükselen dumanları gördüğünden emindi. İkisi de kolay bir gün beklemiyorlardı, ama ikisinin üzerinde de taş gibi bir kararlılık vardı.</p>

    <p>Perrin kuzeyde savaşmaya karar vermişti. Yakasının altındaki kurdeleyi elleyerek Gözlem Tepesi’nin olduğu yöne baktı, Faile’in gittiği yöne ve neden kuzeyi seçtiğini merak etti. <em>Serbestçe uç, Faile. Serbestçe uç, yüreğim.</em> Ölmek için tüm diğerleri kadar iyi bir yerdi herhalde.</p>

    <p>Burada sözde, çelik miğferi ve metal diskler dikilmiş yeleği ile Bran sorumluydu, ama Perrin’i görünce çit boyunca sıralanmış adamlarını kontrol etmeyi bırakıp göbeğinin izin verdiğince eğildi. Gaul ve Chiad, başları <em>shoufa</em>’ya sarılmış, yüzleri gözlerine kadar kara peçeyle örtülmüş, hazır bekliyorlardı. Yan yana, diye fark etti Perrin; aralarında neler geçmişse, klanlarının kan davasına baskın çıkmış gibiydi. Loial, dev ellerinde minicik kalan iki odun baltası taşıyordu; tüylü kulakları öfkeyle öne dikilmişti ve geniş yüzü sertti.</p>

    <p><em>Kaçacağımı mı sanıyorsun?</em> demişti, Perrin Faile’in peşinden gecenin içinde kaybolabileceğini söylediği zaman. Kulakları bitkinlik ve acıyla düşmüştü. <em>Ben seninle geldim Perrin ve sen gidene kadar kalacağım.</em> Ve sonra aniden kahkaha atmıştı, neredeyse tabakları sallayan derin bir gürleme. <em>Belki bir gün birileri benim hakkımda hikâye anlatır. Biz bu tür şeylere girmeyiz, ama herhalde bir Ogier kahraman olabilir. Şakaydı, Perrin. Şaka yaptım. Gül. Gel, birbirimize fıkralar anlatalım ve gülelim ve Faile’in serbestçe uçtuğunu düşünelim.</em></p>

    <p>“Bu şaka değil, Loial,” diye mırıldandı Perrin, tezahüratları dinlememeye çalışarak saflar boyunca at sürerken. “Sen istesen de istemesen de bir kahramansın.” Ogier ona gergin, geniş bir sırıtış ile baktı, sonra gözlerini çitin arkasındaki temizlenmiş alana çevirdi. Beyaz çizgili sopalar yüz adım aralarla beş yüz adım kadar uzağını işaret ediyordu; onun ötesinde tütün ve arpa tarlaları vardı, çoğu önceki saldırılarda ezilmişti. Bir de çalı çitler, alçak taş duvarlar, meşinyaprak, çam ve meşe korulukları.</p>

    <p>Perrin’in tanıdığı yüzler safların içinde bekliyordu. Mızrakları ellerinde şişman Eward Candwin ve lamba suratlı Paet al’Caar. Beyaz saçlı, ok yapan Buel Dowtry, elbette okçuların yanında duruyordu. Tıknaz, gri saçlı Jac al’Seen ve kel kuzeni Wit ve tüm erkek akrabaları gibi fasulye sırığına benzeyen Flann Lewin. Onunla ilk gelenler arasında olan Jaim Torfinn ve Hu Marwin; Suormanı’ndaki pusu kendileri ile diğerleri arasında bir uçurum doğurmuş gibi, Yoldaşlara katılmak onları huzursuz etmişti. Elam Dowtry, Dav Ayellin, Ewin Finngar. Hari Coplin ve kardeşi Darl ve ihtiyar Bili Congar. Torunlarının oğullarını görmüş olan Berin Thane ve marangoz Tuck Padwhin ve...</p>

    <p>Kendini adamları saymayı bırakmaya zorlayarak Verin’in mancınıkların birinin başında, gri atı üzerindeki Tomas’ın dikkatli gözlerinin altında durduğu yere gitti. Tombul, kahverengilere bürünmüş Aes Sedai bir an Aram’ı inceledi, sonra kuş gibi bakışlarını Perrin’e çevirdi ve onu neden rahatsız ettiğini sorarcasına tek kaşını kaldırdı.</p>

    <p>“Seni ve Alanna’yı hâlâ burada görünce biraz şaşırdım,” dedi Perrin ona. “Yönlendirebilen kız aramak kendini öldürtmeye değmez. Bir <em>ta’veren</em>’e ip bağlamak da.”</p>

    <p>“Yaptığımız bu mu?” Kadın ellerini belinde kavuşturarak düşünceli düşünceli başını bir yana eğdi. “Hayır,” dedi sonunda. “Daha gidebileceğimizi sanmıyorum. Kendi tarzında çok ilginç bir inceleme konususun, en az Rand kadar ilginç. Genç Mat de öyle. Kendimi üçe bölebilseydim, her birini birinizin peşine takardım ve sizinle evlenmek zorunda kalsam bile gece gündüz izlerdim.”</p>

    <p>“Benim zaten bir karım var.” Söylemek tuhaf geliyordu. Tuhaf ve güzel. Bir karısı vardı ve o güvendeydi.</p>

    <p>Kadın bir anlık dalgınlığını bozdu. “Evet, var. Ama Zarine Bashere ile evlenmenin ne demek olduğunu bilmiyorsun, değil mi?” Kadın uzandı, halkasındaki baltayı çevirdi ve inceledi. “Ne zaman bunu bırakıp çekici alacaksın?”</p>

    <p>Perrin Aes Sedai’ye bakarak ne yaptığını düşünmeden Çevik’i bir adım geriletti ve baltayı kadının ellerinden kurtardı. Faile ile evlenmenin <em>ne anlama geldiği</em> mi? Baltayı bırakmak mı? Ne demek istiyordu? Ne biliyordu ki?</p>

    <p>“ISAM!” Gırtlaktan gelen kükremeler gök gürültüsü gibi yükseldi ve Trolloclar bir buçuk insan boyunda, iki kat geniş, iri, siyah zincir zırhlı derin bir kütle halinde tarlalarda koşarak yaklaşıp ok menzilinin hemen dışında, köy boyunca uzanan bir yığın oluşturdular. Binlercesi vardı orada, dev yüzleri gagalar, hayvan burunları, kafaları boynuzlar, tüylü sorguçlar ile çarpılmış, dirseklerinde ve omuzlarında çiviler, tırpan gibi kıvrılmış kılıçlar, kazıklı baltalar, çengelli mızraklar, üçlü topuzlar ve başka zalim silahlarla kuşanmış sonsuz bir deniz gibi toplanmışlardı. Arkalarında, Myrddraaller gece karası atları üzerinde dörtnala ileri geri koşturuyorlar, atlarını çevirirken kuzgun siyahı pelerinleri kıpırtısız, asılı duruyordu.</p>

    <p>“ISAM!”</p>

    <p>“İlginç,” diye mırıldandı Verin.</p>

    <p>Perrin bunun bir sözcük olduğunu düşünmezdi. İlk kez Trolloclar anlaşılır bir şey bağırıyordu. Ne anlama geldiği konusunda en ufak fikri olduğundan değil.</p>

    <p>Evlilik kurdelesini düzelterek kendisini atını sakin sakin İki Nehir safının ortasına sürmeye zorladı. Yoldaşlar arkasında sıralandı; rüzgâr kırmızı kurt başlı sancağı havalandırdı. Aram kılıcını iki eliyle kavramıştı. “Hazır olun!” diye seslendi Perrin. Sesi sakindi; buna inanamıyordu.</p>

    <p>“ISAM!” Ve kara dalga sözsüzce uluyarak öne yuvarlandı.</p>

    <p>Faile güvendeydi. Başka hiçbir şeyin önemi yoktu. Kendine iki yanında uzanan adamların yüzünü görme izni vermedi. Aynı ulumaların güneyden de yükseldiğini duydu. Aynı anda iki yandan. Bunu daha önce hiç denememişlerdi. Faile güvendeydi. “Dört yüz adımda!..” Bütün saflarda yaylar aynı anda kalktı. Uluyan kütle daha da yaklaştı. Uzun, kalın bacaklar mesafeyi hızla tüketiyordu. Daha yakın. “Bırak!”</p>

    <p>Yay iplerinin tınlaması Trolloc kükremeleri arasında kayboldu, ama kaz tüylü bir sağanak gökyüzünde yay çizerek siyah zırhlı sürüye daldı. Mancınıkların taşları alev alev toplar ve keskin kıymıklar halinde o öfkeli sıraların içinde patladı. Trolloclar düştü. Perrin onların devrildiğini, çizme ve toynaklar altında ezildiklerini gördü. Bazı Myrddraaller de düştü. Ama sayıları hiç azalmamış gibi delikleri ve boşlukları kapatarak ilerlemeye devam ettiler.</p>

    <p>Yeni bir atış emri vermeye gerek yoktu. Adamlar yaylarını çeker çekmez ikinci ok yağmuru, daha ilki yere düşmeden havalandı ve üçüncü, dördüncü, beşinci takip etti. Mancınık kolları indirildikçe Trollocların arasında ateşler patladı. Verin atını mancınıktan mancınığa koşturuyor, taşlara doğru eğiliyordu. Ve dev şekiller Perrin’in anlamadığı bir dilde, ama kan için, insan kanı ve eti için böğürerek koşuyordu. Kazıkların arkasındaki adamlar silahlarını kaldırarak hazırlandılar.</p>

    <p>Perrin’in içi buz kesmişti. Saldıran Trollocların arkasında kalan zeminin ölüler ve ölmekte olanlar ile dolduğunu görebiliyordu, ama sayıları hiç de azalmış gibi değildi. Çevik sinirli sinirli sıçrıyordu, ama Trolloc ulumalarının üzerinden atının kişnemesini duyamıyordu. Balta rahatça eline geldi, uzun, yarım ay şeklindeki ucu ve kalın kazığı güneş ışığında parladı. Daha öğlen olmamıştı. <em>Yüreğim sonsuza dek senindir, Faile.</em> Bu sefer kazıkların...</p>

    <p>Trollocların ön safı yavaşlamadan keskin kazıklara koştu, yaratıklar kazıklara çakılır, sırtlarından geçen daha fazla dev şekille kazıklar daha da derine saplanırken hayvan burunları ve gagalarla çarpılmış yüzler acılı haykırışlarla buruşarak uludu. Bazıları kazıkların arasında düştü, ama daha fazlası geldi, hep daha fazlası. Son bir ok yağmuru sıfır noktasında hedeflere saplandı ve sonra iş mızraklara, kargılara, ev yapımı kancalı kargılara kaldı. Silahlar iri, siyah zırhlı şekilleri ittirdi, bedenlerine saplandı. Bazen yaratıklar, arkadaşlarının başlarının üzerinden fırlatan okçularca, çatılardaki oğlanların oklarıyla düşüyordu. Delilik, ölüm, kulak patlatan kükremeler, çığlıklar ve ulumalara hüküm sürüyordu. İki Nehir safı yavaş yavaş, önlenemez bir biçimde on iki adım kadar içeri çöktü. Herhangi bir noktada kırılırsa...</p>

    <p>“Gerileyin!” diye bağırdı Perrin. Üzerinden kanlar akan yabandomuzu burunlu bir Trolloc çığlıklar atarak, kalın, kıvrık kılıcını savurarak insan safına daldı. Perrin’in baltası yaratığın kafasını burnuna kadar yardı. Çevik gürültü içinde sessizce kişneyerek şahlanmaya çalışıyordu. “Gerileyin!” Darl Coplin bilek kalınlığında bir mızrağın saplandığı kalçasını tutarak devrildi; ihtiyar Bili Congar beceriksizce bir yabandomuzu mızrağını savurarak onu geriye sürüklemeye çalıştı; Hari Coplin, ağzı sözsüz bir bağırışla açılmış, kardeşini savunmak için baltalı kargısını kullanıyordu. “Evlerin arasına gerileyin!”</p>

    <p>Perrin, emir duyulup iletildi mi, yoksa saflar Trollocların ağırlığı ile gerilemeye mi zorlandı, emin olamıyordu, ama insanlar gönülsüzce, yavaş yavaş, adım adım geriledi. Loial, geniş ağzı bir hırlama ile açılmış, kanlı baltalarını tokmak gibi savuruyordu. Ogier’in yanında Bran mızrağını sertçe sapladı; çelik miğferini kaybetmişti ve gri saçlarında kan akıyordu. Temas aygırının üzerinde Verin’in çevresinde bir boşluk açıyordu; kadının saçları darmadağındı ve atını kaybetmişti; ellerinden ateş topları fırlıyordu ve topların çarptığı her Trolloc yağa bulanmış gibi aleve boğuluyordu. Tutunmaya yetecek kadarı değil. İki Nehirliler Çevik’in çevresine doluşarak geriledi. Gaul ve Chiad sırt sırta savaşıyordu; kızın tek mızrağı kalmıştı ve adam ağır bıçağını savuruyor, saplıyordu. Geriye. Batıda ve doğuda adamlar Trollocların yanlarını almalarını engellemek için savunma hatlarının çevresinde kıvrılmış, ok yağdırıyorlardı. Yeterli değil. Geriye.</p>

    <p>Aniden dev, koç boynuzlu bir şekil Perrin’i eyerinden aşağı çekmeye, arkasına tırmanmaya çalıştı. Çevik kıvranarak yükün altında çöktü. Bacağı sıkışan, kırılmasına ramak kalan Perrin baltasını çevirmeye, bir Ogier ellerinden iri elleri boğazından uzak tutmaya çalıştı. Aram’ın kılıcı boynuna inerken Trolloc haykırdı. Yaratık kanlar fışkırtarak Perrin’in üzerine yığılırken Tenekeci rahatça döndü ve bir başka Trolloc’un karnını yardı.</p>

    <p>Perrin acıyla homurdanarak, Çevik’in ayağa kalkmak için yeri eşeleyen ayaklarından da yardım alarak kendini kurtardı, ama ata yeniden binmeyi düşünmek için zaman yoktu. Tam zamanında yana yuvarlandı ve siyah bir atın toynakları başının biraz önce durduğu yeri ezdi. Perrin ayağa kalkmaya çalışırken Soluk beyaz, gözsüz yüzündeki dişlerini göstererek eyerden eğildi, kılıcını savurdu ve kılıç yere çöken Perrin’in saçlarına sürtündü. Perrin baltasını acımasızca savurarak atın bacaklarından birini kesti. At ve binicisi yere devrildi; onlar düşerken Perrin baltasını Yan-insan’ın gözlerinin olması gereken yere sapladı.</p>

    <p>Kılıcını kurtarırken, Daise Congar’ın yabasının keçi burunlu bir Trolloc’un boğazına saplandığını gördü. Yaratık bir eliyle uzun sapı yakaladı, diğeri ile kadına dikenli mızrağını savurdu, ama Marin al’Vere sakin sakin baltası ile yaratığın diz altı kirişlerini kesti; yaratığın bacakları boşanınca serinkanlılıkla Trolloc’un boynunu vurdu. Bir başka Trolloc Bode Cauthon’u örgüsünden havaya kaldırdı; kız dehşetle çığlık atarak odun baltasını yaratığın zırhlı omzuna indirdi, aynı anda kardeşi Eldrin yabandomuzu mızrağını, Neysa Ayellin kalın, kasap bıçağını Trolloc’un göğsüne sapladılar.</p>

    <p>Saf boyunca, Perrin’in görebildiği kadarıyla kadınlar da vardı. Safın hâlâ dayanabilmesinin tek sebebi onlardı. Artık hemen hemen evlere kadar sürülmüşlerdi. Erkeklerin arasında kadınlar, omuz omuza; bazıları daha çocukluktan yeni çıkmıştı, ama zaten o “erkeklerin” bazıları daha tıraş olmamıştı. Bazıları asla olmayacaktı. Beyazpelerinler neredeydi? <em>Çocuklar!</em> Kadınlar buradaysa, çocukları köyden kaçıracak kimse kalmamıştı. <em>Lanet Beyazpelerinler nerede?</em> Şimdi gelirlerse, en azından birkaç dakika daha kazanabilirlerdi. Çocukları kaçırmak için birkaç dakika.</p>

    <p>O Yoldaşları bulmak için dönerken bir oğlan, bir gece önce gelen aynı siyah saçlı haberci kolunu yakaladı. Yoldaşlar çocuklar için yol açmayı denemeliydi. Onları gönderecek, kendisi burada ne yapabiliyorsa yapacaktı. “Lord Perrin!” diye bağırdı oğlan sağır edici gürültünün içinden. “Lord Perrin!”</p>

    <p>Perrin çocuğu silkelemeye çalıştı, sonra o tekmeler savururken kolunun altına sıkıştırdı; diğer çocukların yanında olmalıydı. Evden eve uzanan sıkı saflar halinde bölünmüş Yoldaşlar, Ban, Tell ve diğerleri eyerlerinde, erkek ve kadınların başlarının üzerinden ok atıyorlardı. Wil de yayını kullanabilmek için sancak direğini yere saplamıştı. Bir şekilde Tell Çevik’i yakalamayı başarmıştı; hayvanın dizginleri Tell’in eyerine bağlanmıştı. Oğlan Çevik’in sırtında gidebilirdi.</p>

    <p>“Lord Perrin! Lütfen dinle! Al’Thor Efendi biri Trolloclara saldırıyor diyor! Lord Perrin!”</p>

    <p>Perrin yaralı bacağı üzerinde hoplayarak Tell’e giderken çocuğun söylediklerini kavradı. Baltayı kemerindeki halkaya soktu ve çocuğu omuzlarından yakalayıp yüzünün önüne kaldırdı. “Onlara saldırıyor mu? Kim?”</p>

    <p>“Bilmiyorum, Lord Perrin. Al’Thor Efendi birinin ‘Deven Yolu’ diye bağırdığını duymuş.”</p>

    <p>Aram Perrin’in kolunu yakaladı ve konuşmadan kanlı kılıcı ile işaret etti. Perrin döndüğü zaman bir ok yağmurunun Trolloclara saplandığını gördü. Kuzeyden. Yeni bir salvo yoldaydı.</p>

    <p>“Diğer çocukların yanına dön,” dedi oğlanı indirerek. Görebileceği bir yere çıkmak zorundaydı. “Git! İyi iş başardın, evlat!” diye ekledi, zar zor Çevik’e doğru koşarken. Küçük çocuk sırıtarak köye koştu. Her adım Perrin’in bacağına sancılar gönderiyordu; belki <em>gerçekten</em> kırılmıştı. Bunun için endişelenecek zamanı yoktu.</p>

    <p>Tell’in fırlattığı dizginleri yakaladı ve eyere tırmandı. Ve gerçekten olan bir şeyi mi, yoksa görmek istediği şeyi mi gördüğünü merak etti.</p>

    <p>Eskiden tarlaların başladığı yerde, kırmızı bir kartal sancağı altında çiftçi giysili adamlardan uzun sıralar durmuş, yöntemli bir biçimde ok atıyorlardı. Ve sancağın yanında Faile Kırlangıç’ın sırtında oturuyordu. Bain de üzengisinin yanındaydı. O kara peçenin arkasındaki Bain olmalıydı. Faile’in yüzünü açıkça görebiliyordu. Kız heyecanlı, korkulu, dehşete düşmüş ve coşkulu görünüyordu. Çok güzel görünüyordu.</p>

    <p>Myrddraaller Gözlem Tepelilerin üzerine salmak için Trollocların bazılarını çevirmeye çalışıyordu, ama faydasızdı. Döndürmeyi başardıkları Trolloclar bile elli adım atmadan devriliyorlardı. Bir Soluk ve atı oklara değil, paniğe kapılmış Trollocların ellerine ve mızraklarına kurban gitti. Şimdi gerileyenler Trolloclardı, sonra Emond Meydanı safları da ok atacak aralığı bulmayı başarınca çift taraflı ok yağmuru altında çılgınca kaçmaya başladılar. Trolloclar düşüyordu. Myrddraaller düşüyordu. Bu bir katliamdı, ama Perrin görmüyordu. Faile.</p>

    <p>Aynı oğlan üzengisinin dibinde belirdi. “Lord Perrin!” diye bağırdı. Şimdi tezahürat yapanların üzerinden sesini duyurmaya çalışıyordu. Ok menzilinden çıkmayı başaramamış son Trolloc da düşünce erkekler, kadınlar coşku ve rahatlama içinde bağırmaya başlamıştı. Perrin kaçmayı başarmış çok Trolloc olduğunu sanmıyordu, ama pek düşünemiyordu da. Faile. Oğlan pantolonunu çekiştirdi. “Lord Perrin! Al’Thor Efendi Trollocların bozguna uğradığını söylememi istedi! Ve <em>gerçekten</em> ‘Deven Yolu’ diye bağırıyorlar! Adamlar, demek istedim. Kendim duydum!”</p>

    <p>Perrin eğilip oğlanın kıvırcık saçlarını karıştırdı. “Adın ne, evlat?”</p>

    <p>“Jaim Aybara, Lord Perrin. Kuzeninim sanırım. Bir şekilde.”</p>

    <p>Perrin gözyaşlarını engellemek için bir an için gözlerini kapattı. Onları açtığı zaman bile oğlanın başındaki eli titriyordu. “Eh, Kuzen Jaim, bir gün çocuklarına anlatırsın. Torunlarına, torunlarının çocuklarına anlatırsın.”</p>

    <p>“Ben çocuk yapmayacağım,” dedi Jaim cesurca. “Kızlar korkunç. Bana gülüyorlar ve yapmaya değer hiçbir şey yapmıyorlar ve ne dediklerini asla anlamıyorsun.”</p>

    <p>“Sanırım bir gün korkuncun tam tersi olduklarını öğreneceksin. Bazı şeyler değişmeyecek, ama bu değişecek.” Faile.</p>

    <p>Jaim kuşkulu görünüyordu, ama sonra neşelendi, yüzü geniş bir sırıtma ile aralandı. “Had’e Lord Perrin’in bana kuzen dediğini söyleyeyim de görsün!” Ve Had’e söylemek için fırlayıp gitti. Bir gün Had’in de çocukları olacaktı, tüm diğer oğlanların da. Güneş tam tepede duruyordu. Belki bir saat. Her şey ancak bir saat sürmüştü. Bir ömür gibi gelmişti.</p>

    <p>Çevik ilerledi ve Perrin topuklarını böğrüne vurmuş olması gerektiğini fark etti. Tezahürat yapan insanlar ata yol açtı, ama Perrin onları duymadı bile. Trollocların ağırlıkları ile kazıkları kırdığı yerlerde boşluklar vardı. Ölü Trollocların oluşturduğu bir yığının üzerinden geçti ve hiç fark etmedi. Açık arazi oklarla ölmüş Trolloclarla kaplıydı ve orada burada iğne yastığına dönmüş bir Soluk çırpınıyor, kıvranıyordu. O hiçbirini görmedi. Gözleri bir kişinin üzerindeydi. Faile.</p>

    <p>Kız Gözlem Tepelilerin yanından ayrıldı, Bain’in takip etmesini engellemek için bir an durdu, sonra onu karşılamak üzere öne çıktı. O kadar zarafetle, siyah kısrağı bedeninin bir parçasıymış gibi at sürüyordu ki! İnce ve dikti, Kırlangıç’ı dizleri ile yönlendiriyor, dizginler ellerinde öylesine duruyordu. Kırmızı evlilik kurdelesi hâlâ saçlarındaydı, uçları omuzlarına sarkıyordu. Perrin ona çiçek bulmak zorundaydı.</p>

    <p>Bir an o çekik gözler onu inceledi, ağzı... Kız kuşkusuz kararsız olamazdı, ama öyle kokuyordu. “Gideceğimi söyledim,” dedi kız sonunda, başını dik tutarak. Kırlangıç boynunu eğerek yan yan dans etti ve Faile dikkat etmeden kısrağa hâkim oldu. “Ama ne kadar uzağa gideceğimi söylemedim. Söylediğimi iddia edemezsin.”</p>

    <p>Perrin hiçbir şey iddia edemezdi. Kız o kadar güzeldi ki! Yalnızca ona bakmak, onu güzel, canlı, yanında görmek istiyordu. Kız temiz ter ve biraz da bitkisel sabun kokuyordu. Perrin gülmek mi, ağlamak mı istediğinden emin değildi. Belki ikisi birden. Onun kokusunu ciğerlerine çekmek istiyordu.</p>

    <p>Kız kaşlarını çatarak devam etti. “Hazırdılar, Perrin. Gerçekten hazırdılar. Onları gelmeye ikna etmek için fazla konuşmam gerekmedi. Trolloclar onları pek rahatsız etmemişti, ama dumanları görebiliyorlardı. Bain ve ben hızlı hareket ettik ve daha gün doğmadan Gözlem Tepesi’ne ulaştık ve güneş doğar doğmaz buraya doğru yola çıktık.” Kaş çatışı hevesli ve gururlu, geniş bir gülümsemeye dönüştü. Öylesine güzel bir gülümseme. Kara gözleri kıvılcımlandı. “Beni takip ettiler, Perrin. Beni takip ettiler! Tenobia bile savaşta erkeklere hiç önderlik etmemiştir. Bir kez, ben sekiz yaşındayken istedi, ama babam onunla odalarında yalnız konuştu ve o Afet’e atını sürerken Tenobia arkada kaldı.” Hüzünlü bir sırıtma ile ekledi, “Sanırım bazen sen ve o aynı yöntemleri kullanıyorsunuz. Tenobia onu sürgüne gönderdi, ama daha on altı yaşındaydı ve birkaç hafta sonra Lordlar Kurulu fikrini değiştirmeyi başardı.” Yine sustu, bu sefer derin bir nefes aldı ve yumruklarını kalçalarına dayadı. “Bir şey söylemeyecek misin?” diye sordu sabırsızlıkla. “Kıllı bir yığın gibi orada oturup duracak mısın? İki Nehir’den ayrılacağımı söylemedim. Bunu sen söyledin, ben değil. Zaten söz vermediğim bir şeyi yapmadığım için kızmaya hakkın yok! Üstelik sen öleceğini düşündüğün için beni uzaklara göndermeye çalıştın! Ben de geri geldim ve...”</p>

    <p>“Seni seviyorum.” Perrin’in tek söyleyebildiği buydu, ama tuhaf şekilde, yeterli göründü. Sözler ağzından çıkar çıkmaz kız Kırlangıç’ı yanaştırdı, kolunu beline doladı ve yüzünü göğsüne yasladı; onu sıkıp iki parçaya ayırmak istiyor gibiydi. Perrin onun siyah saçlarını nazikçe okşadı, ipeksiliğini hissetti, kızı hissetti.</p>

    <p>“Çok geç kalacağımdan o kadar korktum ki,” dedi Faile ceketinin içine. “Gözlem Tepeliler ellerinden geldiğince hızlı yürüdüler, ama geldiğimiz zaman Trollocların evlerin arasında savaştığını gördüm. Sayıları o kadar çoktu ki... Sanki köy çığ altında kalmış gibiydi ve seni göremeyince...” Titrek bir nefes aldı ve yavaşça salıverdi. Bir daha konuştuğu zaman sesi sakindi. Ancak. “Deven Yolu’ndan geldiler mi?”</p>

    <p>Perrin irkildi ve eli okşamayı bıraktı. “Evet, geldiler. Nereden biliyorsun? Bunu da mı sen ayarladın?” Kız sarsılmaya başladı; kahkaha attığını anlaması Perrin’in biraz zamanını aldı.</p>

    <p>“Hayır, yüreğim, ama elimden gelse yapardım. O adam ‘Geliyoruz’ mesajıyla gelince... düşündüm ki... umdum ki... anlamının bu olduğunu umdum.” Yüzünü biraz çekti ve ciddiyetle baktı. “Sana söyleyemezdim, Perrin. Bir tahminle seni umutlandıramazdım. Gelmezlerse çok zalimce olurdu. Bana kızma, Perrin.”</p>

    <p>Perrin gülerek onu eyerinden kaldırdı ve kendi eyerinin önüne yan olarak oturttu; kız kahkahalar atarak itiraz etti ve yüksek eyer kaşının üzerinden uzanıp kollarını ona doladı. “Bir daha sana asla kızmayacağım, yemin...” Kız elini ağzına kapatarak onu susturdu.</p>

    <p>“Annem babamın yaptığı en kötü şeyin bir daha asla ona kızmamaya yemin etmesi olduğunu söyler. Onu sözünü geri almaya ikna etmesi bir yılını almış ve o sözünü tutarken babamla yaşamanın imkânsız olduğunu söyledi. Bana <em>kızacaksın</em> Perrin ve ben de sana kızacağım. Bana bir düğün yemini daha etmek istersen, kızdığın zaman içinde saklamamaya yemin et. Bana belli etmediğin kızgınlıkla başa çıkamam, kocam. Kocam,” diye tekrarladı tatmin dolu bir sesle, Perrin’e sokularak. “Bu kulağa hoş geliyor.”</p>

    <p>Perrin kızın <em>kendisi</em> kızdığında hep belli edeceğini söylemediğini fark etti; geçmiş deneyimlerine dayanarak, kızgınlıkların en az yarısında zor yoldan anlaması gerekecekti. Ve ondan bir daha sır saklamamaya da söz vermemişti. O sırada, Faile yanındayken hiç önemli gelmiyordu. “Kızdığım zaman haberin olacak, karım,” diye söz verdi. Kız, bunu nasıl karşılaması gerektiğini bilemezmiş gibi çekik gözlerle baktı ona. <em>Onları asla anlamayacaksın, Kuzen Jaim, ama umurunda olmayacak.</em></p>

    <p>Aniden çevresinde, tüy dolu otlarla kaplı bir tarla gibi ölü Trolloclar uzandığını fark etti. Kıvranan Myrddraaller hâlâ ölmeyi reddediyordu. Çevik’i yavaşça çevirdi. Her yönde yüzlerce adım uzanan bir Gölgedölü mezbahası. Kargalar yerde sıçramaya başlamıştı bile ve akbabalar dev, dönen bir bulut gibi yukarıda süzülüyordu. Ama kuzgun yoktu. Ve Jaim’e göre güneyde de aynıydı; kanıt olarak köyün ötesinde dönen akbabaları görebiliyordu. Deselle, Adora, küçük Paet ve diğerlerinin bedeli değildi... Yeterli değildi; asla yeterli olmayacaktı. Hiçbir şey onların intikamını alamazdı. Faile’e sarıldı; onu inletecek kadar sıkı, ama gevşetmeye kalktığında kız ellerini kollarına koydu ve oldukları yerde kalmaları için sıkı sıkı kavradı. O yeterliydi.</p>

    <p>Emond Meydanı’ndan insanlar akıyordu: Bran aksayarak ve mızrağını baston gibi kullanarak, Marin kolunu ona dolamış, gülümseyerek, Daise kocası Wit’in kollarında, Gaul ve Chiad peçelerini indirmiş, el ele. Loial’in kulakları bitkinlikle sarkmıştı ve Tam’in yüzünde kan vardı. Flann Lewin ancak karısı Adine’in desteği sayesinde ayakta durabiliyordu. Hemen hemen herkesin üzerinde kan ve çabucak sarılmış sargılar vardı. Ama gittikçe genişleyen bir kalabalık halinde çıktılar, Elam ve Dav, Ewin ve Aram, Eward Candwin ve Buel Dowtry, Badeçay Hanı’nın ahır uşakları Hu ve Tad, Ban, Tell ve hâlâ o sancakla at süren Yoldaşlar. Atları üzerinde Verin ve Alanna, hemen peşlerinden gelen Tomas ve Ihvon. İhtiyar Bili Congar kuşkusuz bira, daha da iyisi belki de brendi dolu bir kupayı sallıyordu. Cenn Buie’de yaradan çok boğum vardı. Jac al’Seen bir kolunu karısına dolamıştı ve çevreleri kızları, oğulları ve onların eşleriyle doluydu. Hâlâ sırtlarına bebekler bağlı Raen ve ila. Daha fazlası. Hiç tanımadığı yüzler; Deven Yolu’ndan ve o taraftaki çiftliklerden gelmiş olması gereken adamlar. Aralarında kahkahalar atarak koşturan kızlar ve oğlanlar.</p>

    <p>Kalabalık iki yana açıldı. Gözlem Tepesi’nden gelenlerle birlikte, Perrin ve Faile’in çevresinde bir boşluk bıraktılar. Ölmekte olan Soluklardan herkes kaçınıyordu, ama her yerde yatan Gölgedöllerini görmüyor gibiydiler, yalnızca Çevik’in üzerindeki ikiliye bakıyorlardı. Herkes sessizce izledi, ta ki, sonunda Perrin huzursuz olana kadar. <em>Neden biri bir şey söylemiyor? Neden öyle bakıyorlar?</em></p>

    <p>Beyazpelerinler belirdi, dörderli sıralar halinde yavaşça köyden çıktılar. Başlarında Dain Bornhald ve Jaret Byar vardı. Her beyaz pelerin, daha yeni yıkanmış gibi pırıl pırıldı; bütün kargılar aynı açıyla eğilmişti. Öfkeli mırıltılar yükseldi, ama insanlar halkanın ortasına geçmeleri için yol açtı.</p>

    <p>Bornhald eldivenli elini kaldırarak alayı koşum şıngırtıları ve eyer gıcırtıları arasında durdurdu ve Perrin’e döndü. “İş bitti, Gölgedölü.” Byar’ın ağzı bir hırlamanın eşiğinde titredi, ama Bornhald’ın yüzü değişmedi, sesi yükselmedi. “Trollocların işi bitti. Anlaştığımız gibi seni bir Karanlıkdostu ve bir katil olarak tutukluyorum.”</p>

    <p>“Hayır!” Faile dönüp kızgın gözlerle Perrin’e baktı. “Ne demek <em>anlaştığınız gibi!</em>”</p>

    <p>Sözleri her yandan yükselen kükremeyle boğuldu. “Hayır! Hayır!” ve, “Onu alamazsınız!” ve, “Altıngöz!”</p>

    <p>Perrin bakışlarını Bornhald’dan ayırmadan elini kaldırdı ve yavaş yavaş sessizlik çöktü. Herkes sustuğu zaman Perrin konuştu, “Yardım ederseniz direnmeyeceğim, dedim.” Sesinin bu kadar sakin olması şaşırtıcıydı; içten içe yavaş, soğuk öfkeyle kaynıyordu. “<em>Yardım ederseniz,</em> Beyazpelerin. Neredeydiniz?” Adam yanıt vermedi.</p>

    <p>Daise Congar kocası ile birlikte kalabalıktan sıyrıldı. Adam karısına bir daha bırakmamaya kararlıymış gibi yapışmıştı. Kadının kalın kolu da Wit’in omuzlarına aynı şekilde dolanmıştı. Kadın yabalı kargısını sıkıca yere dayar, korumak istercesine bir baş uzun olduğu kocasına sarılırken tuhaf bir manzara oluşturuyorlardı. “Çayır’daydılar,” diye bildirdi yüksek sesle, “Hepsi Güneşgünü dansına hazırlanmış kızlar gibi cici cici atlarının üzerinde sıralanmışlardı. Yerlerinden kıpırdamadılar bile. Bizi dışarı çıkmaya zorlayan bu oldu...” Kadınlardan öfkeli bir onay mırıltısı yükseldi. “...sizin alt edilmek üzere olduğunuzu ve bunların kütük üzerinde yumrular gibi oturduğunu görünce çıktık!”</p>

    <p>Bornhald gözlerini Perrin’den bir an bile ayırmadı; gözlerini bile kırpmadı. “Sana güveneceğimi mi sandın?” diye alay etti. “Planın başkaları geldiği için başarısız oldu... değil mi?.. bunda rolün olduğunu iddia edemezsin.” Faile kıpırdandı; Perrin gözlerini adamdan ayırmadan, tam o ağzını açarken parmağını kızın dudaklarına koydu. Kız onu ısırdı... şiddetle... ama hiçbir şey söylemedi. Sonunda Bornhald’ın sesi yükselmeye başladı. “Senin asıldığını göreceğim, Gölgedölü. Ne pahasına olursa olsun asıldığını göreceğim! Dünya yansa bile öldüğünü göreceğim!” Sonuncusunu bağırarak söylemişti. Byar’ın kılıcı kınından bir el kadar çıktı, arkasındaki dev Beyazpelerin –Perrin adının Farran olduğunu sanıyordu– kendi kılıcını tamamen çekti. Byar’ın teşhir ettiği dişler yerine adamın yüzünde memnun bir gülümseme vardı.</p>

    <p>Sadaklar çekilen oklarla takırdayınca, yaylar çepeçevre kaldırılıp, oklar üstlerine doğrultulunca yerlerinde dondular. Sıralar boyunca yüksek kaşlı eyerler üzerindeki adamlar huzursuzca kıpırdandı. Bornhald korku işareti göstermiyordu ve kokmuyordu da; yalnızca nefret kokuyordu. Hararetli bakışlarını adamlarını saran İki Nehirliler üzerinde gezdirdi, sonra aynı ölçüde sıcak ve nefret dolu, Perrin’in üzerine dikti.</p>

    <p>Perrin aşağı işaret etti ve yaylar gevşetildi, yavaşça indirildi. “Yardım etmediniz.” Sesi demir gibi soğuk, örs gibi sertti. “İki Nehir’e geldiğinizden beri tüm yardımlarınız tesadüf eseri oldu. Karanlıkdostu diyebileceğiniz birilerini bulabildiğiniz sürece insanların yakılmasına, öldürülmesine hiç aldırmadınız.” Bornhald ürperdi, ama gözleri hâlâ alev alevdi. “Artık gitme zamanınız geldi. Yalnızca Emond Meydanı’ndan değil. Tüm Beyazpelerinlerinizi toplayacaksınız ve İki Nehir’i terk edeceksiniz. Hemen, Bornhald. Artık gidiyorsunuz.”</p>

    <p>“Bir gün asıldığını <em>göreceğim,</em>” dedi Bornhald yumuşak sesle. Eliyle askerlerine takip etmelerini işaret etti ve Perrin’i ezmek istercesine atını ileri topukladı.</p>

    <p>Perrin Çevik’i kenara çekti; bu adamların gitmesini istiyordu, daha fazla ölüm istemiyordu. Bırak adam son kez meydan okusun.</p>

    <p>Bornhald başını çevirmedi, ama boş yanaklı Byar sessiz bir nefretle gözlerini Perrin’e dikti ve Farran ona bir sebepten üzüntüyle baktı. Diğerleri şıngırtı ve toynak sesleri eşliğinde geçerken gözlerini önlerinden ayırmadılar. Kuzeye yönelirlerken kalabalık önlerinde sessizce aralandı.</p>

    <p>Son Beyazpelerin de geçip gittikten sonra uyumsuz, eski zırh parçaları içinde, hepsi endişeyle sırıtan on yirmi kişilik bir grup Perrin’e yaklaştı. Perrin hiçbirini tanımıyordu. Önderleri gibi görünen geniş burunlu, kösele yüzlü bir adam, beyaz saçları açık, ama dizlerinden boynuna kadar paslı zincir zırhla kaplı, boynundan bir çiftçi ceketinin yakası çıkan adam yayının üzerinden beceriksizce eğildi. “Jerinvar Barstere, Lord Perrin. Bana Jer derler.” Sözünün kesilmesinden korkarmış gibi çabuk çabuk konuşuyordu. “Sizi rahatsız ettiğimiz için özür dileriz. Sizin için de uygunsa, bazılarımız Beyazpelerinleri uğurlayacak. Pek çok kişi eve dönmek istiyor. Gerçi karanlık basmadan varabileceğimizden değil. Gözlem Tepesi’nde de en az bu kadar Beyazpelerin vardı, ama gelmediler. Oldukları yerde beklemeleri için emir almışlar. Bana sorarsanız bir avuç aptal ve ortalarda dolanmalarından, burunlarını insanların evlerine sokup komşularını bir şeyle suçlamaya ikna etmeye çalışmalarından bıktık. Sizin için de uygunsa onları da göndereceğiz.” Faile’e utançla baktı, geniş çenesini eğdi, ama hızla akan sözler yavaşlamadı. “Pardon, Leydi Faile. Sizi ve lordunuzu rahatsız etmek istemedik. Yalnızca yanında olduğumuzu bilsin istedik. Harika bir kadın, Lordum. İyi bir kadın. Alınmayın, Leydim. Eh, daha hava aydınlık ve lafla koyun kırkılmıyor. Sizi rahatsız ettiğimiz için özür dileriz Lord Perrin. Pardon, Leydi Faile.” Adam yine eğildi, diğerleri de onu taklit etti ve adam, “Lord ve leydiyi rahatsız etme zamanı değil. Daha yapılacak işler var,” diye mırıldanırken uzaklaşmaya başladılar.</p>

    <p>“O kimdi?” dedi Perrin, sözcük çağlayanı karşısında bir parça sersemlemiş bir biçimde; Daise ve Cenn bir araya gelseler bu kadar konuşamazlardı. “Onu tanıyor musun, Faile? Gözlem Tepesi’nden mi?”</p>

    <p>“Barstere Efendi Gözlem Tepesi’nin Belediye Başkanı ve diğerleri de Köy Kurulu. Gözlem Tepesi’nin Kadın Kurulu, güvenli olduğuna karar verdiklerinde Hikmetleri önderliğinde bir temsilci grubu gönderecek. ‘Bu Lord Perrin’ İki Nehir için uygun mu, görmek için, dediler, ama hepsi sana nasıl reverans yapacaklarını göstermemi istedi ve Hikmet, Edelle Gaelin sana elma kurusu tartından getirecek.”</p>

    <p>“Ah, yak beni!” diye nefes verdi Perrin. Yayılıyordu. Daha baştan engellemesi gerektiğini biliyordu. “Bana öyle demeyin!” diye bağırdı uzaklaşan adamların ardından. “Ben bir demirciyim! Duydunuz mu? Demirci!” Jer Barstere dönüp el salladı, sonra diğerlerinin peşinden seğirtirken başını salladı.</p>

    <p>Faile gülerek delikanlının sakalını çekiştirdi. “Sen tatlı bir aptalsın, Lord Demirci. Artık geri dönmek için çok geç.” Aniden gülümsemesi gerçekten kötücül oldu. “Kocacığım, karınla yakın bir zamanda yalnız kalma ihtimalin var mı? Evlilik beni bir Doman kızı gibi cesur kılmış gibi! Yorgun olmalısın, biliyorum, ama...” Perrin, Çevik’i Badeçay Hanı’na doğru dörtnala kaldırırken kız bir çığlık attı ve ceketine tutundu. Bu sefer yükselen tezahüratlar Perrin’i rahatsız etmedi.</p>

    <p>“Altıngöz! Lord Perrin! Altıngöz!”</p>

    <p class="paragraf">Batıormanı’nın kıyısındaki yapraklı meşenin kalın dalının üzerinden, Ordeith bir buçuk kilometre kadar güneydeki Emond Meydanı’na baktı. Bu imkânsızdı. Temizle onları. Derilerini yüz. Her şey planlarına göre gidiyordu. Isam bile onun çıkarına hareket etmişti. <em>O aptal neden Trolloc getirmeyi bıraktı? O kadar çok getirmeliydi ki, İki Nehir Trolloclarla kararmalıydı!</em> Dudaklarından tükürük damladı, ama fark etmedi, tıpkı kemerini yoklayan elini fark etmediği gibi. <em>Yürekleri patlayana kadar taciz et onları! Çığlık attırarak yere göm!</em> Her şey Rand al’Thor’u buraya çekmek için planlanmıştı ve sonucu bu olmuştu! İki Nehir çizilmemişti bile. Yakılan birkaç çiftlik, Trolloc tencereleri için canlı canlı katledilen birkaç çiftçi sayılmazdı. <em>Ben İki Nehir’in yanmasını istiyorum, öyle yanmalı ki alevler insanların zihinlerinde bin sene yaşamalı.</em></p>

    <p>Köyün üzerinde dalgalanan sancak ile biraz aşağısındaki sancağı inceledi. Kırmızı kenarlı, beyaz üzerine kırmızı kurt başı ve bir kırmızı kartal. İki Nehir’in Rand al’Thor’un uluması için dökeceği kan için kırmızı. Manetheren. <em>Manetheren sancağı olması gerekiyor.</em> Biri onlara Manetheren’den bahsetmişti, değil mi? Bu aptallar Mantheren’in ihtişamı hakkında ne bilirdi ki? Manetheren. Evet. Onları kavurmanın birden fazla yolu vardı. O kadar çok güldü ki, neredeyse meşeden aşağı düşecekti. Sonra iki eliyle tutunmuş olmadığını, bir elinin hançerin asılı durması gereken yeri kavradığını fark etti. O ele bakmak için dönerken kahkahası hırlamaya dönüştü. Ondan çalınan şey Beyaz Kule’nin elindeydi. Hakkı olan, Trolloc Savaşları kadar eski şey.</p>

    <p>Kendini yere bıraktı ve atına binip yol arkadaşlarını aramaya gitti. Av köpeklerini. Geride kalan otuz kadar Beyazpelerin, artık beyaz pelerinlerini çıkarmıştı elbette. Donuk plaka ve zincir zırhları benek benek paslanmıştı ve Bornhald görse o asık suratlı, kuşkucu, pis ve tıraşsız yüzleri asla tanıyamazdı. İnsanlar güvensizlik ve korku ile Ordeith’i izledi, ortalarındaki, solucan beyazı yüzü kendilerininki kadar donuk Myrddraal’e bakmadılar bile. Yan-insan Isam’ın öğrenmesinden korkuyordu; Taren Salı’na yapılan saldırıdan sonra bir sürü insan kaçıp İki Nehir’de olanlar hakkındaki haberleri yayınca Isam hiç memnun olmamıştı. Ordeith Isam’ın rahatsız olması düşüncesi ile kıkırdadı. Adam, hâlâ hayattaysa, başka zaman ilgilenilecek bir sorundu.</p>

    <p>“Tar Valon’a gidiyoruz,” dedi. Bornhald’dan önce sala ulaşmak için zorlu bir yolculuk. Bunca yüzyıldan sonra İki Nehir’de bir kez daha Manetheren sancağı yükselmişti. Çok uzun zaman önce Kızıl Kartal onu nasıl da rahatsız etmişti. “Ama ilk önce Caemlyn!” <em>Onları kavur, derilerini yüz!</em> Bırak ilk önce İki Nehir ödesin bedelini ve sonra Rand al’Thor, sonra...</p>

    <p>Kahkahalar atarak ormanın içinde dörtnala kuzeye yöneldi. Diğerlerinin takip edip etmediğini görmek için bakmadı bile. Edeceklerdi. Artık gidecek başka hiçbir yerleri yoktu.</p>
  </div>
</body>
</html>
