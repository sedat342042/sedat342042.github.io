<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gölge Yükseliyor</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="4. İpler">4<br />
    İpler</h1>

    <p>Thom Merrilin mürekkebi kurutmak için yazdıklarının üzerine kum serpti, sonra kumu dikkatle şişesine boşalttı ve kapağını kapattı. Masanın üzerinde kaba yığınlar halinde duran kâğıtları karıştırarak –altı donyağı mumu gerçek bir yangın riski yaratıyordu, ama ışığa ihtiyacı vardı– bir mürekkep damlası ile lekelenmiş kırışık bir kâğıt seçti. Yazdıklarını dikkatle onunla karşılaştırdı, sonra tatmin içinde uzun beyaz bıyığını başparmağıyla sıvazladı ve köselemsi suratına bir gülümseme oturdu. Yüksek Lord Carleon bile bunu kendi yazısı sanırdı.</p>

    <blockquote class="duzyazi_2">
      <p><em>Dikkatli ol. Kocan şüpheleniyor.</em></p>
    </blockquote>

    <p>Yalnızca bu sözler ve bir imza yok. Şimdi, Yüksek Lord Tedosian’ın bunu karısının, Leydi Alteima’nın dikkatsizce bırakmış olabileceği bir yerde bulmasını sağlarsa...</p>

    <p>Kapı çalındı ve Thom yerinde sıçradı. Gecenin bu saatinde kimse onu görmeye gelmezdi.</p>

    <p>“Bir dakika,” diye seslendi, kalemleri, mürekkep şişelerini ve seçtiği kâğıtları telaşla perişan durumda bir yazı çantasına tıkarak. “Bir dakika, gömleğimi giyeyim.”</p>

    <p>Çantayı kilitleyerek, kayıtsız gözlerden kaçabileceği masanın altına soktu ve görülmemesi gereken herhangi bir şeyi dışarıda bırakıp bırakmadığını görmek için, küçük, penceresiz odasına göz gezdirdi. Halkalar ve jonglörlük yaparken kullandığı toplar dar, dağınık yatağının üzerine saçılmıştı ve tek rafın üzerindeki tıraş malzemelerinin arasında ateş değnekleri, el çabukluğunda kullandığı küçük nesneler duruyordu. Yüz değişik renkte gevşek yamayla kaplı âşık pelerini, yedek giysilerinin ve köseleden arp ve flüt çantalarının yanında, duvardaki çengele asılmıştı. Bir kadının ince, kırmızı ipek eşarbı arp çantasının çevresine dolanmıştı, ama herhangi birine ait olabilirdi.</p>

    <p>Onu oraya kimin bağladığını hatırlamadığından emindi; bir kadına bir diğerinden daha fazla ilgi göstermemeye dikkat ediyordu ve her şeyi neşeyle, kahkahalar atarak yapıyordu. Onları güldür, hatta iç çektir, ama bulaşma! Düsturu buydu; bu tür şeyler için zamanı yoktu. Kendi kendine böyle söylüyordu.</p>

    <p>“Geliyorum.” Sinirle kapıya doğru aksadı. Bir zamanlar, gözleriyle gördükleri halde kaburgaları çıkmış, beyaz saçlı yaşlı bir adamın geri parendeler atabileceğine, amuda kalkıp sıçrayabileceğine, bir oğlan çocuğu gibi çevik ve esnek olabileceğine inanamayan insanların hayranlık nidalarını çekmişti. Aksayan bacağı bütün bunlara son vermişti ve bundan nefret ediyordu. Yorulduğu zaman bacağı daha da kötü ağrıyordu. Kapıyı hızla açtı ve şaşkınlık içinde gözlerini kırpıştırdı. “Eh. İçeri gel, Mat. Lordcukların cüzdanlarını hafifletmekle meşgul olduğunu sanıyordum.”</p>

    <p>“Bu gece daha fazla kumar oynamak istemediler,” dedi Mat ekşi ekşi, ikinci sandalye görevi gören üç bacaklı taburenin üzerine yığılarak. Ceketinin düğmeleri çözülmüştü ve saçları dağılmıştı. Kahverengi gözleri gezinip duruyor, tek bir noktada uzun kalmıyordu, ama delikanlının gözlerindeki, kimsenin görmediği şeylerde gülünç bir şey gördüğünü düşündüren pırıltı bu gece yoktu.</p>

    <p>Thom düşünerek ona kaşlarını çattı. Mat’in pejmürde odası hakkında bir yorum yapmadan eşiğini aştığı olmamıştı. Thom’un, hizmetkârlar kısmında uyumasının Aes Sedai’nin peşinden geldiğini unutturacağı açıklamalarını kabul etmişti, ama Mat nadiren şaka yapma fırsatı kaçırırdı. Odanın aynı zamanda, Thom’un Yenidendoğan Ejder’le herhangi bir bağlantısının olduğunu kimsenin düşünmemesini sağladığını fark etmişse bile, Mat olduğundan, muhtemelen bunu sağduyulu bir dilek kabul etmişti. Thom’un kimse bakmazken sarf ettiği iki cümle Rand’ın asıl noktayı görmesini sağlamıştı. Herkes bir âşığı dinlerdi, herkes izlerdi, ama köylüleri ve hizmetkârları eğlendiren, belki hanımefendileri güldüren bir âşık olduğu sürece kimse aslında onu görmezdi ya da kiminle konuştuğunu hatırlamazdı. Tearlılar böyle görürdü. Hem, o bir ozan değildi ki.</p>

    <p>Oğlanı bu saatte buraya getiren neydi acaba? Muhtemelen, bazıları daha iyi düşünebilmesi gerekecek kadar yaşlı, Mat’in yaramaz sırıtışına kapılan bir ya da diğer genç kadın. Yine de, o aksini söylemediği sürece delikanlının her zamanki ziyaretlerinden biriymiş gibi yapacaktı.</p>

    <p>“Taş tahtasını getireyim. Geç oldu, ama bir oyun için zamanım var. Bir şey üzerine oynamak ister misin?” diye eklemekten kendini alamadı. Mat ile bir bakırına bile zar atmazdı, ama taşlar başka meseleydi; Thom, Mat’in tuhaf şansı için taşlarda çok fazla düzen olduğunu düşünüyordu.</p>

    <p>“Ne? Ah! Hayır. Oyun için çok geç. Thom, burada?.. Burada... bir şey oldu mu?”</p>

    <p>Taş tahtasını masanın bacağına yaslayan Thom, tütün kesesini ve uzun saplı piposunu masada kalan döküntülerin arasından çıkardı. “Ne gibi?” diye sordu, piposunu doldurarak. Mat yanıt vermeden önce bir kâğıdı kıvırıp mumlardan birinin alevine tutmaya, piposunu çekerek yakmaya ve duman üflemeye zaman buldu.</p>

    <p>“Rand’ın delirmesi gibi, bu gibi işte. Hayır, olsa sormazdın.”</p>

    <p>Bir karıncalanma, Thom’un omuzlarını oynatmasına sebep oldu, ama elinden geldiğince sakin bir tavırla mavi gri bir duman bulutu üfledi ve sandalyesine oturup sakat bacağını önünde uzattı. “Ne oldu?”</p>

    <p>Mat derin bir nefes aldı, sonra her şeyi sel gibi anlattı. “Oyun kartları beni öldürmeye çalıştı. Amyrlin, Yüksek Lord ve... Hayal görmedim, Thom. İşte bu yüzden o şişinen cücekargalar artık benimle kumar oynamak istemiyor. Yine olacağından korkuyorlar. Thom, Tear’dan ayrılmayı düşünüyorum.”</p>

    <p>Thom’a, sırtına kara yabanarıları sokulmuş gibi geliyordu. Neden kendisi de Tear’dan uzun zaman önce ayrılmamıştı? En akıllıca şey. Orada yüzlerce köy vardı ve onları eğlendirecek, şaşırtacak bir âşık bekliyorlardı. Ve her birinde anıları boğacak, şarapla dolu bir iki han vardı. Ama gitse, Yüksek Lordların Rand’ı köşeye kıstırmasını ve belki gırtlağını kesmesini engelleyecek Moiraine’den başka kimse kalmayacaktı. Kadın bunu yapabilirdi, elbette. Thom’unkinden farklı yöntemler kullanarak. Thom yapabileceğini düşünüyordu. Kadın Cairhienliydi ve bu muhtemelen annesinin sütüyle beraber Evler Oyunu dersi aldığı anlamına geliyordu. Ve başlamışken Beyaz Kule adına Rand’a bir ip daha bağlayacaktı. Onu Aes Sedai ağına öyle dolayacaktı ki, Rand bir daha asla kaçamayacaktı. Ama oğlan delirmeye başlamışsa...</p>

    <p><em>Aptal,</em> dedi Thom kendi kendine. On beş sene önce olmuş bir şey yüzünden bu işlere karıştığı için aptalın tekiydi. Kalmak bunu değiştirmiyordu; olan olmuştu. Ona uzak durmak konusunda ne demiş olursa olsun, Rand’la yüz yüze konuşması gerekiyordu. Belki bir âşığın Lord Ejder’e şarkı söylemek istemesini kimse tuhaf karşılamazdı. Özel olarak bestelenmiş bir şarkı. Gerektiği gibi belirsiz bir Kandor şarkısı biliyordu, adı verilmeyen bir lordu ihtişamlı sözlerle büyüklüğü ve cesareti konusunda öven, ama başarıların ve mekânların ismini vermekten kaçınmayı başaran bir şarkı. Muhtemelen, kayda değer başarıları olmayan bir lord tarafından ısmarlanmıştı. Eh, şimdi Thom’un işine yarayacaktı. Moiraine tuhaf olduğuna karar vermezse. Bu, Yüksek Lordların fark etmesi kadar kötü olurdu. <em>Ben aptalın tekiyim! Bu gece buradan gitmeliyim!</em></p>

    <p>İçi karmakarışıktı, midesinde asit çalkalanıyordu, ama üzerine âşık pelerini geçirmeden uzun yıllar önce yüzünü ifadesiz tutmayı öğrenmişti. İç içe üç duman halkası üfledi ve, “Taş’a geldiğinden beri Tear’ı terk etmeyi düşünüyorsun,” dedi.</p>

    <p>Taburenin kenarına tünemiş olan Mat, ona öfkeli bir bakış fırlattı. “Ve gitmeye kararlıyım. Neden benimle gelmiyorsun, Thom? Yenidendoğan Ejder’in henüz ilk nefesini almadığını sanan, insanların yıllardır lanet Ejder’in lanet Kehanetleri’ni hiç düşünmediği yerler var. Karanlık Varlık’ın ninelerinin masalları, Trollocların vahşi yolcu hikâyeleri, Myrddraallerin çocukları korkutmak için gölgelere bindiğini düşündükleri yerler. Arpını çalıp hikâyeler anlatabilirsin ve ben zar oyunu bulabilirim. Lordlar gibi yaşar, dilediğimiz gibi yolculuk ederiz. Kimse bizi öldürmeye çalışmazken lordlar gibi yaşarız.”</p>

    <p>Bu, hedefin rahat edemeyeceği kadar yakınına düşmüştü. Eh, Thom bir aptaldı, o kadar; en iyisi olması gerekirdi. “Gerçekten gitmeyi düşünüyorsan neden gitmedin?”</p>

    <p>“Moiraine beni izliyor,” dedi Mat acı acı. “Ve o izlemediği zaman da başkalarına izletiyor.”</p>

    <p>“Biliyorum. Aes Sedai, bir kez eline geçirdiği kimsenin gitmesine izin vermek istemez.” Bundan daha fazlası vardı, bundan emindi, açık açık bilinenlerden daha fazlası, ama Mat bu tür bir şeyi inkâr ediyordu ve Moiraine dışında bilen vardıysa bile, kimse bahsetmiyordu. Fark etmezdi. Thom Mat’i severdi –hatta bir açıdan ona borçluydu– ama Mat ve sorunları Rand’ınkilerle karşılaştırıldığında, sokak gösterisinden başka bir şey değildi. “Fakat seni devamlı birilerine izlettiğini düşünmüyorum.”</p>

    <p>“Neredeyse öyle. Hep insanlara nerede olduğumu, ne yaptığımı soruyor. Haberi bana geliyor. Bir Aes Sedai’ye bilmek istediği herhangi bir şeyi söylemeyecek birini tanıyor musun? Ben tanımıyorum. İzlenmekten farkı yok.”</p>

    <p>“Aklına koyarsan gözlerden kaçabilirsin. Ben, senden daha gizli hareket edebilen birini görmedim. Bunu iltifat olarak söylüyorum.”</p>

    <p>“Hep bir şey çıkıyor,” diye mırıldandı Mat. “Burada elde edilebilecek çok altın var. Ve mutfaklarda, öpülmekten ve biraz gıdıklanmaktan hoşlanan iri gözlü bir kız var. Hizmetçilerden birinin saçları ipek gibi, beline kadar geliyor ve en yuvarlak...” Aniden bütün bunların kulağa ne kadar aptalca geldiğini fark etmiş gibi sustu.</p>

    <p>“Hiç düşündün mü, belki senin...”</p>

    <p>“<em>Ta’veren</em> diyeceksen gidiyorum, Thom.”</p>

    <p>Thom söyleyeceği şeyi değiştirdi. “...belki Rand’ın arkadaşın olması ve senin onu terk etmek istememen yüzündedir?”</p>

    <p>“Onu terk etmek mi!” Delikanlı ayağa fırladı ve tabureyi devirdi. “Thom, o lanet Yenidendoğan Ejder! En azından o ve Moiraine öyle diyor. Belki gerçekten öyle. Yönlendirebiliyor ve cama benzeyen o lanet kılıcı aldı. Kehanetler! Bilmiyorum. Ama kalmak için bu Tearlılar kadar deli olmam gerektiğini biliyorum.” Duraksadı. “Sence... sence beni burada Moiraine tutmuyordur, değil mi? Güç kullanarak?”</p>

    <p>“Bunu yapabileceğine inanmıyorum,” dedi Thom yavaşça. Aes Sedailer hakkında epey bilgisi vardı –ne kadarını bilmediğini bilecek kadar çok– ve bu konuda haklı olduğunu düşünüyordu.</p>

    <p>Mat, parmaklarını saçlarından geçirdi. “Thom, hep gitmeyi düşünüyorum, ama... şu tuhaf duygular var. Sanki bir şey olacak gibi. Bir şey... Ani bir şey; sözcük bu. Güneşgünü havai fişekler olacağını bilmek gibi, ama neyi beklediğimi bilmiyorum. Ne zaman gitmeyi düşünsem aynısı oluyor. Ve aniden bir gün daha kalmak için sebep buluyorum. Hep bir lanet gün daha. Bu sana Aes Sedai işi gibi gelmiyor mu?”</p>

    <p>Thom <em>ta’veren</em> sözcüğünü yuttu ve piposunu dişlerinin arasından çıkarıp için için yanan tütüne baktı. <em>Ta’veren</em>’ler hakkında çok bilgisi yoktu, ama zaten Aes Sedailer ya da Ogierlerin bazıları dışında kimsenin yoktu. “Sorunu olan insanlara yardım etmekte pek iyi değilim.” <em>Kendi sorunlarım konusunda daha da kötüyüm,</em> diye düşündü. “Yakında bir Aes Sedai varken, çoğu insana ondan yardım istemesini öğütlerim.” <em>Benim dinlemeyeceğim bir öğüt.</em></p>

    <p>“Moiraine’e sormak mı!”</p>

    <p>“Sanırım bu durumda söz konusu olamaz. Ama Nynaeve Emond Meydanı’nda sizin Hikmetinizdi. Köy Hikmetleri insanların sorularını yanıtlar, sorunlarına yardım eder.”</p>

    <p>Mat, bet bir sesle kahkaha attı. “Ve içki içmek ve kumar oynamak konusundaki derslerine tahammül edeyim, öyle mi? Thom, benden on yaş büyükmüş gibi davranıyor. Bazen cici bir kızla evlenip babamın çiftliğine yerleşeceğime inandığını düşünüyorum.”</p>

    <p>“Bazı erkekler bunu kötü bir hayat saymaz,” dedi Thom sessizce.</p>

    <p>“Eh, ben sayarım. Ben hayatımın geri kalanında inekler, koyunlar ve tütünden daha fazlasını istiyorum. Ben...” Mat başını iki yana salladı. “Hafızamda bunca delik. Bazen onları doldurabilsem, bileceğimi düşünüyorum... Yak beni, neyi bilirdim, bilmiyorum, ama bilmek istediğimi biliyorum. Bu karışık bir bilmece, değil mi?”</p>

    <p>“Bu konuda bir Aes Sedai’nin bile sana yardım edebileceğinden kuşkuluyum. Bir âşık hiç edemez.”</p>

    <p>“Aes Sedai yok dedim!”</p>

    <p>Thom içini çekti. “Sakin ol, evlat. Bunu önermemiştim.”</p>

    <p>“Ben gidiyorum. Eşyalarımı alıp bir at bulur bulmaz. Bir dakika daha beklemeyeceğim.”</p>

    <p>“Gecenin ortasında mı? Sabah daha iyi olur.” <em>Gerçekten gideceksen,</em> diye eklemekten kaçındı. “Otur. Rahatla. Bir taş oyunu oynarız. Burada bir yerde bir şişe şarabım var.”</p>

    <p>Mat, kapıya bakarak tereddüt etti. Sonunda ceketini çekip düzeltti. “Sabah da olur.” Sesi kararsız çıkıyordu, ama devrilen tabureyi kaldırdı ve masanın yanına koydu. “Ama ben şarap istemem,” diye ekledi otururken. “Ayıkken de yeterince tuhaf şey oluyor. Aradaki farkı görmek istiyorum.”</p>

    <p>Thom, tahtayı ve taş kesesini masaya koyarken düşünceler içindeydi. Oğlan kolayca fikrinin değiştirilmesine izin vermişti. Thom’a göre Rand al’Thor gibi daha da güçlü bir <em>ta’veren</em> tarafından çekildiği için. Aklına, kendisinin de aynı şekilde yakalanmış olup olmadığı geldi. Rand ile ilk karşılaştığında hayatı kesinlikle Tear Taşı’na ve bu odaya yönelmiş değildi, ama o zamandan bu yana bir uçurtma ipi gibi oraya buraya çekiştirilmişti. Diyelim ki, Rand gerçekten delirmişse ve Thom gitmeye karar verirse, bunu ertelemek için sebepler bulup duracak mıydı?</p>

    <p>“Bu ne, Thom?” Mat’in çizmesi masanın altındaki yazı çantasına çarpmıştı. “Biraz uzağa koymam da sakınca var mı?”</p>

    <p>“Yok canım. Koy.” Mat ayağı ile kabaca ittirirken içten içe irkildi. Mürekkep şişelerinin hepsinin tıpalarını sıkı sıkı kapatmış olduğunu umdu. “Seç,” dedi, yumruklarını uzatarak.</p>

    <p>Mat soldakine vurdu ve Thom açtığı zaman yuvarlak, yassı, siyah bir taş göründü. Delikanlı ilk hamleyi yapacağı için sevindi ve çapraz çizgilerle kaplı tahtaya ilk taşını yerleştirdi. Gözlerindeki hevesi gören biri, biraz önce gitmek için iki kat hevesli olduğunu düşünmezdi. Fark etmeyi reddettiği bir büyüklük sırtına yapışmıştı ve bir Aes Sedai onu evcil hayvanlarından biri olarak tutmaya kararlıydı. Delikanlı gerçekten fena yakalanmıştı.</p>

    <p>Kendisi de yakalanmışsa, bir adamın Aes Sedai’den kurtulmasına yardım etmeye değerdi, diye karar verdi Thom. O on beş senelik borcu ödemeye değerdi.</p>

    <p>Aniden ve tuhaf bir şekilde tatmin hissederek, beyaz bir taş yerleştirdi. “Sana bir Domanlı kadın ile girdiğim iddiadan hiç bahsetmiş miydim?” diye sordu piposunun üzerinden. “Bir adamın ruhunu içebilecek gözleri vardı ve bir Deniz Halkı gemisinden tuhaf görünüşlü kırmızı bir kuş satın almıştı. Kuşun gelecekten haber verebildiğini söylüyordu. Kuşun gövdesi kadar uzun şişman, sarı bir gagası vardı ve...”</p>
  </div>
</body>
</html>
