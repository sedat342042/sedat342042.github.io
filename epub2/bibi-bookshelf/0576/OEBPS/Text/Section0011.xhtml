<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gölge Yükseliyor</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="3. Düşünceler">3<br />
    Düşünceler</h1>

    <p>Saate rağmen Taş’ın geniş koridorlarında koşturan bir sürü insan vardı, Taş hizmetkârlarının siyah ve altın rengi ya da bir Yüksek Lordun ya da diğerinin üniformalarına bürünmüş erkek ve kadınlar. Zaman zaman başı açık ve silahsız, bazılarının ceketi iliklenmemiş bir iki Savunucu beliriyordu. Hizmetkârlar yaklaştıkları zaman Perrin ile Faile’e eğiliyor ya da diz kırıyor, sonra durmadan koşturmaya devam ediyorlardı. Askerlerin çoğu onları görünce irkiliyordu. Bazıları katı bir tavırla, ellerini kalplerine bastırarak eğiliyordu, ama hepsi uzaklaşmak ister gibi adımlarını hızlandırıyordu.</p>

    <p>Her üç ya da dört lambadan yalnızca biri yakılmıştı. Yüksek şamdanların arasındaki loş bölgelerde, gölgeler duvar halılarını bulanıklaştırıyor, duvara yaslanmış tek tük sandıkları belirsizleştiriyordu. Perrin’inkiler dışındaki tüm gözler için. Onun gözleri o loş bölgelerde cilalanmış altın gibi parlıyordu. Perrin hızla lambadan lambaya yürüyor, aydınlıkta olmadığı sürece bakışlarını yerden ayırmıyordu. Taş’taki insanların çoğu, öyle ya da böyle gözlerinin tuhaf rengini biliyordu. Elbette hiçbiri bundan bahsetmiyordu. Faile bile rengin Aes Sedailerle bağlantısının bir parçası olduğunu, gerçek olan, kabul edilecek, ama asla açıklanmayacak bir şey olduğunu düşünürmüş gibiydi. Öyle olsa bile, ne zaman bir yabancı karanlıkta parlayan gözlerini fark etse Perrin’in sırtından aşağı ürpertiler akıyordu. Dillerini tuttukları zaman, sessizlikleri yalnızca Perrin’in farklılığını vurguluyordu.</p>

    <p>“Keşke bana öyle bakmasalar,” diye mırıldandı, ondan iki kat yaşlı kır saçlı bir Savunucu yanından geçtikten sonra koşmaya başlayınca. “Benden korkuyorlarmış gibi. Daha önce korkmuyorlardı; bu şekilde değil. Neden bu insanların hepsi yataklarında değil?” Bir paspas ve bir kova taşıyan kadın diz kırdı ve başını eğip telaşla uzaklaştı.</p>

    <p>Kolunu onunkine dolamış olan Faile ona baktı. “Nöbetçilerin, görev başında olmadıkları sürece Taş’ın bu kısmına gelmemeleri gerektiğini düşünürdüm. Bir lordun sandalyesinde hizmetçi kucaklamak ve lord ile leydi uyurken birer lord ve leydiymişler gibi davranmak için iyi bir zaman. Muhtemelen onları ihbar edeceğin için endişeleniyorlardır. Ve hizmetkârlar işlerinin çoğunu geceleyin yapar. Gün ışığında kim onları ayakaltında, süpürür, toz alır, cilalarken görmek ister ki?”</p>

    <p>Perrin kuşkuyla başını salladı. Kızın bu tür şeyleri babasının evinden bildiğini tahmin ediyordu. Başarılı bir tüccarın hizmetkârları ve arabaları için koruyucuları olurdu. En azından bu insanlar, Perrin’in başına gelenler onların başına geldiği için yataklarından çıkmış değildi. Öyle olsaydı Taş’tan çıkıp gitmiş ve hâlâ koşuyor olurlardı. Ama neden diğerlerinin arasından Perrin seçilmiş, özellikle hedeflenmiş gibi görünüyordu? Rand’la yüzleşmeye can atmıyordu, ama bilmek zorundaydı. Faile ona yetişmek için adımlarını açmak zorunda kaldı.</p>

    <p>Onca ihtişamına, onca altına, ince oymalara, kakmalara rağmen Taş’ın içi de dışı gibi savaş için tasarlanmıştı. Koridorların kesiştiği her yerde, tavan cinayetdelikleriyle doluydu. Hiç kullanılmamış ok delikleri, tüm bir koridor boyunca içeriye bakıyordu. Perrin ve Faile duvarın içine inşa edilmiş ya da duvarlarla örtülmüş, aşağıdaki koridora bakan daha fazla ok deliğiyle kaplı dar ve dönen merdivenleri tırmandılar. Elbette bu tasarımların hiçbiri Aielleri, dış duvarı aşabilen ilk düşmanı engelleyememişti.</p>

    <p>Onlar dönen merdivenlere tırmanırken –Perrin koşturduğunu fark etmemişti, ama Faile koluna asılıyor olmasa daha hızlı giderdi– eski ter ve mide bulandırıcı, tatlımsı bir parfüm kokusu aldı, ama onları kafasının arkasına attı. Rand’a ne söyleyeceğine dalmıştı. <em>Neden beni öldürmeye çalıştın? Delirmeye mi başladın?</em> Sormanın kolay yolu yoktu ve kolay yanıtlar beklemiyordu.</p>

    <p>Taş’ın neredeyse tepesindeki gölgeli koridora çıktığında kendini bir Yüksek Lord ile iki kişisel korumasının sırtına bakarken buldu. Yalnızca Savunucuların Taş’ın içinde silah taşımasına izin verilirdi, ama o üçünün kalçalarında kılıçlar vardı. Bu sıradışı değildi elbette, ama burada, bu katta, gölgelerin içindeki varlıkları ve dikkatle koridorun ucundaki parlak ışığa bakıyor olmaları hiç normal değildi. Işık Rand’a verilen (ya da Rand’ca alınan ya da alması için Moiraine tarafından dayatılan) odalarının önündeki antreden geliyordu.</p>

    <p>Perrin ve Faile merdivenleri tırmanırken sessiz kalmak için çaba göstermemişti, ama üç adam izlemeye o kadar dalmıştı ki, başta hiçbiri yeni gelenleri fark etmedi. Sonra mavi ceketli korumalardan biri, boynundaki tutulmayı rahatlatmak için boynunu çevirdi; onları gördüğünde ağzı açık kaldı. Küfrünü keserek, kılıcını bir karış çekerek hızla döndü. Diğeri bir yürek atımı kadar süre sonra aynısını yaptı. İkisi de gergin ve hazır görünüyordu, ama gözleri huzursuzca kayıyor, Perrin’inkilerden kaçınıyordu. Ekşi bir korku kokusu yayıyorlardı. Yüksek Lord da öyle, ama onun korkusu dizgin altına alınmıştı.</p>

    <p>Kara, sivri sakalında beyaz bir çizgi olan Yüksek Lord Torean, bir balodaymış gibi rahatça hareket etti. Kol yeninden fazla tatlı bir parfümle kokulandırılmış mendilini çıkarıp, kulaklarıyla karşılaştırıldığında hiç de iri gelmeyen düğüm düğüm burnuna dokundurdu. Kırmızı saten kol yenleri olan güzel, ipek ceketi, yüzünün çirkinliğini daha da vurguluyordu. Perrin’in gömleğine baktı, mendilini yine burnuna dokundurdu ve başını hafifçe eğdi. “Işık sizi aydınlatsın,” dedi nazikçe. Bakışları Perrin’in sarı gözlerine dokundu ve hemen kaçtı, ama yüzündeki ifade değişmedi. “İyisinizdir umarım?” Belki aşırı nazik.</p>

    <p>Perrin adamın ses tonuna aldırmıyordu, ama Torean’ın Faile’i kayıtsız bir ilgiyle baştan aşağı süzmesi, yumruklarını sıkmasına sebep oldu. Fakat sesini ifadesiz tutmayı başardı. “Işık sizi aydınlatsın. Yüksek Lord Torean. Lord Ejder’e göz kulak olunmasına yardım ettiğinizi gördüğüme memnun oldum. Sizin yerinizdeki bazı adamlar burada olmasına kızabilirlerdi.”</p>

    <p>Torean’ın kaşları seğirdi. “Kehanet gerçekleşti ve Tear kehanetteki rolünü oynadı. Belki Yenidendoğan Ejder Tear’ı daha büyük bir yazgıya götürür. Kim buna kızabilir ki? Ama geç oldu. Size iyi geceler.” Dudaklarını büzerek Faile’i yine süzdü ve aşırı bir telaşla koridorda, antrenin ışıklarından uzaklaştı. Korumaları iyi eğitilmiş köpekler gibi peşinden seğirtti.</p>

    <p>“Medeni davranmaman için sebep yoktu,” dedi Faile gergin bir sesle. Yüksek Lord işitme alanından çıkınca. “Dilin donmuş demir gibiydi. Burada kalmayı düşünüyorsan, lordlarla anlaşmayı öğrenmen gerek.”</p>

    <p>“Sana, seni dizlerinde hoplatmak istermiş gibi bakıyordu. Ve bir baba gibi değil.”</p>

    <p>Kız umursamazca burnunu çekti. “Bana bakan ilk erkek değil. Daha fazlasını deneyecek cesaret bulursa, bir kaş çatış ve bir bakışla onu yerli yerine oturtabilirim. Benim adıma konuşmana ihtiyacım yok, Perrin Aybara.” Yine de sesi hoşnutsuz çıkmıyordu.</p>

    <p>Perrin sakalını kaşıyarak Torean’ın ardından baktı. Yüksek Lord ile korumalarının uzak bir köşede kaybolmasını izledi. Tear lordlarını ölümüne terlemeden nasıl yaşadıklarını merak etti. “Fark ettin mi, Faile? Koruma köpekleri bizden on adım uzaklaşana kadar ellerini kılıçlarından çekmedi.”</p>

    <p>Kız ona kaşlarını çattı, sonra üçlünün arkasından, koridora kaşlarını çattı, sonra başını yavaşça salladı. “Haklısın. Ama anlamıyorum. <em>Onun</em> için yaptıkları gibi eğilip yaltaklanmıyorlar, ama sen ve Mat’in çevresinde herkes, Aes Sedailerin yanındayken olduğu gibi dikkatli davranıyor.”</p>

    <p>“Belki Yenidendoğan Ejder’in arkadaşı olmak eskisi kadar iyi bir güvence değildir.”</p>

    <p>Faile gitmeyi yine önermedi, sözlerle değil, ama gözleri onunla doluydu. Perrin, sözlere dökülmemiş öneriyi görmezden gelmekte, sözlerle söylenmiş olandan daha başarılıydı.</p>

    <p>Koridorun sonuna ulaşamadan Berelain telaşla, ince beyaz sabahlığını iki koluyla sıkı sıkı tutarak antrenin parlak ışıklarından çıktı. Mayene Başı biraz daha hızlı yürümeye çalışsa koşuyor olacaktı.</p>

    <p>Faile’e onun istediği kadar medeni olabileceğini göstermek için Perrin eğilerek Mat’in bile daha iyisini beceremeyeceğini düşündüğü bir selam verdi. Buna karşın Faile’in selamı, başını hafifçe sallamasından ve dizlerini azıcık bükmesinden ibaretti. Perrin, fark etmedi bile. Berelain tek bakış fırlatmadan hızla yanlarından geçerken, iltihaplanan bir yara gibi pis ve çiğ korku kokusu burun deliklerinin seğirmesine sebep oldu. Bunun yanında Torean’ın korkusu hiçbir şeydi. Bu, kopmak üzere bir halatla bağlanmış delice bir panikti. Perrin arkasından bakarak yavaşça doğruldu.</p>

    <p>“Gözlerini mi doyuruyorsun?” diye sordu Faile yumuşak bir sesle.</p>

    <p>Dikkati Berelain’de, onu bu kadar korkutanın ne olduğunu merak ederek düşünmeden konuştu. “Kokusu...”</p>

    <p>Koridorun aşağısında Torean aniden bir yan koridordan çıktı ve Berelain’in kolunu yakaladı. Sel gibi konuşuyordu, ama Perrin bir avuç dağınık sözcükten başka hiçbir şey duymadı, kadının kibri içinde haddini aşmasıyla ilgili bir şey ve Torean’ın kadına koruma önermesiyle ilgili bir şey daha. Kadının yanıtı kısa, keskin ve daha kolay işitilebilirdi ve çenesini kaldırarak verdi. Kabaca kolunu kurtaran Mayene Başı sırtı dik, kendine daha fazla hâkim görünerek yürüyüp gitti. Takip etmek üzere olan Torean, Perrin’in izlediğini gördü. Mendilini burnuna dokunduran Yüksek Lord diğer koridorda kayboldu.</p>

    <p>“Şafağın Özü koksa bile umurumda değil,” dedi Faile karanlık karanlık. “O kadın, postu duvarda ne kadar iyi duracak olsa da ayı avlamakla ilgilenmiyor.. O güneşi istiyor.”</p>

    <p>Perrin ona kaşlarını çattı. “Güneş mi? Ayı mı? Sen neden bahsediyorsun?”</p>

    <p>“Sen kendin git. Sanırım ben yatmak istiyorum.”</p>

    <p>“İstediğin buysa,” dedi Perrin yavaşça, “ama neler olduğunu öğrenmeye sen de benim kadar heveslisin sanıyordum.”</p>

    <p>“Sanmıyorum. Bunca zaman kaçındıktan sonra şeyle... Rand’la... karşılaşmaya hevesliymişim gibi yapmayacağım. Hele şimdi, hiç hevesli değilim. Kuşkusuz siz ikiniz bensiz hoş bir sohbet edersiniz. Özellikle de şarap varsa.”</p>

    <p>“Hiç mantıklı konuşmuyorsun,” diye mırıldandı Perrin, elini saçlarından geçirerek. “Yatmak istiyorsan, güzel, ama keşke anlayabileceğim bir şeyler söyleseydin.”</p>

    <p>Kız yüzünü uzun uzun inceledi, sonra aniden dudağını ısırdı. Perrin onun kahkahasını bastırmaya çalıştığını düşündü. “Ah, Perrin, bazen en çok masumluğundan hoşlandığımı düşünüyorum.” Gerçekten de sesinde kahkaha izi vardı. “Sen şeye... arkadaşına git ve sabahleyin bana anlat. Ne kadarını istersen.” Perrin’in başını çekip dudaklarına bir öpücük kondurdu ve aynı hızla koridorda koşarak uzaklaştı.</p>

    <p>Perrin başını iki yana sallayarak kız merdivenlere dönene kadar izledi. Torean görünmedi. Kız bazen başka bir dil konuşuyormuş gibi geliyordu. Işıklara yöneldi.</p>

    <p>Antre elli adımdan daha geniş yuvarlak bir odaydı. Yüksek tavanındaki altın zincirlerden yüz yaldızlı lamba asılmıştı. Cilalı kızıltaş sütunlar, duvarların önünde bir halka oluşturuyordu ve zemin altın çizgili siyah mermerden tek bir levhadan oluşuyor gibi görünüyordu. Artur Şahinkanadı, Dünyanın Omurgası’ndan Aryth Okyanusu’na kadar bütün toprakları tek bir krallık altına toplamadan önce, Tear’ın kralları zamanında, kral dairesinin antresiydi. Şahinkanadı’nın imparatorluğu yıkıldıktan sonra Tear kralları geri dönmemişti ve bin sene boyunca bu dairenin tek sakinleri, tozların üzerinde iz bırakan fareler olmuştu. Hiçbir Yüksek Lord’un daireye el koyacak kadar çok gücü olmamıştı.</p>

    <p>Elli Savunucu’dan oluşan bir halka odanın ortasında kaskatı duruyor, zırhları ve miğferleri parlıyor, mızraklarını tam olarak aynı açıyla eğik tutuyorlardı. Bu şekilde her yöne bakarken Taş’ın mevcut efendisini davetsiz misafirlere karşı korumaları kastedilmişti. Komutanları, miğferindeki iki kısa beyaz tüyle ayırt edilen yüzbaşı birazcık daha az katı duruyordu. Bir eli kılıcının kabzasında, diğeri kalçasında, görevinin onca itibarıyla poz vermişti. Adamların hepsi korku ve kararsızlık kokuyordu. Ufalanan bir yamacın altında yaşayan ve kendilerini yamacın asla yıkılmayacağına ikna etmeye çalışan adamlara benziyorlardı. En azından bu gece. Ya da bir sonraki saat boyunca.</p>

    <p>Perrin, topukları yankılar çıkararak aralarından yürüdü. Subay ona yönelecek oldu, ama Perrin sorgulanmak için durmayınca tereddüt etti. Perrin’in kim olduğunu biliyordu elbette; en azından her Tearlının bildiği kadarını biliyordu. Aes Sedailerin yol arkadaşı ve Lord Ejder’in dostu. Taşın Savunucularından basit bir subay tarafından işine karışılmayacak biri. Görünüşte, Lord Ejder’in uykusunu koruma gibi bir görevi vardı, elbette, ama muhtemelen kendi kendine itiraf etmese bile, o ve parlak zırhı yalnızca bundan ibaretti. Gösteriş! Gerçek nöbetçiler Perrin’in sütunların ötesine yürüdüğü, Rand’ın odalarına yaklaştığı zaman gördükleriydi.</p>

    <p>Sütunların arkasında o kadar kıpırtısız oturuyorlardı ki, taşa karışmış gibi görünüyorlardı, ama ceketleri ve pantolonları –Kıraç’ta onları gizleyen griler ve kahverengiler– kıpırdadıkları anda onları görünür kılıyordu. Altı Mızrağın Kızı, kuzine yerine bir savaşçının yaşamım seçen Aiel kadınları, yumuşak, dizlerine gelen bağcıklı çizmeler üzerinde, Perrin ile kapının arasına girdi. Kadınlara göre uzun boyluydular, en uzun boylusu Perrin’den bir el kısa, bronzlaşmış, kısa, sarı, kızıl ya da arada bir yerde renge sahip saçlı kadınlar. İkisinin elinde ok takılmış ama çekilmemiş kıvrık, kemik yaylar vardı. Diğerleri küçük, kösele kalkanlar ve üçer dörder kısa mızrak taşıyordu. Mızraklara kısaydı, ama uçları bir adamın bedenini delip geçecek kadar uzundu.</p>

    <p>“Seni içeri bırakabileceğimi sanmıyorum,” dedi alev saçlı kadın, sözcüklerdeki acılığı almak için hafifçe gülümseyerek. Aieller başka insanlar kadar gülümsemez, çok fazla duygu belli etmezdi. “Bu gece kimseyi görmek istemiyor sanırım.”</p>

    <p>“Ben içeri giriyorum, Bain.” Kızın mızraklarını görmezden gelerek kollarını tuttu. İşte o zaman mızrakları görmezden gelmek imkânsız oldu, çünkü kız mızraklardan birinin ucunu boğazına dayamayı başarmıştı. Chiad isimli genç kadın aniden mızraklarını diğer yandan yaklaştırmış, ikisini boynunun içinde bir yerde buluşturmayı düşünüyormuş gibi derisine yaslamıştı. Diğer kadınlar, Bain ile Chiad’ın yapılması gereken her ne ise halledebileceğinden emin, yalnızca izliyordu. Perrin yine de elinden geleni yaptı. “Sizinle tartışacak zamanım yok. Hatırladığım kadarıyla sizinle tartışan insanları dinlediğinizden değil. Ben içeri giriyorum.” Elinden geldiğince nazikçe Bain’i kaldırdı ve kenara koydu.</p>

    <p>Chiad’ın mızrağının kan çıkarması için bir nefes vermesi yeterliydi, ama koyu mavi gözlerinin irkilerek irileşmesinden sonra Bain aniden mızraklarını çekti ve sırıttı. “Kızların Öpücüğü denen bir oyun öğrenmek ister misin, Perrin? Bence iyi oynardın. En azından bir şeyler öğrenmiş olurdun.” Diğerlerinden biri yüksek sesle güldü. Chiad’ın mızrağı geri çekildi.</p>

    <p>Perrin, mızraklar derisine dokunduğundan beri aldığı ilk nefes olduğunu fark etmemelerini umarak derin bir nefes çekti. Kızlar yüzlerini peçelememişti –<em>shoufa</em>’ları boyunlarına kara eşarplar gibi dolanmıştı– ama Perrin öldürmeden önce Aiellerin peçe takmalarının zorunlu olup olmadığını bilmiyordu, yalnızca peçe takmalarının öldürmeye hazır olduklarını ifade ettiğini biliyordu.</p>

    <p>“Belki başka zaman,” dedi nazikçe. Bain gülünç bir şey söylemiş gibi hepsi sırıtıyordu ve Perrin neyin gülünç olduğunu anlamıyordu. Thom haklıydı. Herhangi bir ulustan, herhangi bir konumdan gelen herhangi bir kadını anlamaya çalışan adam çıldırırdı; Thom böyle demişti.</p>

    <p>Perrin şahlanan altın bir aslan şeklindeki kapı kulpuna uzanırken Bain ekledi.</p>

    <p>“Senin başına olsun. Çoğu erkeğin senden daha iyi bir refakatçi sayacağı birini kovaladı.”</p>

    <p><em>Elbette,</em> diye düşündü Perrin kapıyı çekip açarak, <em>Berelain. Buradan çıkıyordu. Bu gece her şey Rand’ın çevresinde...</em></p>

    <p>Odayı gördüğü zaman Mayene Başı düşüncelerinden çıkıp gitti. Kırık aynalar duvarlarda asılı duruyordu. Yerler kırık camlarla, parçalanmış porselen kıymıkları ve kesilmiş şiltelerden dökülen tüylerle kaplıydı. Devrilmiş sandalyelerin ve sıraların arasında açık kitaplar yatıyordu. Rand yatağın ayakucuna oturmuş, gözlerini kapatmış, yatak direklerinden birine yaslanmış, elleri dizlerinin üzerinde yatan <em>Callandor</em>’un üzerinde gevşekçe duruyordu. Kanla banyo yapmış gibi görünüyordu.</p>

    <p>“Moiraine’i getirin!” diye tersledi Perrin Aiel kadınları. Rand hâlâ hayatta mıydı? Öyleyse, o şekilde kalmak için Aes Sedai Şifası’na ihtiyacı vardı. “Acele etmesini söyleyin!” Arkasında bir inleme, sonra koşan yumuşak çizmelerin seslerini duydu.</p>

    <p>Rand başını kaldırdı. Yüzü kanlı bir maske gibiydi. “Kapıyı kapat.”</p>

    <p>“Moiraine birazdan burada olur, Rand. Sakin ol. O...”</p>

    <p>“Kapıyı kapat, Perrin.”</p>

    <p>Kendi aralarında mırıldanan Aiel kadınlar kaşlarını çattılar, ama gerilediler. Perrin kapıyı kapattı ve beyaz tüylü subayın bağırdığı soruları kesti.</p>

    <p>Halıyı aşarak Rand’a doğru yürürken cam parçaları çizmelerinin altında gıcırdadı. Vahşice doğranmış keten çarşaftan bir şerit yırtarak Rand’ın yan tarafındaki yaraya bastırdı. Baskı üzerine Rand’ın saydam kılıcın üzerindeki elleri gerildi, sonra gevşedi. Kan kumaşı hemen kırmızıya boyadı. Ayak tabanlarından başına kadar her tarafı kesiklerle ve yaralarla doluydu; çoğunun içinde cam parçaları parıldıyordu. Perrin çaresizce omuzlarını kaldırdı. Moiraine’i beklemekten başka ne yapabileceğini bilmiyordu.</p>

    <p>“Işık aşkına, ne yapmaya çalıştın, Rand? Kendi derini yüzmeye çalışmışa benziyorsun. Ve neredeyse beni de öldürüyordun.” Bir an Rand’ın yanıt vermeyeceğini sandı.</p>

    <p>“Ben değildim,” dedi Rand sonunda, fısıldar gibi. “Terkedilmişlerden biri.”</p>

    <p>Perrin gerdiğini hatırlamadığı kasları gevşetmeye çalıştı. Yalnızca kısmen başarılı oldu. Faile’e Terkedilmişlerden bahsetmişti, tam olarak kayıtsızca değil, ama genellikle Rand’ın nerede olduğunu öğrendikleri zaman ne yapacaklarını düşünmemeye çalışmıştı. İçlerinden biri Yenidendoğan Ejder’i alt etmeyi başarırsa, Karanlık Varlık serbest kaldığında diğerlerinin üstünde dururdu. Karanlık Varlık serbest kalır, Son Savaş savaşılmadan kaybedilirdi.</p>

    <p>“Emin misin?” dedi aynı ölçüde alçak sesle.</p>

    <p>“Öyle olmak zorunda, Perrin. Öyle olmak zorunda.”</p>

    <p>“İçlerinden biri sana saldırırken bana da saldırmışsa?.. Mat nerede, Rand? Hayattaysa ve benim yaşadıklarını yaşadıysa, benim gibi düşünüyor olmalı. Sen olduğunu. Haddini bildirmek için burada olurdu.”</p>

    <p>“Ya da bir atın üzerinde, şehir kapılarına gidiyor olurdu.” Rand dik oturmaya çalıştı. Pıhtılaşan kan çatladı ve göğsünde, omuzlarında yeni sızıntılar belirdi. “Öldüyse, Perrin, sen de benden olabildiğince uzak dursan iyi olacak. Sanırım sen ve Loial bu konuda haklısınız.” Perrin’i inceleyerek durdu. “Sen ve Mat benim hiç doğmadığımı diliyor olmalısınız. Ya da en azından beni hiç görmediğinizi.”</p>

    <p>Gidip kontrol etmenin anlamı yoktu; Mat’e bir şey olmuşsa, şimdiye dek sona ermiş olmalıydı. Ve Perrin Rand’ın yan tarafına bastırdığı kumaşın, Moiraine gelene kadar Rand’ı hayatta tutacak tek şey olabileceğini hissediyordu. “Gidip gitmediğine aldırıyor gibi görünmüyorsun. Yak beni, o da önemli. Gitmişse ne yapacaksın? Ya da Işık esirgesin, ölmüşse?”</p>

    <p>“En az bekledikleri şeyi.” Rand’ın gözleri, şafağı örten sabah pusu gibi görünüyordu; içinden hararetli bir parıltının sızdığı mavi gri bir perde. Sesi bıçak gibi keskindi. “Her durumda, yapmam gereken bu. <em>Herkesin</em> en az beklediği şey.”</p>

    <p>Perrin ağır ağır nefes aldı. Rand’ın sinirlerinin gergin olması anlaşılırdı. Delirme başlangıcı işareti değildi. Delilik işareti aramayı bırakması gerekliydi. O işaretler yeterince çabuk gelecekti ve beklemek midesini düğüm düğüm etmekten başka işe yaramıyordu. “O ne?” diye sordu sessizce.</p>

    <p>Rand gözlerini kapattı. “Yalnızca onları hazırlıksız yakalamam gerektiğini biliyorum. Herkesi hazırlıksız yakalamalıyım,” diye mırıldandı vahşice.</p>

    <p>Kapılardan biri açıldı ve uzun boylu, koyu kızıl saçlarında griler olan bir Aiel erkeği girdi. Arkasında, Kızlarla tartışan subayın beyaz tüyleri hopluyordu; Bain kapıyı kapattığında tartışma devam ediyordu.</p>

    <p>Rhuarc; keskin, mavi gözlerle, perdenin ya da devrilmiş sandalyenin arkasında düşmanların saklandığından şüphelenirmiş gibi odayı taradı. Taardad Aiellerinin klan şefinin, belindeki ağır çelikli hançer dışında görünür bir silahı yoktu, ama otorite ve özgüvenini silah gibi, sessizce, ama hançerin yanında kınlara takılıymış gibi emin bir biçimde taşıyordu. Ve <em>shoufa</em>’sı omuzlarına düşmüştü; Aieller hakkında azıcık bilgisi olan hiç kimse, peçe takmadığı zaman daha az tehlikeli saymazdı onları.</p>

    <p>“Dışarıdaki o Tearlı aptal kumandanına, burada bir şey olduğunu bildirdi,” dedi Rhuarc, “ve söylentiler derin bir mağaradaki ceset yosunları gibi bitmeye başladı bile. Beyaz Kule’nin seni öldürmeye çalıştığından Son Savaş’ın burada, bu odada savaşıldığına dek her şey.” Perrin ağzını açtı; Rhuarc elini kaldırıp konuşmasını engelledi. “Öleceği günü öğrenmiş gibi görünen Berelain ile karşılaştım ve bana gerçeği anlattı. Söylediklerinden kuşku duymuş olsam da, doğru gibi görünüyor.”</p>

    <p>“Moiraine’i çağırttım,” dedi Perrin. Rhuarc başını salladı. Elbette. Kızlar ona bildikleri her şeyi anlatmış olmalıydı.</p>

    <p>Rand acıyla kahkaha attı. “Ona sessiz kalmasını söyledim. Anlaşılan Lord Ejder Mayene’e hükmetmiyor.” Sesi başka her şeyden çok eğlenirmiş gibi çıkıyordu.</p>

    <p>“O genç kadından daha büyük kızlarım var,” dedi Rhuarc. “Başka kimseye söyleyeceğini sanmıyorum. Bence bu gece burada olan her şeyi unutmayı tercih edecek.”</p>

    <p>“Ve ben ne olduğunu bilmek istiyorum,” dedi Moiraine, odaya süzülerek. İnce ve narindi; Rhuarc peşinden gelen adam –Muhafızı Lan– kadar uzundu ondan, ama odaya hâkim olan Aes Sedai idi. Bu kadar çabuk gelmiş olmak için koşması gerekirdi, ama şimdi donmuş bir göl kadar dingindi. Moiraine’in sakinliğini bozmak için çok şey gerekirdi. Mavi, ipek elbisesinin yüksek, dantelli bir yakası vardı ve kol yenleri daha koyu renk kadifeyle çizgi çizgiydi, ama sıcaklık ve nemden etkilenmiyor gibiydi. Saçlarındaki ince, altın bir zincirin ucuna asılmış küçük, mavi bir taş, üzerine vuran ışıkta parıldayarak en ufak bir ter tabakasının yokluğunu vurguluyordu.</p>

    <p>Karşılaştıkları her seferde olduğu gibi Lan ve Rhuarc’ın buz gibi mavi bakışları birleşince sanki kıvılcımlar çaktı. Lan’in, şakaklarda grileşmiş siyah saçları örülmüş ince bir şeritle tutuluyordu. Yüzü kayadan oyulmuş gibi görünüyordu, tamamen sert düzlüklerden ve açılardan oluşuyordu ve kalçasındaki kılıcı bedeninin bir parçasıymış gibi duruyordu. Perrin iki adamdan hangisinin daha ölümcül olduğuna karar veremiyordu, ama aradaki fark bir fareyi aç bırakacak kadar az görünüyordu.</p>

    <p>Muhafız’ın gözleri Rand’a kaydı. “Elini tutacak biri olmadan tıraş olabilecek yaşa geldiğini sanıyordum.”</p>

    <p>Rhuarc gülümsedi. Bu hafif bir gülümsemeydi, ama Lan’in yanında ilk defa gülümsediğini görüyordu. “Henüz genç. Öğrenecek.”</p>

    <p>Lan Aiel’e baktı, gülümsemesine aynı hafiflikle karşılık verdi.</p>

    <p>Moiraine iki adama kısa, kavurucu bir bakış fırlattı. Halıyı aşarken bastığı yere bakmadı, ama eteklerini kaldırarak, hafifçe adım atarken terliklerinin altında tek bir cam gıcırdamadı. Gözleri odayı taradı; en ufak detayları bile gördüğünden emindi Perrin. Bir an onu inceledi –Perrin kadının gözlerine bakmadı; kadın kendini rahat hissetmesini önleyecek kadar çok şey biliyordu– ama Rand’ın üzerine ipekten, sessiz bir sel gibi, soğuk ve amansız, çöktü.</p>

    <p>Perrin elini indirerek yolundan çekildi. Kumaş parçası, pıhtılaşan kanla yapışmış, olduğu yerde kaldı. Kan baştan ayağa kara şeritler ve lekeler halinde kuruyordu. Derisindeki cam kıymıklar lamba ışığı altında pırıldıyordu. Moiraine, parmak uçlarıyla kana bulanmış kumaşa dokundu, sonra altına bakmak konusunda fikrini değiştirmiş gibi elini çekti. Perrin Aes Sedai’nin irkilmeden Rand’a nasıl bakabildiğini merak etti, ama kadının pürüzsüz yüzü değişmedi. Hafif bir biçimde, gül kokulu sabun kokuyordu.</p>

    <p>“En azından hayattasın.” Sesi ezgi gibiydi, ama aynı zamanda soğuk, öfkeli bir ezgi. “Ne olduğu konusu bekleyebilir. Gerçek Kaynak’a dokunmaya çalış.”</p>

    <p>“Neden?” diye sordu Rand ihtiyatlı bir sesle. “Şifa vermeyi bilsem bile kendi kendime Şifa veremem. Kimse yapamaz. Bu kadarını biliyorum.”</p>

    <p>Moiraine bir an, ne kadar tuhaf gelse de, patlayacakmış gibi göründü, ama bir sonraki nefeste bir kez daha öyle derin bir sakinlikle kaplandı ki, kuşkusuz hiçbir şey onu çatlatamazdı. “Şifa için gereken gücün yalnızca bir kısmı Şifa verenden gelir. Şifa görenden gelenin bir kısmını Güç yerine koyabilir. O olmadan, yarını ve belki ertesi günü yatarak geçirebilirsin. Şimdi, yapabiliyorsan Güç çek, ama hiçbir şey yapma. Yalnızca tut. Zorunlu kalırsan bunu kullan.” <em>Callandor</em>’a dokunmak için fazla eğilmesi gerekmiyordu.</p>

    <p>Rand, kılıcı Aes Sedai’nin elinden uzaklaştırdı. “Yalnızca tut, diyorsun.” Yüksek sesle kahkaha atmak üzereymiş gibi konuşmuştu. “Pekâlâ.”</p>

    <p>Perrin’in görebildiği kadarıyla hiçbir şey olmadı, gerçi görmeyi beklediğinden değil. Rand oracıkta, kaybedilen bir savaştan hayatta kalmış biri gibi Moiraine’e bakarak oturdu. Kadın gözlerini bile kırpmadı. İki kez, farkında olmadan parmaklarını avuçlarına sürttü.</p>

    <p>Rand bir süre sonra içini çekti. “Boşluk’a bile ulaşamıyorum. Yoğunlaşamıyorum gibi.” Yüzünde kuruyan kan bir sırıtışla çatladı. “Neden, anlamıyorum.” Sol gözünün yanından kalın, kırmızı bir sızıntı döküldü.</p>

    <p>“O zaman her zamanki gibi yaparım,” dedi Moiraine ve parmaklarına bulaşan kana aldırmadan Rand’ın başını ellerine aldı.</p>

    <p>Rand, ciğerlerindeki bütün nefes boşalmış gibi kükreyerek ayağa fırladı, sırtı öyle büküldü ki başı neredeyse Moiraine’in ellerinden kurtulacaktı. Bir kolunu açtı, parmaklarını yaydı ve öyle gerdi ki, kırılacak gibi göründüler; diğer eli <em>Callandor</em>’un kabzasına kapandı, kolundaki kaslar düğüm düğüm kasıldı. Fırtınaya yakalanmış bir kumaş parçası gibi sarsılıyordu. Pıhtılaşmış kan parçaları düştü, kapanan yaraların dışarı fırlattığı cam kırıkları sandığa ve yere yağdı.</p>

    <p>Perrin, o fırtına kendi çevresinde kükrüyormuş gibi ürperdi. Daha önce Şifa verildiğini ve daha fazlasını görmüştü, ama Güç kullanılırken seyretmeye, böyle bir konuda bile bir türlü alışamamıştı. Tüccar korumalarının ve sürücülerinin Aes Sedailer hakkında anlattığı hikâyeler Moiraine ile karşılaşmadan uzun yıllar önce beynine yerleşmişti. Rhuarc keskin bir huzursuzluk kokuyordu. Yalnızca Lan kayıtsız karşılamıştı. Lan ve Moiraine.</p>

    <p>Neredeyse başladığı anda bitti. Moiraine ellerini çekti ve Rand kamburunu çıkardı. Ayakta kalmak için yatak direğine tutundu. Direği mi, yoksa <em>Callandor</em>’u mu daha sıkı kavradığını anlamak güçtü. Moiraine duvarın dibindeki süslü dayanağa koymak için kılıcı almaya çalıştığında kararlılıkla, hatta kabaca geri çekti onu.</p>

    <p>Kadının ağzı bir anlığına gerildi, ama Rand’ın yan tarafındaki kumaş parçasını çekmek ve çevresindeki lekeleri silmekle yetindi. Eski yara yine hassas bir iz olmuştu. Diğer yaraları kaybolmuştu. Üzerinde kalan kurumuş kanlar başkasından gelmiş gibiydi.</p>

    <p>Moiraine kaşlarını çattı. “Hâlâ tepki vermiyor,” diye mırıldandı, yarı kendi kendine. “Tamamen iyileşmedi.”</p>

    <p>“Beni öldürecek olan o, değil mi?” diye sordu Rand yumuşak bir sesle, sonra alıntı yaptı, “‘Shayol Ghul’ün kayaları üzerindeki kanı Gölge’yi yıkayıp temizleyecek. İnsanın kurtuluşu için feda edilecek.’”</p>

    <p>“Çok fazla okuyorsun,” dedi kadın keskin bir sesle. “Ve pek azını anlıyorsun.”</p>

    <p>“Sen daha fazlasını mı anlıyorsun? O zaman anlat bana.”</p>

    <p>“Yalnızca kendine bir yol bulmaya çalışıyor,” dedi Lan aniden. “İleride bir yerde bir uçurum olduğunu bilirken kimse körlemesine koşmak istemez.”</p>

    <p>Perrin şaşırarak irkildi. Lan, Moiraine’e neredeyse hiç itiraz etmezdi, en azından başkalarının duyabileceği bir yerde yapmazdı. Ama o ve Rand kılıç çalışarak birlikte epey zaman geçirmişlerdi.</p>

    <p>Moiraine’in kara gözleri çaktı, ama yalnızca, “Yatması gerek. Yıkanması için su getirilmesini ve başka bir yatak odası hazırlanmasını söyler misin? Bunun tamamen temizlenmesi ve yeni bir şilte konması gerekli,” dedi. Lan başını salladı ve başını antreye çıkarıp sessizce konuştu.</p>

    <p>“Burada uyuyacağım, Moiraine.” Rand yatak direğini bırakarak dik durdu, <em>Callandor</em>’un ucunu halıya dayayıp iki elini kabzaya koydu. Kılıç hakkında bir şeyler öğrenmişse bile belli olmuyordu. “Artık kovalanmayacağım. Bir yataktan bile.”</p>

    <p><em>“Tai’shar Manetheren,”</em> diye mırıldandı Lan.</p>

    <p>Bu sefer Rhuarc bile şaşkın göründü, ama Moiraine Muhafız’ın Rand’a iltifat etmesini duymuşsa bile belli etmedi. Rand’a bakıyordu, yüzü ifadesizdi, ama gözlerinde fırtına bulutları vardı. Rand’ın yüzünde, kadının şimdi ne yapmayı deneyeceğini merak edermiş gibi küçük, soru dolu bir gülümseme yerleşti.</p>

    <p>Perrin kapıya doğru geriledi. Rand ve Aes Sedai inat yarışına girişecek olurlarsa, başka yerde olmayı tercih edecekti. Lan aldırıyor gibi görünmüyordu; hem dik sırtlı, hem aylak duruşuna bakarak anlamak imkânsızdı. Durduğu yerde uyuyakalacak kadar sıkılmış ya da kılıcını çekmeye hazır olabilirdi; tavrı herhangi birini ya da ikisini birden düşündürüyordu. Rhuarc da aynısını yapıyordu, ama o da kapıya bakışlar fırlatıyordu.</p>

    <p>“Olduğunuz yerde kalın!” Moiraine bakışlarını Rand’dan ayırmadı ve uzattığı parmak Perrin ile Rhuarc’ın arasına işaret etti, ama Perrin yine de durdu. Rhuarc omuzlarını silkti ve kollarını kavuşturdu.</p>

    <p>“İnatçı,” diye mırıldandı Moiraine. Bu sefer lafı Rand’a idi. “Pekâlâ. Yere yıkılana kadar orada durmayı düşünüyorsan, yüzünün üstüne düşene kadar geçecek zamanı bana burada neler olduğunu anlatarak geçirebilirsin. Sana hiçbir şey öğretemem, ama bana anlatırsan, belki neyi yanlış yaptığını söyleyebilirim. Küçük bir olasılık, ama belki yapabilirim.” Sesi keskinleşti. “Onu kontrol etmeyi öğrenmelisin ve buna benzer olaylar yüzünden demek istemiyorum. Güç’ü kontrol etmeyi öğrenemezsen seni öldürür. Bunu biliyorsun. Sana sık sık söyledim. Kendi kendine öğretmelisin. Onu içinde bulmalısın.”</p>

    <p>“Hayatta kalmaktan başka hiçbir şey yapmadım,” dedi Rand kuru kuru. Kadın ağzını açmadı ve Rand devam etti. “Sence yönlendirsem anlamaz mıyım? Uykumda yapmadım. Bu uyanıkken oldu.” Sendeledi ve kılıcına yaslandı.</p>

    <p>“Sen bile, uyurken Ruh’tan başka bir şey yönlendiremezsin,” dedi Moiraine serin bir sesle, “ve bu Ruh’la yapılmadı. Ben de <em>ne</em> olduğunu sormak üzereydim.”</p>

    <p>Rand hikâyesini anlatırken Perrin tüylerinin diken diken olduğunu hissetti. Balta yeterince kötüydü, fakat balta en azından katı, gerçek bir şeydi. Aynalardan yansımalarının fırlayıp sana saldırması... Cam parçalarına basmamak için farkında olmadan kıpırdandı.</p>

    <p>Konuşmaya başladıktan kısa süre sonra, Rand arkasına, sandığa baktı. Görülmesini istememiş gibi çabuk bir bakış. Bir an sonra, sandığın kapağına saçılmış, gümüşlenmiş cam parçaları kıpırdandı ve görünmeyen bir süpürge tarafından ittirilmiş gibi yere kaydı. Rand, Moiraine ile bakıştı, sonra yavaşça oturdu ve devam etti. Perrin sandığın tepesini hangisinin temizlediğinden emin değildi. Hikâye Berelain’den bahsetmiyordu.</p>

    <p>“Terkedilmişlerden biri olmalı,” diye bitirdi Rand sonunda. “Belki Sammael. Illian’da olduğunu söylemiştin. Aralarından biri Tear’da değilse. Sammael, Illian’dan Taş’a ulaşabilir mi?”</p>

    <p>“<em>Callandor onun</em> elinde olsa bile, hayır,” dedi Moiraine. “Sınırlar var. Sammael yalnızca bir insan. Karanlık Varlık değil.”</p>

    <p>Yalnızca bir insan mı? Pek iyi bir tarif değil, diye düşündü Perrin. Yönlendirebilen, ama bir şekilde delirmemiş bir adam; en azından, herkesin bildiği kadarıyla henüz delirmemiş. Belki Rand kadar güçlü bir adam, ama Rand henüz öğrenmeye çalışırken Sammael yetenekleri ile ilgili her numarayı zaten biliyordu. Üç bin seneyi Karanlık Varlık’ın zindanında tutsak geçirmiş bir adam, kendi seçimi ile Gölge’ye geçmiş bir adam. Hayır. “Yalnızca bir insan” Sammael’i ya da erkek ya da kadın, herhangi bir Terkedilmiş’i tarif etmeye başlayamıyordu bile.</p>

    <p>“O zaman içlerinden biri burada. Şehirde.” Rand başını bileklerine dayadı, ama hemen yine doğruldu ve odadakilere öfkeyle baktı. “Yine kovalanmayacağım. Bu sefer av köpeği ben olacağım. Onu bulacağım... ve ben...”</p>

    <p>“Terkedilmişlerden biri değil,” diye araya girdi Moiraine. “Sanırım hayır. Bu çok basitti. Ve çok karmaşık.”</p>

    <p>Rand sakin sakin konuştu. “Bilmece yok, Moiraine. Terkedilmiş değilse kim? Ya da ne?”</p>

    <p>Aes Sedai’nin yüzü örs gibi sertti, ama tereddüt ederek el yordamı ile ilerledi. Yanıttan mı emin değil, yoksa ne kadar şey açıklayacağına karar mı vermeye çalışıyor, belli değildi.</p>

    <p>“Karanlık Varlık’ın zindanını tutan mühürler zayıflarken,” dedi bir süre sonra, “o hâlâ tutsakken bile bir... ufunet...<a href="../Text/Section0070.xhtml#Footnote0001" id="Backlink0001"><sup>[1]</sup></a> kaçması kaçınılmaz olabilir. Bir göletin dibinde çürüyen şeylerden yükselen kabarcıklar gibi. Ama bu kabarcıklar Desen boyunca süzülecek, bir ipliğe yapışıp patlayacaktır.”</p>

    <p>“Işık!” Perrin durduramadan ağzından kaçtı. Moiraine’in gözleri ona döndü. “Rand’a olan... şeyin herkese olmaya başlayacağını mı söylemek istiyorsun?”</p>

    <p>“Herkes değil. En azından henüz değil. Başlangıçta yalnızca birkaç kabarcık olacağını, Karanlık Varlık’ın uzanmasını sağlayan çatlaklardan kaçacaklarını düşünüyorum. Daha sonra, kim bilebilir? Ve nasıl <em>ta’veren</em>’ler Desen’de, çevrelerindeki başka iplikleri büküyorsa, belki bu kabarcıkları başkalarından daha kuvvetle çekecektir.” Gözleri, bu gece kâbuslarla uyanan tek kişinin Rand olmadığını bildiğini söylüyordu. Küçük bir gülümseme, Perrin görür görmez kaybolan bir gülümseme, diğerlerinden saklamayı düşünüyorsa Perrin’in sessiz kalabileceğini söylüyordu. Ama biliyordu. “Ama gelecek aylarda... o kadar yaşayacak kadar şanslıysak yıllarda... korkarım çok insan saçlarını beyazlatacak şeyler görecek. Hayatta kalırlarsa.”</p>

    <p>“Mat,” dedi Rand. “Onun?.. O?..”</p>

    <p>“Yakında öğreneceğim,” diye yanıt verdi Moiraine sakinlik içinde. “Yapılan şey geri çevrilemez, ama umut besleyebiliriz.” Fakat ses tonu nasıl olursa olsun, Rhuarc konuşana kadar huzursuzluk koktu.</p>

    <p>“O iyi. Ya da iyiydi. Buraya gelirken gördüm.”</p>

    <p>“Nereye gidiyordu?” dedi Moiraine sesinde hafif sinirli bir tınıyla.</p>

    <p>“Hizmetkâr odalarına gidiyor gibiydi,” dedi Aiel ona. Fazla şey bilmese de üçünün <em>ta’veren</em> olduğunu biliyordu ve Mat’i, “Ahırlara değil Aes Sedai. Diğer yana, nehre doğru. Ve Taş’ın rıhtımlarında gemi yoktu,” diye ekleyecek kadar iyi tanıyordu, Kıraç’ta bu tür şeyler yalnızca hikâyelerden biliniyor olsa da, “Tekne” ve “rıhtım” sözcüklerini söylerken başka Aieller gibi tereddüt etmedi.</p>

    <p>Moiraine, başka bir şey beklememiş gibi onayla başını salladı. Perrin başını iki yana salladı; kadın gerçek düşüncelerini saklamaya o kadar alışmıştı ki, alışkanlık eseri perdeliyor gibiydi onları.</p>

    <p>Aniden kapılardan biri açıldı ve Bain ile Chiad, mızrakları olmadan içeri kaydı. Bain geniş, beyaz bir kâse ve tepesinden buharlar yükselen şişman bir sürahi taşıyordu. Chiad’ın kollarında katlanmış havlular vardı.</p>

    <p>“Bunları neden <em>siz</em> getiriyorsunuz?” diye sordu Moiraine.</p>

    <p>Chiad omuzlarını silkti. “Kadın girmek istemedi.”</p>

    <p>Rand havlarcasına güldü. “Hizmetkârlar bile benden uzak duracak kadar biliyor. İstediğin yere koy.”</p>

    <p>“Zamanın daralıyor, Rand,” dedi Moiraine. “Tearlılar bir şekilde sana alışıyor ve kimse aşina olandan yabancı olan kadar çok korkmaz. Biri sırtına bir ok saplamayı ya da yemeğini zehirlemeyi düşünene kadar kaç hafta, kaç gün geçecek? Terkedilmişlerden biri saldırana ya da bir başka kabarcık Desen’den süzülüp gelene kadar ne kadar zaman?”</p>

    <p>“Beni zorlama, Moiraine.” Rand kir içinde, yarı çıplak ve dik durmak için <em>Callandor</em>’a yaslanmak zorundaydı, ama o sözleri sessiz bir emirle doldurmayı başardı. “Senin için de koşmayacağım.”</p>

    <p>“Yolunu çabuk seç,” dedi kadın, “ve bu sefer, ne yapmayı planladığını bana bildir. Yardımımı kabul etmezsen bilgim sana yardım edemez.”</p>

    <p>“Yardımın mı?” dedi Rand bitkin bitkin. “Yardımını kabul ederim. Ama ben karar veririm, sen değil.” Perrin’e konuşmadan bir şeyler anlatmak ister gibi, başkalarının işitmesini istemediği şeyler anlatmak ister gibi baktı. Ne olduğu konusunda Perrin’in en ufak bir fikri bile yoktu. Rand bir süre sonra içini çekti; başı biraz eğildi. “Uyumak istiyorum. Hepiniz, gidin. Lütfen. Yarın konuşuruz.” Gözleri yine Perrin’e kaydı, sözcüklerin altını çizdi.</p>

    <p>Moiraine odayı aşıp Bain ile Chiad’ın yanına gitti ve iki Aiel kadın, yalnızca ikisi duyabilsin diye yakına eğildi. Perrin yalnızca bir mırıltı duydu ve Perrin’in kulak misafiri olmasını engellemek için Moiraine’in Güç kullanıp kullanmadığını merak etti. İşitme duyusunun keskinliğini biliyordu. Bain fısıldayarak karşılık verdiği ve Perrin yine hiçbir şey anlamadığı zaman emin oldu. Ama Aes Sedai koku duyusuna hiçbir şey yapmamıştı. Dinlerken Rand’a bakan Aiel kadınlar ihtiyatlı kokuyordu. Korku dolu değil, ama Rand, yanlış adım atarlarsa tehlikeli olabilecek iri bir hayvanmış gibi.</p>

    <p>Aes Sedai Rand’a döndü. “Yarın konuşacağız. Avcının ağını bekleyen keklik gibi oturamazsın.” Rand yanıt veremeden kapıya yönelmişti bile. Lan Rand’a, bir şey diyecekmiş gibi baktı, ama bir şey söylemeden Aes Sedai’yi takip etti.</p>

    <p>“Rand?” dedi Perrin.</p>

    <p>“Ne yapmamız gerekiyorsa onu yaparız.” Rand, ellerinin arasındaki berrak kabzadan başını kaldırmadı. “Ne yapmamız gerekiyorsa onu yaparız.” Korku kokuyordu.</p>

    <p>Perrin başını salladı ve Rhuarc’ı takip ederek odadan çıktı. Moiraine ve Lan görünürlerde yoktu. Tearlı subay on adım öteden kapılara bakıyor, mesafe kendi seçimiymiş ve onu izleyen dört Aiel kadınla hiç ilgisi yokmuş gibi yapıyordu. Perrin diğer iki Kız’ın hâlâ yatak odasında olduğunu fark etti. Odadan sesler duydu.</p>

    <p>“Gidin,” dedi Rand bitkin bitkin. “Onu bırakın ve gidin.”</p>

    <p>“Ayağa kalkabilirsen,” dedi Chiad neşeyle, “gideceğiz. Kalk yeter.”</p>

    <p>Tasta çalkalanan su sesi duyuldu. “Daha önce de yaralılara baktık,” dedi Bain yatıştırıcı bir sesle. “Ve erkek kardeşlerim küçükken onları ben yıkardım.”</p>

    <p>Rhuarc kapıyı ittirip kapattı ve geri kalanını duymasını engelledi.</p>

    <p>“Siz ona Tearlılar gibi davranmıyorsunuz,” dedi Perrin alçak sesle. “Eğilip yaltaklanmıyorsunuz. Aranızdan hiçbirinin ona Yenidendoğan Ejder diye hitap ettiğini duyduğumu hatırlamıyorum.”</p>

    <p>“Yenidendoğan Ejder. Bir ıslaktopraklı kehanetidir,” dedi Rhuarc. “Bizimki Şafakla Gelen.”</p>

    <p>“Aynı olduklarını sanıyordum. Yoksa neden Taş’a gelesiniz? Yak beni, Rhuarc, siz Aieller Ejderin Halkı’sınız, tıpkı Kehanetin söylediği gibi. Yüksek sesle söylemesen bile sen de kabul ettin sayılır.”</p>

    <p>Rhuarc son kısmı duymazdan geldi. “Sizin Ejder Kehanetleri’nizde, Taş’ın düşüşü ve <em>Callandor</em>’un alınışı Ejder’in yeniden doğduğunu ilan eder. Bizim kehanetlerimiz yalnızca Taş’ın, Şafakla Gelen bizim olanı geri almak için görünmeden önce düşeceğini söyler. Aynı adam olabilir, ama Bilgelerin bile kesin olarak söyleyebileceğinden emin değilim. Rand oysa, henüz kanıtlamak için yapması gerekenler var.”</p>

    <p>“Neyi?” diye sordu Perrin.</p>

    <p>“Eğer oysa bilecek ve yapacak. Değilse, o zaman arayışımız devam edecek.”</p>

    <p>Aiel’in sesinde anlaşılmaz bir şey, Perrin’in kulaklarının dikleşmesine sebep oldu. “Ya aradığınız o değilse? O zaman ne olacak, Rhuarc?”</p>

    <p>“Güven içinde ve rahat uyu, Perrin.” Uzaklaşırken Rhuarc’ın yumuşak çizmeleri siyah mermerin üzerinde hiç ses çıkarmadı.</p>

    <p>Tearlı subay hâlâ korku kokarak Kızların ötesine bakıyor, yüzündeki öfke ve nefreti saklamayı başaramıyordu. Aieller Rand’ın Şafakla Gelen olmadığına karar verirse... Perrin Tearlı subayın yüzünü inceledi ve Kızların orada olmadığını, Taş’ta hiç Aiel olmadığını hayal etti ve ürperdi. Faile’in gitmeye karar vermesini sağlamak zorundaydı. İşte o kadar. Gitmeye karar vermeliydi. Hem de onsuz.</p>
  </div>
</body>
</html>
