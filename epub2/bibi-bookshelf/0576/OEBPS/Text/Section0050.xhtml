<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gölge Yükseliyor</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="42. Eksik Yaprak">42<br />
    Eksik Yaprak</h1>

    <p>Perrin, parlak güneş ışığı altında, Tuatha’an arabalarının yakınında, yalnız başına durdu. Yan tarafında ok yoktu, acı yoktu. Arabaların arasında, üçayaklardan asılı tencerelerin altında yakılmaya hazır odunlar yığılmıştı ve çamaşır iplerinden giysiler sarkıyordu; insanlar ve atlar yoktu. Üzerinde ceket ya da gömlek yoktu, ama kollarını çıplak bırakan uzun, deri bir demirci yeleği giymişti. Herhangi bir düş olabilirdi, yalnız düşte olduğunun farkındaydı. Ve kurt düşünün hissini, gerçekliğini ve katılığını biliyordu, çizmelerinin çevresindeki uzun otlardan kıvırcık saçlarını dalgalandıran batı rüzgârına, dağınık dişbudaklara ve baldıranlara kadar. Ama Tenekecilerin renkli arabaları gerçek gelmiyordu; onlarda bir maddesizlik havası vardı, her an ışıldayarak yok olacaklarmış gibi. Tenekeciler bir yerde asla fazla uzun kalmazlardı. Onları hiçbir toprak tutamazdı.</p>

    <p>Toprağın kendisini ne kadar tuttuğunu merak ederek elini baltasına götürdü... ve şaşkınlık içinde bakışlarını indirdi. Kemerindeki halkada baltası değil ağır bir demirci çekici asılıydı. Kaşlarını çattı; bir zamanlar bunu tercih edebilirdi, hatta tercih ettiğini düşünmüştü, ama kuşkusuz artık değil. Balta. Baltayı seçmişti. Çekicin kafası aniden yarım ay şeklinde bir balta ucu ve kalın bir kazığa dönüştü, soğuk çelikten sağlam silindire döndü, arada kararsız kaldı. Sonunda balta oldu ve Perrin yavaşça nefes verdi. Bu daha önce hiç olmamıştı. Burada, her şeyi kolayca değiştirebilirdi, en azından kendisiyle ilgili olanları. “Ve baltayı istiyorum,” dedi kararlılıkla. “Baltayı.”</p>

    <p>Çevresine bakındı. Güneyde bir çiftlik evi ve kaba bir taş duvarla çevrili arpa tarlasında otlayan geyikler görüyordu. Kurt hissi yoktu ve Çekirge’yi çağırmadı. Kurt gelebilirdi de gelmeyebilirdi de, hatta işitmeyebilirdi, ama Katil orada bir yerde olmalıydı. Baltanın karşısında, kemerini dolu bir sadak çekiştirdi ve elinde geniş uçlu bir ok takılmış uzun sağlam bir yay belirdi. Sol önkolu deri koruyucuyla kaplıydı. O geyikler dışında hiçbir şey kıpırdamıyordu.</p>

    <p>“Kısa sürede uyanmam pek olası değil,” diye mırıldandı kendi kendine. Faile’in verdiği ilaç her ne ise, onu hemen uyutmuştu; kızın omzunun üzerinden izlemiş gibi açıkça hatırlıyordu. “Bebekmişim gibi içirdi bana,” diye hırladı. <em>Kadınlar!</em></p>

    <p>O uzun adımlardan birini attı –çevresindeki arazi bulandı– ve çiftliğin avlusuna girdi. İki üç tavuk, şimdiden vahşileşmiş gibi koşarak dağıldılar. Taş duvarlı koyun ağılı boştu, iki saz damlı ahır sürgülerle kapatılmıştı. Hâlâ pencerelerde duran perdelere rağmen iki katlı çiftlik evi boş görünüyordu. Bu, uyanık dünyanın gerçek yansımasıysa –ve kurt düşü, tuhaf şekilde öyle olurdu– insanlar günler önce gitmiş olmalıydı. Faile haklıydı; uyarıları gitmediği yerlere yayılmıştı.</p>

    <p>“Faile,” diye mırıldandı şaşkınlıkla. Bir lordun kızı. Hayır, sıradan bir lord değil. Üç kat daha lord, bir general, kraliçenin amcası. “Işık, bu onu kraliçenin kuzeni yapıyor!” Ve basit bir demirciye âşık olmuştu. Kadınlar gerçekten tuhaftı.</p>

    <p>Söylentinin ne kadar yayıldığını merak etti ve bir adımda bir buçuk kilometreden fazlasını aşarak, zikzaklar çizerek, geldiği yönde dönerek Deven Yolu’na kalan mesafenin yarısına kadar gitti. Gördüğü çiftliklerin çoğunda aynı boşluk vardı; beşte birinden azı yaşam izi taşıyordu, kapılar açıktı, pencereler kalkmıştı, çamaşır iplerinde çamaşırlar asılıydı, kapıların çevresinde oyuncak bebekler, çemberler ve tahta atlar saçılmıştı. Uyarısına inanmasalar bile, aynı şeyi anlatacak yeterince yanmış çiftlik vardı kuşkusuz, kararmış kütük yığınları, çıplak, ölü parmaklar gibi yükselen isle kararmış bacalar.</p>

    <p>Gülümseyen, cam bir yüzü ve çiçek işlemeli elbisesi olan –kadın kızını o ince iğne işlerini yapacak kadar seviyordu– oyuncak bebeği düzeltmek için kaldırdı ve gözlerini kırptı. Aynı bebek taş basamaklarda, aldığı yerde duruyordu. Uzanırken elindeki bebek soldu ve yok oldu.</p>

    <p>Şaşkınlığı gökyüzünde beliren siyah çakmalarla kayboldu. Kuzgunlar, yirmi otuz tanesi bir arada Batıormanı’na doğru uçuyordu. Katil’i ilk gördüğü Puslu Dağlar’a doğru. Kuzgunlar küçülüp kara beneklere dönüşüp, gözden kaybolurken o soğukkanlılıkla izledi. Sonra peşlerinden yola koyuldu.</p>

    <p>Uzun, hızlı adımlarının her biri yedi buçuk kilometre ediyordu, arazi, bir adımla sonraki arasındaki durak dışında bulanıktı. Sık ağaçlı, kayalık Batıormanı’na girdi, çalı kaplı Kum Tepeleri’ni aştı, bulut şapkalı dağlara, köknar, çam ve meşinyaprak kaplı vadilere, yamaçlara, Çekirge’nin Katil dediği adamı ilk gördüğü vadiye, Tear’dan dönerken çıktığı dağ yamacına vardı.</p>

    <p>Yolkapısı orada duruyordu, kapalıydı, <em>Avendesora</em> yaprağı değişik yaprak ve sarmaşık oymalarından biri gibi görünüyordu. Yıpranmış, rüzgârla şekillenmiş, dağınık ağaçlar Manetheren’in yanıp yok olduğu, camlaşmış kayaların arasındaki seyrek toprağın üzerinde seyrek büyüyorlardı. Aşağıdaki Manetherendrelle’in sularının üzerinde güneş ışığı göz kamaştırıyordu. Vadiden yükselen hafif bir rüzgâr geyik, tavşan ve tilki kokusu getirdi. Görebildiği kadarıyla hiçbir şey kıpırdamıyordu.</p>

    <p>Tam gidecekken durdu. <em>Avendesora</em> yaprağı. <em>Tek yaprak.</em> Loial iki yaprağı bu yana yerleştirerek Yolkapısı’nı kilitlemişti. Döndü ve tüyleri diken diken oldu. Yolkapısı açık duruyordu, rüzgârda kıpırdanan, canlı yeşillik yığınlarından oluşan iki kapı açılmış, donuk, gümüşsü yüzeyi sergiliyordu; yansıması üzerinde pırıldadı. <em>Nasıl?</em> diye merak etti. <em>Loial lanet şeyi kilitledi.</em></p>

    <p>Mesafeyi aştığını fark etmeden, aniden kendini Yolkapısı’nın önünde buldu. İki kapının içindeki yeşillik yığınının içinde üç parçalı yaprak yoktu. O anda uyanık dünyada birinin –ya da bir şeyin– durduğu yerden geçtiğini düşünmek tuhaftı. Donuk yüzeye dokundu ve homurdandı. Bir ayna gibiydi; eli pürüzsüz cam üzerinde kayar gibi içeri kaydı.</p>

    <p>Göz ucuyla <em>Avendesora</em> yaprağının aniden içerideki yerinde belirdiğini gördü ve Yolkapısı kapanmaya başlayınca geriye sıçradı. Biri –ya da bir şey– dışarı çıkmış ya da içeri girmişti. <em>Dışarı. Dışarı olmalı.</em> İki Nehir’e daha fazla Trolloc ve Soluk geldiğinden kuşku duymak istiyordu. Kapılar birleşti, bir kez daha taş oymalar ortaya çıktı.</p>

    <p>Tek uyarı, bir izlenme duygusu oldu. Sıçradı –göğsünün biraz önce durduğu yerde siyah bir imgenin aktığını görür gibi oldu; bir ok–, o dünyayı bulandıran sıçramalardan birini yaptı, uzak yamaca indi, yeniden sıçradı, Manetheren vadisinden çıktı, yüksek köknarlardan oluşan bir ağaçlığa indi, yeniden sıçradı. Koşarken öfkeyle düşündü, vadiyi aklında canlandırdı, o kısa ok görüntüsünü hatırladı. <em>O</em> yönden gelmişti, durduğu yere ulaştığı zaman <em>o</em> açıyla inmişti, yani geldiği yer...</p>

    <p>Son bir sıçrayış onu Manetheren’in mezarının üzerinde bir yamaca geri götürdü. Seyrek, rüzgârla eğilmiş çamların arasında, yayını çekmeye hazırlanarak çöktü. Ok aşağıdan, güdük ağaçların ve kayaların arasından atılmıştı. Katil orada bir yerde olmalıydı. Aşağıda olmalıydı...</p>

    <p>Perrin düşünmeden sıçradı, dağlar gri, kahverengi ve yeşil bir bulanıklığa dönüştü.</p>

    <p>“Neredeyse,” diye hırladı. Neredeyse Batıormanı’ndaki hatasını tekrarlayacaktı, düşmanın onun dilediği yerde bekleyeceğini düşünecekti.</p>

    <p>Bu sefer elinden geldiğince hızlı koştu, görülmediğini umarak üç hızlı adımda Kum Tepeleri’nin kıyısına ulaştı. Bu sefer geniş bir çember çizerek aynı dağ yamacına, daha yükseğe çıktı. Burası havasız ve soğuktu, var olan birkaç ağaç, aralarında elli adımdan fazla mesafe olan kalın gövdeli çalılar gibiydi. Burada, yukarıda bir adam ok atılan yeri gizlice incelemeye gelen bir başka adamı izlemek üzere bekleyebilirdi.</p>

    <p>Ve işte avı oradaydı, yüz adım aşağıda, siyah saçlı, siyah ceketli, uzun boylu bir adam masa büyüklüğünde granit kayalığın kenarında çökmüş, kendi yarı gerilmiş yayı elinde, hevesle ve sabırla yamacın aşağısını izliyordu. Perrin ilk defa adamı tam olarak görebilmişti; yüz adım, gözleri için önemsiz bir mesafeydi. Bu Katil’in yüksek yakalı ceketi Sınırboyları kesimine sahipti ve yüzü Lan’inkine öyle benziyordu ki Muhafız’ın kardeşi olabilirdi. Ama Lan’in kardeşi yoktu –canlı akrabası yoktu, Perrin bu kadarını biliyordu– ve olsa bile, burada olmazlardı. Ama bir Sınırboylu. Belki Shienarlı, ama saçı uzundu, tepede bir tutam dışında tamamen tıraşlanmış değildi ve Lan’inki gibi örülmüş deri bir sicimle arkada tutuluyordu. Malkierli olamazdı; son yaşayan Malkierli Lan’di.</p>

    <p>Adam her nereden gelmişse, Perrin yayını germekte sakınca görmedi, geniş ok ucunu Katil’in sırtına doğrulttu. Adam pusu kurarak onu öldürmeye çalışmıştı. Yamaç aşağı atış yapmak zor olabilirdi.</p>

    <p>Belki çok oyalanmıştı, belki de adam soğuk bakışlarını hissetmişti; ama aniden Katil’in görüntüsü bulandı, doğuya doğru kayıp gitti.</p>

    <p>Perrin bir küfür savurarak üç adımda Kum Tepeleri’ne, üç adımda da Batıormanı’na vardı. Katil, meşelerin, meşinyaprakların ve çalıların arasında kayboldu.</p>

    <p>Perrin durup dinledi. Sessizlik. Sincaplar ve kuşlar susmuştu. Derin derin nefes aldı. Kısa süre önce küçük bir geyik sürüsü buradan geçmişti. Bir de hafif bir koku vardı, insan, ama insan olamayacak kadar soğuk, fazla duygusuz, zihnini bir aşinalıkla gıdıklayan bir koku. Katil yakınlardaydı. Hava orman kadar kıpırtısızdı; kokunun nereden geldiğini söyleyecek esinti yoktu.</p>

    <p>“Güzel numara, Altıngöz, Yolkapısı’nı kilitlemek.”</p>

    <p>Perrin gerildi, kulakları dikildi. Sesin sık çalılıkların neresinden geldiğini anlamanın yolu yoktu. Tek bir yaprak kıpırdamıyordu.</p>

    <p>“Oradaki Yol’dan çıkmaya çalışırken kaç Gölgemalının öldüğünü bilsen neşen yerine gelirdi. <em>Machin Shin</em> o kapıda kendine ziyafet çekti, Altıngöz. Ama yeterince iyi bir numara değildi. Gördün: kapı artık açık.”</p>

    <p>Orada, sağda. Perrin burada avlanırken yaptığı gibi, ağaçların arasında elinden geldiğince sessizce kaydı.</p>

    <p>“Başlangıçta yalnızca birkaç yüz taneydi, Altıngöz. O aptal Beyazpelerinleri huzursuz edecek ve kaçağın ölmesini sağlayacak kadar.” Katil’in sesi öfke doldu. “O adamın Beyaz Kule’den daha fazla şansı yoksa Gölge yok etsin beni.” Aniden güldü. “Ama sen, Altıngöz. Varlığın sürpriz oldu. Kafanı kargıya geçirilmiş halde görmek isteyenler var. Şimdi, seni koparıp atmak için senin kıymetli İki Nehir’in bir uçtan diğerine kasıp kavrulacak. Buna ne dersin, Altıngöz?”</p>

    <p>Perrin büyük bir meşenin boğum boğum gövdesinin yanında dondu. Adam neden bu kadar çok konuşuyordu? Neden konuşuyordu? <em>Beni kendisine çekiyor.</em></p>

    <p>Sırtını meşenin kalın dalına dayayarak ormanı inceledi. Hareket yok. Katil yaklaşmasını <em>istiyordu.</em> Kuşkusuz pusuya çekmek için. Ve Perrin adamı bulup gırtlağını parçalamak istiyordu. Ama ölen kolaylıkla kendisi olabilirdi ve bu olursa, kimse Yolkapısı’nın açık olduğunu öğrenemezdi ve yüzlerce, belki binlerce Trolloc gelirdi. Katil’in oyununa gelmeyecekti.</p>

    <p>Neşesiz bir kahkahayla, kendi kendine uyanmasını söyleyerek kurt düşünden çıktı ve...</p>

    <p>...Tenekeci kemanları kamp ateşlerinin çevresinde vahşi, hararetli bir ezgi çalarken Faile kollarını boynuna doladı ve küçük, beyaz dişleriyle sakalını dişledi. <em>Ila’nın tozu. Uyanamıyorum!</em> Bunun bir düş olduğu farkındalığı soldu. Kahkaha atarak Faile’i kollarına aldı ve otların yumuşak olduğu gölgelere taşıdı.</p>

    <p class="paragraf">Uyanmak, yan tarafını dolduran donuk acıyla sarılı yavaş bir süreçti. Küçük pencerelerden içeri gün ışığı süzülüyordu. Parlak ışık. Sabah. Doğrulup oturmaya çalıştı ve inleyerek yatağa düştü.</p>

    <p>Faile alçak bir tabureden fırladı; kara gözlerine bakılırsa uyumamıştı. “Kıpırdamadan yat,” dedi. “Uykunda yeterince kıvrandın zaten. Yuvarlanıp o şeyi daha da derine saplamaman için nöbet tutma işini, uyandığın zaman tamamlayasın diye yapmadım.” Ihvon eşiğe yaslanmış, kara bir kılıç gibi duruyordu.</p>

    <p>“Doğrulmama yardım et,” dedi Perrin. Konuşmak canını acıtıyordu, ama nefes almak da öyle ve konuşmak zorundaydı. “Dağlara gitmem gerek. Yol Kapısı’na.”</p>

    <p>Kız kaşlarını çatarak elini alnına koydu, “Ateş yok,” diye mırıldandı. Sonra daha kuvvetle, “Aes Sedailerden biri sana Şifa verebilsin diye Emond Meydanı’na gidiyorsun. Karnına bir ok saplanmışken dağlara gidip kendini öldürmene izin vermeyeceğim. Beni duydun mu? Dağlar ya da Yolkapıları hakkında tek kelime daha duyarsam Ila’ya seni yine uyutacak bir şey karıştırtırım ve sonra sedye üzerinde yolculuk yaparsın. Zaten sedyede gitmen gerektiğini düşünüyorum.”</p>

    <p>“Trolloclar, Faile! Yolkapısı açıldı! Onları durdurmak zorundayım!”</p>

    <p>Kız başını sallamadan önce duraksamadı: “Bu durumda hiçbir şey yapamazsın. Senin gideceğin yer Emond Meydanı.”</p>

    <p>“Ama!..”</p>

    <p>“Bana ama deme, Perrin Aybara. Tek kelime daha istemiyorum.”</p>

    <p>Perrin dişlerini gıcırdattı. En kötüsü de kızın haklı olmasıydı. Tek başına yataktan kalkamıyorsa, Manetheren’e kadar eyerde nasıl kalacaktı? “Emond Meydanı,” dedi nazikçe, ama kız yine de burnunu çekti ve “domuz kafalı” gibi bir şeyler mırıldandı. Ne istiyordu ki? <em>Lanet derecede nazik konuştum, kavrulası inatçı kız!</em></p>

    <p>“Demek daha fazla Trolloc olacak,” dedi Ihvon düşünceler içinde. Perrin’e nereden bildiğini sormadı. Sonra Trollocları aklından çıkartırmış gibi kafasını iki yana salladı. “Diğerlerine uyandığını söyleyeceğim.” Dışarı çıktı ve kapıyı arkasından kapattı.</p>

    <p>“Tehlikeyi gören tek kişi ben miyim?” diye mırıldandı Perrin.</p>

    <p>“Ben karnına saplanmış bir ok görüyorum,” dedi Faile kararlılıkla.</p>

    <p>Hatırlatmayla sancı başladı; Perrin inlemesini bastırdı. Ve kız tatmin içinde başını salladı. Tatmin içinde!</p>

    <p>Perrin hemen kalkıp yola çıkmak istiyordu; ne kadar çabuk Şifa görürse, Yolkapısı’nı o kadar çabuk kapatabilirdi. Bu sefer kalıcı olarak. Faile ona kahvaltısını yedirmekte ısrar etti: dişsiz bir bebeğe uygun, sebze püreli yoğun et suyu; her seferinde bir kaşık ve arada bir durup çenesini silerek. Yemeğini kendi kendine yemesine izin vermiyordu ve ne zaman itiraz etse ya da daha çabuk yedirmesini istese, sözcükleri bir kaşık dolusu mama ile ağzına tıkıyordu. Kendi yüzünü temizlemesine bile izin vermiyordu. Kız saçlarını fırçalamaya, sakalını taramaya koyulduğunda Perrin vakur bir sessizliğe gömülmüştü.</p>

    <p>“Surat asarken çok sevimli oluyorsun,” dedi kız. Ve burnunu çimdikledi!</p>

    <p>Bu sabah yeşil bluz ve mavi etek giymiş olan Ila Perrin’in temizlenip onarılmış ceketi ve gömleğiyle arabaya girdi. Perrin sinir içinde, iki kadının giysilerini giydirmesine izin verdi. Giysilerini giymek için <em>doğrulup oturmasına</em> yardım etmelerine izin vermek zorunda kaldı, ceketinin düğmeleri açık, gömleği dışarıda kaldı, ama uçlarını ok ucunun çevresinde topladılar.</p>

    <p>“Teşekkür ederim, Ila,” dedi Perrin düzgün yamaları elleyerek. “Güzel iğne işi.”</p>

    <p>“Öyle,” diye onayladı kadın. “Faile dikiş konusunda epey yetenekli.”</p>

    <p>Faile kızardı ve Perrin kızın kendisine kendi giysilerini onarması gerektiğini nasıl hararetle söylediğini hatırlayarak sırıttı. Ama kızın gözündeki parıltıya bakarak dilini tuttu. Bazen sessizlik en akıllıca yoldu. “Teşekkür ederim, Faile,” dedi ciddiyetle. Kız daha da kızardı.</p>

    <p>Perrin’i ayağa kaldırdıkları zaman kapıya rahatlıkla yürüdü, ama tahta basamakları inerken iki kadının ona destek olması gerekti. En azından atlar eyerlenmişti ve bütün İki Nehirliler toplanmış, yaylar omuzlarına asılmıştı. Temiz yüzleri, temiz giysileri ile. Görünürde yalnızca birkaç sargı vardı.</p>

    <p>Tuatha’anlarla geçirilen bir gecenin neşelerini de yerine getirdiği açıktı, hâlâ yüz adım yürüyemeyecek kadar zayıf görünenlerde bile. Dün yüzlerinden okunan bitkinlik şimdi yalnızca bir gölgeydi. Wil’in iki kolunda birer güzel, iri gözlü Tenekeci kızı vardı elbette ve burnu ve kafasına sarılmış, saçlarını fırça gibi diken sargıyla Ban Lewin utangaç bir şekilde gülümseyerek bir başkasının elini tutuyordu. Diğerlerinin çoğunun elinde ağır sebze yahnisi ve kaşıklar vardı, yemeklerini yiyorlardı.</p>

    <p>“Bu güzel, Perrin,” dedi Dannil, boş tasını bir Tenekeci kadına uzatarak. Kadın fasulye sırığı gibi sıska delikanlıya daha fazla isteyip istemediğini sorar gibi işaret etti ve Dannil başını iki yana salladı, ama, “Buna hiç doymam herhalde, ya sen?” dedi.</p>

    <p>“Benim karnım doydu,” dedi Perrin ekşi ekşi. Sebze püresi ve et suyu.</p>

    <p>“Dün gece Tenekeci kızlar dans etti,” dedi Dannil’in kuzeni Tell, iri iri açılmış gözlerle. “Bütün bekâr kadınlar ve evlilerin bazıları. Görmeliydin, Perrin.”</p>

    <p>“Daha önce de Tenekeci kadınların dansını gördüm, Tell.”</p>

    <p>Anlaşılan onları izlerken hissettiklerini sesinden uzak tutamamıştı, çünkü Faile soğuk bir şekilde konuştu, “Tiganzayı gördün, değil mi? Bir gün, iyi bir çocuk olursan senin için sa’sara dansı yaparım ve gerçek dansın ne olduğunu gösteririm.” Ila ismi tanıyarak inledi ve Faile daha da kızardı.</p>

    <p>Perrin dudaklarını büzdü. Eğer bu sa’sara insanın kalbini Tenekeci kadınların sallantılı, kalça kıvırtmalı dansından –tiganza mıydı?– daha fena çarptırıyorsa, Faile’in dans etmesini gerçekten görmek isterdi. Kıza bakmamaya özen gösterdi.</p>

    <p>Raen geldi. Aynı parlak yeşil ceketi giymişti, ama pantolonu Perrin’in gördüğü bütün kırmızılardan daha kırmızıydı. Birleşim başını ağrıtıyordu. “İki kez ateşlerimizi ziyaret ettin Perrin ve ikinci kez veda ziyafeti verilmeden gidiyorsun. Telafi edebilmemiz için fazla zaman geçmeden yine gelmelisin.”</p>

    <p>Perrin Faile ve Ila’yı ittirerek –en azından kendi başına ayakta durabiliyordu– elini zayıf adamın omzuna koydu. “Bizimle gelin, Raen. Emond Meydanı’nda kimse size zarar vermez. En kötü durumda, orada Trolloclara karşı güvende olursunuz.”</p>

    <p>Raen duraksadı, sonra silkelenerek kendi kendine mırıldandı, “Nasıl böyle bir şey düşünmemi sağlayabiliyorsun, anlamıyorum.” Dönerek yüksek sesle konuştu. “Millet, Perrin Trolloclara karşı güvende olmamız için onunla köyüne gitmemizi istiyor. Kim gitmek ister?” Şaşırmış yüzler ona baktı. Fikir bile ödlerini patlatmış gibi kadınların bazıları çocuklarını yakına topladı ve çocuklar onların eteklerinin arasına saklandı. “Gördün mü, Perrin?” dedi Raen. “Bizim için güvenlik hareket halinde olmaktadır, köylerde değil. Seni temin ederim, bir yerde art arda iki gece geçirmiyoruz ve bir kez daha durmadan önce bütün gün yolculuk ediyoruz.”</p>

    <p>“Bu yeterli olmayabilir, Raen.”</p>

    <p>Mehdi omuzlarını silkti. “Endişen içimi ısıtıyor, ama Işık dilerse güvende oluruz.”</p>

    <p>“Yaprağın Yolu yalnızca şiddete başvurmamak değildir,” dedi Ila, “aynı zamanda geleni de kabul etmektir. Yaprak, zamanı geldiğinde şikâyet etmeden düşer. Yaşadığımız sürece Işık bizi güvende tutacaktır.”</p>

    <p>Perrin onlarla tartışmak istiyordu, ama yüzlerindeki sıcaklığın ve merhametin arkasında taş gibi bir kararlılık vardı. Bain ve Chiad’a –ve Gaul’a!– elbise giydirip mızraklarından vazgeçmeye ikna edebileceğini, ama bu insanları bir santim kıpırdatmayı başaramayacağını düşündü.</p>

    <p>Raen Perrin’in elini sıktı ve bundan sonra Tenekeci kadınlar İki Nehirlileri ve Ihvon’u kucaklamaya, Tenekeci erkekler el sıkmaya başladı. Hepsi gülüyor, veda ediyor, herkese güvenli bir yolculuk diliyor, bir daha geleceklerini umduklarını söylüyordu. Hemen hemen bütün erkekler. Aram bir kenarda durmuş, ellerini ceketinin cebine sokmuş, kendi kendine kaş çatıyordu. Perrin onu son gördüğünde ekşi bir mizacı var gibiydi, bir Tenekeci için tuhaf.</p>

    <p>Erkekler Faile’in elini sıkmakla yetinmediler, onu kucakladılar da. Tenekeci delikanlılardan bazıları aşırı heveslendiği zaman Perrin yüzünü ifadesiz tuttu, yalnızca dişlerini birazcık gıcırdattı; gülümsemeyi başardı. Ila’dan daha genç hiçbir kadın ona sarılmadı. Bir şekilde. Faile sıska, parlak renklere bürünmüş bir Tenekeci kollarını ona dolarken bir mastif gibi Perrin’e göz kulak olmayı başarıyordu. Saçlarında gri olmayan kadınlar kızın yüzüne bir bakış fırlatıyor, sonra başkasını seçiyorlardı. Bu arada Wil kamptaki her kadını öpüyordu. Ban ve burnu da öyle. Ihvon bile keyfini çıkarıyordu. O adamlardan biri kaburgasını kırsa Faile hak etmiş olacaktı.</p>

    <p>Sonunda Raen ve Ila dışında bütün Tenekeciler geriledi ve İki Nehirlilerin çevresinde bir boşluk oluştu. Zayıf, gri saçlı adam resmiyetle ellerini göğsüne götürerek eğildi. “Barış içinde geldiniz. Barış içinde gidin. Ateşlerimizin başı size her zaman açık. Yaprağın Yolu barıştır.”</p>

    <p>“Barış hep üzerinizde olsun,” diye yanıt verdi Perrin. <em>Işık aşkına, öyle olsun.</em> “Ben şarkıyı bulacağım ya da bir başkası şarkıyı bulacak, ama şarkı bu sene ya da gelecek yıllarda söylenecek.” Bir şarkı olup olmadığını ya da Tuatha’anların sonsuz yolculuklarına başka bir şey aramak için mi çıktıklarını merak etti. Elyas hangi şarkıyı aradıklarını bilmediklerini söylemişti, ama buldukları zaman anlayacaklardı. <em>Bırak en azından güvenlik bulsunlar. En azından bunu bulsunlar.</em> “Bir zamanlar olduğu gibi olacak, dünya yok olmadan.”</p>

    <p>“Dünya sona ermeden,” diye karşılık verdi Tuatha’an ciddi bir mırıltıyla. “Dünya ve zaman yok olmadan.”</p>

    <p>Son kucaklaşmalar ve el sıkışmalar sırasında Ihvon ve Faile Perrin’in Çevik’e binmesine yardım etti. Wil birkaç öpücük daha aldı. Ve Ban. Ban! Ve burnu! Diğerleri, kötü yaralanmış olanlar atlarına bindirildi. Tenekeciler eski komşularını uzun bir yolculuğa uğurlarmış gibi el sallamaya başladılar.</p>

    <p>Raen gelip Perrin’in elini sıktı. “Bir daha düşünmez misin?” diye sordu Perrin. “Bir zamanlar, dünyaya kötülüğün salıverildiğini söylediğini hatırlıyorum. Şimdi daha da kötü Raen ve burada.”</p>

    <p>“Barış üzerinde olsun, Perrin,” diye karşılık verdi Raen gülümseyerek.</p>

    <p>“Senin de,” dedi Perrin hüzünle.</p>

    <p>Aieller Tenekeci kampından kuzeye, bir buçuk kilometre uzaklaşana kadar ortaya çıkmadılar. Bain ve Chiad her zamanki yerlerini almadan önce Faile’e baktılar. Perrin, Tuatha’anlar arasında ona ne olacağını düşündüklerinden emin değildi.</p>

    <p>Gaul rahat adımlarla Çevik’in yanına geldi. Adamların yarısı yürürken topluluk fazla hızlı ilerleyemiyordu. Aiel her zamanki gibi Ihvon’a sorgulayan gözlerle baktı, sonra Perrin’e döndü. “Yaran iyi mi?”</p>

    <p>Yarası çok acıyordu; atın attığı her adım ok başını sarsıyordu. “İyi hissediyorum,” dedi dişlerini sıkmadan. “Belki bu gece Emond Meydanı’nda dans ederim. Ya sen? Kızların Öpücüğü oynarken hoş bir gece geçirdin mi?” Gaul sendeledi, neredeyse yüzüstü düşecekti. “Sorun ne?”</p>

    <p>“Bu oyundan kim bahsetti?” dedi Aiel sessizce, dümdüz ileri bakarak.</p>

    <p>“Chiad. Neden?”</p>

    <p>“Chiad,” diye mırıldandı Gaul. “Kadın Goshien. Goshien! Onu <em>gai’shain</em> olarak Sıcak Kaynaklar’a götürmeliyim.” Sözleri öfke doluydu, ama tuhaftır, ses tonu değil. “Chiad.”</p>

    <p>“Bana sorunun ne olduğunu söyleyecek misin?”</p>

    <p>“Bir Myrddraal bir kadın kadar kurnaz değildir,” dedi Gaul düz bir sesle, “ve bir Trolloc daha onurlu bir şekilde savaşır.” Bir an sonra alçak sesle, şiddetle ekledi. “Ve bir keçide daha fazla akıl vardır.” Hızlanarak öndeki iki Mızrağın Kızı’na katılmak için koştu. Perrin’in görebildiği kadarıyla onlarla konuşmadı, yanlarında yürümekle yetindi.</p>

    <p>“Bunu anladın mı?” diye sordu Perrin Ihvon’a. Muhafız başını salladı.</p>

    <p>Faile burnunu çekti. “Onları rahatsız etmeyi düşünüyorsa, kızlar serinlemesi için topuklarından bir dala asar onu.”</p>

    <p>“Sen anladın mı?” diye sordu Perrin. Kız bakmadan, yanıt vermeden yürümeye devam etti ve Perrin anlamadığını düşündü. “Sanırım Raen’in kampını yine bulmam gerekebilir. Tiganzayı görmeyeli uzun zaman oldu. Çok... ilginç.”</p>

    <p>Kız kendi kendine bir şeyler mırıldandı, ama Perrin yakaladı: “Kendi kendini topuklarından assan da olur!”</p>

    <p>Perrin kızın kafasının tepesine bakarak gülümsedi. “Ama zorunlu değil. Sen benim için sa’sara dansı etmeye söz verdin.” Kızın yüzü kıpkırmızı kesildi. “Tiganzaya yakın bir şey mi? Yani, aksi halde bir anlamı yok.”</p>

    <p>“Seni kuş beyinli hödük!” diye terslendi kız, dik dik ona bakarak. “Erkekler sa’sara dansı yapan kadınların ayaklarının dibine kalplerini ve servetlerini sermişlerdir. Annem bildiğimden kuşkulansa...” Çok fazla konuşmuş gibi dişleri tıkırdayarak kapandı ve başı hızla öne döndü; saçlarının dibinden elbisesinin boynuna kadar kıpkırmızıydı.</p>

    <p>“O zaman dans etmen için sebep yok,” dedi Perrin sessizce. “Benim kalbim ve servetim, ne kadarı varsa, zaten senin ayaklarının dibinde.”</p>

    <p>Faile bir adım kaçırdı, sonra yumuşak sesle güldü ve yanağını delikanlının çizmeli baldırına yasladı. “Sen benim için fazla akıllısın,” diye mırıldandı. “Bir gün senin için dans edeceğim ve damarlarındaki kanı kaynatacağım.”</p>

    <p>“Bunu zaten yapıyorsun,” dedi Perrin ve kız yine güldü. Kolunu üzenginin altından geçirerek yürürken delikanlının bacağına sarıldı.</p>

    <p>Bir süre sonra Faile’i dans ederken hayal etmek bile –Tenekeci dansına bakarak tahmin etmesi gerekirse, bunu bile aşacak bir şey olmalıydı– yan tarafındaki acıyla yarışamaz olmuştu. Çevik’in attığı her adım acı veriyordu. Kendini dik durmaya zorladı. Bu şekilde birazcık daha az acıyor gibiydi. Dahası, Tuatha’anların herkese bahşettiği neşeyi bozmak istemiyordu. Diğer adamlar da eyerlerinde dik oturuyorlardı, dün iki büklüm, eyerlerine yapışarak durabilenler bile. Ve Ban, Dannil ve diğerleri başları dik yürüyorlardı. İlk çöken Perrin olmayacaktı.</p>

    <p>Wil “Tarwin Geçidi’nden Eve Dönüş”ü ıslıkla çalmaya başladı ve üç dört kişi de ona katıldı. Bir süre sonra Ban, gür ve berrak bir sesle söylemeye başladı.</p>

    <blockquote class="siir">
      <p><em>“Evim beni bekliyor</em></p>

      <p><em>ve arkada bıraktığım kız.</em></p>

      <p><em>Bekleyen onca hazine içinde,</em></p>

      <p><em>benim bulmak istediğim o.</em></p>

      <p><em>Gözleri onca neşeli, gülümsemesi onca tatlı,</em></p>

      <p><em>kolları onca sıcak, bileği onca güzel,</em></p>

      <p><em>öpücüğü onca sıcak, işte bu bir armağan.</em></p>

      <p><em>Daha büyük bir hazine varsa da, benim aklıma gelmiyor.”</em></p>
    </blockquote>

    <p>İkinci kıtada başkaları da katıldı, ta ki herkes söylemeye başlayana kadar, hatta Ihvon bile. Ve Faile. Perrin söylemiyordu elbette, sesinin şarkı söylerken üzerine basılmış bir kurbağa gibi çıktığını sık sık duymuştu. Bazıları ezginin temposuyla adım atmaya başladı.</p>

    <blockquote class="siir">
      <p><em>“Ah, ıssız Tarwin Geçidi’ni gördüm ben</em></p>

      <p><em>ve kuduz Trolloc sürüsünü.</em></p>

      <p><em>Yarı-insanlar saldırırken durdum</em></p>

      <p><em>ve ölümün soğuk sınırında gezindim.</em></p>

      <p><em>Ama güzel bir kız bekliyor beni,</em></p>

      <p><em>bir dans ve elma ağacının altında bir öpücük için...”</em></p>
    </blockquote>

    <p>Perrin başını iki yana salladı. Bir gün önce kaçıp saklanmaya hazırdılar. Bugün şarkı söylüyorlardı. Hem de öyle uzun zaman önce olmuş bir savaş hakkında ki, İki Nehir’de bu şarkı dışında hiç anısı kalmamıştı. Belki de artık asker oluyorlardı. Yolkapısı’nı kapatmayı başaramazsa olmak zorunda kalacaklardı zaten.</p>

    <p>Çiftlikler sıklaşmaya, daha yakın görünmeye başladı, ta ki sonunda çalı çitler ve alçak, kaba taş duvarlarla çevrili tarlaların arasındaki sert toprak yolda ilerlemeye başlayana kadar. Terk edilmiş çiftlikler. Burada kimse toprağına yapışmamıştı.</p>

    <p>Beyaz Nehir’den, Manetherendrelle’den kuzeye, Deven Yolu’na, sonra Emond Meydanı’na uzanan Eski Yol’a ulaştılar ve sonunda otlaklarda koyunlar görmeye başladılar. Bir düzine adamın koyunları bir araya toplanmış gibi büyük sürülerdi ve eskiden bir çoban yeterliyken şimdi on çoban başlarında bekliyordu ve yarısı da yetişkin adamlardı. Yaylarla silahlanmış çobanlar, ne düşüneceklerini bilemeden, ciğerleri patlarcasına şarkı söyleyerek geçmelerini izlediler.</p>

    <p>Perrin Emond Meydanı’nı ilk gördüğünde ne düşüneceğini bilemedi, şarkılarının azalıp kesilmesine bakılırsa diğer İki Nehirliler de.</p>

    <p>Köyün yakınındaki ağaçlar, çitler ve çalılar gitmişti, temizlenmişti. Bir zamanlar Emond Meydanı’nın batısında, Batıormanı kıyısında evler vardı. Evlerin arasındaki meşeler ve meşinyapraklar duruyordu, ama artık ormanın kenarı beş yüz adım uzaktaydı, uzun bir yay atışı menzili kadar ve adamlar orman kıyısını daha da uzağa iterken baltalar çınlıyordu. Yere açıyla saplanmış sıra sıra, bel yüksekliğinde kazıklar evlerin biraz dışında köyü çevreliyordu ve yolun geçtiği yer hariç, sivri uçlardan oluşan daimi bir çit oluşturuyordu. Kazıkların arasında, düzenli aralıklarla adamlar durmuş, nöbet tutuyorlardı. Bazılarının üzerinde eski zırh parçaları, üzerine paslı çelik diskler dikilmiş deri gömlekler, birkaç ezik, eski çelik miğfer vardı. Yabandomuzu mızrakları, tavan aralarından çıkma kancalı kargılar ya da uzun sırıklara bağlanmış çalı kancaları taşıyorlardı. Diğer adamlar ve oğlanlar yaylarla saz damlara tünemişlerdi; Perrin ve diğerlerinin geldiğini görünce ayağa kalktılar ve aşağıdaki insanlara bağırdılar.</p>

    <p>Kazıkların arkasındaki yolun yanında tahta ve kalın, bükülmüş halattan bir aletle insan kafasından büyük taşlardan oluşan bir yığın vardı. Yaklaşırlarken Ihvon Perrin’in kaşlarını çattığını fark etti. “Mancınık,” dedi Muhafız. “Şimdiye dek altı tane. Tomas ve ben gösterdikten sonra marangozlarınız ne yapacaklarını hemen anladı. Kazıklar Trolloc ya da Beyazpelerin saldırılarını engeller.” Sanki yağmur yağacağından bahsediyordu.</p>

    <p>“Sana köyün kendini savunmaya hazırlandığını söylemiştim.” Faile gururlu bir şekilde konuşuyordu. Sanki kendi köyüydü. “Bu kadar yumuşak topraklar için zorlu bir halk. Saldaealı bile olabilirlerdi. Moiraine hep burada Manetheren kanının güçlü aktığını söylerdi.”</p>

    <p>Perrin başını iki yana sallamakla yetindi.</p>

    <p>Sert toprak sokaklar bir şehir kadar kalabalıktı, evlerin arasındaki boşluklar arabalarla dolmuştu ve açık kapılardan, kepenksiz pencerelerden daha fazla insan görebiliyordu. Kalabalık Ihvon ve Aiellerin önünde açıldı ve fısıltılar sokakta onlara eşlik etti.</p>

    <p>“Bu Perrin Altıngöz.”</p>

    <p>“Perrin Altıngöz.”</p>

    <p>“Perrin Altıngöz.”</p>

    <p>Perrin bunu yapmamalarını diliyordu. Bu insanların, bazıları onu tanıyordu. Ne yaptıklarını sanıyorlardı? İşte at suratlı Neysa Ayellin, on yaşındayken, Mat Perrin’i kadının bektaşiüzümlü pastasını çalmaya ikna ettiğinde poposuna vuran kadın. Bir de pembe yanaklı, iri gözlü Cilia Cole vardı, öptüğü ilk kız ve hâlâ hoş bir tombulluğa sahip. Bir de piposu, kel kafası ile, Perrin’e ellerini kullanarak alabalık yakalamayı öğreten Pel Aydaer. Ve uzun boylu, geniş, Alsbet Luhhan’ın bile yanında yumuşak görüneceği Daise Congar. Ve kocası Wil, hep karısının gölgesinde kalan, sıska adam. Ve hepsi ona bakıyor, uzaktan gelmiş, onun kim olduğunu bilmeyebilecek insanlara fısıldıyorlardı. İhtiyar Cenn Buie küçük bir oğlanı omzuna kaldırıp, Perrin’e işaret ederek hararetli hararetli konuşmaya başladığında Perrin inledi. Hepsi delirmişti.</p>

    <p>Köylüler Perrin ve diğerlerinin peşinde, çevresinde toplandı, bir mırıltı dalgası ile ilerleyen bir alaya döndürdü. Tavuklar insanların ayaklarının altında oraya buraya kaçıştılar. Böğüren buzağılar, evlerin arkasındaki ağıllarında ciyaklayan domuzlar insanların gürültüsüyle yarıştılar. Çayır koyun doluydu, siyah beyaz süt inekleri, gri beyaz kaz sürüleriyle birlikte otluyorlardı.</p>

    <p>Çayır’ın ortasına yüksek bir direk dikilmiş, tepesinde kırmızı kenarlı beyaz bir sancak tembel tembel dalgalanıyordu. Sancağın üzerinde kırmızı bir kurt kafası vardı. Perrin Faile’e baktı, ama kız başını iki yana salladı. Onun kadar şaşırmıştı.</p>

    <p>“Bir simge.”</p>

    <p>Perrin Verin’in yaklaştığını duymamıştı, ama şimdi alçak, “Aes Sedai,” fısıltılarının çevresinde dolandığını duyabiliyordu. Ihvon şaşırmış görünmüyordu. İnsanlar kadına huşu dolu gözlerle bakıyordu.</p>

    <p>“İnsanların simgelere ihtiyacı vardır,” diye devam etti Verin, elini Çevik’in omzuna koyarak. “Alanna birkaç köylüye Trollocların kurtlardan ne kadar korktuğunu söyleyince, herkes bu sancağın harika bir fikir olduğunu düşünmeye başladı. Sen ne düşünüyorsun, Perrin?” Kadının sesinde bir kuruluk mu vardı? Kara gözleri kuş gibi ona bakıyordu. Bir solucanı izleyen bir kuş gibi mi?</p>

    <p>“Acaba Kraliçe Morgase ne düşünürdü,” dedi Faile. “Burası Andor’un bir parçası. Kraliçeler, diyarlarında yabancı sancakların kaldırılmasından pek hoşlanmaz.”</p>

    <p>“Bu, haritadaki çizgilerden başka bir şey değil,” dedi Perrin ona. Kıpırdamadan durmak iyiydi; ok başından yayılan zonklama biraz dinmiş gibiydi. “Caemlyn’e gidene kadar Andor’un parçası sayıldığımızı bilmiyordum bile. Burada çok kişinin bildiğinden kuşkuluyum.”</p>

    <p>“Hükümdarlar haritalara inanma eğilimindedir, Perrin.” Faile’in sesindeki kuruluk şüphe götürmezdi. “Ben çocukken, Saldaea’nın beş nesildir vergi tahsildarı görmemiş yerleri vardı. Babam bir süreliğine dikkatini Afet’ten çevirebildiği zaman, Tenobia kraliçelerinin kim olduğunu öğrenmelerini sağladı.”</p>

    <p>“Burası İki Nehir,” dedi sırıtarak, “Saldaea değil.” Saldaea halkı da oldukça sert gibiydi. Verin’e dönerken sırıtışı kaş çatmaya dönüştü. “Sizin... kim olduğunuzu... sakladığınızı sanıyordum.” Hangisinin daha rahatsız edici olduğuna karar veremiyordu; Aes Sedailerin orada gizlice bulunması mı, yoksa Aes Sedailerin orada açık açık bulunması mı?</p>

    <p>Aes Sedai’nin elleri, yan tarafından çıkan kırık ok ucunun iki santim uzağında dolaştı. Yaranın çevresi karıncalandı. “Ah, bu iyi değil,” diye mırıldandı kadın. “Kaburgaya takılmış ve merheme rağmen biraz iltihaplanmış. Bence Alanna’ya ihtiyaç var.” Kadın gözlerini kırpıştırdı ve elini çekti; karıncalanma kayboldu. “Ne? Saklamak mı? Ah. Burada süren olaylarla, saklanmaya devam etmemiz zordu. Sanırım... gidebilirdik. Bunu istemezdin, değil mi?” Yine o keskin, tartan, kuş gibi bakışlar geldi.</p>

    <p>Perrin duraksadı, sonunda içini çekti. “Sanırım istemezdim.”</p>

    <p>“Ah, bunu duymak güzel,” dedi kadın gülümseyerek.</p>

    <p>“Buraya neden geldiniz, Verin?”</p>

    <p>Kadın onu işitmemiş gibiydi. Ya da işitmek istemiyor gibiydi. “Şimdi karnındaki bu şeyle ilgilenmemiz gerek. Ve diğer delikanlıların da ilgiye ihtiyacı var. Alanna ve ben en kötülere bakarız, ama...”</p>

    <p>Yanındaki adamlar köyde buldukları karşısında Perrin kadar sersemlemişti. Ban sancağa bakarak kafasını kaşıyordu ve birkaçı şaşkın şaşkın çevrelerine bakınıyordu. Çoğu iri gözlerle, huzursuzluk içinde Verin’i izliyordu; “Aes Sedai,” fısıltılarını duydukları açıktı. Perrin de o bakışlardan kaçamadığını fark etti, bir Aes Sedai ile, sıradan bir köylü kadınmış gibi konuşuyordu.</p>

    <p>Verin insanların bakışlarına karşılık verdi, sonra aniden, bakmadan elini arkaya uzattı ve izleyiciler arasından on on iki yaşlarında bir kızı yakaladı. Uzun, siyah saçları mavi kurdelelerle toplanmış kız şaşkınlıkla sertleşti. “Daise Congar’ı tanıyor musun, kızım?” dedi Verin. “Eh, onu bul ve burada Hikmet’in bitkilerine ihtiyaç duyan yaralılar olduğunu söyle. Ve koşmasını söyle. O havalarına hiç katlanamadığımı söyle. Anladın mı? Hadi git.”</p>

    <p>Perrin kızı tanımıyordu, ama anlaşılan kız Daise’i tanıyordu, çünkü mesajı dinlerken irkilmişti. Ama Verin bir Aes Sedai idi. Kız bir an düşündükten sonra –Daise Congar’a karşı bir Aes Sedai– kalabalığın içine dalıp uzaklaştı.</p>

    <p>“Ve Alanna da senin icabına bakacak,” dedi Verin, başını kaldırıp Perrin’e bakarak.</p>

    <p>Perrin kadının sözlerinde iki anlam gizliymiş gibi konuşmamış olmasını diledi.</p>
  </div>
</body>
</html>
