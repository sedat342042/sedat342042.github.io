<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gölge Yükseliyor</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="11. Saklı Kalan">11<br />
    Saklı Kalan</h1>

    <p>Elbisesi içindeki Egwene derin bir nefes aldı ve taş yüzüğü komodininin üzerindeki açık kitabın yanında bıraktı. Benekli, kahverengi, kırmızı ve mavi çizgili yüzük parmağa takmak için biraz fazla büyüktü ve şekli tuhaftı. Düzleştirilip bükülmüştü, öyle ki, parmak ucunuzu kenarında dolaştıracak olsanız başladığınız yere gelmeden önce parmağınızı hem dışında, hem içinde gezdirmiş olurdunuz. Ne kadar imkânsız görünse de, tek bir kenar vardı. Egwene’in yüzüğü oraya bırakmasının sebebi onsuz başarısız olması ihtimali değildi, başarısız olmayı istemesiydi. Eninde sonunda onsuz denemek zorundaydı, aksi halde hayalinde yüzmek varken ayak parmaklarını suya sokmaktan daha ötesine gidemeyecekti. Şimdi yapsa da olurdu. Sebep buydu. Öyleydi.</p>

    <p>Kalın, deri ciltli kitap, <em>Tarabon Yolculuğu</em> idi. Kandorlu Eurian Romavni tarafından, yazarın ilk satırda verdiği tarihe bakılırsa elli üç sene önce yazılmıştı, ama böylesine kısa bir sürede Tanchico’da önemli hiçbir değişiklik olmamıştı. Dahası, faydalı çizimlere sahip olan, bulabildiği tek kitaptı. Kitapların çoğunda kralların portreleri ya da savaş görmeyen ressamların tasvir ettiği süslü savaş sahneleri bulunuyordu.</p>

    <p>Karanlık, her iki pencereyi doldurmuştu, ama lambalar yeterince aydınlık sağlıyordu. Komodinin üzerindeki yaldızlı mumluğun üzerinde tek bir uzun, balmumundan mum yanıyordu. Mumu Egwene gidip kendisi getirmişti; mum getirmek için hizmetkâr gönderilecek gece değildi. Hizmetkârların çoğu yaralılarla ilgileniyor, kaybettikleri sevdiklerine ağlıyor ya da kendi yaraları sarılıyordu. Onsuz ölecekler dışındakilere Şifa verilemeyecek kadar çok yaralı vardı.</p>

    <p>Elayne ve Nynaeve, yüksek, kırlangıç oymalı direkleri olan geniş yatağın iki yanına çektikleri yüksek sırtlı sandalyelerde bekliyorlardı; endişelerini saklamakta aynı ölçüde başarılı değillerdi. Elayne azametli bir sükûnet tavrı takınmayı başarmıştı, ama Egwene’in bakmadığını sandığı anlarda kaşlarını çatması, alt dudağını çiğnemesi takındığı pozu bozuyordu. Nynaeve canlı bir güvene sahipti, hasta yatağına yatırıldığınız zaman rahatlamanızı sağlayan cinsten, ama Egwene kadının gözlerindeki bakışı fark etmişti; gözleri Nynaeve’in korktuğunu söylüyordu.</p>

    <p>Aviendha kapının yanında bağdaş kurup oturmuştu, kahverengi ve gri giysileri halının koyu mavisiyle keskin bir zıtlık oluşturuyordu. Aiel kadın bu sefer kemerinin bir yanına uzun uçlu bir hançer, diğer yanına oklarla dolu bir sadak takmış, dizlerinin üzerine dört kısa mızrak yatırmıştı. Yuvarlak, kösele kalkanı yakında, deri kayışlı ve işlemeli deri çantasının içindeki boynuz yayın üzerinde duruyordu. Bu geceden sonra Egwene onun silahlı dolaşmasında kusur bulamıyordu. Kendisi de fırlatmaya hazır bir şimşek bulundurmak istiyordu.</p>

    <p><em>Işık, Rand’ın yaptığı neydi? Kavrulası, beni neredeyse Soluklar kadar kötü korkuttu. Belki daha fazla. Onun böyle bir şey yapabilmesi ve benim akışları görememem adil değil.</em></p>

    <p>Yatağa tırmandı ve deri ciltli kitabı dizlerinin üzerine koyarak Tanchico haritasına kaşlarını çattı. Aslında pek az faydalı mekân işaretlenmişti. Limanı çevreleyen, üç tepelik yarımada, doğuda Verana, ortada Maseta, denizin yakınında Calpene üzerine kurulmuş şehri koruyan on iki kale. Faydasız. Pek çok geniş meydan, parka benzeyen bazı açık alanlar ve uzun süre önce toza dönmüş hükümdarlar için dikilmiş bir dizi anıt. Hepsi faydasız. Birkaç saray ve tuhaf görünen şeyler. Calpene’deki Büyük Meydan, mesela. Harita üzerinde yalnızca bir halkaydı, ama Romavni Efendi onu at yarışlarını ya da Havai Fişekçilerin gösterilerini izlemek için binlerce kişinin toplanabileceği dev bir yer olarak tasvir etmişti. Bir de Maseta’da, Büyük Meydan’dan da büyük Kral Meydanı ve Verana’daki, birazcık daha küçük Panarch Meydanı vardı. Havai Fişekçiler Loncası’nın Lonca Evi de işaretlenmişti. Hepsi faydasızdı. Metin kesinlikle hiç işe yaramıyordu.</p>

    <p>“Yüzük olmadan bunu yapmak istediğinden emin misin?” diye sordu Nynaeve alçak sesle.</p>

    <p>“Kesinlikle,” diye yanıt verdi Egwene becerebildiğince sakin konuşmaya çalışarak. Midesi, bu gece, o zavallı kadını saçlarından yakalayıp boğazını bir tavşanmış gibi kesen ilk Trolloc’u gördüğü kadar fena kaynıyordu. Kadın bir tavşan gibi çığlık atmıştı. Trolloc’u öldürmenin kadına faydası olmamıştı; kadın da Trolloc kadar ölüydü. Ama tiz çığlığı bir türlü gitmiyordu. “İşe yaramazsa, ne zaman istesem yüzükle deneyebilirim.” Eğilip mumu tırnağıyla işaretledi. “Buraya kadar yandığı zaman beni uyandırın. Işık, keşke bir saatim olsaydı.”</p>

    <p>Elayne, sesi titreyerek, tasasızca ona güldü, fakat sesi zorlama çıkıyordu. “Yatak odasında bir saat ha? Annemin bir düzine saati var, ama yatak odasında saat bulundurulduğunu hiç duymadım.”</p>

    <p>“Eh, benim babamın bir saati var,” diye homurdandı Egwene, “tüm köydeki tek saat ve keşke burada olsaydı. Sizce bir saatte o kadar yanar mı? Daha fazla uyumak istemiyorum. Alev o işarete gelir gelmez beni uyandırmalısınız. Hemen o anda!”</p>

    <p>“Uyandıracağız,” dedi Elayne yatıştırırcasına. “Söz veriyorum.”</p>

    <p>“Taş yüzük,” dedi Aviendha aniden. “Madem sen kullanmıyorsun, Egwene, başka biri, bizden biri onu kullanarak seninle gelemez mi?”</p>

    <p>“Hayır,” diye mırıldandı Egwene. <em>Işık, keşke hepsi benimle gelse.</em> “Ama düşündüğün için teşekkür ederim.”</p>

    <p>“Yalnızca sen mi kullanabilirsin, Egwene?” diye sordu Aiel kadın.</p>

    <p>“Hepimiz kullanabiliriz,” diye yanıt verdi Nynaeve, “hatta sen bile, Aviendha. Bir kadının yönlendirebilmesi gerekmiyor, ona dokunarak uyuması yeterli. Bildiğimiz kadarıyla bir erkek de kullanabiliyor olabilir. Ama <em>Tel’aran’rhiod</em>’u ya da kurallarını Egwene kadar iyi bilmiyoruz.”</p>

    <p>Aviendha başını salladı. “Anlıyorum. Yöntemleri bilmediği yerde bir kadın hatalar yapabilir ve hataları kendisi kadar başkalarını da öldürebilir.”</p>

    <p>“Kesinlikle,” dedi Nynaeve. “Düşler Dünyası tehlikeli bir yerdir. Bu kadarını biliyoruz.”</p>

    <p>“Fakat Egwene dikkatli olacak,” diye ekledi Elayne. Aviendha’ya hitap etmişti, ama Egwene’in duyması için konuştuğu açıktı. “Söz verdi. Çevreye bakınacak... dikkatle! O kadar.”</p>

    <p>Egwene haritaya yoğunlaştı. Bükük taş yüzüğünü böylesine kıskançlıkla korumasaydı –onu kendisinin sayıyordu; Kule Salonu onaylamayabilirdi, ama onda olduğunu bilmiyorlardı– Elayne ya da Nynaeve’in bir iki kezden daha fazla kullanmasına izin verseydi şimdi onunla gelmelerine yetecek kadar bilgileri olabilirdi. Ama diğer kadınlara bakmaktan kaçınmasına sebep olan pişmanlık değildi. Gözlerindeki korkuyu görmelerini istemiyordu.</p>

    <p><em>Tel’aran’rhiod.</em> Düşler Dünyası. Sıradan insanların düşleri değil. Gerçi yaşam kadar gerçek görünen düşlerde zaman zaman <em>Tel’aran’rhiod</em>’a kısaca dokunurlardı. Onlar gerçekti. Görünmez Dünya’da olanlar, garip bir şekilde gerçekti. Orada olan hiçbir şey gerçek dünyayı etkilemezdi... Düşler Dünyası’nda açılan bir kapı gerçek dünyada kapalı kalırdı... ama bir kadın orada öldürülebilir, Kaynak’tan kesilebilirdi. “Garip” sözcüğü o dünyayı tasvir etmeye başlayamazdı bile. Görünmez Dünya’da bütün dünya ve belki başka dünyalar da açık bekliyordu; her yer ulaşılabilirdi. Ya da en azından, Düşler Dünyası’ndaki yansımaları ulaşılabilirdi. Desen’in dokusu, geçmiş, şu an ve gelecek, nasıl yapacağını bilen biri tarafından orada okunabilirdi. Bir Düşgören tarafından. Beş yüz sene önce yaşayan Corianin Nedeal’den bu yana Beyaz Kule’de Düşgören çıkmamıştı.</p>

    <p><em>Kesin söylemek gerekirse dört yüz yetmiş üç sene,</em> diye düşündü Egwene. <em>Yoksa dört yüz yetmiş dört müydü? Corianin ne zaman öldü?</em> Egwene’in Kule’deki çömez eğitimini bitirmeye fırsatı olsaydı, orada Kabuledilmiş olarak çalışabilseydi, belki bilirdi. Öyle olsa bileceği çok şey olurdu.</p>

    <p>Egwene’in kesesinde bir <em>ter’angreal</em> listesi vardı. Çoğu, cebe girecek kadar küçüktü ve Kule’den kaçarken Kara Ajah tarafından çalınmıştı. Üçünde de listenin bir kopyası vardı. O çalıntı <em>ter’angreal</em>’lerin on üçünün yanına “bilinen işlevi yok” yazılmıştı, bir de “en son Corianin Nedeal tarafından incelendi”. Ama eğer Corianin Sedai gerçekten de işlevlerini keşfedememişse, Egwene en az bir işlevlerinden emindi. <em>Tel’aran’rhiod</em>’a girmeyi sağlıyorlardı; belki taş yüzüğün sağladığı kolaylıkla değil ve belki yönlendirme olmadan değil, ama sağlıyorlardı işte.</p>

    <p>İkisini Joiya ve Amico’dan almışlardı: yedi buçuk santimetre çapında, iki yanına sıkı bir sarmal çizilmiş demir bir disk ile berrak amberden, ama çeliği çizecek kadar sert bir şekilde ortasına uyuyan bir kadın oyulmuş, bir elden daha geniş olmayan bir plaka. Amico onlar hakkında serbestçe konuşmuştu, hücrede Moiraine ile yalnız geçirdiği bir görüşme Karanlıkdostunu solgun ve neredeyse medeni kıldıktan sonra Joiya da öyle. İki <em>ter’angreal</em>’e bir Ruh akışı yönlendirdiğiniz zaman sizi uyutuyor, sonra <em>Tel’aran’rhiod</em>’a götürüyordu. Elayne ikisini de kısaca denemişti ve genç kadının tek gördüğü Taş’ın içi ve Morgase’in Caemlyn’deki Kraliyet Sarayı olsa da, işe yaramışlardı.</p>

    <p>Egwene de, ziyareti ne kadar kısa olursa olsun denemek istemişti, ama kıskançlıktan değil. Ama savını güçlü bir şekilde öne sürememişti, çünkü Elayne ve Nynaeve’in sesindeki korkuyu duymasından korkmuştu.</p>

    <p>İki <em>ter’angreal</em>’in ele geçirilmiş olması, Kara Ajah’ın yanında daha on bir tane olduğu anlamına geliyordu. Egwene’in anlatmaya çalıştığı buydu. Bir kadını <em>Tel’aran’rhiod</em>’a götürebilecek on bir <em>ter’angreal</em> ve hepsi Kara kardeşlerin elinde. Elayne Görünmez Dünya’da yolculuk ettiği zaman onu bekleyen Kara Ajahları bulabilirdi ya da nerede olduğunu anlamadan aralarına yürüyebilirdi. Bu düşünce Egwene’in midesinin kıvranmasına sebep oluyordu. Şimdi onu bekliyor olabilirlerdi. Olası değil; bilinçli olarak değil... onun geleceğini nasıl bilebilirlerdi ki?.. ama oraya adım attığı zaman orada olabilirlerdi. Hazırlıksız yakalanmadığı sürece bir tanesi ile yüzleşebilirdi ve hazırlıksız yakalanmaya niyeti yoktu. Ama ya onu hazırlıksız yakalarlarsa? Birlikte iki ya da üç tanesi? Liandrin, Chesmal Emry, Jeane Caide ve kalanı birden?</p>

    <p>Haritaya kaşlarını çatarak bembeyaz olmuş parmak boğumlarını gevşemeye zorladı. Bu gece her şeye aciliyet kazandırmıştı. Gölgedölleri Taş’a saldırabiliyorsa, Terkedilmişlerden biri aniden aralarında belirebiliyorsa, Egwene korkuya teslim olmamalıydı. Ne yapmaları gerektiğini bilmeliydiler. Amico’nun belirsiz hikâyesi dışında bir şeyleri olmalıydı. Bir şey. Mazrim Taim’in kafes içinde Tar Valon’a yaptığı yolculukta nerede olduğunu bilebilse ya da bir şekilde Amyrlin’in düşüne girip onunla konuşabilse. Belki bunlar bir Düşgören için mümkündü. Öyle olsa bile Egwene nasıl yapacağını bilmiyordu. Tanchico ile çalışması gerekiyordu.</p>

    <p>“Yalnız gitmeliyim, Aviendha. Bunu yapmak zorundayım.” Sesinin sakin ve kararlı çıktığını sanıyordu, ama Elayne omzunu okşadı.</p>

    <p>Egwene neden haritayı incelediğini bilmiyordu. Çoktan her şeyin her şeye göre nerede olduğunu kafasına yerleştirmişti. Bu dünyada her ne varsa, Düşler Dünyası’nda da vardı ve elbette bazen daha fazlası. Hedefini seçmişti. Kitabın yapraklarını çevirdi ve haritada ismi verilen tek binayı, Panarch’ın Sarayı’nı gösteren gravüre geldi. Şehirde nerede olduğunu bilmiyorsa kendini bir odada bulmanın hiçbir faydası olmazdı. Her durumda, hiçbir şeyin bir faydası olmayabilirdi. Bunu aklından çıkardı. Bir şansı olduğuna inanmak zorundaydı.</p>

    <p>Gravür yüksek tavanlı, geniş bir oda tasvir ediyordu. Bel yüksekliğinde direklere asılmış bir halat, sehpalarda ve duvarlar boyunca dizilmiş önü açık dolapların içinde sergilenen şeylere fazla yaklaşılmasını engelliyordu. Ressam, yaratığın kalanı biraz önce yok olmuş gibi duran dev iskeleti göstermeye özen göstermişti. Dört kalın kemikli bacağı vardı, ama bunun dışında Egwene’in gördüğü hiçbir hayvana benzemiyordu. Her şeyden önce, kendi uzunluğunun iki katı kadar yüksekliği vardı. Omuzlarının üzerinde bir boğanın başı gibi alçakta duran başı bir çocuğun içine girebileceği kadar büyük görünüyordu ve resimde dört göz yuvası varmış gibi duruyordu. İskelet odayı diğerlerinden ayırıyordu; başka yerle karıştırmak imkânsızdı. Her neresi ise. Eurian Romavni biliyorduysa da, bu sayfalarda isim vermemişti.</p>

    <p>“Panarch nedir ki?” diye sordu, kitabı bir yana bırakarak. Resmi bir düzine sefer daha incelemişti. “Bütün bu yazarlar zaten bildiğini düşünüyor gibi.”</p>

    <p>“Tanchico Panarch’ı yetke açısından krala denk bir kadındır,” diye ezberden tekrarladı Elayne. “Panarch vergi toplamakla, kral ise onları düzgün bir şekilde harcamakla sorumludur; Kadın Şehir Bekçileri’ni ve krala ait olan Yüksek Mahkeme dışındaki mahkemeleri kontrol eder. Ordu krala aittir, elbette, ama Panarch’ın Alayı hariç. Kadın...”</p>

    <p>“Gerçekten bilmek istememiştim,” diye içini çekti Egwene. Yalnızca söyleyecek bir şeydi, yapması gereken şeyi birkaç dakika daha ertelemek için. Mum yanıyordu; kıymetli dakikalarını harcıyordu. Egwene istediği zaman nasıl düşten çıkacağını, nasıl kendini uyandıracağını biliyordu, ama zaman, Düşler Dünyası’nda farklı geçerdi ve zamanın izini kaybetmek kolaydı. “İşarete ulaşır ulaşmaz,” dedi ve Elayne ile Nynaeve mırıldanarak onu temin ettiler.</p>

    <p>Tüy yastıkların üzerine yerleşti. İlk önce tavana resmedilmiş mavi gökyüzüne, bulutlara ve süzülen kırlangıçlara baktı. Onları görmedi.</p>

    <p>Son zamanlarda düşleri kötüydü. Çoğu. İçlerinde Rand vardı, elbette. Bir dağ kadar yüksek Rand, şehirlerin içinde yürüyor, ayaklarının altında binaları eziyor, çığlıklar atan insanlar karıncalar gibi önünde kaçışıyor. Zincirler içinde Rand ve bu sefer çığlık atan o oluyordu. Egwene ile arasına bir duvar ören Rand, duvarın diğer yanında Egwene ile birlikte Elayne ve seçemediği başkaları da vardı. “Yapılmalı,” diyordu taşları yığarken. “Beni şimdi durdurmana izin vermeyeceğim.” Kâbus olan yalnızca Rand’lı rüyalar değildi. Aiellerin birbirleri ile savaştığını, birbirlerini öldürdüğünü, hatta silahlarını yere fırlatıp delirmiş gibi koşturduklarını görmüştü. Ona görünmez bir tasma takmış bir Seanchan kadın ile savaşan Mat. Yüzü devamlı değişen bir adamla savaşan bir kurt... ama onun Perrin olduğundan emindi. Kendi kefenine bürünmüş gibi beyazlara sarınmış Galad ve gözleri acı ve nefretle dolu Gawyn. Egwene’in annesi ağlarken. Bunlar keskin düşlerdi, bir anlamı olduğunu bildiği düşler. İğrençtiler ve hiçbirinin ne anlama geldiğini bilmiyordu. <em>Tel’aran’rhiod</em>’da anlamlar ya da ipuçları bulabileceğini nasıl düşünebiliyordu? Ama başka seçeneği yoktu. Bilgisizlik dışında seçenek yoktu ve bunu seçemezdi.</p>

    <p>Endişesine rağmen uykuya dalmak sorun değildi; bitkin düşmüştü. Gözlerini kapatması ve derin, düzenli nefesler alması yeterliydi. Düşüncelerini Panarch’ın Sarayı’ndaki odaya ve dev iskelete odakladı. Derin, düzenli nefesler. Taş yüzüğü kullanmanın nasıl bir his olduğunu, <em>Tel’aran’rhiod</em>’a adım atmayı hatırlayabiliyordu. Derin... düzenli... nefesler.</p>

    <p class="paragraf">Egwene nefesi kesilerek, bir elini boğazına götürerek geriye adım attı. Bu kadar yakından bakıldığında, iskelet düşündüğünden de büyük görünüyordu, kemikler donuk bir beyaza dönüşmüş, kurumuştu. İskeletin tam önünde, halatın içinde duruyordu. Bileği kadar kalın ve görünüşüne bakılırsa ipekten, beyaz bir halat. <em>Tel’aran’rhiod</em>’da olduğundan kuşkusu yoktu. Gerçeklik kadar detaylıydı, göz ucuyla yarı gördüğü şeylerde bile. Bu düşle sıradan düşler arasındaki farkların bilincinde olması ona nerede olduğunu anlatıyordu. Dahası... doğru geliyordu.</p>

    <p>Kendini <em>saidar</em>’a açtı. Düşler Dünyası’nda çizilmiş bir parmak, uyandığınızda hâlâ orada olurdu; Güç’le öldürücü bir darbe sonrası uyanma olmazdı, bir kılıcın ya da sopanın darbesinden sonra da. Egwene’in bir anlığına bile saldırıya açık olmaya niyeti yoktu.</p>

    <p>Üzerinde geceliği değil, Aviendha’nın Aiel giysilerine çok benzeyen bir şeyler vardı, ama kırmızı ipek brokardan yapılmıştı; yumuşak, dize kadar bağcıklı çizmeleri bile eldiven yapmaya uygun, yumuşak deridendi ve altın dikişleri ve dantelleri vardı. Egwene alçak sesle kendi kendine güldü. <em>Tel’aran’rhiod</em>’da giysiler, siz ne isterseniz o olurdu. Anlaşılan içinde bir parça hızla hareket etmeye hazır olmak istemişti, ama diğer parça bir baloya hazır görünmeyi tercih etmişti. Bu olmazdı. Kırmızı grilere ve kahverengilere dönüştü; ceket, pantolon ve çizmeler Aviendha’nın giysilerinin tıpatıp aynısı oldu. Aslında, bir şehirde daha iyi değil. Aniden Faile’in hep giydiği koyu renk, dar, bölünmüş etekli, uzun kollu ve yüksek, dar gövdeli elbisesinin aynısı belirdi üzerinde. <em>Bu konuda endişelenmek aptalca. Beni düşleri haricinde kimse görmeyecek ve pek az sıradan düş buraya ulaşır. Çıplak olsam bile fark etmez.</em></p>

    <p>Bir an çıplak oldu. Yüzü utançla kızardı; burada, tıpkı banyodayken olduğu gibi onu çıplak görecek kimse yoktu, ama telaşla koyu renk elbiseyi geri getirirken gelişigüzel düşüncelerin, özellikle de Güç’ü kucaklamışken burada olayları etkileyebileceğini hatırlaması gerektiğini düşündü. Elayne ve Nynaeve, onun çok bilgili olduğunu sanıyorlardı. Egwene Görünmez Dünya’nın birkaç kuralını biliyordu ve daha bilmediği yüz, bin kural daha olduğunu da biliyordu. Corianin’den bu yana Kule’nin ilk Düşgöreni olmak istiyorsa, onları bir şekilde öğrenmeliydi.</p>

    <p>Dev kafatasına yakından baktı. Bir köyde büyümüştü ve hayvan kemiklerinin neye benzediğini bilirdi. Dört göz yuvası yoktu. İkisi, eskiden burun olan yerin iki yanında, bir tür boynuz için gibiydi. Belki bir tür dev yabandomuzu, ama bu, gördüğü domuz kafataslarına benzemiyordu. Fakat eskiymiş gibi bir his veriyordu; çok eskiymiş gibi.</p>

    <p>İçinde Güç ile, burada o tür şeyleri hissedebiliyordu. Normaldeki duyu keskinleşmesi vardı, elbette. On beş metre yukarıdaki tavanı kaplayan alçı süslerin yaldızlarındaki minik çatlakları, beyaz taş zeminin pürüzsüz cilasını hissedebiliyordu. Gözle görünmez, incecik çatlaklar zeminde de uzanıyordu.</p>

    <p>Oda dev gibiydi, belki iki yüz adım uzunluğunda ve yarısı kadar geniş, sıra sıra ince, beyaz sütunlarla doluydu ve o beyaz halat, sivri uçlu, ikili kubbeli kapıların olduğu yerler dışında odayı çepeçevre dolanıyordu. Daha fazla halat, başka nesneleri sergileyen cilalı ahşap sehpaları ve dolapları sarıyordu. Tavanın altında tavan girift desenlere sahip minik oymalarla delinmiş, epey aydınlık sağlıyordu. Anlaşılan Egwene kendini Tanchico’da gündüz vakti düşlemişti.</p>

    <p>“Çok eski Çağlardan, Efsaneler Çağı’dan ve önceki Çağlardan kalma eserlerden büyük bir sergi, herkese açıktır, hatta ayda üç gün ve bayram günlerinde sıradan insanlar bile gelip görebilir,” diye yazmıştı Eurian Romavni. Salonun ortasındaki camlı dolabın içinde sergilenen ve halkın içeri girmesine izin verildiği zaman hep Panarch’ın dört kişisel muhafızı tarafından başında nöbet tutulan altı <em>cuendillar</em> biblosundan oluşan paha biçilmez koleksiyonu parlak sözlerle tasvir etmiş, sonra iki sayfa boyunca “hiçbir insanın canlı görmediği” harika hayvanların kemiklerini anlatıp durmuştu. Egwene onların bazılarını görebiliyordu. Odanın karşı tarafında hafiften ayıya benzeyen bir şey vardı, eğer bir ayının, kendi önkolu kadar uzun iki köpek dişi varsa. Ve diğer yanda, çaprazda ince, dört bacaklı bir hayvanın iskeleti vardı. Hayvanın boynu o kadar uzundu ki kafatası yedi buçuk metre yüksekteydi. Aynı ölçüde büyüleyici daha fazla iskelet odanın duvarı boyunca sıralanmıştı. Hepsi, yanında Tear Taşı yeni görünecek kadar eski bir his veriyordu. Egwene, halattan engelin altından eğilip geçti ve yavaş yavaş, nesneleri seyrederek odada yürümeye başladı.</p>

    <p>Giysisiz görünen, ama ayak bileklerine kadar uzanan saçlarına sarınmış, taştan, bir el uzunluğunda, yıpranmış bir kadın biblosu, dışarıdan bakılınca dolabı paylaştığı diğerlerinden farklı görünmüyordu. Fakat Egwene’in tanıdığı, yumuşak bir sıcaklık izlenimi bırakıyordu. Onun bir <em>angreal</em> olduğundan emindi; Kule’nin onu neden Panarch’tan alamadığını merak etti. Kendi başlarına bir sehpada duran donuk siyah bir tasma ve iki bilezik, ürpermesine sebep oldu; onlardaki karanlığı ve acıyı hissetti... eski, çok eski acı ve keskin. Başka bir dolaptaki gümüşsü şey, bir çemberin içindeki üç uçlu yıldıza benziyordu ve bildiği bir malzemeden değildi; metalden daha yumuşaktı, çizilmiş, çentilmişti, ama kadim kemiklerden de yaşlıydı. On adım uzaktan bile gururu ve kibri hissedebiliyordu.</p>

    <p>Aslında bir şey tanıdık geliyordu, ama neden olduğunu çıkartamıyordu. Onu oraya koyan kişi sergilenmeye değer olup olmadığından emin değilmiş gibi dolaplardan birinin köşesine tıkılmış, parlak, beyaz taştan oyulmuş bir biblonun üst yarısıydı. Biblodaki kadın bir elindeki kristal küreyi kaldırmış, yüzü sakin, vakur ve bilgece bir otorite ile doluydu. Kırılmadan önce otuz santimetre yüksekliğinde olmalıydı. Ama neden bu kadar tanıdık geliyordu? Egwene’e kendisini kaldırması için seslenir gibiydi.</p>

    <p>Egwene’in parmakları kırık biblonun üzerine kapanana kadar halatın üzerinden aştığını fark etmedi. <em>Ne olduğunu bilmezken, aptalca bir hareket,</em> diye düşündü, ama çok geçti.</p>

    <p>Eli bibloyu kavradı, içinde Güç kabardı, yarım bibloya, sonra geri aktı. Kristal küre kararsız, parlak çakmalarla aydınlandı ve her çakma ile Egwene’in beynine iğneler saplandı. Bir acı hıçkırığı ile elini açtı ve iki eliyle başını kavradı.</p>

    <p>Şekil yere düşüp kırıldığı zaman kristal küre parçalandı ve iğneler yok oldu, yerinde yalnızca acının anısı ve dizlerinin titremesine sebep olan bir bulantı kaldı. Odanın dalgalandığını görmemek için gözlerini sıkı sıkı kapattı. Şekil bir <em>ter’angreal</em> olmalıydı, ama ona dokunmak neden incitmişti? Belki de kırık olduğu için; belki kırıldığında yapması düşünülen şeyi yapamıyordu. Egwene onun ne için yapılmış olduğunu düşünmek bile istemiyordu; <em>ter’angreal</em>’leri sınamak tehlikeliydi. En azından artık tehlike yaratamayacak ölçüde kırılmıştı. En azından burada. <em>Neden beni çağırıyor gibiydi?</em></p>

    <p>Bulantı yok oldu ve Egwene gözlerini açtı. Biblo rafın üzerinde duruyordu ve onu ilk gördüğü zamanki kadar sağlamdı. <em>Tel’aran’rhiod</em>’da tuhaf şeyler olurdu, ama bu görmek istemeyeceği kadar tuhaftı. Ve buraya gelme amacı bu değildi. İlk önce Panarch’ın Sarayı’ndan çıkış yolunu bulması gerekiyordu. Halatın üzerinden aştı ve koşmamaya çalışarak odadan çıktı.</p>

    <p>Saray boştu. En azından insanlar yoktu. İnce sütunlu yürüyüş yolları ve girift dantellere benzeyen taş işçiliği ile perdelenmiş balkonlarla çevrili avluların ortasında neşeyle sular sıçratan çeşmelerde renkli balıklar yüzüyordu. Sularda zambak yaprakları ve yemek tabağı kadar geniş, beyaz çiçekler yüzüyordu. Düşler Dünyası’nda, mekân, sözde gerçek dünyada göründüğü gibi görünürdü. Ama insanlar olmazdı. Koridorlarda süslü altın lambalar vardı, fitilleri yanmamıştı, ama Egwene içlerindeki parfümlü yağların kokusunu alabiliyordu. Ayakları, burada, Düşler Dünyası’nda dövülmüş olamayacak parlak halılarda hiç toz kaldırmıyordu.</p>

    <p>Bir kez önünde yürüyen birini gördü, yaldızlı, işlemeli plaka ve zincir zırh giymiş, sivri tepeli, balıkçıl tüyleri ile süslenmiş miğferini kolunun altına sıkıştırmış bir adam. “Aeldra?” diye seslendi adam gülümseyerek. “Aeldra! Gel de bana bak. Bana Panarch Alayı’nın Lord Kumandanı unvanını verdiler. Aeldra?” Adam seslenmeye devam ederek bir adım daha attı, sonra aniden yok oldu. Bir Düşgören değil. Taş yüzük ya da Amico’nun demir diski gibi bir <em>ter’angreal</em> kullanan biri bile değil. Yalnızca farkında olmadığı, tehlikelerini bilmediği bir yere dokunan bir adam. Uykularında beklenmedik şekilde ölen insanlar genelde <em>Tel’aran’rhiod</em>’u düşleyen ve orada ölen insanlar oluyordu. Adam buradan çıkmış, sıradan rüyasına dönmüştü.</p>

    <p>Tear’daki yatağının yanında mum yanıyordu. <em>Tel’aran’rhiod</em>’daki zamanı tükeniyordu.</p>

    <p>Egwene, adımlarını hızlandırarak dışarıya açılan yüksek, oymalı kapılara, sonra beyaz basamaklara ve geniş, boş bir meydana geldi. Tanchico her yönde, dik tepelerin üzerinde uzanıyordu, güneş altında parlayan beyaz binaların üzerinde beyaz binalar, yüzlerce ince kule, yine yüzlerce, bazıları yaldızlı sivri tepeli kubbe. Panarch Çemberi, beyaz taştan yuvarlak, yüksek bir duvar sekiz yüz metre ötede açıkça görünüyordu ve saraydan biraz daha alçaktı. Panarch’ın Sarayı yüksek tepelerden birinin üzerinde yükseliyordu. Dik merdivenlerin tepesinde, Egwene batıda pırıldayan suyu, onu şehrin geri kalanının üzerinde uzandığı diğer tepelik parmaktan ayıran koyları görebilecek kadar yüksekteydi. Tanchico, Tear’dan daha büyüktü, hatta belki Caemlyn’den de büyük.</p>

    <p>Araştıracak çok yer vardı ve Egwene daha neyi araştıracağını bile bilmiyordu. Kara Ajah’ın varlığına işaret eden bir şey ya da Rand için tehlikeye işaret eden bir şey, eğer her ikisi de burada varsa. Egwene yeteneği ile ilgili eğitim almış gerçek bir Düşgören olsaydı ne arayacağını, gördüklerini nasıl yorumlayacağını bilirdi kuşkusuz. Ama ona öğretebilecek kimse kalmamıştı. Aiel Bilgelerinin düşleri nasıl çözeceklerini bildikleri söyleniyordu. Aviendha Bilgeler hakkında konuşmakta o kadar gönülsüzdü ki, Egwene diğer Aiellerin hiçbirine sormamıştı. Belki bir Bilge ona öğretebilirdi. Bir tane bulabilirse.</p>

    <p>Meydana doğru bir adım attı ve aniden başka bir yere gitti.</p>

    <p>Nefesindeki nemi yok eden bir sıcağın içinde, çevresinde büyük, taş kuleler yükseliyordu. Güneş elbisesini kavuruyor gibiydi ve yüzüne esen rüzgâr sanki bir fırından çıkıyordu. Zorlu ot kümeleri ve Egwene’in tanımadığı dikenli bitkiler dışında başka her tür bitkiden yoksun arazide yer yer güdük ağaçlar görülüyordu. Ama Egwene, daha önce canlı bir tane görmediği halde aslanı tanıdı. Yirmi adım uzakta, kayalardaki bir çatlakta yatıyordu. Siyah tüylü kuyruğu tembel tembel sallanıyordu ve Egwene’e değil, yüz adım ötedeki başka bir şeye bakıyordu. Kaba tüylerle kaplı iri yabandomuzu dikenli bir çalının dibini eşeliyor, kokluyordu. Fırlatmaya hazırlandığı mızrağı ile gizlice yaklaşan Aiel kadını fark etmemişti. Taş’taki Aieller gibi giyinmiş olan kadının başında bir <em>shoufa</em> vardı, ama yüzünü örtmemişti.</p>

    <p><em>Kıraç,</em> diye düşündü Egwene inanmazlık içinde, <em>Aiel Kıraçları’nda sıçradım? Burada düşüncelerime dikkat etmeyi ne zaman öğreneceğim?</em></p>

    <p>Aiel kadın yerine dondu. Şimdi gözleri yabandomuzunun değil, Egwene’in üzerindeydi. Eğer o yaratık bir yabandomuzu ise, şekli tam olarak doğru gelmiyordu.</p>

    <p>Egwene, kadının bir Bilge olmadığından emindi. Egwene’e anlatılanlara bakılırsa Bilge olmak isteyen bir Mızrağın Kızı’nın “mızraktan vazgeçmesi” gerekiyordu. Bu, düşünde kendini <em>Tel’aran’rhiod</em>’da bulan sıradan bir Aiel kadın olmalıydı. Tıpkı saraydaki adam gibi. Adam da arkasını dönse Egwene’i görürdü. Egwene gözlerini kapattı ve Tanchico’ya ilişkin aklındaki tek berrak imgeye, büyük salondaki o dev iskelete yoğunlaştı.</p>

    <p>Gözlerini yine açtığında dev kemiklere bakıyordu. Bu sefer kemiklerin tellerle birbirlerine bağlanmış olduğunu fark etti. Oldukça akıllıca yapılmıştı bu, teller hemen hemen hiç belli olmuyordu. Kristal küreli yarım biblo hâlâ rafındaydı. Egwene onun yanına gitmedi, acı ve ıstırap hissi veren siyah tasma ve bileziklere de yaklaşmadı. <em>Angreal,</em> taş kadın onu baştan çıkarıyordu. Onunla ne yapacaksın? Işık, bakmak, aramak için buradasın! Daha fazlası için değil. İşine bak, kadın!</p>

    <p>Bu sefer meydana hızla çıktı. Burada zaman farklı akıyordu; Elayne ve Nynaeve, onu her an uyandırabilirdi ve o daha başlamamıştı bile. Harcayacak zamanı kalmamış olabilirdi. Buradan sonra ne düşündüğüne dikkat etmeliydi. Artık Bilgeleri düşünmek yok. Tembih bile çevresindeki her şeyin sarsılmasına sebep oldu. Kendi kendine kararlılıkla, <em>aklını yaptığın işten ayırma,</em> dedi.</p>

    <p>Boş şehirde yola koyuldu, hızla yürüdü, hatta zaman zaman koştu. Dolambaçlı, taş döşeli sokaklar yukarı ve aşağı eğimleniyor, her yöne kıvrılıyordu. Yeşil sırtlı güvercinler, Egwene yaklaştığı zaman bir kanat fırtınası içinde havalanan açık gri martılar dışında şehir boştu. Neden kuşlar var, ama insanlar yok? Sinekler vızıldayarak geçip gidiyordu ve Egwene gölgelerde koşturan hamamböcekleri, kınkanatlılar görebiliyordu. Hepsi farklı renkte, bir köpek sürüsü çok ileride sokakta koştu. Neden köpekler?</p>

    <p>Aklını neden burada olduğuna yöneltti. Kara Ajah’a ilişkin işaret ne olabilirdi? Ya da, eğer öyle bir şey varsa, Rand’ın karşı karşıya olduğu tehlikeye? Beyaz binaların çoğu badanalıydı, badanalar soyulmuş ve çatlamıştı, altlarındaki yıpranmış tahtaları ve açık kahverengi tuğlaları sergiliyorlardı. Yalnızca kuleler ve iri yapılar –saray olduklarını tahmin ediyordu Egwene– taştan yapılmıştı, ama yine de beyazdılar. Taşların çoğunda bile minik çatlaklar vardı; gözle görülemeyecek kadar ince çatlaklar, ama Egwene içindeki Güç’le onların örümcek ağları gibi kubbeleri ve kuleleri sardıklarını hissedebiliyordu. Belki bunun bir anlamı vardı. Belki Tanchico’nun sakinleri tarafından bakılmayan bir şehir olduğu anlamına geliyordu. Başka her şey kadar olasıydı.</p>

    <p>Aniden gökyüzünden, önüne çığlık atan bir adam düşünce yerinde sıçradı. Adam, kaldırım taşlarının bir adım üstünde yok olmadan önce bol, beyaz pantolonunun, saydam bir peçenin arkasındaki kalın bıyıklarını fark edecek zamanı ancak buldu. Adam burada, <em>Tel’aran’rhiod</em>’da yere düşmüş olsaydı yatağında ölü bulunurdu.</p>

    <p><em>Muhtemelen adamın da hamamböcekleri kadar anlamı var,</em> dedi Egwene kendi kendine.</p>

    <p>Belki binaların içinde bir şey bulabilirdi. Küçük bir şans, vahşi bir umut, ama herhangi bir şeyi deneyebilecek kadar çaresizdi. Hemen hemen her şeyi. Ne kadar zamanı kalmıştı? Kapıdan kapıya koşmaya, kafasını dükkânların, hanların, evlerin içine uzatmaya başladı.</p>

    <p>Salonlarda, masalarda ve sıralarda müşteri bekliyordu, raflardaki donuk donuk parlayan kurşun ve kalay alaşımı sürahiler ve tabaklar kadar düzgünce dizilmişlerdi. Dükkânlar, dükkân sahibi sabahleyin yeni açmış gibi düzenliydi, ama bir terzinin masalarında kumaş topları, bir çatal bıçakçınınkinde bıçaklar ve makaslar varken, bir kasap dükkânının çengelleri ve rafları boş duruyordu. Parmağını birkaç yerde gezdirdi, ama hiç toz bulamadı; her şey annesinin beğeneceği kadar temizdi.</p>

    <p>Evler dar sokaklardaydı, düz damlı, sokağa açılan pencereleri olmayan, ailelerin içeri girip soğuk şömineler önündeki sıralara ya da bir ev hanımının en iyi tasının ya da tabağının şeref yerini aldığı, oymalı bacakları olan masaların çevresinde oturacağı küçük, beyaz badanalı binalar. Askılarda giysiler, tavandan sarkan çengellerde tencereler asılıydı, sıraların üzerinde el aletleri sıralanmış bekliyordu.</p>

    <p>Bir içgüdüyle geri gitti, bir düzine kapı önceki, gerçek dünyada bir kadının evi olan yere ikinci kez baktı. Hemen hemen önceki gibi görünüyordu. Hemen hemen. Masanın üzerindeki kırmızı çizgili tas şimdi ince, mavi bir vazoydu; daha önce şöminenin yakınında, üzerinde bozuk bir koşum takımı ve onarmak için aletler duran bir sıra varken şimdi sıra kapının yanındaydı ve üzerinde bir dikiş sepetiyle bir çocuğun işlemeli elbisesi vardı.</p>

    <p><em>Neden değişti?</em> diye merak etti Egwene. <em>Ama aynı sebepten, neden aynı kalsın ki? Işık, hiçbir şey bilmiyorum!</em></p>

    <p>Sokağın karşısında bir ahır vardı, beyaz badanası dökülmüş, tuğla duvar görünüyordu. Egwene oraya gitti ve büyük kapılardan birini açtı. Toprak zemin, gördüğü bütün ahırlarda olduğu gibi saman kaplıydı, ama bölmeler boştu. At yoktu. Neden? Samanların içinde bir şey hışırdadı ve Egwene bölmelerin hiç de boş olmadığını fark etti. Sıçanlar vardı. Düzinelercesi, burunlarını onun kokusunu almak için havaya kaldırmış, korkmadan ona bakıyorlardı. Sıçanların hiçbiri kaçmadı, gerilemediler bile; burada bulunmaya ondan daha fazla hakları varmış gibi davrandılar. Egwene, elinde olmadan geriledi. <em>Güvercinler, martılar, köpekler, sinekler ve sıçanlar. Belki bir Bilge neden olduğunu bilirdi.</em></p>

    <p>Aniden kendini Kıraç’ta buldu.</p>

    <p>Tüylü, yabandomuzuna benzeyen yaratık, bir midilli kadar iri görünerek doğrudan üzerine atılınca bir çığlık atarak sırtüstü düştü. Hayvan çeviklikle üzerinden sıçrarken onun bir domuz olmadığını gördü; burnu fazla keskindi ve ağzı sivri dişlerle doluydu. Her ayağında dört parmak vardı. Düşünce sakindi, ama hayvan kayaların içinde koşarak uzaklaşırken Egwene ürperdi. Onu ezecek, kemiklerini kıracak, hatta daha kötüsünü yapabilecek kadar iriydi; o dişler bir kurdun dişleri gibi yırtıp koparabilirdi. Egwene yaralarla uyanırdı. O da uyanırsa.</p>

    <p>Sırtının altındaki taşlar kavurucu bir soba üstü gibiydi. Egwene kendi kendine kızarak ayağa kalktı. Aklını işinde tutamazsa hiçbir şey başaramazdı. Tanchico’da olmalıydı; buna yoğunlaşmak zorundaydı. Başka hiçbir şeye değil.</p>

    <p>On adım öteden, keskin, mavi gözlerle onu izlemekte olan Aiel kadını görünce eteklerini silkelemeyi bıraktı. Kadın Aviendha’nın yaşındaydı, kendisinden büyük göstermiyordu, ama <em>shoufa</em>’sının altından çıkan saçlar o kadar açık renkti ki, beyaz sanılabilirdi. Ellerindeki mızrak atılmaya hazırdı ve o mesafeden ıskalaması olanaksızdı.</p>

    <p>Aiellerin Kıraç’a izinsiz girenlere çok sert davrandıkları söylenirdi. Egwene, kadını ve mızrağı Hava’ya sarması, sıkı sıkı tutması gerektiğini biliyordu, ama akışlar kendisi gidene kadar dayanır mıydı? Yoksa kadını, serbest kalır kalmaz, belki Egwene tamamen kaybolmadan önce, mızrağını fırlatmasına sebep olacak kadar kızdırmaktan başka işe yaramaz mıydı? Kendini, Tanchico’da sırtında bir Aiel mızrağı ile bulması pek de işine yarardı ya! Akışları bağlarsa, çözülene kadar kadın <em>Tel’aran’rhiod</em>’da kısılı kalırdı ve bir aslan ya da o yabandomuzuna benzeyen hayvan geri dönerse savunmasız olurdu.</p>

    <p>Hayır. Kadının, Egwene’in yalnızca gözlerini kapatmasına, Tanchico’ya geri dönmesine yetecek kadar mızrağı indirmesine ihtiyacı vardı. Yapması gereken işe dönene kadar. Bu hayaller için zamanı yoktu. Kendini rüyasında <em>Tel’aran’rhiod</em>’da bulan birinin nasıl başka şeyler gibi ona zarar verebileceğinden emin değildi, ama söz konusu bir Aiel mızrak ucuyken, riske girmesi olanaksızdı. Aiel kadın birkaç dakika içinde yok olmalıydı. O zamana kadar, kadının dikkatini dağıtacak bir şey gerekiyordu.</p>

    <p>Giysi değiştirmek kolaydı; düşünce gelir gelmez Egwene kadının üzerindeki kahverengi ve grilere büründü. “Sana zarar vermeyeceğim,” dedi kadına. Görünüşte sakin bir tavrı vardı.</p>

    <p>Kadın silahını indirmedi. Kaşlarını çatarak, “Senin <em>cadin’sor</em> giymeye hakkın yok, kızım,” dedi. Ve Egwene kendini, tepedeki kavurucu güneşin altında, çıplak ayaklarını yakan toprağın üzerinde çırılçıplak buldu.</p>

    <p>Bir an inanmazlık içinde ağzı açık kaldı, hızla ayak değiştirdi. Başka birisinin özelliklerini değiştirmenin mümkün olacağını düşünmemişti. Onca olasılık, onca kural vardı ki, bilememişti. Telaşla sağlam ayakkabılar, bölünmüş etekli, koyu renk giysiler içinde olduğunu ve aynı anda Aiel kadının giysilerinin kaybolduğunu düşündü. Bunu başarmak için <em>saidar</em> çekmesi gerekmişti; kadın Egwene’i çıplak tutmaya yoğunlaşmış olmalıydı. Egwene, diğer kadın mızrağını fırlatacak olursa onu yakalamak için bir akışı hazır etmişti.</p>

    <p>Şok geçirmiş görünme sırası kadına gelmişti. Mızrağın da yanında, yere düşmesine izin verdi ve Egwene o anı kullanarak gözlerini kapatarak Tanchico’ya, dev yabandomuzu ya da her ne ise, onun iskeletinin yanına döndü. Bu sefer iskelete bakmadı bile. Yabandomuzlarına benzeyen, ama yabandomuzu olmayan şeyler de sıkışmaya başlamıştı. <em>Kadın</em> bunu <em>nasıl yaptı? Hayır! Beni yolumdan uzaklaştırıp duran, nasıllar ve nedenler oluyor zaten. Bu sefer işime bakacağım.</em></p>

    <p>Fakat duraksadı. Gözlerini kapattığı anda Aiel kadının ötesinde başka bir kadının ikisini izlediğini görmüştü. Gümüş yaylı, altın saçlı bir kadın. <em>Şimdi de vahşi hayallere kapılıyorsun. Thom Merrilin’in hikâyelerini çok fazla dinledin.</em> Birgitte uzun zaman önce ölmüştü; Valere Borusu onu mezardan çağırana kadar geri dönemezdi. Efsanevi kahramanlar bile olsalar, ölü kadınlar <em>Tel’aran’rhiod</em>’da olduklarını düşleyemezlerdi herhalde.</p>

    <p>Ama bu yalnızca anlık bir duraksamaydı. Boşuna spekülasyonları bir kenara bırakarak meydana koştu. Ne kadar zamanı kalmıştı? Önlerinde, aranması gereken koca bir şehir vardı, zaman kayıp gidiyordu ve başladığı zamanki kadar bilgisizdi. Keşke ne arayacağı hakkında fikri olsaydı. Ya da nerede ne araması gerektiğini bilseydi. Burada, Düşler Dünyası’nda koşmak onu yormuyor gibiydi, ama ne kadar hızlı koşarsa koşsun, Elayne ve Nynaeve onu uyandırmadan önce bütün şehri tarayamazdı. Geri dönmek zorunda kalmak istemiyordu.</p>

    <p>Aniden meydanda toplanmış güvercin sürüsünün içinde bir kadın belirdi. Elbisesi açık yeşildi, inceydi ve Berelain’i tatmin edecek kadar dardı. Siyah saçları düzinelerce ince örgüyle örülmüştü ve yüzü, gözlerine kadar, düşen adamın taktığı saydam peçeyle örtülmüştü. Güvercinler kanatlandı, kadın da havalanarak onlarla birlikte en yakın çatıya kadar kaydı, sonra aniden kayboldu.</p>

    <p>Egwene gülümsedi. Hep kuş gibi uçmayı düşlemişti ve bu da bir düş değil miydi? Havaya sıçradı ve çatılara kadar yükseldi. Bunun ne kadar saçma olduğunu düşününce sendeledi... Uçmak? İnsanlar uçmazdı!.. sonra kendini güvenli olmaya zorlayarak istikrar kazandı. Beceriyordu ve önemli olan tek şey buydu. Bu bir düştü ve uçuyordu. Rüzgâr yüzüne vuruyordu ve Egwene neşeyle gülmek istiyordu.</p>

    <p>Taş sıraların yüksek bir duvardan ortadaki, sıkıştırılmış toprak kaplı geniş alana kadar bir eğimle alçaldığı Panarch Meydanı’nın üzerinde süzüldü. Onca insanın toplanıp, Havai Fişekçiler Loncası’nın gösterisini izlediğini hayal etti. Köyde havai fişekler nadir görülürdü. Egwene, Emond Meydanı’ndaki hayatında gördüğü, yetişkinleri de çocuklar gibi heyecanlandıran bir avuç gösteriyi sayabiliyordu.</p>

    <p>Bir atmaca gibi, çatıların, sarayların, malikânelerin, alçakgönüllü konutların ve dükkânların, depoların ve ahırların üzerinde süzüldü. Altın minareler ve bronz rüzgârhorozları ile süslenmiş kubbelerin üzerinden, dantel gibi işlenmiş taş balkonlu kulelerin yanından kaydı. Araba avlularında yük ve binek arabaları dizilmiş, bekliyordu. Gemiler büyük limana ve şehri oluşturan yarımadaların arasındaki parmak gibi koylara doluşmuştu; rıhtımlara dizilmişlerdi. Arabalardan gemilere, her şey bakımsız görünüyordu, ama Egwene’in gördüğü hiçbir şey Kara Ajah’a işaret etmiyordu. Anladığı kadarıyla.</p>

    <p>Liandrin’i gözlerinin önüne getirmeyi düşündü... o bebek suratını, sayısız sarı örgüyü, kendinden hoşnut kahverengi gözleri, alaycı, gonca dudakları çok iyi biliyordu... Kara Aes Sedai’nin olduğu yere çekileceğini umarak onu gözlerinin önüne getirecekti. Ama işe yararsa, Liandrin ve belki de diğerlerini <em>Tel’aran’rhiod</em>’da bulabilirdi. Buna hazır değildi.</p>

    <p>Aklına aniden, Kara Ajah’tan herhangi biri Tanchico’daysa, <em>Tel’aran’rhiod</em>’daki Tanchico’daysa, onların kendisini bulmasını bekler gibi kendini sergilediği geldi. Gökyüzüne bakan herhangi biri uçan bir kadın görürdü, birkaç dakikadan sonra yok olmayan bir kadın. Rahat uçuşu sendeledi ve çatı seviyesinin altına indi, sokakların üzerinde öncekine göre daha yavaş, ama yine de bir atın koşabileceğinden daha hızlı süzüldü. Kara Ajah’a doğru koşuyor olabilirdi, ama durup onları beklemek istemiyordu.</p>

    <p><em>Aptal!</em> dedi kendi kendine öfkeyle. <em>Aptal! Şimdi burada olduğumu anlayabilirler. Çoktan bir tuzak hazırlamış olabilirler.</em> Düşten çıkmayı, Tear’daki yatağına dönmeyi düşündü, ama hiçbir şey bulamamıştı. Bulacak bir şey varsa.</p>

    <p>Aniden, ileride, sokakta uzun boylu bir kadın durduğunu gördü. Zayıftı, geniş, kahverengi eteği, bol, beyaz gömleği, omuzlarının üzerinde kahverengi bir şalı ve beline kadar dökülen beyaz saçları arkada tutmak için alnına sardığı, katlanmış bir eşarbı vardı. Sade giysilerine rağmen altın, fildişi ya da ikisinden yapılmış sayısız kolye ve bilezik takıyordu. Yumruklarını kalçalarına dayamış, kaşlarını çatarak doğrudan Egwene’e bakıyordu.</p>

    <p><em>Kendini, bulunmaya hakkı olmayan bir yerde düşleyen ve gördüklerine inanamayan bir başka aptal kadın,</em> diye düşündü Egwene. Liandrin ile giden bütün kadınların tarifini biliyordu ve bu kadının hiçbirine uymadığı kesindi. Ama kadın yok olmadı; Egwene hızla yaklaşırken yerinde bekledi. <em>Neden gitmiyor? Neden?.. Ah, ışık! O gerçekten!..</em> Şimşek örecek, kadını Hava’ya dolayacak akışları kavradı, telaşla yokladı.</p>

    <p>“Ayaklarını yere koy, kızım,” diye havladı kadın. “Sen kuş gibi uçmaya başlamadan da seni bulmak için epey zahmet ettim.”</p>

    <p>Egwene aniden uçmayı bıraktı. Ayakları hızla yere çarptı ve Egwene sendeledi. Aiel kadının sesiydi, ama bu kadın daha yaşlıydı. Egwene’in başta düşündüğü kadar yaşlı değil... aslında beyaz saçlarının düşündürdüğünden çok daha genç görünüyordu... ama sesine, o keskin, mavi gözlere bakarak, aynı kadın olduğundan emindi. “Sen... farklısın,” dedi.</p>

    <p>“Burada dilediğin gibi olabilirsin.” Kadının sesi utanmış gibi çıkıyordu, ama yalnızca birazcık. “Zaman zaman hatırlamak hoşuma gider... Bu önemli değil. Sen Beyaz Kule’den misin? Bir düşgezginleri olmayalı uzun zaman oldu. Çok uzun. Benim adım Amys. Taardad Aiellerinin Dokuz Vadi klanından.”</p>

    <p>“Sen Bilge misin? Öylesin! Ve düşleri biliyorsun, <em>Tel’aran’rhiod</em>’u biliyorsun! Sen... Benim adım Egwene. Egwene al’Vere. Ben...” Derin bir nefes aldı; Amys yalan söylenecek bir kadına benzemiyordu. “Ben Aes Sedai’yim. Yeşil Ajah’tan.”</p>

    <p>Amys’in yüz ifadesi değişmedi. Belki gözlerinin şüpheyle hafifçe kısılması dışında. Egwene, tam Aes Sedai olacak kadar büyük görünmüyordu. Ama kadın yalnızca, “Sen doğru düzgün giysi isteyene kadar çırılçıplak bekletecektim seni,” demekle yetindi. “<em>Cadin’sor</em> giymek, sanki sen... Serbest kalarak ve kendi mızrağımı kendime çevirerek beni şaşırttın. Ama güçlü olmana rağmen hâlâ eğitimsizsin, değil mi? Yoksa o şekilde avımın ortasında, olmak istemeyeceğin bir yerde belirmezdin. Ya bu uçmalar falan? <em>Tel’aran’rhiod</em>’a... <em>Tel’aran’rhiod.</em> Buraya, her neresi ise, bu şehre bakmak için mi geldin?”</p>

    <p>“Burası Tanchico,” dedi Egwene zayıfça. <em>Bilmiyordu.</em> Ama o zaman Amys onu nasıl takip etmişti ve bulmuştu? Düşler Dünyası hakkında Egwene’den daha fazla bilgisi olduğu açıktı. “Bana yardım edebilirsin. Kara Ajah’tan kadınları bulmaya çalışıyorum, Karanlıkdostları. Burada olduklarını düşünüyorum ve eğer öyleyse, onları bulmak zorundayım.”</p>

    <p>“Demek gerçekten var,” dedi Amys neredeyse fısıldayarak. “Beyaz Kule’de Gölgedekoşanlardan bir Ajah.” Başını iki yana salladı. “Erkeklerle güreşebileceğini, dağlardan atlayabileceğini sanan, mızrakla yeni evlenmiş kızlar gibisin. Onun için bu birkaç bere ve alçakgönüllülük hakkında değerli bir ders anlamına gelir. Senin için, burada, ölüm anlamına gelebilir.” Amys, çevrelerindeki beyaz binaları süzdü ve yüzünü buruşturdu. “Tanchico, hı? Tarabon’da mı? Bu şehir ölüyor, kendini yiyor. Burada bir karanlık, bir şer var. İnsanların yapabileceğinden daha kötü.” Egwene’e anlamlı anlamlı baktı. “Onu göremiyorsun, hissedemiyorsun öyle değil mi? Ve <em>Tel’aran’rhiod</em>’da Gölgedekoşanları avlamak istiyorsun.”</p>

    <p>“Şer mi?” dedi Egwene çabucak. “Bu onlar olabilir. Emin misin? Sana neye benzediklerini söylesem, onlar olduğundan emin olabilir misin? Onları tarif edebilirim. Bir tanesini son örgüsüne kadar tarif edebilirim.”</p>

    <p>“Bir çocuk,” diye mırıldandı Amys. “Ticaret ve bilezik yapımı hakkında hiçbir şey bilmezken, babasından hemen, o anda bir gümüş bilezik isteyen bir çocuk gibi. Öğrenecek çok şeyin var. Sana şimdi öğretmeye başlayabileceğimden çok daha fazlası. Üç Kat Topraklar’a gel. Klanlar arasında, Egwene al’Vere adında bir Aes Sedai’nin bana, Soğuk Kayalar Mezrası’na getirileceği haberini yayarım. Adını verip Büyük Yılan yüzüğünü gösterirsen güvenle geçebilirsin. Ben şimdi orada değilim, ama sen gelmeden Rhuidean’dan dönerim.”</p>

    <p>“Lütfen, bana yardım etmelisin. Buradaysalar bilmek zorundayım. Bilmeliyim.”</p>

    <p>“Ama ben sana söyleyemem. Onları ya da burayı, bu Tanchico’yu tanımıyorum. Bana gelmelisin. Yaptığın şey tehlikeli, bildiğinden daha tehlikeli. Sen... Nereye gidiyorsun? Kal!”</p>

    <p>Bir şey Egwene’i kaptı, onu karanlığa çekti.</p>

    <p>Amys’in sesi, boş ve gittikçe azalarak takip etti. “Bana gelmelisin ve öğrenmelisin. Bana...”</p>
  </div>
</body>
</html>
