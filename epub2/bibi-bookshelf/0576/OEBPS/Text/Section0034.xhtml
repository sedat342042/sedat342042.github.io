<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gölge Yükseliyor</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="26. Adanmışlar">26<br />
    Adanmışlar</h1>

    <p>İleri ve geri.</p>

    <p>Adan, ölü oğlunun ağlayan çocuklarına sarılarak, çocukların gözlerini lime lime ceketi ile örterek kumların üzerinde yatıyordu. Kıyıdan aşağı bakarken onun yüzünde de gözyaşları akıyordu, ama sessizce. Beş ve altı yaşlarındaki Maigran ile Lewin’in ağlamaya hakları vardı; Adan kendisinde gözyaşı kalmış olmasına şaşmıştı.</p>

    <p>Arabaların bazıları yanıyordu. Ölüler, düştükleri yerde yatıyorlardı. Yere boşaltılmış birkaç arabaya bağlı kalanlar dışında tüm atlar çoktan götürülmüştü. Bu sefer Aes Sedailerin Aiel sorumluluğu altına verdiği, dikkatsizce toprağa atılmış kasa içindeki şeylere dikkat etmedi. Bunu ya da ölü Aielleri ilk kez görmüyordu, ama bu sefer aldıramıyordu. Kılıçlı, mızraklı ve yaylı adamlar, Aielleri öldüren adamlar hâlâ o boş arabaları dolduruyordu. Kadınlarla. Rhea’nın, kızının diğerleriyle birlikte bir arabanın arkasına sokulmasını, kahkahalar atan katiller tarafından hayvan gibi tıklım tıkış yığılmalarını izledi. Çocuklarının sonuncusu. Elwin on yaşında açlıktan ölmüştü, Sorelle yirmi yaşında, düşlerinin geleceğini söylediği hummadan ve Jaren bir sene önce, on dokuz yaşındayken, yönlendirebildiğini anlayınca kendini bir uçurumdan atmıştı. Marind ise bu sabah ölmüştü.</p>

    <p>Çığlık atmak istiyordu. Oraya koşmak, son çocuğunu almalarını önlemek istiyordu. Bunu bir şekilde durdurmalıydı. Peki ya oraya koşarsa? Onu öldürecek, Rhea’yı yine alacaklardı. Belki çocukları da öldürürlerdi. Kendi kanı içinde yatan o bedenlerin bazıları küçüktü.</p>

    <p>Maigran, dedesinin onu bırakacağını hissetmiş gibi ona tutundu. Lewin daha sıkı sarılmak istermiş, ama fazla büyük olduğunu düşünürmüş gibi katılaştı. Adan saçlarını okşadı ve yüzlerini göğsüne bastırdı. Ama arabalar, bağrışan biniciler eşliğinde uzaklaşana kadar, ufukta dizili duran, dumanlar tüttüren dağlara doğru gözden kaybolana kadar kendini izlemeye zorladı.</p>

    <p>Ancak o zaman doğruldu ve çocukların kollarını bıraktı. “Burada beni bekleyin,” dedi onlara. “Ben dönene kadar bekleyin.” Çocuklar birbirlerine sarılarak yaşlarla lekelenmiş bembeyaz yüzlerle ona baktılar ve kararsızca başlarını salladılar.</p>

    <p>Adan cesetlerden birine yaklaştı ve nazikçe çevirdi. Siedre uyuyor gibi görünüyordu, yüzü her sabah uyandığında yanında gördüğü gibiydi. Altın kızıl saçlarında griler görmek onu hep şaşırtırdı. Siedre onun aşkıydı, canıydı ve onun için hep genç, hep yeniydi. Adan, elbisesinin önünü ıslatan kana ya da göğüslerinin altındaki büyük yaraya bakmamaya çalıştı.</p>

    <p>“Şimdi ne yapmayı düşünüyorsun, Adan? Bize bunu söyle! Ne?”</p>

    <p>Siedre’nin saçını yüzünden arkaya süpürdü –kadın düzenli olmaktan hoşlanırdı– ve ayağa kalktı öfkeli, korkmuş adamlardan oluşan gruba yavaşça döndü. Önderleri Sulwin’di; derine gömülmüş gözleri olan uzun boylu bir adam. Aiel olduğunu saklamaya çalışırmış gibi saçlarını uzatmıştı. Bunu birkaç adam daha yapmıştı. Bu, son saldırganlar ya da onlardan öncekiler için hiç fark yaratmamıştı.</p>

    <p>“Ölülerimizi gömüp yola devam etmeyi düşünüyorum, Sulwin.” Gözleri Siedre’ye kaydı. “Başka ne var ki?”</p>

    <p>“Devam etmek mi, Adan? Nasıl devam ederiz? At yok. Neredeyse hiç su yok, yiyecek yok. Bize kalan tek şey, Aes Sedailerin asla gelip almayacağı şeylerle dolu arabalar. Onlar nedir, Adan? Onlar nedir ki, onları dünyanın bir ucundan ötekine taşımak için canlarımızı veriyoruz. Üstelik dokunmaya bile korkuyoruz. Önceki gibi devam edemeyiz!”</p>

    <p>“Yapabiliriz!” diye bağırdı Adan. “Yapacağız! Bacaklarımız var; sırtlarımız var. Gerekirse arabaları biz çekeriz. Görevimize bağlı kalacağız!” Yumruğunu kaldırdığını görünce irkildi. Bir yumruk. Eli açılırken ve yana inerken titriyordu.</p>

    <p>Sulwin geriledi, sonra arkadaşlarının yanında yeniden diklendi. “Hayır, Adan. Güvenli bir yer bulmamız gerekiyor ve bazılarımız bunu yapmayı planlıyor. Büyükbabam küçük bir oğlanken bana dinlediği hikâyeleri anlatırdı; güven içinde yaşadığımız, şarkılarımızı dinlemek için insanların geldiği zamanlara dair hikâyeler. Biz güvende olacağımız ve bir kez daha şarkı söyleyebileceğimiz bir yer aramayı planlıyoruz.”</p>

    <p>“Şarkı söylemek mi?” diye dudak büktü Adan. “Ben de o eski hikâyeleri duydum, Aiel şarkılarının harika şeyler olduğunu, ama o eski hikâyeleri sen benden daha iyi bilmiyorsun. Şarkılar gitti, eski günler gitti. Sonsuza dek kaybolmuş olan bir şeyi kovalamak için Aes Sedailere karşı görevimizden vazgeçmeyeceğiz.”</p>

    <p>“Bazılarımız vazgeçecek, Adan.” Sulwin’in arkasındakiler başlarını salladı. “O güvenli yeri bulacağız. Ve şarkıları da. Bulacağız!”</p>

    <p>Duyduğu bir çıtırtı, Adan’ın başını hızla çevirmesine sebep oldu. Sulwin’in arkadaşlarından başkaları arabalardan birini boşaltıyordu ve geniş, düz bir kasa düşmüş, kırılarak koyu kızıltaştan cilalı bir kapı çerçevesine benzeyen bir şeyi ortaya çıkarmıştı. Sulwin’in başka arkadaşları diğer arabaları da boşaltıyordu. Gördüğü insanların en az dörtte biri arabalardaki, yiyecek ve su hariç her şeyi boşaltmakla meşguldü.</p>

    <p>“Bizi durdurmaya çalışma,” diye uyardı Sulwin.</p>

    <p>Adan yumruğunu yine açtı. “Siz Aiel değilsiniz,” dedi. “Her şeye ihanet ediyorsunuz. Her ne iseniz, artık Aiel değilsiniz!”</p>

    <p>“Biz de senin kadar Yaprağın Yolu’nda yürüyoruz, Adan.”</p>

    <p>“Gidin!” diye bağırdı Adan. “Gidin! Siz Aiel değilsiniz! Siz kayboldunuz! Kayboldunuz! Size bakmak istemiyorum! Gidin!” Sulwin ve diğerleri ondan uzaklaşmak için sendeleyerek koşturdular.</p>

    <p>Arabaları ve döküntülerin arasında yatan ölüleri gözden geçirirken, Adan’ın yüreği burkuldu. Onca ölü, yaralarına bakılırken inleyen onca yaralı. Sulwin ve kaybolmuşlar yükleri indirirken biraz özen gösteriyorlardı. Kılıçlı adamlar, içlerinde altın ve yiyecek olmadığını görene kadar kasaları kırıp kırıp açmışlardı. Yiyecek altından daha değerliydi. Adan, taş kapı çerçevesini, yere devrilmiş taş bibloları, Sulwin’in halkının bir işine yaramayacak saksı içinde chora dallarının arasında duran, tuhaf şekillere sahip kristalleri inceledi. Bunların herhangi birinin faydası var mıydı? Bunlar için mi inançlarını koruyorlardı? Eğer öyleyse, öyle olsun. Bazıları kurtarılabilirdi. Aes Sedailerin hangilerini daha önemli sayacaklarını bilmenin yolu yoktu, ama bazıları kurtarılabilirdi.</p>

    <p>Maigran ve Lewin’in, annelerinin eteklerine sarıldığını gördü. Saralin hayatta olduğu ve onlara bakabileceği için memnundu. Adan’ın son oğlu, kadının kocası, çocukların babası o sabah ilk okla ölmüştü. Bazıları kurtarılabilirdi. Ne gerekirse gereksin. Adan Aielleri kurtaracaktı.</p>

    <p>Diz çökerek Siedre’yi kollarına aldı. “Hâlâ inançlıyız, Aes Sedai,” diye fısıldadı. “İnancımızı daha ne kadar korumamız gerekiyor?” Başını karısının göğsüne yaslayarak ağladı.</p>

    <p class="paragraf">Rand’ın gözleri yaşlarla yanıyordu. Sessizce, <em>“Siedre,”</em> sözcüğünü şekillendirdi. Yaprağın Yolu mu? Bu Aiel inancı değildi. Açık düşünemiyordu; hiç düşünemiyordu. Işıklar gittikçe daha hızlı dönüyordu. Yanında Muradin’in ağzı sessiz bir uluma ile açılmıştı; Aiel’in gözleri, her şeyin ölümüne tanık oluyormuş gibi irileşmişti. Birlikte öne doğru adım attılar.</p>

    <p class="paragraf">Jonai, güneş ışıklarının kıvılcımlandığı suyun üzerinden batıya bakarak uçurumun kıyısında duruyordu. O yönde, yüz fersah ötede Comelle uzanıyordu. Eskiden. Comelle denize bakan dağlara tutunuyordu. Yüz fersah batıda, şimdi denizin uzandığı yerde. Alnora hayatta olsaydı, belki kabul etmek daha kolay olabilirdi. Onun düşleri olmadan, Jonai nereye gideceğini, ne yapacağını bilemiyordu. O yokken yaşamak bile istemiyordu. Bir buçuk kilometre uzakta bekleyen arabalara doğru zahmetle yürürken, kafasındaki her bir gri telin ağırlığını hissediyordu. Artık daha az araba vardı ve yıpranma işaretleri vermeye başlamışlardı. İnsanların sayısı daha da azdı, eskiden on binlerin olduğu yerde şimdi birkaç bin vardı. Yine de kalan arabalar için çok fazlaydı. Artık yürüyemeyecek kadar küçük çocuklar dışında kimse arabalara binmiyordu.</p>

    <p>İlk arabada onu Adan karşıladı, uzun boylu, mavi gözleri aşırı ihtiyatlı bir delikanlı. Jonai yeterince hızlı dönerse, Willim’i göreceğini sanıyordu hep. Ama elbette Willim seneler önce, durmak için ne kadar çok çabalarsa çabalasın yönlendirmeye devam ettiği için gönderilmişti. Dünyada hâlâ, yönlendirebilen çok fazla adam vardı; yönlendirme işaretleri gösteren oğlanları göndermeleri gerekiyordu. Zorunluydular. Ama Jonai çocuklarının yanında olmasını diliyordu. Esole ne zaman ölmüştü? O kadar küçüktü ki, çabucak bir çukur kazmaları yetmişti. Şifa verecek Aes Sedai olmadığından hastalıktan ölmüştü.</p>

    <p>“Ogierler var, baba,” dedi Adan heyecanla. Jonai, oğlunun Ogier hikâyelerinin salt birer hikâye olduğunu düşündüğünden şüphelendi. “Kuzeyden geldiler.”</p>

    <p>Adan, onu perişan bir gruba götürdü; sayıları elliden fazla değildi, yanakları çökmüş, tüylü kulakları sarkmıştı. Jonai kendi halkının sıska yüzlerine ve yıpranmış, yamalı giysilerine alışıktı, ama aynısını Ogierlerde görmek onu sarsmıştı. Fakat bakması gereken bir halkı, Aes Sedailere karşı bir sorumluluğu vardı. En son ne zaman bir Aes Sedai görmüştü? Alnora öldükten hemen sonra. Alnora için çok geç olduğunda. Kadın hâlâ hayatta olan hastalara Şifa vermiş, <em>sa’angreal</em>’lerin bazılarını almış, nerede güvenli bir yer bulabileceklerini sorduklarında acı acı kahkahalar atarak yürüyüp gitmişti. Elbisesi yamalı ve kol yenleri yıpranmıştı. Jonai kadının aklının başında olduğundan emin değildi. Kadın, Terkedilmişlerin yalnızca kısmen tutsak olduğunu, belki de serbest kaldıklarını iddia etmişti; Ishamael’in hâlâ dünyaya dokunabildiğini söylemişti. Kalan erkek Aes Sedailer kadar deli olmalıydı.</p>

    <p>Jonai, dikkatini büyük bacakları üzerinde sallanarak duran Ogierlere çevirdi. Alnora’nın ölümünden beri düşünceleri hep dağınıktı. Ogierlerin ellerinde ekmek ve taslar vardı. Yetersiz yiyecek stoklarını biri paylaştığı için hissettiği öfke karşısında şok geçirdi. Elli Ogier’in tüketebileceği yiyecek kendi halkından kaç kişiyi besleyebilirdi? Hayır. Âdet paylaşmaktı. Serbestçe vermek. Yüz insan mı? İki yüz mü?</p>

    <p>“Chora dallarınız var,” dedi Ogierlerden biri. Kalın parmakları arabanın yanına bağlanmış iki saksı bitkisinin üç parçalı yapraklarını nazikçe okşadı.</p>

    <p>“Biraz,” dedi Adan ters ters. “Ölüyorlar, ama onlar ölmeden ihtiyarlar yeni çelikler alıyor.” Ağaçlara ayıracak zamanları yoktu. Bakması gereken bir halk vardı. “Kuzeyde durum ne kadar kötü?”</p>

    <p>“Kötü,” diye yanıt verdi bir Ogier kadın. “Afete Uğramış Topraklar güneye doğru büyüdü ve Myrddraaller ile Trolloclar var.”</p>

    <p>“Hepsinin öldüğünü sanıyordum.” Kuzeye gitmiyoruz, o zaman. Güneye dönebilirlerdi. Güney mi? Jeren Denizi on gün güneydeydi. Ya da acaba hâlâ öyle miydi? Jonai yorulmuştu. Çok yorulmuştu.</p>

    <p>“Doğudan mı geldiniz?” diye sordu bir başka Ogier. Ekmeğin ucuyla tasını sildi ve yedi. “Doğu nasıl?”</p>

    <p>“Kötü,” diye yanıt verdi Jonai. “Ama belki sizin için o kadar kötü olmaz. On... hayır, yirmi gün önce biz kaçamadan bazı insanlar atlarımızın üçte birini aldılar. Arabaları bırakmak zorunda kaldık.” Bu ona acı veriyordu. Arabalar ve içindekiler arkada bırakılmıştı. Aes Sedailerin Aiel sorumluluğu altına verdiği şeyler terk edilmişti. Daha da kötüsü, bu ilk değildi. “Karşılaştığımız hemen hemen herkes istedikleri her şeyi alıyorlar. Ama belki Ogierler için öyle olmaz.”</p>

    <p>“Belki,” dedi bir Ogier kadın, inanmıyormuş gibi. Jonai, kendisinin inandığından da emin değildi; güvenli yer yoktu. “<em>Yurtlardan</em> herhangi birinin nerede olduğunu biliyor musunuz?”</p>

    <p>Jonai ona bakakaldı. “Hayır. Hayır, bilmiyorum. Ama kuşkusuz siz <em>yurtları</em> bulabilirsiniz.”</p>

    <p>“O kadar uzun süre, o kadar uzağa kaçtık ki,” dedi arkalardaki bir Ogier ve bir başkası yaslı bir gürlemeyle ekledi, “Toprak o kadar değişmiş ki...”</p>

    <p>“Sanırım kısa sürede bir <em>yurt</em> bulamazsak öleceğiz,” dedi ilk Ogier kadın. “Kemiklerimde bir... özlem... hissediyorum. Bir <em>yurt</em> bulmak zorundayız. Zorunluyuz.”</p>

    <p>“Size yardım edemem,” dedi Jonai hüzünle. Göğsü sıkışıyordu. Toprak tanınmayacak kadar değişmişti, hâlâ değişiyordu. Öyle ki, geçen sene aştığı ovalar bu sene dağ olabilirdi. Afete Uğramış Topraklar büyüyordu. Myrddraaller ve Trolloclar hâlâ hayattaydı. İnsanlar çalıyordu, hayvan yüzlü insanlar, Da’shain’ı tanımayan, Aielleri bilmeyen insanlar. Nefes alamıyordu. Ogierler, kaybolmuş. Aieller kaybolmuş. Her şey kaybolmuş. Sıkışıklık acıya dönüştü, Jonai dizlerinin üzerine çöktü, göğsünü tutarak iki büklüm oldu. Bir yumruk yüreğini kavramış, sıkıyordu.</p>

    <p>Adan endişe içinde yanında diz çöktü. “Baba, ne oldu? Sorun ne? Ne yapabilirim?”</p>

    <p>Jonai oğlunun lime lime yakasını tuttu ve yüzünü yakına çekti. “İnsanları... güneye... götür.” Yüreğini yerinden koparacak gibi gelen kasılmalar arasında sözcükleri zorla söylemişti.</p>

    <p>“Baba, onlara yol gösterecek olan sen...”</p>

    <p>“Dinle. Dinle! Onları... güneye götür. Aielleri... güvenliğe... götür. Akit’e... bağlı kal. Aes Sedailerin... bize verdiklerini... koru... Onlar gelene... kadar. Yaprağın... Yolu. Sen...” Jonai denemişti. Solinda Sedai bunu anlamalıydı. Denemişti. Alnora.</p>

    <p class="paragraf">Alnora. İsim soldu, Rand’ın göğsündeki acı gevşedi. Mantıklı değil. Hiç mantıklı gelmiyordu. Bu insanlar nasıl Aiel olabilirdi?</p>

    <p>Sütunlar kör edici çakmalarla yanıp sönüyordu. Hava kıpırdanıyor, dönüyordu.</p>

    <p>Yanında Muradin’in ağzı çığlık atma çabasıyla açılmıştı. Aiel peçesini pençeliyor, yüzünü pençeliyor, derin kanlı izler bırakıyordu.</p>

    <p>İleri.</p>

    <p class="paragraf">Jonai, yıkılmış binalara, ölü chora ağaçlarına bakmamaya çalışarak boş sokaklarda seğirtti. Hepsi ölmüş. En azından uzun zaman önce terk edilmiş jo-arabalarının sonuncuları taşınıp götürülmüştü. Ayaklarının altında artçı sarsıntılar hâlâ yeri sallıyordu. Üzerinde iş kıyafetleri vardı elbette, <em>cadin’sor</em>’lar vardı, ama ona verilen iş, eğitimini aldığı iş değildi. Altmış üç yaşındaydı, hayatının en iyi yıllarında, daha gri saçlar edinecek kadar yaşlanmamıştı, ama yaşlı bir adam gibi hissediyordu.</p>

    <p>Hizmetkârlar Salonu’na girerken kimse soru sormadı; büyük sütunlu girişte soru soracak ya da selam verecek kimse yoktu. İçeride bir sürü insan endişeli gözlerle, kolları kâğıtlar ve kutularla dolu bir halde koşturuyordu, ama kimse ona bakmadı. Bir panik havasındaydılar ve yer her sarsıldığında panik büyüyordu. Jonai huzursuzluk içinde giriş odasını geçti ve geniş merdivenleri tırmandı. Gümüş beyazı eltaşı çamurla lekelenmişti. Kimse zamanını harcamıyordu. Belki kimsenin umurunda değildi.</p>

    <p>Aradığı kapıyı çalmaya gerek yoktu. Toplantı salonunun büyük, yaldızlı kapılarından biri değildi; sade ve dikkat çekmeyen bir kapıydı. İçeri sessizce girdi ve öyle yaptığına sevindi. Uzun bir masanın çevresinde yarım düzine Aes Sedai durmuş, tartışıyorlardı. Bina sarsıldığı zaman fark etmemiş görünüyorlardı. Hepsi kadındı.</p>

    <p>Jonai böyle bir toplantı masasının çevresinde bir daha bir erkeğin durup durmayacağını merak ederek ürperdi. Masanın üzerinde duran nesneyi gördüğü zaman, içindeki ürperti titremeye dönüştü. Kristal bir kılıç... belki bir Güç nesnesi, belki yalnızca bir süs; anlamasının yolu yoktu. Kılıcın altında Lews Therin Kardeşkatili’nin Ejder sancağı masa örtüsü gibi yayılmış, yerlere dökülüyordu. Jonai’ın yüreği büzüldü. Sancağın burada ne işi vardı? Neden yok edilmemiş, neden adamın anısı lanetlenmemişti?</p>

    <p>“Ne zaman olacağını söyleyemiyorsan Kehanetinin ne faydası var?” diye neredeyse bağırıyordu Oselle. Uzun siyah saçları, kadın öfkeyle sarsılırken savruluyordu. “Dünyanın kaderi buna dayalı! Gelecek! Çark’ın kendisi!”</p>

    <p>Kara gözlü Deindre, ona daha normal bir sükûnetle baktı: “Ben Yaratıcı değilim. Ben yalnızca Kehanet’te bulunduklarımı söyleyebilirim.”</p>

    <p>“Barış, kardeşlerim.” Solinda aralarında en sakin olanıydı, eski moda, sade elbisesi açık mavi bir sis gibiydi. Beline dökülen güneş kırmızısı saçları Jonai’ınkilerle hemen hemen aynı renkteydi. Jonai’ın büyükbabası genç bir delikanlıyken kadına hizmet etmişti; yine de kadın Jonai’dan genç gösteriyordu. “Kendi aramızda çekişme zamanı geçti. Jaric ve Haindar yarın burada olacak.”</p>

    <p>“Ki bu da hata yapma şansımız olmadığı anlamına geliyor, Solinda.”</p>

    <p>“Bilmeliyiz...”</p>

    <p>“Acaba bir şans?..”</p>

    <p>Jonai dinlemeyi bıraktı. Hazır olduklarında onu göreceklerdi. Aes Sedailer dışında odada bulunan tek kişi değildi. Someshta kapının yanında duvara yaslanarak oturmuştu, sarmaşık ve yapraklardan örülmüş gibi görünen, başı Jonai’ın biraz yukarısında duran dev bir şekil. Kuru kahverengi ve kömür karası bir çatlak Nym’in yüzü boyunca uzanıyor, saçlarındaki yeşil otları yarıyordu ve Jonai’a baktığı zaman fındık gözleri endişeli görünüyordu.</p>

    <p>Jonai, ona başını salladığı zaman yarığı elledi ve kaşlarını çattı. “Seni tanıyor muyum?” dedi yumuşak sesle.</p>

    <p>“Ben senin dostunum,” diye karşılık verdi Jonai hüzünle. Someshta’yı senelerdir görmemişti, ama bunu duymuştu. Nymlerin çoğu ölmüştü, Jonai öyle duymuştu. “Ben çocukken omuzlarında gezdirirdin. Hiç hatırlamıyor musun?”</p>

    <p>“Şarkı,” dedi Someshta. “Şarkı söyler miydik? Çok şey gitti. Aes Sedailer bazılarının döneceğini söylüyor. Sen Ejderin Çocukları’ndan mısın?”</p>

    <p>Jonai irkildi. Bu isim sorun yaratmıştı, doğru olmadığı için daha fazla. Ama artık kaç kişi Da’shain Aiellerin bir zamanlar Ejder dışında hiçbir Aes Sedai’ye hizmet etmediklerine inanırdı?</p>

    <p>“Jonai?”</p>

    <p>Solinda’nın sesini duyunca döndü, kadın yaklaşırken tek dizinin üzerine çöktü. Diğerleri hâlâ tartışıyordu, ama sesleri daha alçak çıkıyordu.</p>

    <p>“Her şey hazır mı, Jonai?” dedi kadın.</p>

    <p>“Her şey, Aes Sedai. Solinda Sedai...” Jonai duraksadı, derin bir nefes aldı. “Solinda Sedai, bazılarımız kalmak istiyor. Hâlâ hizmet edebiliriz.”</p>

    <p>“Tzora’daki Aiellere ne oldu, biliyor musun?” Jonai başını salladı ve kadın içini çekti, adam daha bir çocukmuş gibi elini uzatıp saçlarını okşadı. “Elbette biliyorsun. Siz Da’shainlerde çok daha fazla cesaret var... Kol kola duran, şarkı söyleyerek deli bir adama kim olduklarını, onun eskiden kim olduğunu hatırlatmaya çalışan, bedenleri ve bir şarkıyla onu döndürmeye çalışan on bin Aiel’den daha fazlası. Jaric Mondoran onları öldürdü. Bir bilmeceye bakar gibi bakarak orada durup öldürdü onları ve onlar safları sıkılaştırıp şarkı söylemeye devam ettiler. Jaric’in son Aiel’i öldürmeden önce bir saat dinlediğini duydum. Ve sonra Tzora yakıldı, taşı, metali ve eti kavuran tek bir dev alev ile. Eskiden dünyanın en büyük ikinci şehrinin olduğu yerde şimdi bir cam tabakası var.”</p>

    <p>“Pek çok kişi kaçma fırsatı buldu, Aes Sedai. Da’shainler insanlara kaçmaları için zaman tanıdı. Korkmuyoruz.”</p>

    <p>Kadının eli saçlarında acı vererek gerildi. “Paaren Disen sakinleri çoktan kaçtı, Jonai. Dahası, Da’shainlerin daha oynayacak bir rolleri var. Bir de Deindre ne olduğunu bilecek kadar ileriyi görebilse. Her durumda, burada bir şeyi kurtarmak istiyorum ve o şey sizsiniz.”</p>

    <p>“Dediğiniz gibi olsun,” dedi adam gönülsüzce. “Siz tekrar isteyene kadar sorumluluğumuz altına verdiğiniz şeyleri koruyacağız.”</p>

    <p>“Elbette. Size verdiğim şeyler.” Kadın ona gülümsedi ve kavrayışı gevşedi; bir kez daha saçlarını okşadı, sonra ellerini kavuşturdu. “O... şeyleri güvenliğe taşıyacaksınız, Jonai. Hareket halinde olun, hep hareket halinde, ta ki kimsenin size zarar veremeyeceği güvenli bir yer bulana kadar.”</p>

    <p>“Dediğiniz gibi olsun, Aes Sedai.”</p>

    <p>“Ya Coumin, Jonai? Sakinleşti mi?”</p>

    <p>Jonai ona söylemekten başka çare bulamadı; dilini ısırıp koparmayı tercih ederdi. “Babam şehirde bir yerde saklanıyor. Bizi... direnmeye ikna etmeye çalıştı. Dinlemiyor, Aes Sedai. Dinlemiyor. Bir yerlerden eski bir şokmızrağı bulmuş ve...” Devam edemedi. Solinda’nın öfkelenmesini bekliyordu, ama kadının gözlerinde yaşlar pırıldadı.</p>

    <p>“Akit’e bağlı kalın, Jonai. Da’shainler başka her şeyi kaybetse bile, Yaprağın Yolu’ndan ayrılmamalarını sağla. Söz ver bana.”</p>

    <p>“Elbette, Aes Sedai,” dedi Jonai şok içinde. Akit Aiel’di ve Aieller Akit’ti; Yol’u terk etmek oldukları şeyi terk etmek demek olurdu. Coumin’in durumu sapkınlıktı. Çocukluğundan beri tuhaf olduğu söylenirdi, pek Aiel sayılmazdı, ama kimse neden olduğunu bilmiyordu.</p>

    <p>“Artık git, Jonai. Yarın Paaren Disen’den çok uzaklarda olmanızı istiyorum. Ve unutmayın... hareket halinde olun. Aielleri güvende tutun.”</p>

    <p>Jonai diz çökerken eğildi, ama kadın çoktan tartışmaya dönüyordu.</p>

    <p>“Kodam ve arkadaşlarına güvenebilir miyiz, Solinda?”</p>

    <p>“Güvenmeliyiz, Oselle. Genç ve deneyimsizler, ama leke onlara fazla dokunmadı ve... Ve başka seçeneğimiz yok.”</p>

    <p>“O zaman yapmamız gerekeni yapalım. Kılıç beklemeli. Someshta, eğer yaparsan Nymlerin sonuncusu için bir işimiz var. Senden çok şey istedik; şimdi yine istemek zorundayız.”</p>

    <p>Nym ayağa kalkar, başı tavanı süpürürken Jonai resmiyetle eğilerek çıktı. Kadınlar planlarına dalmış, ona bakmıyorlardı, ama o yine de onları son kez şereflendirdi. Onları bir daha göreceğini sanmıyordu.</p>

    <p>Hizmetkârlar Salonu’ndan çıktı, şehri koşarak geçti ve büyük topluluğun beklediği yere gitti. On çizgi halinde binlerce araba neredeyse iki fersah uzanıyordu; yiyecek ve su fıçıları, Aes Sedailerin Aiel sorumluluğu altına verdiği kasa içindeki şeyler, <em>angreal, sa’angreal</em> ve <em>ter’angreal</em>’lerle dolu arabalar. Tek Güç’ü kullanırken deliren erkeklerin ellerinden uzak tutulması gereken şeyler. Bir zamanlar onları taşımak için başka yollar vardı, jo-arabaları, sıçrayanlar, süzüluçaklar ve dev sho-kanatlar. Artık zar zor toparlanmış atlar ve arabalar yeterli olmak zorundaydı. Arabaların arasında insanlar duruyordu. Sayıları bir şehri dolduracak kadar çoktu, ama belki de dünyada hayatta kalan yegâne Aieller onlardı.</p>

    <p>Onu karşılamak için kadın erkek yüz kişi öne çıktı. Bunlar, Aes Sedailerin kalmaları için izin verip vermediklerini öğrenmek isteyen temsilcilerdi. “Hayır,” dedi onlara. Bazıları gönülsüzce kaşlarını çattı ve Jonai ekledi, “İtaat etmeliyiz. Biz Da’shain Aiel’iz ve Aes Sedailere itaat ederiz.”</p>

    <p>İnsanlar ağır ağır arabalarına dağıldı ve Jonai Coumin’in isminden bahsedildiğini duydu, ama bunun kendisini huzursuz etmesine izin veremezdi. Ortadaki çizginin başına, kendi arabasına seğirtti. Yer zaman zaman sarsıldığı için atların hepsi sinirliydi.</p>

    <p>Oğulları çoktan yerlerini almıştı... on beş yaşındaki Willim dizginlerdeydi, on yaşındaki Adan yanında, sinirli bir heyecanla sırıtıyordu. Küçük Esole eşyalarının –ve daha da önemlisi Aes Sedailerin sorumlulukları altına verdiği nesnelerin– üzerine bağlanmış kanvasın tepesinde oyuncak bebekle oynuyordu. Çocuklar ve çok yaşlılar dışında hiç kimse için arabalarda yer yoktu. Oturağın arkasında bir düzine köklenmiş chora dalı kil saksıların içinde oturuyor, güvenli bir yer bulduklarında ekilmeyi bekliyordu. Taşımak için aptalca bir şeydi belki, ama saksılı chora dalları olmayan araba yoktu. Uzun süre önce kaybolmuş bir zamandan kalma bir şey; gelecek daha iyi zamanların simgesi. İnsanların umuda ve simgelere ihtiyacı vardı.</p>

    <p>Alnora atların yanında bekliyordu, parlak siyah saçları omuzlarına dökülüyor, Jonai’a genç bir kızken onu ilk gördüğü zamanı hatırlatıyordu. Ama şimdi gözlerinin çevresinde endişe çizgileri vardı.</p>

    <p>Jonai kendi yüreğindeki endişeyi saklayarak kadına gülümsemeyi başardı. “Her şey iyi olacak, yüreğimin eşi.” Kadın yanıt vermedi ve Jonai ekledi, “Düş gördün mü?”</p>

    <p>“Yakın zamanlar hakkında değil,” diye mırıldandı kadın. “Her şey iyi olacak, her şey iyi olacak ve her tür şey iyi olacak.” Titrek bir gülümseme ile adamın yanağına dokundu. “Senin yanındayken öyle olacağını biliyorum, yüreğimin eşi.”</p>

    <p>Jonai kollarını başının üzerinde salladı ve sinyal hatlar boyunca dalgalandı. Arabalar yavaşça harekete geçti, Aieller Paaren Disen’i terk etti.</p>

    <p class="paragraf">Rand başını iki yana salladı. Çok fazla. Anılar iç içe geçiyordu. Hava bir şimşek perdesiyle dolu gibiydi. Rüzgâr tozları dans eden hortumlarla çeviriyordu. Muradin yüzüne derin yarıklar açmıştı; şimdi gözlerini oyuyordu. İleri.</p>

    <p class="paragraf">Coumin iş kıyafetleri içinde, sürülmüş toprağın kenarında diz çöktü. Üzerinde sade kahverengimsi gri ceket, pantolon ve yumuşak tabanlı çizmeler vardı. Tarlayı saran kendisi gibi başkaları ile bir sıra olmuştu. İki kulaç ara ile dizilmiş Da’shain Aieller ve sonra bir Ogier, çepeçevre böyleydi. Yanda, şokmızrakları ile silahlanmış, zırhlı jo-arabalarının üzerinde oturan askerlerin ötesinde, aynı şekilde sarılmış diğer tarlayı görebiliyordu. Devriye gezen bir süzüluçak tepelerinde vızıldayarak geçti, iki adam taşıyan ölümcül, siyah metalden bir eşekarısı. Coumin on altı yaşındaydı ve kadınlar artık sesinin tohum şarkısına katılacak kadar kalınlaştığına karar vermişti.</p>

    <p>Askerler onu büyülüyordu, erkekler ve Ogierler, renkli bir zehirli yılanın büyülediği gibi. Onlar <em>öldürüyordu.</em> Büyük dedesi Charn bir zamanlar hiç asker olmadığını iddia ediyordu, ama Coumin ona inanmıyordu. Askerler olmasa Geceatlılarının ve Trollocların gelip herkesi öldürmesini kim önleyecekti. Elbette, Charn o zamanlar Myrddraal ve Trolloc da olmadığını iddia ediyordu. Hiçbir Terkedilmiş, hiçbir Gölgemalı olmadığını. Askerler, Geceatlıları ve Trolloclardan önceki zamana ait çok hikâyesi vardı Charn’ın, Mezarın Karanlık Efendisi’nin bağlanmış olduğu ve kimsenin onun adını ya da “savaş” sözcüğünü bilmediği zamanlar. Coumin böyle bir dünya hayal edemiyordu; o doğduğu zaman savaş eski bir sözcüktü.</p>

    <p>İnanamasa da Charn’ın hikâyelerinden zevk alıyordu, ama bazıları yaşlı adamların kaş çatmasına ve paylamalarına sebep oluyordu. Bir zamanlar Terkedilmişlerden birine hizmet ettiğini iddia etmesi örneğin. Herhangi bir Terkedilmiş değil, bizzat Lanfear’a. Ishamael’e hizmet ettiğini söylemekten bir farkı yoktu. Charn hikâye uyduracaksa, Coumin onun Lews Therin’e, büyük öndere hizmet ettiğini söylemesini tercih ederdi. Elbette kimse neden şimdi Ejder’e hizmet etmediğini sormazdı, ama bu eski olaylardan daha iyi olurdu. Coumin Lanfear’ın eskiden kötü olmadığını söylediği zaman şehir sakinlerinin Charn’a bakma tarzından hoşlanmıyordu.</p>

    <p>Tarlanın sonundaki bir hareketlenmeyle, Nymlerden birinin yaklaşmakta olduğunu hissetti. Başı, omuzları ve göğsü Ogierlerden yüksek olan büyük şekil tohumlanmış toprağa adım attı ve ayaklarının filizlerle dolu izler bıraktığını bilmek için Coumin’in görmesi gerekmiyordu. Someshta’ydı bu, beyaz, sarı ve mavi kelebek bulutlarıyla çevriliydi. Kasabalılardan heyecanlı mırıltılar yükseldi ve tarlanın sahibi insanlar izlemek için toplandı. Artık her tarlanın kendi Nym’i vardı.</p>

    <p>Coumin, Someshta’ya Charn’ın hikâyelerini sorabilir mi, merak etti. Onunla bir kez konuşmuştu ve Someshta Charn’ın doğruyu söyleyip söylemediğini bilecek kadar yaşlıydı; Nymler, herkesten yaşlıydı. Bazıları bitkiler büyüdüğü sürece Nymlerin hiç ölmediğini söylerdi. Ama bu bir Nym’i sorgulamayı düşünecek zaman değildi.</p>

    <p>Uygun olduğu gibi Ogierler şarkı söylemek için durarak, toprak şarkı söylüyormuş gibi gür, bas seslerle şarkıya başladı. Aieller doğruldu, erkeklerin sesleri kendi şarkılarıyla yükseldi, en gürü bile Ogierlerin sesine göre tizdi. Ama şarkılar birbirine geçti ve Someshta o iplikleri alarak dansına ördü, kollarını açarak, kelebekler çevresinde dönerek, açtığı parmaklara konarak, geniş adımlarla tarlada kaymaya başladı.</p>

    <p>Coumin diğer tarlalardaki tohum şarkılarını işitebiliyor, erkekleri cesaretlendirmek için kadınların el çırptığını duyabiliyordu. Ritimleri yeni yaşamın yürek atışıydı, ama bu uzak bir bilgiydi. Şarkı onu yakaladı ve Someshta’nın toprağa ve tohumların çevresine ördüğü şey şarkı değil kendisiymiş gibi geldi. Fakat onlar artık tohum değildi. Zemais filizleri tarlayı kapladı, Nym’in ayağının bastığı her yerde daha da uzadılar. O bitkilere hiçbir hastalık, hiçbir böcek dokunamazdı; şarkı söylenmiş tohumlar sonunda bir insanın iki katı kadar uzayacak, kasabanın tahıl ambarlarını dolduracaktı. Jonai bunun için doğmuştu, bu şarkı ve diğer tohum şarkıları için. Aes Sedailer o kıvılcımın onda eksik olduğunu söyleyerek yanından geçip gittikleri zaman üzülmemişti. Aes Sedai olarak eğitilmek harika olurdu, ama kuşkusuz bu andan daha harika değildi.</p>

    <p>Şarkı yavaş yavaş soldu, Aieller sonuna rehberlik etti. Someshta son sesler sustuktan sonra birkaç adım daha dans etti ve o hareket ederken şarkı hâlâ havada asılıymış gibi geldi. Sonra o da durdu ve iş bitti.</p>

    <p>Coumin kasabalıların gitmiş olduğunu görünce şaşırdı, ama nereye, neden gittiklerini merak edecek zaman yoktu. Kadınlar erkekleri tebrik etmek için kahkahalar atarak yaklaşıyordu. Artık Coumin de erkeklerden biriydi, artık oğlan çocuğu değildi, ama kadınlar bazen onu dudaklarından öpüyor, bazen uzanıp kısa, kızıl saçlarını karıştırıyordu.</p>

    <p>O zaman birkaç adım ötedeki askerin onları izlemekte olduğunu gördü. Şokmızrağını ve yelpaze kumaşından savaş pelerinini bir yerde bırakmıştı, ama dev bir böcek kafasına benzeyen miğferi hâlâ başındaydı. Siyah şokvizörü kaldırılmış olsa da çene kısmı yüzünü gizliyordu. Göze çarptığının farkına varmış gibi asker miğferi çekip çıkardı ve Coumin’den ancak dört ya da beş yaş büyük olabilecek kara bir delikanlı sergiledi. Askerin kırpmadığı kahverengi gözleri onunkiyle buluştu ve Coumin ürperdi. Yüz belki yalnızca dört beş yaş büyüktü, ama o gözler... Asker de on yaşında seçilip eğitimine başlamış olmalıydı. Coumin, Aieller bu seçimden muaf tutulduğu için memnundu.</p>

    <p>Ogierlerden biri, Tomada, tüylü kulaklarını merakla öne eğerek yaklaştı. “Yeni haberler mi var, savaşçı? Şarkı söylerken jo-arabaları arasındaki heyecanı fark ettim.”</p>

    <p>Asker duraksadı. “Doğrulanmadı, ama sanırım size söyleyebilirim. Bu sabah, şafakta Lews Therin komutasındaki Yoldaşların Shayol Ghul’e bir saldırı düzenlediği haberini aldık. Bir şey iletişim kanallarını bozuyor, ama raporlara göre Delik mühürlenmiş ve Terkedilmişlerin çoğu o tarafta kalmış. Belki de hepsi.”</p>

    <p>“O zaman bitti.” Tomada derin bir nefes aldı. “Sonunda bitti, Işık’a şükürler olsun.”</p>

    <p>“Evet.” Asker çevresine bakındı, aniden şaşkın göründü. “Ben... sanırım öyle. Sanırım...” Ellerine baktı, sonra onları yanlarına bıraktı. Sesi bitkin çıkıyordu. “Yerel halk kutlamalara başlamak için bekleyemedi. Haber doğruysa, günlerce sürer. Acaba siz?.. Hayır, askerlerin onlara katılmasını istemezler. Ya siz?”</p>

    <p>“Belki bu gece için,” dedi Tomada. “Ama işimiz bitmeden önce daha ziyaret etmemiz gereken üç kasaba var.”</p>

    <p>“Elbette. Hâlâ yapacak işleriniz var. Sizin işiniz var.” Asker yine çevresine bakındı. “Hâlâ Trolloclar var. Terkedilmişler gitmiş olsa bile hâlâ Trolloclar var. Ve Geceatlıları.” Kendi kendine başını sallayarak jo-arabalara doğru yürümeye başladı.</p>

    <p>Tomada heyecanlı görünmüyordu elbette, ama Coumin genç asker kadar sersemlemiş hissediyordu. Savaş bitmiş miydi? Savaşsız bir dünya neye benzerdi? Aniden Charn ile konuşmak zorunda hissetti.</p>

    <p>Kasabaya ulaşamadan eğlence sesleri onu karşılamak için yuvarlandı... kahkahalar ve şarkılar. Kasabanın ana binasının kulesindeki çanlar neşeyle çalmaya başladı. Kasabalılar, erkekler, kadınlar ve çocuklar sokaklarda dans ediyordu. Coumin onların arasında dolanarak aradı. Charn, tarlalarda şarkı söylemeye çıkmak yerine hanlardan birinde kalmayı tercih etmişti –artık yaşlı dizlerindeki ağrılar için Aes Sedailer bile bir şey yapamıyordu–, ama kuşkusuz bunun için çıkardı.</p>

    <p>Aniden Coumin’in ağzına bir şey çarptı ve dizleri boşandı; düştüğünü fark etmeden dizleri üzerinde doğrulmuştu bile. Ağzına götürdüğü eli kanlandı. Döndüğü zaman öfkeli bir kasabalının tepesine dikilmiş, yumruğunu ovuşturduğunu gördü. “Bunu neden yaptın?” diye sordu.</p>

    <p>Kasabalı ona tükürdü. “Terkedilmişler öldü. Öldü, duydun mu? Artık Lanfear sizi koruyamayacak. Bizim tarafımızdaymış gibi yaparken gizli gizli Terkedilmişlere hizmet eden sizleri koparıp atacağız ve size deli ihtiyara yaptıklarımızı yapacağız.”</p>

    <p>Bir kadın adamın kolunu çekiştiriyordu. “Gel artık. Torna. Gel artık ve aptal dilini tut! Ogierlerin gelmesini mi istiyorsun?” Aniden ihtiyat kazanan adam kadının onu kalabalığın içine çekmesine izin verdi.</p>

    <p>Coumin ayağa kalkarak, çenesinden akan kana aldırmadan koşmaya başladı.</p>

    <p>Han boştu, sessizdi. Hancı, aşçı, yamakları bile orada değildi. Coumin bağırarak binanın içinde koştu, “Charn? Charn? <em>Charn?</em>”</p>

    <p>Belki arkada, dışarıdadır. Charn, hanın arkasındaki baharatelması ağaçlarının altında oturup o gençken olanları anlatmayı severdi.</p>

    <p>Coumin koşarak arka kapıdan çıktı ve takılarak yüzüstü düştü. Ayağına boş bir çizme takılmıştı. Charn’ın, artık şarkı söylemeye katılmadığı için hep giydiği şık çizmelerinden biriydi. Bir şey Coumin’in başını kaldırıp bakmasına sebep oldu.</p>

    <p>Charn’ın beyaz saçlı bedeni mahya kirişine çekilmiş bir halatta asılı duruyordu, çizmesini tekmelediği ayağı çıplaktı, halatı çekmeye çalıştığı yere parmakları takılmıştı.</p>

    <p>“Neden?” dedi Coumin. “Biz Da’shain’ız. Neden?” Yanıt verecek kimse yoktu. Coumin çizmeyi göğsüne bastırarak oraya diz çöktü ve eğlence sesleri üzerinden akıp geçerken Charn’a baktı.</p>

    <p class="paragraf">Rand titriyordu. Sütunların ışığı kaskatı gelen ışıltılı, mavi bir sisti, sanki derisindeki sinirleri pençeliyordu. Rüzgâr içe çeken dev bir hortum gibi uluyordu. Muradin peçesini takmayı başarmıştı; kara peçenin üzerinde kanlı göz çukurları kör kör bakıyordu. Aiel bir şey çiğniyordu ve kanlı köpükler göğsüne akıyordu. İleri.</p>

    <p class="paragraf">Charn, yaygın chora ağaçlarının altında, geniş, kalabalık caddenin kenarında yürüyordu. Ağaçların üç parçalı yaprakları gökyüzüne dokunan gümüşsü binaların gölgelerinde huzur ve tatmin yayıyordu. Chora’sız bir şehir boş topraklar kadar kasvetli görünürdü. Caddede jo-arabaları sessizce mırıldanıyordu ve büyük, beyaz bir sho-kanat insanları Comelle, Tzora ya da başka bir yere taşıyarak gökyüzünde kayıp geçti. Charn nadiren sho-kanat kullanırdı –uzağa gitmesi gerekirse genelde bir Aes Sedai onunla Yolculuk yapardı–, ama bu gece M’jinn’e giderken kullanacaktı. Bugün yirmi beşinci isim günüydü ve bu gece Nalla’nın en son evlenme teklifini kabul etmeyi düşünüyordu. Kadının şaşırıp şaşırmayacağını merak etti; yerleşmek istemediği için onu bir senedir atlatıyordu. Bu Nalla’nın hizmet ettiği Zorelle Sedai’nin hizmetine gireceği anlamına geliyordu, ama Mierin Sedai hayır duaları ile kabul etmişti zaten.</p>

    <p>Bir köşeyi döndü ve tam o anda modaya uygun, dar bir sakalı olan, geniş omuzlu bir adam ona çarparak devirdi, kafasını kaldırıma çarptı ve benekler görmeye başladı. Sersem sersem yattı kaldı.</p>

    <p>“Nereye gittiğine baksana,” dedi sakallı adam sinirle, kolsuz kırmızı ceketini düzeltip, bileklerindeki dantelleri silkeleyerek. Omuzlarına dökülen siyah saçları arkada toplanmıştı. Bu da son modaydı, Akit’le bağlanmayan herhangi biri bir Aiel’e ancak bu kadar benzeyebiliyordu.</p>

    <p>Yanındaki sarı saçlı kadın elini adamın koluna koydu, ışıltılı, beyaz elbisesi kadının utancıyla aniden matlaştı. “Jom, saçlarına bak. O bir Aiel, Jom.”</p>

    <p>Çatlayıp çatlamadığını anlamak için kafasını yoklayan Charn’ın parmakları kısa, kızıl altın saçlara sürtündü. Ensesindeki daha uzun kuyruğu çekiştirdi. Bir bere, diye düşündü, o kadar.</p>

    <p>“Evet, öyle.” Adamın siniri, dehşeti içinde kayboldu. “Beni affet, Da’shain. Nereye gittiğine bakması gereken benim. Bırak sana yardım edeyim.” Charn’ı ayağa kaldırırken sözlerini değiştirmişti bile. “Sen iyi misin? Seni gideceğin yere götürecek bir sıçrayan çağırayım.”</p>

    <p>“Yaralanmadım, yurttaş,” dedi Charn ılımlı bir tavırla. “Gerçekten, benim hatamdı.” O şekilde acele etmesi yüzündendi. Adamı yaralayabilirdi. “Sana zarar verdim mi? Lütfen beni affet.”</p>

    <p>Adam itiraz etmek için ağzını açtı –yurttaşlar bunu hep yapardı; Aiellerin camdan yapıldığını düşünüyor gibiydiler–, ama konuşamadan ayaklarının altındaki yer sarsıldı. Hava da dalga dalga ürperdi. Adam kararsızca bakındı, kendisini ve hanımını yelpaze kumaşından şık pelerine sardı, öyle ki, başları bedensizce süzülmeye başlamış gibi göründü. “Bu nedir, Da’shain?”</p>

    <p>Charn’ın saçlarını gören başkaları çevrelerine toplanmış, endişeyle aynı soruyu soruyorlardı, ama Charn kaba davrandığını bile düşünmeden onları duymazdan geldi. Gözlerini Sharom’a dikerek kalabalığı ittirmeye başladı; üç yüz metre çapındaki dev, beyaz küre Collam Daan’ın mavi beyaz kubbesinin üzerinde, aynı yükseklikte süzülüyordu.</p>

    <p>Mierin bugün olacağını söylemişti. Tek Güç için yeni bir kaynak bulduğunu söylemişti. Kadın Aes Sedailer ile erkek Aes Sedailer ayrı yarılara değil, aynı kaynağa bağlanabilirdi. Erkeklerin ve kadınların bir arada yapabilecekleri, artık farklılıklar olmayacağından daha da büyük olacaktı. Ve bugün Mierin ile Beidomon ilk kez bağlanacaklardı... erkeklerin ve kadınların farklı bir Güç kullanarak birlikte çalışacakları son kez. Bugün.</p>

    <p>Sharom’dan minik, beyaz bir parçacık, siyah bir ateş fıskiyesi eşliğinde dönerek uçtu; aldatıcı bir yavaşlıkla, önemsizce alçaldı. Sonra dev, beyaz kürenin yüz yerinden fışkırmaya başladı. Sharom bir yumurta gibi parçalandı ve lavtaşından bir cehennem gibi süzülerek düşmeye başladı. Karanlık gökyüzüne yayıldı, doğal olmayan ışığı ile, o alevlerin ışığı karanlıkmış gibi güneşi yuttu. İnsanlar her yerde çığlık atıyordu.</p>

    <p>İlk ateş fışkırması ile Charn Collam Daan’a koşmaya başladı, ama çok geç kaldığını biliyordu. Aes Sedai’ye hizmet etmeye yemin etmişti ve çok geç kalmıştı. Koşarken yüzünde gözyaşları akıyordu</p>

    <p class="paragraf">Rand, önünde uçuşan benekleri dağıtmak için gözlerini kırpıştırarak başını iki eliyle sıktı. İmge hâlâ kafasında süzülüyordu, kara kara yanan, düşen o dev küre. <em>Gerçekten de Karanlık Varlık’ın zindanına oyulan o deliği gördüm mü? Gördüm mü?</em> Cam sütunların kenarında durmuş, <em>Avendesora</em>’ya bakıyordu. <em>Bir chora ağacı. Chora’sız bir şehir çıplak toprak gibidir. Ve artık yalnızca bir tane var.</em> Sütunlar yukarıdaki sis kubbesinin mavi parıltısıyla kıvılcımlanıyordu, ama ışık bir kez daha yalnızca parlak yansımalar gibi görünmeye başlamıştı. Muradin’den iz yoktu; Rand Aiel’in cam ormanından çıktığını sanmıyordu. Ya da çıkacağını.</p>

    <p>Aniden Yaşam Ağacı’nın alçak dallarında gözüne bir şey takıldı. Yavaş yavaş sallanan bir şekil. İki dala takılmış bir direkten sarkan ipe asılmış bir adam.</p>

    <p>Rand, sözsüz bir kükreme ile ağaca koştu, <em>saidin</em>’i kavradı ve sıçrarken ellerinde ateşten bir kılıç belirerek halata savruldu. O ve Mat aynı anda tozlu, beyaz kaldırım taşlarına düştüler. Sırık sarsılarak yerinden kurtuldu ve takırdayarak yanlarına düştü; sırık değil, tuhaf, siyah saplı bir mızrak. Mızrak ucu yerine kısa bir kılıç ucu vardı, hafifçe kıvrıktı ve tek keskin kenarı vardı. Altın ve <em>cuendillar</em>’dan yapılmış, safir ve ateşdamlası kakmalarla süslenmiş olsa bile Rand’ın umurunda olmazdı.</p>

    <p>Kılıcı ve Güç’ü salıvererek halatı Mat’in boğazından çıkardı ve kulağını arkadaşının göğsüne dayadı. Hiçbir şey. Çılgınca Mat’in ceketini ve gömleğini açarak, Mat’in göğsündeki gümüş madalyonu tutan deri sicimi kopardı. Madalyonu kenara fırlattı ve yine dinledi. Hiçbir şey. Yürek atışı yoktu. Ölmüştü. <em>Hayır! Beni takip ederek buraya gelmesine izin vermesem hayatta olacaktı. Ölmesine izin veremem!</em></p>

    <p>Mat’in göğsüne bütün gücüyle vurdu ve dinledi. Hiçbir şey. Yine vurdu, yine dinledi. Evet. İşte. Hafif bir yürek atışı. Çok hafif, çok yavaş. Ve daha da yavaşlıyor. Ama Mat, boynundaki ağır, mor şeride rağmen <em>hâlâ</em> hayattaydı. Canlı tutulabilirdi.</p>

    <p>Rand ciğerlerini doldurarak Mat’in ağzına becerebildiğince güçlü üfledi. Yine. Yine. Sonra bacaklarını açıp Mat’in üzerinde doğruldu, pantolonunun kemerini kavradı ve yukarı çekti, kalçasını kaldırımdan kaldırdı. Yukarı, aşağı üç kez ve sonra yine ağzına nefes verdi. Yönlendirebilirdi; o şekilde bir şeyler yapabilirdi. Ama Taş’taki o küçük kızın anısı onu durdurdu. Mat’in yaşamasını istiyordu. Yaşamasını, Güç’le oynatılan bir kukla olmasını değil. Emond Meydanı’ndayken bir kez Luhhan Efendi’nin Badeçay Suyu’nda bulunan bir oğlanı bu şekilde canlandırdığını görmüştü. Bu yüzden nefes verdi ve kaldırdı; nefes verdi ve kaldırdı ve dua etti.</p>

    <p>Mat aniden irkilerek öksürdü. O iki elini boğazına götürür, acılı bir hırıltıyla nefes almaya çalışırken Rand yanında diz çöktü.</p>

    <p>Mat bir eliyle halat parçasına dokundu ve ürperdi. “O lanet olası... keçi... çocukları,” diye mırıldandı boğuk bir sesle. “Beni... öldürmeye çalıştılar.”</p>

    <p>“Kim?” diye sordu Rand, ihtiyatla çevresine bakınarak. Meydanın çevresindeki bitmemiş saraylar bakışlarına karşılık verdi. Kuşkusuz Rhuidean ikisi dışında boştu. Muradin bir yerlerde, hâlâ hayatta değilse.</p>

    <p>“O çarpık... kapının... diğer yanındakiler.” Mat acıyla yutkunarak doğrulup oturdu ve derin, titrek bir nefes aldı. “Burada da bir tane var, Rand.” Hâlâ boğazı açıyormuş gibi konuşuyordu.</p>

    <p>“İçinden geçebiliyor musun? Soru yanıtlıyorlar mı?” Bu faydalı olabilirdi. Rand’ın daha fazla yanıta ihtiyacı vardı. Bin soru ve pek az yanıt vardı.</p>

    <p>“Yanıt yok,” dedi Mat pürüzlü bir sesle. “Aldatıyorlar. Ve beni öldürmeye çalıştılar.” Madalyonu aldı, neredeyse avucunu dolduran gümüş bir tilki kafasıydı. Ve bir an sonra yüzünü buruşturarak cebine soktu. “En azından onlardan bir şey aldım.” Tuhaf mızrağı yanına çekerek parmaklarını siyah sapında dolaştırdı. Mızrağın üzerinde, boylu boyunca yabancı, bitişik yazıyla yazılmış harfler uzanıyordu ve iki ucunda ahşaptan da koyu renk, metal kuş kakmaları ile sona eriyordu. Rand kuzgun olduklarını düşünüyordu. Çeliğe de iki kuş oyulmuştu. Mat kaba, çarpık bir kahkaha ile mızrağa dayanarak ayağa kalktı. Kılıç ucu başı hizasında başlıyordu. Gömleğinin iplerini bağlamak ya da ceketini düğmelemek için zahmet etmedi. “Bunu da alacağım. Onların şakası, ama alacağım.”</p>

    <p>“Şaka mı?”</p>

    <p>Mat başını salladı. “Söyledikleri.</p>

    <blockquote class="siir">
      <p><em>‘Böylece anlaşmamız yazıldı; böylece anlaşma yapıldı.</em></p>

      <p><em>Düşünce zamanın okudur; anılar asla solmaz.</em></p>

      <p><em>İstenen verildi. Bedel ödendi.’</em></p>
    </blockquote>

    <p>“Güzel bir şaka, görüyorsun. Elime fırsat geçerse onları kendi mizah anlayışları ile doğrayacağım. ‘Düşünce ve anı’yı göstereceğim onlara.” Elini saçlarından geçirirken irkildi. “Işık, başım acıyor. İçinde bin düş parçacığı varmış ve hepsi de iğne başıymış gibi dönüyor. Sence istesem Moiraine bunun için bir şey yapar mı?”</p>

    <p>“Eminim yapar,” diye yanıt verdi Rand yavaşça. Aes Sedai yardımı aramayı düşündüğüne göre Mat’in canı epey yanıyor olmalıydı. Siyah mızrağa yine baktı. Yazıların çoğu Mat’in eliyle saklanmıştı, ama hepsi değil. Her ne ise, ne dediği hakkında en ufak fikri yoktu. Mat’in nasıl olabilirdi? Rhuidean’ın boş pencereleri ona alayla bakıyordu. Daha çok sır saklıyoruz, diyor gibiydiler. Bildiğinden daha fazla. Bildiğinden daha kötü. “Geri dönelim, Mat. Vadiyi gece geçmemiz gerekse de umurumda değil. Dediğin gibi, daha serin olur. Burada daha fazla kalmak istemiyorum.”</p>

    <p>“Bana uyar,” dedi Mat öksürerek. “O çeşmede bir kez daha su içebildiğimiz sürece.”</p>

    <p>Rand, Mat’e ayak uydurdu. Başta yavaş ilerliyorlardı, Mat tuhaf mızrağı baston olarak kullanarak aksıyordu. Bir kez durup kristal küreler tutan bir erkek ve bir kadın biblosuna baktı, ama onları orada bıraktı. Daha değil. Şanslıysa, daha uzun süre değil.</p>

    <p>Meydanı arkada bıraktıkları zaman cadde boyunca uzanan, tepeleri büyük kale duvarları gibi çentik çentik, bitmemiş saraylar tehditkâr bir görüntü kazandı. Gerçek bir tehdit görmemesine rağmen, Rand <em>saidin</em>’e kucak açtı. Ama katil gözler sırtını deliyormuş gibi, tehdit hissediyordu. Rhuidean huzurlu ve boş, sis çatısının mavi parıltısında gölgesizce yatıyordu. Caddelerdeki toz rüzgârla dalgalanıyordu... Rüzgâr. Rüzgâr yoktu.</p>

    <p>“Ah, yak beni,” diye mırıldandı Mat. “Sanırım başımız belada, Rand. Senin yanında kaldığım için elime bu geçiyor işte. Hep başımı belaya sokuyorsun.”</p>

    <p>Dalgalar hızlandı, bir araya kayarak daha kalın çizgiler oluşturdular ve titremeye devam ettiler.</p>

    <p>“Daha hızlı yürüyebilir misin?” diye sordu Rand.</p>

    <p>“Yürümek mi? Kan ve küller, koşabilirim.” Mızrağı göğsünde çaprazlayarak sarsıntılı bir koşu ile atıldı.</p>

    <p>Rand onun yanında koşarken kılıcı geri getirdi, ama titreyen toz çizgilerine karşı onunla ne yapabileceğinden, buna gerçekten ihtiyaç duyacağından emin değildi. Yalnızca tozdu bu. <em>Hayır, lanet olası, değil. O kabarcıklardan biri. Desen’de süzülen ve lanet</em> ta’veren<em>’leri arayan, Karanlık Varlık’ın kötülüğü. Öyle olduğunu biliyorum.</em></p>

    <p>Çevrelerinde toz dalgalanıyor, daha da kalınlaşıp, toparlanıyordu. Aniden tam önlerinde, kuru bir çeşmenin havuzunda bir şekil yükseldi, katı bir insan şekli, karanlık ve şekilsizdi, parmakları keskin pençeler gibiydi. Şekil sessizce üstlerine atladı.</p>

    <p>Rand içgüdüyle hareket etti –Suyun Üzerinde Yükselen Ay– ve Güç kılıcı karanlık şekli kesti. Şekil bir anda kalın bir toz bulutuna dönüştü ve kaldırıma doğru süzüldü.</p>

    <p>Ama yerini başkaları aldı, her yönden üstlerine atılan, hiçbiri birbirine benzemeyen, ama hepsi pençelerle uzanan siyah, yüzsüz şekiller. Rand, aralarında kılıç formları ile dans etti; kılıcı havada karmaşık desenler çizerek arkada toz zerrecikleri bıraktı. Mat mızrağını değnek gibi kullanıyor, bir bulanıklık halinde çeviriyor, silahı daha önce kullanmış gibi kılıç ucunu saplıyordu. Yaratıklar ölüyordu –en azından toza dönüyorlardı–, ama çok fazla ve hızlıydılar. Rand’ın yüzünden aşağı kan akıyordu ve yan tarafındaki eski yara yarılacakmış gibi yanıyordu, Mat’in yüzünde ve göğsünde de kırmızılık vardı. Çok fazlaydı ve çok hızlı yayılıyordu.</p>

    <p><em>Şimdiden yapabileceklerinin onda birini yapmıyorsun.</em> Bunu ona Lanfear söylemişti. Formlarla dans ederken kahkaha attı. Terkedilmişlerin birinden öğren. Bunu yapabilirdi, ama kadının düşündüğü gibi değil. Evet, yapabilirdi. Rand yönlendirdi, Güç iplikleri ördü ve her kara şeklin ortasına bir hortum yolladı. Şekiller toz bulutları içinde patlayarak Rand’ın öksürmesine yol açtı. Gözün gördüğü her yerde, havadaki toz yerleşti.</p>

    <p>Mat öksürerek, nefes nefese kara saplı mızrağa yaslandı. “Bunu sen mi yaptın?” diye hırıldadı, gözlerindeki kanı silerek. “Zamanı gelmişti. Nasıl yapacağını biliyorduysan, neden baştan yapmadın ki?”</p>

    <p>Rand yine kahkaha atmaya başladı <em>–Çünkü aklıma gelmedi. Çünkü yapana kadar nasıl yapacağımı bilmiyordum–</em> fakat kahkahası ağzında dondu. Toz süzülerek yerleşiyordu, ama aynı anda dalgalanmaya başlamıştı. “Koş,” dedi. “Buradan çıkmalıyız. Koş!”</p>

    <p>Yan yana sise doğru koştular, silahlarını kalınlaşıyor gibi görünen toz çizgilerine savuruyor, onları tekmeliyor, toparlanmalarını engellemek için akıllarına gelen her şeyi yapıyorlardı. Rand her yöne çılgınca dönen hortumlar yolladı. Dağılan tozlar, bu sefer daha yere dokunmadan, hemen yine birleşmeye başladı. Koşmaya devam ettiler, sise daldılar ve loş, keskin gölgeli bir ışığa çıktılar.</p>

    <p>Rand yan tarafı ağrıyarak, şimşek, ateş, herhangi bir şeyi denemeye hazır, hızla döndü. Peşlerinden hiçbir şey gelmedi. Belki de sis o karanlık şekiller için bir duvardı. Belki onları içeride tutuyordu. Belki... Bilmiyordu. O şeyler takip edemediği sürece umurunda da değildi.</p>

    <p>“Yak beni,” diye mırıldandı Mat boğuk bir sesle, “bütün gece orada kalmışız. Neredeyse gün doğacak. O kadar zaman geçtiğinin farkında değildim.”</p>

    <p>Rand gökyüzüne baktı. Daha güneş dağların üzerine tırmanmamıştı; çentik çentik zirveler acı verici bir parlaklıkla sarılıydı. Vadi zemini uzun gölgelerle kaplıydı. <em>Rhuidean’dan şafakla gelecek ve sizi kıramayacağınız bağlarla birbirinize bağlayacak. Sizi geri götürecek ve sizi yok edecek.</em></p>

    <p>“Dağa dönelim,” dedi sessizce. “Bizi bekliyorlardır.” <em>Beni.</em></p>
  </div>
</body>
</html>
