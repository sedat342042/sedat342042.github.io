<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gölge Yükseliyor</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="17. Aldatmacalar">17<br />
    Aldatmacalar</h1>

    <p>Thom, kaskatı sağ bacağını korumaya çalışarak ve âşık pelerinini rengârenk yamalarının uçuşmasını sağlayacak şekilde savurarak eğildi. Gözlerine kum dolmuş gibi hissediyordu, ama kendini neşeyle konuşmaya zorladı. “Hepinize iyi sabahlar!” Doğrularak, azametle uzun, beyaz bıyıklarını sıvazladı.</p>

    <p>Siyah ve altın rengi üniformalı hizmetkârlar şaşırmıştı. İki kaslı delikanlı kaldırmak üzere oldukları, kapağı kırılmış altın kakmalı kırmızı lake sandığı bırakarak doğruldular ve üç kadının önündeki paspaslar durdu. Onlar dışında koridor boştu ve özellikle bu saatte, işlerine ara vermek için herhangi bir bahane iyi geliyordu. Thom’un hissettiği kadar yorgun görünüyorlardı, omuzları çökmüştü ve gözlerinin altında siyah halkalar vardı.</p>

    <p>“Sana da iyi sabahlar, âşık,” dedi kadınların en büyüğü. Belki biraz tombul ve sade yüzlüydü, ama ne kadar yorgun olursa olsun hoş bir gülümsemesi vardı. “Sana yardımcı olabilir miyiz?”</p>

    <p>Thom, geniş kol yeninden dört renkli top çıkardı ve çevirmeye başladı.</p>

    <p>“Ben yalnızca neşeleri yerine getirmek için dolanıyorum. Bir âşık da elinden geleni yapmalı.” Dört toptan fazlasını kullanabilirdi, ama o kadar yorgundu ki, dört top bile konsantrasyonunu zorlayacaktı. Beşinci bir topu düşürecek gibi olmasının üzerinden ne kadar zaman geçmişti? İki saat mi? Esnemesini bastırdı ve güven verici bir gülümsemeye dönüştürdü. “Korkunç bir geceydi ve neşelerin yerine getirilmeye ihtiyacı var.”</p>

    <p>“Lord Ejder bizi kurtardı,” dedi genç kadınlardan biri. Güzel ve inceydi, ama karanlık, gölgeli gözlerindeki avcı parıltısı, Thom’u gülümsemesine hâkim olması konusunda uyardı. Elbette, hem açgözlü, hem dürüstse faydalı olabilirdi, bir kez parasını öderse satın alınmış kalacağı anlamına geliyordu bu. Bir not iletmek için bir çift el, duyduklarını ona aktarmak ve dilediği şeyleri dilediği yerlerde söylemek için bir dil daha bulundurmak her zaman iyiydi. <em>İhtiyar aptal! Sende yeterince el ve kulak var! Bu yüzden güzel göğüsleri düşünmeyi bırak da gözlerindeki ifadeye bak!</em> İlginç olan şuydu ki, söylediklerinde içten gibiydi ve genç adamlardan biri başını sallayarak kadının sözlerini onayladı.</p>

    <p>“Evet,” dedi Thom. “Acaba dün rıhtımlar hangi Yüksek Lord’un sorumluluğu altındaydı?” Kendi kendine sinirlenerek neredeyse top düşürüyordu. Öyle açık açık sormak. Çok yorgundu; yatağında olmalıydı. Saatler önce yatmış olmalıydı.</p>

    <p>“Rıhtımlar Savunucuların sorumluluğu,” dedi en büyük kadın. “Sen bilemezsin, elbette. Yüksek Lordlar bu tür meselelerle kendilerini üzmezler.”</p>

    <p>Thom çok iyi biliyordu. “Öyle mi? Eh, ben Tearlı değilim, elbette.” Topların dönüşünü basit bir çemberden ikili halkaya dönüştürdü; olduğundan daha zor görünüyordu ve avcı bakışlı kız ellerini çırptı. Madem girmişti, devam etse de olurdu. Ama bundan sonra o gecelik bırakacaktı. Gece mi? Güneş doğmaya başlamıştı bile. “Yine de, o mavnaların neden rıhtımlarda olduğunu kimsenin sormamış olması utanç verici. Ambar kapaklarını kapatıp Trollocları saklamak. Trollocların orada olduğunu bilen olduğunu söylemiyorum.” İkili halka sallandı ve Thom çabucak çembere döndü. Işık, bitkin düşmüştü. “Ama Yüksek Lordlardan biri sorar, sanırsınız.”</p>

    <p>İki genç adam düşünceli düşünceli bakıştılar ve Thom kendi kendine gülümsedi. Bir tohum daha, beceriksizce olsa da, kolayca ekilmişti. Rıhtımların kimin sorumluluğu altında olduğunu bilmelerine rağmen, başlayan bir söylenti daha. Ve söylentiler yayılırdı –böyle bir söylenti şehre kadar uzanırdı– ve sıradan insanlar ile asiller arasında giren bir küçük kama daha olurdu. Sıradan insanlar, asillerin nefret ettiğini bildikleri adamdan başka kime dönebilirlerdi? Taş’ı Gölgedöllerinden kurtaran adama. Rand al’Thor’a. Yenidendoğan Ejder’e.</p>

    <p>Ektiklerini arkada bırakma zamanı gelmişti. Orada köklenmişlerse, artık söylediği hiçbir şey onları koparamazdı ve bu gece başka tohumlar da ekmişti. Ama ekim işini onun yaptığını birilerinin keşfetmesi iyi olmazdı. “Yüksek Lordlar dün gece cesurca savaştılar. Neden, bir sefer...” Kadınlar sıçrayarak paspaslama işine döner, erkekler sandığı yakalayıp telaşla uzaklaşırken sesi solup gitti.</p>

    <p>“Bir âşık için de iş bulabilirim,” dedi majhere’in sesi arkasında. “Boş eller boş ellerdir.”</p>

    <p>Thom, bacağının elverdiğince zarif bir tavırla döndü ve yerlere kadar eğildi. Kadının başının tepesi Thom’un omzunun altında kalıyordu, ama muhtemelen kadın ondan yarım kat daha ağırdı. Örs gibi bir suratı –şakaklarındaki sargı görüntüsünü pek de yumuşatmıyordu–, fazladan bir çenesi, kara çakmaktaşlarına benzeyen derine gömülmüş gözleri vardı. “Size iyi sabahlar, zarif hanımefendi. Bu taze, yeni gün için küçük bir armağan.”</p>

    <p>Ellerini salladı ve kol yeninde bunca zaman geçirmekten dolayı biraz hırpalanmış altın sarısı bir güneş patlaması çiçeğini sargının üzerindeki gri saçlara taktı. Kadın çiçeği hemen oradan aldı, elbette ve kuşkuyla süzdü, ama bu tam da Thom’un istediği şeydi. O tereddüt anında kadınla arasına üç aksak adım koydu ve kadın arkasından bir şeyler bağırdığında ne dinledi, ne yavaşladı.</p>

    <p><em>Korkunç kadın,</em> diye düşündü. <em>Onu Trollocların üzerine salıverseydik hepsini süpürmeye ve paspaslamaya koşardı.</em></p>

    <p>Elinin arkasında, çeneleri çatırdayarak esnedi. Bu tür şeyler için çok yaşlıydı. Yorgundu ve dizi fena ağrıyordu. Uykusuz geceler, savaşlar, entrikalar. Çok yaşlı. Sessizce bir yerlerde, bir çiftlikte yaşıyor olmalıydı. Tavuklarla. Çiftliklerde hep tavuk olurdu. Ve koyun. Bakması zor olmasa gerekti; çobanlar hep ortalarda dolanıp gayda çalardı. Ama elbette, Thom arp çalacaktı, gayda değil. Ya da flüt; açık hava arp için iyi değildi. Ve yakında bir de kasaba olurdu, salondaki müşterileri hayrete düşürebileceği bir hanı olan bir kasaba. İki hizmetkârın yanından geçerken pelerinini salladı. Bu sıcakta takmasının tek nedeni, insanlara âşık olduğunu belli etmekti. Onu görünce, eğlendirmek için bir anlığına durmasını umarak canlandılar, elbette. Çok memnun edici. Evet, bir çiftliğin erdemleri vardı. Sessiz bir mekân. Onu rahatsız edecek insanlar yok. Yakında bir kasaba varsa.</p>

    <p>Odasının kapısını ittirip açtı ve olduğu yerde kalakaldı. Moiraine, masasına saçılmış kâğıtları karıştırmaya pekâlâ hakkı varmış gibi doğruldu ve tabureye otururken sakin sakin eteklerini düzeltti. İşte bu güzel bir kadındı, bir erkeğin isteyebileceği her tür zarafete sahip, nüktelerine gülen. <em>Aptal! İhtiyar aptal! O bir Aes Sedai ve sen doğru düzgün düşünemeyecek kadar yorgunsun.</em></p>

    <p>“Size iyi sabahlar, Moiraine Sedai,” dedi, pelerinini bir çengele asarak. Hâlâ masanın altında, bıraktığı yerde duran yazı çantasına bakmaktan kaçındı. Önemli olduğunu belli etmenin gereği yok. Muhtemelen kadın gittikten sonra kontrol etmenin de anlamı yok; kilidi yönlendirerek açabilir ve kapatabilirdi ve Thom asla anlamazdı. Bu yorgunlukla, çantada önemli bir şey bırakıp bırakmadığını bile hatırlamıyordu. Ya da başka bir yerde. Odada görebildiği her şey ait olduğu yerdeydi. Thom dışarıda bir şey bırakacak kadar aptal olduğunu sanmıyordu. Hizmetkâr odalarının kapılarında kilit ya da sürgü bulunmazdı. “Size tazeleyici bir içki sunardım, ama korkarım sudan başka bir şeyim yok.”</p>

    <p>“Susamadım,” dedi kadın, hoş, ahenkli bir sesle. Öne eğildi ve oda o kadar küçüktü ki, elini Thom’un dizine koyabildi. Âşığın içinden bir ürperti geçti. “Keşke bu olduğu zaman yakınlarda iyi bir Şifacı olsaydı. Korkarım artık çok geç.”</p>

    <p>“Bir düzine Şifacı bile yeterli olmazdı,” dedi Thom. “Bunu bir Yarı-insan yaptı.”</p>

    <p>“Biliyorum.”</p>

    <p><em>Başka neler biliyor?</em> diye merak etti Thom, Tek sandalyesini masanın arkasından çekmek için dönerken küfrünü bastırdı. Gece boyunca güzel bir uyku çekmiş gibi hissediyordu ve dizindeki acı kaybolmuştu. Hâlâ aksıyordu, ama eklemi yaralandığından beri ilk kez bu kadar esnekti. <em>Kadın isteyip istemediğimi sormadı bile. Yak beni, neyin peşinde?</em> Bacağını esnetmeyi reddetti. O sorma nezaketini göstermiyorsa, Thom da armağanın farkında olduğunu belli etmeyecekti.</p>

    <p>“Dün ilginç bir gün oldu,” dedi Moiraine, Thom otururken.</p>

    <p>“Ben Trollocları ve Yarı-insanları ilginç saymıyorum,” dedi Thom kuru kuru.</p>

    <p>“Onları kastetmedim. Daha öncesi. Yüksek Lord Carleon’un bir av kazasında ölmesi. İyi dostu Tedosian’ın onu, anlaşıldığı kadarıyla, yabandomuzu sanması. Ya da belki bir geyik.”</p>

    <p>“Duymamıştım,” Thom sesini sakin tuttu. Kadın notu bulmuş olsa bile, izini sürüp Thom’a ulaşamazdı. Carleon’un kendisi bile kendi el yazısı sanırdı. Aes Sedai’nin anlayacağını sanmıyordu, ama yine de kendine kadının bir Aes Sedai olduğunu hatırlattı. Sanki karşısındaki o pürüzsüz, güzel yüz, o dingin gözler sırlarla dolu Thom’u izlerken unutmak mümkünmüş gibi. “Hizmetkâr odaları dedikodularla dolu, ama ben pek dinlemem.”</p>

    <p>“Dinlemez misin?” diye mırıldandı kadın ılımlı bir tavırla. “Bu durumda, Tedosian’ın Taş’a döndükten bir saat sonra, tam da karısı avın tozunu yıkaması için ona bir kadeh şarap verdikten sonra hastalandığını da duymamışsındır. Kadının ona bizzat bakmak ve kendi elleriyle beslemek istediğini duyduğunda, Tedosian’ın gözyaşı döktüğü söyleniyor. Kuşkusuz karısının aşkı karşısında mutluluk gözyaşları. Kadının, o ayağa kalkana kadar yanından ayrılmayacağına yemin ettiğini duydum. Ya da ölene kadar.”</p>

    <p>Biliyordu. Nasıl, bilemiyordu Thom, ama biliyordu. Ama neden bunu Thom’a belli ediyordu? “Bir trajedi,” dedi, kadının ılımlı sesini taklit ederek. “Sanırım Rand’ın, bulabildiği bütün sadık Yüksek Lordlara ihtiyacı olacak.”</p>

    <p>“Carleon ve Tedosian pek sadık sayılmazdı. Görünüşe göre, birbirlerine karşı bile. Rand’ı öldürüp yaşadığını unutmayı planlayan hizbi yönetiyorlardı.”</p>

    <p>“Demeyin? Bu tür şeylere pek dikkat etmem. Yüksektekilerin işleri basit bir âşığa göre değildir.”</p>

    <p>Kadının gülümsemesi kahkahaya çok yakındı, ama bir sayfadan okur gibi devam etti. “Thomdril Merrilin. Bir zamanlar onu bilenler, tanıyanlar Gri Tilki de dermiş. Caemlyn’de, Andor Kraliyet Sarayı’nın saray ozanı. Taringail öldükten sonra bir süre Morgase’in sevgilisi. Taringail’in ölümü Morgase için talihli olmuş. Adamın kadını öldürtmeyi Andor’un ilk kralı olmayı planladığını öğrendiğini sanmıyorum. Ama biz Thom Merrilin’den bahsediyorduk, uykusunda bile Evler Oyunu’nu oynayabildiği söylenen adamdan. Böyle bir adamın kendine basit bir âşık demesi yazık. Ama aynı ismi taşıyacak kadar da kibirli.”</p>

    <p>Thom şaşkınlığını güçlükle gizleyebildi. Kadın ne kadarını biliyordu? Başka tek kelime bilmiyor olsa bile çok fazla. Ama bilgisi olan tek kişi o değildi. “İsimlerden bahsetmişken,” dedi ifadesiz bir sesle, “insanın bir isim karşısında hayrete düşmesi ne olağanüstü. Moiraine Damodred. Cairhien’deki Damodred Evi’nden Leydi Moiraine. Taringail’in en küçük yarım kan kız kardeşi. Kral Laman’ın yeğeni. Ve Aes Sedai olduğunu da unutmayalım. Yönlendirme yeteneği olan zavallı bir aptaldan fazlası olduğunu bilebileceği zamanlardan önce bile Yenidendoğan Ejder’e yardım eden bir Aes Sedai. Beyaz Kule’de yüksek bağlantıları olan bir Aes Sedai de diyebilirim, aksi halde girdiği riskleri göze alamazdı. Kule Salonu’nda birisi mi? Birden fazla, derdim ben; öyle olmak zorunda. Bunun haberi dünyayı sarsardı. Ama neden sorun çıksın ki? Belki de en iyisi yaşlı bir âşığın hizmetkâr odasında bir köşede tıkılı kalmasına izin vermektir. Arpını çalan ve hikâyelerini anlatan basit bir âşık. Kimseye zarar vermeyen hikâyeler.”</p>

    <p>Thom, kadını birazcık bile tereddüde düşürmüşse, Moiraine belli etmedi. “Gerçekler olmadan spekülasyon yapmak her zaman tehlikelidir,” dedi sakin sakin. “Ev ismimi kendi seçimimle kullanmıyorum. Damodred Evi, Laman <em>Avendoraldera</em>’yı kesmeden ve bunun için tahtını ve canını kaybetmeden önce de, haklı olarak, nahoş bir isme sahipti. Aiel Savaşı’ndan bu yana, yine haklı olarak, daha da kötü oldu.”</p>

    <p>Bu kadını hiçbir şey sarsamaz mıydı? “Benden ne istiyorsun?” diye sordu Thom sinirle.</p>

    <p>Kadın gözünü bile kırpmadı. “Elayne ve Nynaeve bugün Tanchico’ya giden bir gemiye biniyorlar. Tehlikeli bir şehirdir Tanchico. Senin bilgin ve becerilerin onları hayatta tutabilir.”</p>

    <p>Demek buydu. Kadın onu Rand’dan ayırmak, oğlanı manipülasyonlarına karşı çıplak bırakmak istiyordu. “Dediğin gibi, Tanchico bugünlerde tehlikeli, ama zaten hep öyleydi. Genç hanımlara iyi şanslar dilerim, ama kafamı engerek yuvasına sokmaya niyetim yok. Bu tür şeyler için çok yaşlıyım. Ben çiftçiliğe başlamayı düşünüyordum. Sessiz bir yaşam. Güvenli.”</p>

    <p>“Sessiz bir yaşam seni öldürür bence.” Moiraine’in sesi eğleniyormuş gibi çıkıyordu. Küçük, ince elleriyle eteğinin kıvrımlarını düzeltti. Thom, kadının gülümsemesini saklamaya çalıştığı izlenimine kapıldı. “Ama Tanchico yapamaz. Bunu garanti ederim ve Birinci Yemin adına, bunun doğru olduğunu biliyorsun.”</p>

    <p>Thom, yüzünü ifadesiz tutmak için gösterdiği bütün çabaya rağmen, kaşlarını çatmaktan alamadı kendini. Kadın bunu söylemişti ve yalan söyleyemezdi, ama nasıl bilebilirdi ki? Kehanet yeteneği olmadığından emindi; Thom kadının Yeti’ye sahip olmadığına söylediğinden emindi. Ama söylemişti. <em>Kavrulası kadın!</em> “Neden Tanchico’ya gideyim ki?” Unvanını kullanmasa da olurdu.</p>

    <p>“Elayne’i korumak için, nasıl? Morgase’in kızını?”</p>

    <p>“Morgase’i on beş senedir görmedim. Ben Caemlyn’den ayrıldığım zaman Elayne daha küçücüktü.”</p>

    <p>Moiraine duraksadı, ama konuştuğu zaman sesi boyun eğmez bir kararlılığa sahipti. “Peki Andor’u terk etme sebebin neydi? Owyn adında bir yeğen, sanırım. Bahsettiğin, yönlendirme yeteneğine sahip o zavallı aptallardan biri. Kızıl Aes Sedailerin onu Tar Valon’a getirmesi gerekirdi, ama bunun yerine onu olduğu yerde ehlileştirmeyi ve onu... komşularının merhametine terk etmeyi tercih ettiler,”</p>

    <p>Thom ayağa kalkarken sandalyesini devirdi, sonra dizleri titrediği için masaya tutunmak zorunda kaldı. Owyn ehlileştirildikten sonra fazla yaşamamıştı. Artık yönlendirememesine rağmen böyle bir adamın yanlarında yaşamasına tahammül edemeyen sözde dostlar tarafından uzaklaştırılmıştı. Thom ne yaparsa yapsın Owyn’in yaşamaktan vazgeçmesini engelleyememişti, genç karısının bir ay sonra peşinden mezara girmesini de engelleyememişti.</p>

    <p>“Neden?..” Kabaca boğazını temizleyerek sesinin daha az pürüzlü çıkması için çaba gösterdi. “Neden bana bunları anlatıyorsun?”</p>

    <p>Moiraine’in yüzünde duygudaşlık vardı. Pişmanlık olabilir miydi? Kuşkusuz hayır. Bir Aes Sedai’den değil. Duygudaşlık da sahte olmalıydı. “Sen yalnızca Elayne ve Nynaeve’e yardım etmeye gönüllü olsaydın yapmazdım.”</p>

    <p>“Neden, yanasıca! Neden?”</p>

    <p>“Elayne ve Nynaeve ile gidersen, seni bir daha gördüğümde sana o Kızıl Aes Sedailerin isimlerini ve onlara emri veren kişinin ismini veririm. Kendi başlarına hareket etmediler. Ve seni bir daha <em>göreceğim.</em> Tarabon’da hayatta kalacaksın.”</p>

    <p>Thom titrek bir nefes aldı. “İsimleri ne işime yarayacak?” diye sordu düz bir sesle. “Beyaz Kule’nin gücüne sarınmış Aes Sedai isimleri.”</p>

    <p>“Yetenekli ve tehlikeli bir Evler Oyunu oyuncusu o isimleri kullanmanın bir yolunu bulabilir,” diye yanıt verdi kadın sessizce. “Yaptıklarını yapmamalıydılar. Bunun için affedilmemeliydiler.”</p>

    <p>“Lütfen odamdan çıkar mısın?”</p>

    <p>“Sana bütün Aes Sedailerin o Kızıllar gibi olmadığını öğreteceğim, Thom. Öğrenmek zorundasın.”</p>

    <p>“Lütfen?”</p>

    <p>Kadın gidene kadar masaya yaslanarak ayakta durdu. Kadının beceriksizce dizlerinin üzerine çöktüğünü, yıpranmış yüzünde akan gözyaşlarını görmesini istemiyordu. <em>Ah, Işık, Owyn.</em> Hepsini olabildiğince derine gömmüştü. <em>Oraya zamanında ulaşamadım. Çok meşguldüm. Lanet olası Evler Oyunu ile çok meşguldüm.</em> Sinirli tavırlarla yüzünü sildi. Moiraine Oyun’u en iyilerle birlikte oynayabilirdi. Thom’u oraya buraya döndürebilir, Thom’un tamamen gizli olduğunu düşündüğü bütün iplerini çekiştirebilirdi. Owyn. Elayne. Morgase’in kızı. Morgase için yalnızca arkadaşça bir sevgi kalmıştı, belki bundan biraz daha fazlası, ama dizlerinde hoplattığınız bir çocuğa sırtınızı dönmek güçtü. <em>O kız Tanchico’da, ha? O şehir savaş yokken bile diri diri yer onu. Şimdi kuduz kurtlarla dolu bir çukur olmalı. Ve Moiraine bana isimlerini verecek.</em> Tek yapması gereken, Rand’ı Aes Sedailerin ellerine bırakmaktı. Tıpkı Owyn’i bıraktığı gibi. Moiraine onu çatal sopaya taktığı bir yılan gibi ele geçirmişti ve ne kadar kıvranırsa kıvransın kurtulamıyordu. <em>Kavrulası kadın!</em></p>

    <p class="paragraf">Min, nakış sepetinin sapını koluna geçirerek diğer eliyle eteklerini topladı ve kahvaltıdan sonra sırtı dik, yemek salonundan gezine gezine çıktı. Kafasında dolu bir şarap kadehini dengeleyebilir ve tek damla dökmezdi. Kısmen bu elbisenin içinde doğru düzgün adım atamadığından. Gövdesi ve kolları dar, işlemeli uçları, eliyle toplamazsa yerlerde sürünecek kadar uzun ve bol, açık mavi ipekten bir elbiseydi. Kısmen de, Laras’ın gözlerini üzerinde hissedebildiğinden.</p>

    <p>Arkasına fırlattığı bakış, haklı olduğunu gösterdi. Mutfaklar Sorumlusu, bacaklı bir şarap fıçısı gibi, yemek salonunun kapısından onaylayan bakışlarla gülümsüyordu ona. Kadının gençliğinde güzel olduğunu ya da yüreğinde güzel ve cilveli kızlar için bir yer bulunduğunu kim düşünürdü ki? “Canlı,” derdi onlara. “Elmindreda”yı şişman kanatlarının altına alacağını kim tahmin ederdi? Pek de rahat bir pozisyon sayılmazdı. Laras koruyucu gözünü Min’den ayırmıyordu, onu Kule arazileri içinde her yerde bulabilen bir göz. Min, gülümsemesine karşılık verdi ve şimdi siyah, kıvırcık buklelerden bir yığın olan saçlarını sıvazladı. <em>Kavrulası kadın! Pişirecek bir şeyi ya da bağıracak yamağı falan yok mu?</em></p>

    <p>Laras ona el salladı, o da karşılık verdi. Ona böylesine yakından göz kulak olan birini gücendirmeye cesaret edemezdi, kaç hata yapıyor olabileceğinden emin değilken, hayır. Laras, “canlı” kadınların her numarasını biliyordu ve Min’e, zaten bilmediği her şeyi öğretmeyi düşünüyordu.</p>

    <p>Tek gerçek hata, diye düşündü Min yüksek bir söğüdün dibindeki mermer banka otururken, nakışa el atmak olmuştu. Laras’ın bakış açısından değil, kendi bakış açısından. Sepetinden nakış çemberini çıkararak hüzünle dün yaptığı işlemeleri inceledi, bir dizi çarpık sarı öküzgözü ve açık sarı bir gül goncası diye yaptığı, ama kendisi söylemediği sürece kimsenin anlamayacağı bir şey. İçini çekerek dikişleri sökmeye başladı. Leane haklıydı, diye düşündü; bir kadın, elinde bir nakış çemberiyle saatlerce oturup herkesi ve her şeyi izleyebilir kimse de bunu tuhaf bulmazdı. Ama biraz yeteneği olsa epey işe yarardı.</p>

    <p>En azından dışarıda olmak için mükemmel bir havaydı. Birkaç pamuk gibi, beyaz bulutun günün mükemmelliğini vurgulamak üzere dizili durduğu gökyüzünde altın rengi güneş ufuktan henüz kopmuştu. Hafif bir esinti gül kokuları taşıyor, kırmızı beyaz çiçekli yüksek calma çalılarını karıştırıyordu. Kısa süre sonra ağacın yakınındaki çakıl kaplı yollar o ya da bu iş peşinde koşturan, Aes Sedailerden seyislere, bir sürü insanla dolacaktı. Mükemmel bir sabah ve gözlenmeden gözlemek için mükemmel bir yer. Belki bugün faydalı bir görü elde ederdi.</p>

    <p>“Elmindreda?”</p>

    <p>Min yerinde sıçradı ve iğneyle deldiği parmağını ağzına soktu. Bankın üzerinde dönerek gizlice yaklaştığı için Gawyn’e saldırmaya hazırlandı, ama sözcükler boğazında dondu. Galad yanındaydı. Gawyn’den daha uzun boylu, uzun bacaklıydı ve bir dansçının zarafeti, ince, kaslı bir kuvvetle hareket ediyordu. Elleri de uzundu, zarif ama güçlü. Ve yüzü... Kısaca, Min’in gördüğü en güzel adamdı.</p>

    <p>“Parmağını emmeyi bırak,” dedi Gawyn sırıtarak. “Küçük, şirin bir kız olduğunu biliyoruz; bize kanıtlamana gerek yok.”</p>

    <p>Min kızararak telaşla elini ağzından çekti ve Elmindreda’ya hiç yakışmayacak öfkeli bir bakış fırlatmaktan kendini zor alıkoydu. Sırrını saklamak için Amyrlin’den tehditler ve emirler gerekmemişti, sonrası yeterli olmuştu, ama Gawyn her fırsatı ona sataşmak için kullanıyordu.</p>

    <p>“Alay etmek doğru değil, Gawyn,” dedi Galad. “Sizi gücendirmek istemedi, Elmindreda Hanım. Bağışlayın, ama daha önce karşılaşmış olabilir miyiz? Gawyn’e öyle öfkeli öfkeli kaşlarınızı çatınca sizi tanıdığımı sandım.”</p>

    <p>Min utangaç bir tavırla bakışlarını indirdi. “Ah, ben <em>sizinle</em> tanışsam unutmazdım, Lord Galad,” dedi en iyi aptal kız sesiyle. Aptal aptal sırıtan ses tonu ve kendi dikkatsizliği karşısındaki öfkesi saç diplerine kadar kızarmasına sebep oldu ve oynadığı rolü vurguladı.</p>

    <p>Hiç kendine benzemiyordu ve elbisesiyle saçları bunun yalnızca bir kısmı idi. Leane şehirden kremler, pudralar ve inanılmaz çeşitlilikte gizemli, kokulu şeyler edinmişti ve Min’e öyle bir eğitim vermişti ki, uykusunda bile kullanabilirdi onları. Artık çıkık elmacık kemikleri vardı ve dudakları doğanın verdiği renkten daha fazlasına sahipti. Göz kapaklarını çevreleyen siyah bir krem ve ince pudra kirpiklerini vurgulayarak gözlerini olduğundan daha iri gösteriyordu. Hiç kendi gibi değil. Çömezlerden bazıları hayranlık içinde ne kadar güzel göründüğünü söylemişlerdi ve birkaç Aes Sedai bile ona “çok güzel bir çocuk” demişti. Bundan nefret ediyordu. Elbise oldukça güzeldi, itiraf ediyordu, ama geri kalanından nefret ediyordu. Ama hakkıyla yapamayacaksa kılık değiştirmenin bir anlamı yoktu.</p>

    <p>“Eminim hatırlardın,” dedi Gawyn kuru kuru. “Dikişini kesintiye uğratmak istemedim... kırlangıç mı? <em>Sarı</em> kırlangıçlar?” Min çemberi sepete tıktı. “Ama senden bunu yorumlamanı istemek için gelmiştim.” Kızın ellerine küçük, deri ciltli, eski ve lime lime bir kitap bıraktı ve aniden sesi ciddileşti. “Kardeşime bunun saçma olduğunu söyle. Belki seni dinler.”</p>

    <p>Min kitabı inceledi. <em>Işığın Yolu,</em> yazan Lothair Mantelar. Kitabı gelişigüzel açarak okudu. “Bu şekilde her tür zevkten vazgeçin, çünkü iyilik, saf bir soyutlamadır, aşağı duygularla bulanan mükemmel, kristal bir idealdir. Teni şımartmayın. Ten zayıftır, ama tin güçlüdür; tin güçlü değilken ten faydasızdır. Doğru düşünce duyularla boğulur ve doğru eylem tutkularca engellenir. Doğruluktan, yalnızca doğruluktan haz alın.” Kuru saçmalıklar gibi görünüyordu.</p>

    <p>Min, Gawyn’e gülümsedi, hatta kıkırdamayı başardı. “Ne kadar çok sözcük var. Korkarım kitaplardan pek anlamam, Lord Gawyn. Bir kitap okumayı çok isterim... gerçekten.” İçini çekti. “Ama o kadar az zaman var ki! Neden, saçlarımı doğru düzgün yapmak bile saatlerimi alıyor. Güzel olmuş mu?” Delikanlının yüzündeki öfkeli şaşkınlık onu neredeyse güldürecekti, ama kahkahasını kıkırdamaya dönüştürdü. Bir seferliğine sataşılanın o olması keyifliydi; Min bunu daha sık yapmalıydı. Bu kılığa bürünmekte, daha önce aklına gelmeyen olasılıklar vardı. Kule’de kalışı tamamen can sıkıntısı ve sinirle geçmek zorunda değildi. Onun da <em>biraz</em> eğlenmeye hakkı vardı.</p>

    <p>“Lothair Mantelar,” dedi Gawyn gergin bir sesle. “Beyazpelerinleri kurdu. Beyazpelerinler!”</p>

    <p>“Büyük bir adamdı,” dedi Galad kararlılıkla. “Asil fikirlere sahip bir filozof. Eğer Işığın Evlatları o öldükten sonra bazen... aşırılık... yapmaya başlamışsa da, bu gerçeği değiştirmez.”</p>

    <p>“Ay. Beyazpelerinler,” dedi Min nefes nefese ve hafifçe ürpererek ekledi. “Çok kaba adamlar olduklarını duydum. Bir Beyazpelerin’in dans ettiğini hayal edemiyorum. Sizce burada bir dans düzenlenmesi olasılığı var mıdır? Aes Sedailer de dans etmekten hoşlanmıyor gibi. Halbuki ben dans etmeye bayılırım.” Gawyn’in gözlerindeki hayal kırıklığı harikaydı.</p>

    <p>“Sanmıyorum,” dedi Galad, kitabı ondan alarak. “Aes Sedailer kendi işleri ile... fazla meşgul. Şehirde uygun bir balo duyarsam, dilerseniz size eşlik ederim. O iki hödüğün sizi rahatsız etmesinden korkmanıza gerek yok.” Ne yaptığının bilincinde olmadan kıza gülümsedi ve Min bir anda kendini gerçekten nefes nefese buldu. Erkeklerin bu şekilde gülümsemesine izin verilmemeliydi.</p>

    <p>Onun hangi iki hödükten bahsettiğini hatırlaması için biraz zaman gerekti. Sözde Elmindreda’ya evlenme teklif eden ve kız kararını veremediği için dövüşecek duruma gelen ve ikisine de cesaret vermekten vazgeçemediği için onu Kule’ye sığınmak zorunda bırakan iki adam. Orada bulunmak için tek bahanesi. <em>Bu elbise yüzünden,</em> diye düşündü kendi kendine. <em>Kendi giysilerim üzerimde olsaydı doğru düzgün düşünebilirdim.</em></p>

    <p>“Amyrlin’in seninle her gün konuştuğunu fark ettim,” dedi Gawyn aniden. “Kız kardeşimiz Elayne’den bahsetti mi? Ya da Egwene al’Vere’den? Nerede oldukları hakkında herhangi bir şey söyledi mi?”</p>

    <p>Min, delikanlının gözünü morartabilmeyi umdu. Neden rol yaptığını bilmiyordu elbette, ama kızın Elmindreda olarak kabul edilmesine yardım etmeye razı olmuştu ve şimdi onu Kule’de zaten çok fazla kişinin Min’in dostları olduğunu bildiği kişilere bağlıyordu. “Ah, Amyrlin Makamı harika bir kadın,” dedi tatlı tatlı. Gülümseyerek dişlerini gösterdi. “Hep nasıl zaman geçirdiğimi soruyor ve elbiseme iltifat ediyor. Sanırım kısa sürede Darvan ve Goemal arasında bir karar vermemi umuyor, ama bunu yapamıyorum.” Savunmasız ve şaşkın göründüğünü umarak gözlerini iri iri açtı. “İkisi de o kadar tatlı ki! Kim dediniz? Kız kardeşiniz mi, Lord Gawyn? Kız-Veliaht mı? Amyrlin Makamı’nın ondan bahsettiğini sanmıyorum. Diğerinin adı neydi?” Gawyn’in dişlerini gıcırdattığını duyabiliyordu.</p>

    <p>“Bunlarla Elmindreda Hanım’ı rahatsız etmemeliyiz,” dedi Galad. “Senin sorunun bu, Gawyn. Yalanı bulup başa çıkmak bizim işimiz.”</p>

    <p>Min onu duymadı bile, çünkü aniden, uzun, siyah saçları çökmüş omuzlarının üzerine dökülmüş, bir Kabuledilmiş’in dikkatli bakışları altında amaçsızca çakıl döşeli yolların üzerinde, ağaçların arasında dolanan iri bir adama bakıyordu. Logain’i daha önce de görmüştü, yanında hep bir Kabuledilmiş olan hüzünlü, bir zamanlar sağlıklı olan bir adam. Kadın kaçması kadar, kendini öldürmesini de engellemek için oradaydı; cüssesine rağmen kaçmayı başarabilecek biri gibi görünmüyordu. Ama Min daha önce adamın başının çevresinde canlı altın rengi ve mavi, parlak bir hare görmemişti hiç. Bir anlığına belirdi ve kayboldu; ama yeterliydi.</p>

    <p>Logain kendini Yenidendoğan Ejder ilan etmiş, yakalanmış ve ehlileştirilmişti. Sahte Ejder olarak ne ihtişama sahip olmuşsa, bu artık çok gerilerde kalmıştı. Onun için tek kalan şey, ehlileştirilmiş olanların ümitsizliğiydi, görme, işitme ve tatma duyularından yoksun kalmış, ölmek isteyen bir adam gibi, bu tür adamlara kaçınılmaz olarak birkaç yıl içinde gelen ölümü bekleyen biri. Logain, belki de görmeden, Min’e bir bakış fırlattı; gözleri umutsuzca kendi içine bakıyordu. O zaman neden gelecek zafer ve ihtişamdan bahseden bir haresi vardı? Bunu Amyrlin’e anlatmalıydı.</p>

    <p>“Zavallı adam,” diye mırıldandı Gawyn. “Ona acımamak elimden gelmiyor. Işık, bitirmesine izin vermek merhamet olurdu. Neden yaşamaya devam etmeye zorluyorlar onu?”</p>

    <p>“O merhameti hak etmiyor,” diye bildirdi Galad. “Adamın ne olduğunu, neler yaptığını unuttun mu? O ele geçirilmeden kaç binler öldü? Kaç kasaba yakıldı? Bırak diğerleri için bir uyarı olarak yaşasın.”</p>

    <p>Gawyn başını salladı, fakat bunu gönülsüzce yapmıştı. “İnsanlar onu takip etti. O kasabaların bazıları onu savunduğu için yakıldı.”</p>

    <p>“Gitmeliyim,” dedi Min ayağa kalkarak ve Galad bir anda pürdikkat kesildi.</p>

    <p>“Bizi affedin, Elmindreda Hanım. Sizi korkutmak istemedik. Logain size zarar veremez. Sizi temin ederim.”</p>

    <p>“Ben... Evet, biraz başımın dönmesine sebep oldu. Lütfen beni affedin. Gerçekten gidip uzanmalıyım.”</p>

    <p>Gawyn son derece şüpheli görünüyordu, ama Min dokunamadan sepetini kaptı. “En azından size bir süre eşlik edeyim,” dedi, sesinden sahte endişe akarak. “Madem başınız dönüyor, bu sepet sizin için çok ağır olmalı. Bayılmanızı istemem.”</p>

    <p>Min, sepeti kapıp kafasına indirmek istedi, ama Elmindreda böyle tepki vermezdi. “Ah, teşekkür ederim, Lord Gawyn. Çok naziksiniz. Çok nazik. Hayır, hayır, Lord Galad. Lütfen ikinizi birden meşgul etmeyeyim. Siz burada oturun ve kitabınızı okuyun. Lütfen oturacağınızı söyleyin. Yoksa dayanamam.” Kirpiklerini bile kırpıştırdı.</p>

    <p>Bir şekilde Galad’ı mermer banka oturtmayı başardı, ama Gawyn yanı başında kaldı. Etekleri bir baş belasıydı; onları dizlerine kadar çekip koşmak istedi, ama Elmindreda asla koşmazdı ve dans ettiği zamanlar hariç, bacaklarını o kadar sergilemezdi. Laras bu konuda ona çok ciddi dersler vermişti; bir kez koşarken görülürse, Elmindreda imajı tamamen yok olurdu. Ve Gawyn!..</p>

    <p>“Sepeti bana ver, seni et beyinli aptal,” diye hırladı, Galad’ın görüş alanından çıktıkları anda ve delikanlı denileni yapamadan sepeti çekip aldı. “Neden onun önünde bana Elayne ve Egwene’i soruyorsun? Elmindreda onlarla hiç karşılaşmadı. Onlar Elmindreda’nın umurunda değil. Elmindreda onlarla aynı cümle içinde geçmek istemiyor! Bunu anlayamıyor musun?”</p>

    <p>“Hayır,” dedi Gawyn. “Sen açıklamadığın için anlamıyorum. Ama özür dilerim.” Sesinde Min’i yatıştıracak kadar pişmanlık yoktu. “Yalnızca çok endişeliyim. Neredeler? Irmak yukarı gelen, bu Tear’daki sahte Ejder haberleri içimi rahatlatmıyor. Orada bir yerdeler, Işık bilir nerede ve ben kendi kendime, Logain’in Ghealdan’da başlattığı yangın gibi bir şeyin ortasında olup olmadıklarını sorup duruyorum.”</p>

    <p>“Ya o sahte Ejder değilse?” diye sordu Min ihtiyatla.</p>

    <p>“Sokaklardaki söylentiler, Tear Taşı’nı ele geçirdiğini söylüyor diye mi? Söylentiler bir şekilde olayları büyütür. Buna gördüğüm zaman inanırım ve her durumda, beni ikna etmek için daha fazlası gerekir. Taş bile düşebilir. Elayne ve Egwene’in Tear’da olduklarına inanmıyorum, ama bilmemek midemi asit gibi kemiriyor. Eğer başına bir şey geldiyse...”</p>

    <p>Min, hangisinden bahsettiğini bilmiyordu ve onun da bilmediğini tahmin ediyordu. Sataşmalarına rağmen ona acıdı, ama yapabileceği hiçbir şey yoktu. “Dediğimi yapabilsen ve...”</p>

    <p>“Biliyorum. Amyrlin’e güven. Güven!” Uzun bir nefes verdi. “Galad’ın meyhanelerde Beyazpelerinlerle içki içtiğini biliyor musun? Barış içinde geldiği sürece herkes köprüleri geçebilir, lanet Işığın Evlatları bile.”</p>

    <p>“Galad mı?” dedi kız inanmazlık içinde. “Meyhanelerde mi? İçki mi?”</p>

    <p>“Bir iki kupadan fazla değildir eminim. Kendi isim günü için bile daha fazla eğilmez.” Gawyn, bunun Galad’ı eleştirmek sayılıp sayılmayacağından emin olamamış gibi kaşlarını çattı. “Asıl nokta şu ki, Beyazpelerinlerle konuşuyor. Ve şimdi de bu kitap çıktı. İthaf yazısına bakılırsa bizzat Eamon Valda vermiş ona. ‘Yolunu bulman umuduyla.’ Valda, Min. Köprülerin diğer yanında, Beyazpelerinlere kumanda eden adam. Bilmemek Galad’ı da yeyip kemiriyor. Beyazpelerinleri dinliyor. Kız kardeşimize ya da Egwene’e bir şey olursa...” Başını iki yana salladı. “Nerede olduklarını biliyor musun, Min? Bilsen bana söyler misin? Neden saklanıyorsun?”</p>

    <p>“Çünkü güzelliğimle iki adamı deli ettim ve kararımı veremiyorum,” dedi Min ekşi ekşi.</p>

    <p>Gawyn acı bir yarım kahkaha kopardı, sonra bir sırıtmayla maskeledi. “Eh, en azından buna inanabilirim.” Güldü, kızın çenesinin altını parmağıyla okşadı. “Sen çok güzel bir kızsın, Elmindreda. Çok güzel, akıllı, küçük bir kız.”</p>

    <p>Min yumruğunu sıktı ve delikanlının gözünü yumruklamaya çalıştı, ama Gawyn geriye kaçtı ve kız eteklerine takılarak düşecek oldu. “Seni lanet yüksük kafalı öküz!” diye hırladı.</p>

    <p>“Çok zarif bir hareket, Elmindreda,” diye güldü Gawyn. “Böylesine ahenkli bir ses, tıpkı bir bülbül gibi ya da geceleyin bir kumrunun ötüşü gibi. Elmindreda’yı görünce hangi erkeğin gözleri çakmak çakmak olmaz?” Neşesi kayıp gitti, Gawyn ciddiyetle kıza döndü. “Bir şey öğrenirsen, lütfen bana söyle. Lütfen? Dizlerimin üzerinde yalvarırım, Min.”</p>

    <p>“Sana söylerim,” dedi kız. <em>Elimden gelirse. Onlar için güvenliyse. Işık, bu yerden nefret ediyorum. Neden Rand’a dönemiyorum?</em></p>

    <p>Gawyn’i orada bıraktı ve Kule binasına girdi. Neden zemin katta olduğunu, nereye gittiğini sorabilecek Aes Sedailere ve Kabuledilmişlere karşı, gözünü açık tuttu. Logain haberi Amyrlin’in, görünüşte tesadüfen, her zamanki gibi akşamın geç saatlerinde ona yaklaşmasını bekleyemeyecek kadar önemliydi. En azından kendi kendine böyle dedi. Sabırsızlık derisinden fırlayıp çıkacakmış gibi geliyordu.</p>

    <p>Yalnızca ileride bir köşeyi dönen ya da uzakta bir odaya giren birkaç Aes Sedai gördü ki, bu çok iyiydi. Kimse durup dururken Amyrlin Makamı’na uğrayamazdı. Yanından geçtiği, işlerinin peşinde koşturan bir avuç hizmetkâr onu sorgulamadı, elbette, hatta neredeyse hiç durmadan diz kırdıktan sonra ikinci kez bakmadılar bile.</p>

    <p>Amyrlin’in çalışma odasının kapısını ittirirken Leane’in yanında biri bulunması olasılığına karşın bir hikâye hazırlamıştı, ama giriş odası boştu. İç kapıya seğirtti ve başını içeri soktu. Amyrlin ve Vakanüvis Siuan’ın masasının iki yanında oturuyordu. Masanın üzerine küçük, ince kâğıt parçaları saçılmıştı. Başları hızla ona döndü, bakışları dört çivi gibiydi.</p>

    <p>“Sen burada ne yapıyorsun?” diye terslendi Amyrlin. “Sığınma talep eden aptal bir kız olman gerekiyor, çocukluk arkadaşım değil. Geçerken, kayıtsız görüşmeler dışında aramızda iletişim olmamalı. Gerekirse Laras’ın bir çocuğa göz kulak olan dadı gibi seni izlemesini emrederim. Sanırım bu onun hoşuna gider, ama senin hoşuna gideceğinden emin değilim.”</p>

    <p>Min düşünce ile ürperdi. Aniden Logain acil değilmiş gibi geldi; takip eden birkaç gün içinde ihtişam elde edecek değildi. Ama asıl geliş amacı o değildi, o yalnızca bir bahaneydi ve Min şimdi geri dönemezdi. Kapıyı arkasından kapattı ve kekeleyerek gördüklerini ve ne anlama geldiklerini anlattı. Leane’in yanında bunu yapmak onu hâlâ huzursuz ediyordu.</p>

    <p>Siuan bitkinlikle başını iki yana salladı. “Endişelenecek bir şey daha. Cairhien’de kıtlık. Tarabon’da kayıp bir Aes Sedai. Sınırboyları’nda Trolloc saldırılarının yine artması. Kendine Peygamber diyen bu aptalın, Ghealdan’da isyanlar çıkarması. Görünüşe göre Ejder’in bir Shienar lordu olarak yeniden doğduğunu vaaz ediyor,” dedi inanmazlık içinde. “En küçük şeyler bile kötü. Arad Doman’daki savaş Saldaea ticaretini durdurdu ve kıtlık Maradon’da huzuru bozuyor. Bunun yüzünden Tenobia tahttan indirilebilir bile. Aldığım tek iyi haber Afet’in bir sebepten gerilemiş olması. Sınırtaşlarının ötesinde üç kilometre, hatta daha fazla yeşillik, hem de Saldaea’dan Shienar’a, tek yozlaşma izi olmadan. Afet’in gerilediği ilk kez görülüyor. Ama sanırım iyi haberler kötü haberlerle dengelenmeli. Teknede bir sızıntı varsa, başkalarının da olduğu kesindir. Dengeli olmasını dilerim. Leane, Logain’in yanında nöbet tutanların sayısını artır. Artık ne sorun yaratabilir, düşünemiyorum, ama öğrenmek de istemiyorum.” O delici mavi gözleri Min’e çevirdi. “Neden ürkmüş bir martı gibi çırpınarak geldin buraya? Logain bekleyebilirdi. Adam gün batımından önce güç ve ihtişam bulacak değil.”</p>

    <p>Kendi düşüncelerinin yankısı, Min’in huzursuzca kıpırdanmasına sebep oldu. “Biliyorum,” dedi. Leane’in kaşları uyarırcasına kalktı ve Min telaşla, “Anne,” diye ekledi. Vakanüvis onaylarcasına başını salladı.</p>

    <p>“Bu, neden burada olduğunu bana anlatmıyor, çocuğum,” dedi Siuan.</p>

    <p>Min kendini toparladı. “Anne, ilk günden bu yana gördüğüm hiçbir şey çok önemli değildi. Kara Ajah’a işaret eden bir şey görmediğim kesin.” O isim Min’i hâlâ ürpertiyordu. “Size siz Aes Sedailerin yüzleşeceği felaket hakkında bildiğim her şeyi anlattım ve kalanlar faydasız.” O delici bakışlar üzerindeyken durup yutkunması gerekti. “Anne, gitmemem için hiçbir sebep yok. Gitmem için sebep var. Belki Rand yapabildiklerimden gerçekten faydalanabilir. Taş’ı ele geçirdiyse... Anne, bana ihtiyacı olabilir.” <em>En azından benim ona ihtiyacım var, kavrulası aptal ben!</em></p>

    <p>Vakanüvis, Rand’ın ismi telaffuz edilince açık bir biçimde ürperdi. Diğer yandan, Siuan yüksek sesle umursamadığını belirtti. “Görülerin çok faydalı oldu. Logain hakkındakini bilmek önemli. Başkasından şüphelenilmeden hırsızlık yapan seyisi buldun. Bir de hamile kalacak olan o kızıl saçlı çömez var!.. Sheriam önünü kesti... kız eğitimi bitene kadar erkekleri düşünemeyecek bile... ama sen olmasan çok geç olana kadar bilemezdik. Hayır, gidemezsin. Eninde sonunda görülerin Kara Ajah’a giden bir harita çizecek bana ve bu olana kadar, görülerin yine de kıymetlerini kanıtlıyor.”</p>

    <p>Min içini çekti, yalnızca Amyrlin onu bırakmadığı için değil. O kızıl kafalı çömezi son gördüğünde, kız kaslı bir nöbetçi ile ağaçlıklara kaçıyordu. Evleneceklerdi, belki yaz bitmeden; Min onları birlikte gördüğü anda anlamıştı, ama Kule hazır olana kadar asla bir çömezin gitmesine izin vermezdi, eğitimine devam edemeyecek biri bile olsa. O ikilinin geleceğinde bir çiftlik ve bir sürü çocuk vardı, ama Amyrlin’e bunu söylemenin anlamı yoktu.</p>

    <p>“En azından Gawyn ve Galad Egwene ve kız kardeşlerin iyi olduğunu öğrenebilirler mi, Anne?” Sormak sinirine dokunuyordu ve kendi sesinin tonu da öyle. Bir dilim kek isteği reddedilen ve onun yerine bir kurabiye için yalvaran bir çocuk. “En azından onlara, ceza olarak çiftlikte çalıştıkları gibi saçma bir hikâye yerine başka bir şey söyleyin.”</p>

    <p>“Sana bunun seni ilgilendirmediğini söylemiştim. Bir kez daha söyletme.”</p>

    <p>“Buna ne ben, ne onlar inanıyor,” diye ağzından kaçırdı Min, Amyrlin’in kuru gülümsemesi onu susturmadan önce. Bu hoş bir gülümseme değildi</p>

    <p>“Demek nerede olduklarını değiştirmemi istiyorsun, öyle mi? Herkese çiftlikte olduklarını söyledikten sonra. Bunun birkaç kaşın kalkmasına sebep olacağını düşünmüyor musun? O oğlanlar dışında herkes kabul ediyor. Ve senin dışında. Eh, Coulin Gaidin onları daha sıkı çalıştırmak zorunda kalacak. Tutulmuş kaslar ve yeterince ter, çoğu erkeğin aklını başka dertlerden uzaklaştırır. Kadınların da. Sen de çok soru soruyorsun. Bakalım birkaç gün tencere ovmak senin için neler yapacak. Burnunu ait olmadığı yerlere sokmandansa iki üç gün hizmetlerinden faydalanmamak daha iyi.”</p>

    <p>“Başlarının dertte olup olmadığını bile bilmiyorsunuz, değil mi? Ya da Moiraine’in.” Aslında Moiraine’i kastetmiyordu.</p>

    <p>“Kızım,” dedi Leane uyarırcasına, ama Min artık susturulmayacaktı.</p>

    <p>“Neden haber almadık? Söylentiler buraya iki gün önce ulaştı. İki gün! Neden masanızdaki o kâğıt parçalarından biri ondan mesaj taşımıyor? Neden güvercin göndermedi? Siz Aes Sedailerin her yerde güvercincileri olduğunu sanırdım. Tear’da yoksa bile haber olmalıydı. Bir atlı çoktan Tar Valon’a ulaşmış olurdu. Neden?..”</p>

    <p>Siuan’ın masaya inen avucundan çıkan düz çatırtı sözünü kesti. “Olağanüstü ölçüde iyi itaat ediyorsun,” dedi alayla. “Çocuğum, biz aksini işitene kadar genç adamın iyi olduğunu varsay. Öyle olması için dua et.” Leane yine ürperdi. “Maule’da bir deyiş vardır, çocuğum,” diye devam etti Amyrlin. “Bela seni rahatsız edene kadar sen belayı rahatsız etme. Bunu iyi öğren, çocuğum.”</p>

    <p>Kapı çekingenlikle tıklatıldı.</p>

    <p>Amyrlin ve Vakanüvis bakıştılar; sonra iki çift göz Min’e kaydı. Varlığı bir sorundu. Saklanacak kesinlikle hiçbir şey yoktu; balkon bile odadan açıkça görülebiliyordu.</p>

    <p>“Burada olman için bir sebep,” diye mırıldandı Siuan, “seni aptal bir kızdan başka bir şeymiş gibi göstermeyecek bir sebep. Leane, kapının yanında dur.” O ve Vakanüvis, aynı anda ayağa kalktılar, Leane kapıya giderken Siuan masanın çevresinden dolandı. “Leane’in yerine otur, kızım. Adımlarını aç, çocuk; adımlarını aç. Şimdi surat as. Öfkeli değil, asık suratlı! Alt dudağını çıkar ve yere bak. Saçlarına kurdele taktırmışım gibi, dev, kırmızı kurdeleler. İşte böyle. Leane.” Amyrlin yumruklarını kalçalarına dayadı ve sesini yükseltti. “Ve bir daha öyle haber vermeden odama dalarsan çocuk...”</p>

    <p>Leane kapıyı çekip açtı ve esmer bir çömez Siuan’ın tiradı karşısında irkildi, sonra diz kırarak selam verdi. “Amyrlin için mesaj var, Aes Sedai,” diye ciyakladı kız. “Güvercinliğe iki güvercin geldi.” Min’e güzel olduğunu söyleyen kızlardan biriydi. İri iri açılmış gözlerle Vakanüvis’in ötesine bakmaya çalıştı.</p>

    <p>“Bu seni ilgilendirmez, çocuğum,” dedi Leane sertçe, minik kemik silindirleri kızın elinden alarak. “Sen güvercinliğe dön.” Çömez daha doğrulamadan Leane kapıyı kapattı ve içini çekerek kapıya yaslandı. “Söylediğinden beri her beklenmedik ses yerimde sıçratıyor beni...” Doğrularak masaya döndü. “İki mesaj daha, Anne. Açayım mı?”</p>

    <p>“Evet. Aç onları,” dedi Amyrlin. “Herhalde Morgase, Cairhien’i işgal etmeye karar vermiştir. Ya da Trolloclar Sınırboyları’na girmiştir. Başka her şeyle uyumlu olurdu.” Min yerinde kaldı; Siuan’ın tehditlerinin bazıları çok gerçekçi gelmişti.</p>

    <p>Leane, parmağının ucundan daha büyük olmayan, küçük silindirlerden birinin ucundaki, kırmızı mum mührü inceledi, sonra mühürle oynanmadığından emin olunca tırnağıyla kırarak açtı. İçindeki kâğıt rulosunu ince, fildişinden bir cımbızla çekti. “Trolloclar kadar kötü, Anne,” dedi okumaya başlar başlamaz. “Mazrim Taim kaçmış.”</p>

    <p>“Işık!” diye havladı Siuan. “Nasıl?”</p>

    <p>“Bu yalnızca geceleyin gizlice kaçırıldığını söylüyor, Anne. İki kardeşimiz ölmüş.”</p>

    <p>“Işık ruhlarını aydınlatsın. Ama Taim gibiler canlı ve ehlileştirilmemişken ölülerin yasını tutacak zamanımız yok. Nerede, Leane?”</p>

    <p>“Denhuir’de, Anne. Maradon Yolu’nda, Kara Tepeler’in doğusundaki bir köy. Antaeo kaynaklarının ve Luan’ın üstünde.”</p>

    <p>“Takipçileri olmalı. Aptallar. Neden yenildiklerini anlamıyorlar? Bir düzine güvenilir Aes Sedai seç, Leane...” Amyrlin yüzünü buruşturdu. “Güvenilir,” diye mırıldandı. “Kimin bir gümüşdikenden daha güvenilir olduğunu bilebilseydim şimdiki sorunları yaşamazdım. Elinden geleni yap, Leane. Bir düzine. Beş yüz de asker al. Hayır, bin olsun.”</p>

    <p>“Anne,” dedi Vakanüvis endişeyle. “Beyazpelerinler...”</p>

    <p>“...onları tamamen başıboş bıraksam da köprüleri geçmeye kalkmazlar. Tuzak olmasından korkarlar. Orada neler olduğunu bilmenin imkânı yok, Leane. Gönderdiğim herkesin her şeye hazır olmasını istiyorum. Ve Leane... Mazrim Taim ele geçirilir geçirilmez ehlileştirilecek.”</p>

    <p>Leane’in gözleri şokla irileşti. “Yasalar.”</p>

    <p>“Yasaları senin kadar iyi biliyorum, ama onun ehlileştirilmeden bir daha özgür kalması riskine giremem. Her şeyin üzerine yeni bir Guaire Amalasan riskine giremem.”</p>

    <p>“Peki, Anne,” dedi Leane hafifçe.</p>

    <p>Amyrlin ikinci kemik silindiri aldı ve mesajı çıkarmak için keskin bir çatırtıyla ikiye böldü. “Sonunda iyi haber,” diye nefes verdi, yüzünde bir gülümseme belirerek. “İyi haber. ‘Sapan kullanıldı. Çoban kılıcı aldı.’”</p>

    <p>“Rand mı?” diye sordu Min ve Siuan başını salladı.</p>

    <p>“Elbette, kızım. Taş düşmüş. Rand al’Thor, çoban <em>Callandor</em>’u almış. Artık harekete geçebiliriz. Leane, Kule Salonu’nun bu akşam toplanmasını istiyorum. Hayır, bu sabah.”</p>

    <p>“Anlamıyorum,” dedi Min. “Rand hakkındaki söylentileri biliyordunuz. Neden Salon’u şimdi çağırıyorsunuz? Daha önce yapamadığınız neyi yapabilirsiniz?”</p>

    <p>Siuan bir genç kız gibi kahkaha attı. “Artık yapabileceğim tek şey, onlara bir Aes Sedai’den Tear Taşı’nın düştüğü ve bir adamın <em>Callandor</em>’u çektiği haberini aldığımı söyleyebilmek. Kehanet gerçekleşti. En azından benim amacıma yetecek kadarı. Ejder yeniden doğdu. İrkilecekler, itiraz edecekler, Kule’nin bu adama rehberlik etmesi gerektiğini söylediğimde kimse karşı çıkamayacak. Sonunda onunla açık açık ilgilenebileceğim. Çoğunlukla açık açık.”</p>

    <p>“Doğru şeyi mi yapıyoruz, Anne?” dedi Leane aniden. “Biliyorum... <em>Callandor</em> elindeyse, Yenidendoğan Ejder olmalı, ama o yönlendirebiliyor, Anne. Yönlendirebilen bir adam. Onu yalnızca bir kez gördüm, ama o zaman bile onda tuhaf bir şey vardı. <em>Ta’veren</em>’likten fazla bir şey. Anne, işin özüne inildiğinde, Taim’den o kadar mı farklı?”</p>

    <p>“Fark onun gerçekten Yenidendoğan Ejder olmasında, kızım,” dedi Amyrlin sessizce. “Taim bir kurt, belki de kuduz bir kurt. Rand al’Thor Gölge’yi alt etmek için kullanacağımız bir kurt köpeği. Onun adını kendine sakla, Leane. Çok kısa sürede çok fazla şey açıklamamak en iyisi.”</p>

    <p>“Dediğin gibi olsun, Anne,” dedi Vakanüvis, ama sesi hâlâ huzursuz çıkıyordu.</p>

    <p>“Artık git. Salon’un bir saat içinde toplanmasını istiyorum.” Siuan düşünceli düşünceli uzun boylu kadının gitmesini izledi. “Dilediğimden daha fazla direnç olabilir,” dedi kapı bir tıkırtıyla kapanırken.</p>

    <p>Min keskin gözlerle ona baktı. “Demek istediğiniz...”</p>

    <p>“Ah, ciddi bir şey değil, çocuğum. Al’Thor adlı çocukla ne kadar uzun süredir ilgilendiğimi bilmedikleri sürece ciddi değil.” Kâğıt parçasına yine baktı, sonra onu masaya bıraktı. “Keşke Moiraine daha fazlasını anlatmış olsaydı.”</p>

    <p>“Neden daha fazlasını anlatmadı? Ve neden bundan önce ondan haber almadık?”</p>

    <p>“Demek daha fazla soru soruyorsun. Bu soruyu Moiraine’e sormalısın. O hep kendi bildiğini okudu. Moiraine’e sor, çocuğum.”</p>

    <p class="paragraf">Sahra Covenry, lahana ve pancar sıraları arasında başlarını kaldıran minik iplikyaprak ve tavukayağı filizlerine kaşlarını çatarak, çapayı rastgele sallıyordu. Elward Hanım sert bir amir olduğundan değil... Sahra’nın annesinden daha sert değildi ve Sheriam’dan kesinlikle daha yumuşaktı... ama Sahra Beyaz Kule’ye daha güneş doğmadan sebze çapalamak için gitmemişti. Beyaz çömez elbiseleri paketlenip kaldırılmıştı; şimdi üzerinde annesinin dikmiş olabileceği kahverengi yünden bir elbise vardı. Topraktan kurtarmak için eteğini dizlerine çekip bağlamıştı. Hepsi haksızlıktı. O hiçbir şey yapmamıştı.</p>

    <p>Taze dönmüş toprakta ayak parmaklarını oynatarak dik dik inatçı tavukayaklarına baktı ve onları kavurmayı düşünerek yönlendirdi. Yapraklı filizin çevresinde kıvılcımlar çaktı ve bitki soldu. Kız bitkiyi telaşla çapaladı ve aklından çıkardı. Dünyada adalet diye bir şey varsa, Lord Galad ava çıktığında çiftliğe gelirdi.</p>

    <p>Çapasına yaslanarak kendini Galad’ın attan düşerek aldığı yaralara –kendi suçu değildi elbette; o harika bir biniciydi– Şifa verdiği ve Galad’ın onu eyerinin önüne alıp onun Muhafızı olacağını ilan ettiği –kendisi Yeşil Ajah olacaktı, elbette– bir gündüz düşüne kaptırdı. Ve sonra...</p>

    <p>“Sahra Covenry?”</p>

    <p>Sahra bu ani ve güçlü sesle yerinde sıçradı, ama gelen Elward Hanım değildi. Etekleri toplanmışken becerebildiğince diz kırdı. “İyi günler, Aes Sedai. Beni Kule’ye geri götürmek için mi geldiniz?”</p>

    <p>Aes Sedai eteklerinin sebze bahçesinin toprağına sürünmesine aldırmadan yaklaştı. Sabahın yaz sıcaklığına karşın bir pelerin giymiş, başlığını başına geçirip yüzünü gölgelemişti. “Sen Kule’den ayrılmadan hemen önce Amyrlin Makamı’na bir kadın götürdün. Kendine Elmindreda diyen bir kadın.”</p>

    <p>“Evet, Aes Sedai,” dedi Sahra, sesinde hafif bir soru ile. Aes Sedai’nin, Kule’den sonsuza dek ayrılmış gibi konuşması hoşuna gitmemişti.</p>

    <p>“Bana kadını gördüğün andan itibaren gördüğün ve duyduğun her şeyi anlat, kızım. Her şeyi.”</p>

    <p>“Ama hiçbir şey duymadım, Aes Sedai. Vakanüvis beni hemen geri...” Acıya boğuldu, ayak parmakları toprağa gömüldü, sırtı büküldü; spazm yalnızca birkaç saniye sürdü, ama sonsuz gibi geldi. Nefes almaya çalışarak yanağının yere bastırılmış olduğunu, titremeye devam eden parmaklarının toprağa gömüldüğünü fark etti. Yere düştüğünü hatırlamıyordu. Taş çiftlik evinin yan tarafında Elward Hanım’ın çamaşır sepetinin yan durduğunu, ıslak çamaşırların bir yığın halinde dökülmüş olduğunu gördü. Sersemlik içinde bunu tuhaf buldu; Moria Elward asla yıkadığı çamaşırları öyle bırakmazdı.</p>

    <p>“Her şeyi, kızım,” dedi Aes Sedai soğuk soğuk. Şimdi Sahra’nın tepesinde dikiliyordu ve ona yardım etmek için hiçbir şey yapmıyordu. Onu incitmişti; böyle olmaması gerekiyordu. “Bu Elmindreda’nın konuştuğu herkes, söylediği her sözcük, her nüans, her yüz ifadesi.”</p>

    <p>“Lord Gawyn’le konuştu, Aes Sedai,” diye hıçkırdı Sahra toprağın içine. “Bildiğim tek şey bu, Aes Sedai. Her şey.” Bunun kadını tatmin etmeye yetmeyeceğini bilerek ağlamaya başladı. Haklıydı. Uzun süre çığlıkları durmadı ve Aes Sedai ayrılırken çiftlik evinde, tavuklarınki dışında hiçbir ses yoktu, bir soluk nefes bile.</p>
  </div>
</body>
</html>
