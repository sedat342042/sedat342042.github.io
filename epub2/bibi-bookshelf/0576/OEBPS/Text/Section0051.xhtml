<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gölge Yükseliyor</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="43. Canlılarla İlgilenmek">43<br />
    Canlılarla İlgilenmek</h1>

    <p>Verin, Çevik’in gemini tutarak Perrin’i Badeçay Hanı’na götürdü, kalabalık onun geçmesine izin vermek için aralandı, sonra tekrar birleşti. Dannil, Ban ve diğerleri atlı ve yaya olarak takip etti. Aralarına akrabaları karışmıştı artık. Delikanlılar, Emond Meydanı’ndaki değişiklikler karşısında ne kadar şaşırmış olsalar da, aksamalarına rağmen güçlü adımlarla yürüyerek ya da eyerde dik oturarak gururlarını ifade ettiler; Trolloclarla yüzleşmiş eve dönmüşlerdi. Ama kadınlar ellerini oğullarının, yeğenlerinin, torunlarının üzerinde dolaştırıyor, gözyaşlarını bastırıyorlardı ve inlemeleri yumuşak, acılı bir mırıltı yaratıyordu. Gergin bakışlı adamlar endişelerini gururlu gülümsemelerin arkasında saklamaya çalışıyor, delikanlıların omuzlarına şaplak atıyor, yeni uzattıkları sakalları üzerine yorum yapıyorlardı, ama genellikle kucaklaşmalar yaslanılacak omuzlarla sona eriyordu. Sevgililer, hem mutluluk, hem acı paylaşımı içeren öpücükler ve yüksek haykırışlarla kucaklaşıyorlardı. Küçük kız ve erkek kardeşler kararsızca ya ağlamaya başlıyor ya da iri iri açılmış gözlerle herkesin kahraman saydığı ağabeylerine yapışıyordu.</p>

    <p>Perrin’in işitmek istemediği, diğer seslerdi.</p>

    <p>“Kenley nerede?” Aban Hanım kapkara örgülerinin arasında beyaz tutamlar olan güzel bir kadındı, ama yüzleri tararken ve gözlerin kendisinkinden kaçındığını görürken korku dolu bir kaş çatışıyla bakıyordu. “Kenley’m nerede?”</p>

    <p>“Bili!” diye seslendi ihtiyar Hu al’Dai kararsızca. “Bili al’Dai’i gören oldu mu?”</p>

    <p>“...Hu!..”</p>

    <p>“...Jared!..”</p>

    <p>“...Tim!..”</p>

    <p>“...Colly!..”</p>

    <p>Perrin, hanın önünde o isimlerden kaçmaya çalışırken eyerden düştü, hatta onu yakalayan elleri bile görmedi. “Beni içeri götürün!” dedi boğuk bir sesle. “İçeri!”</p>

    <p>“...Teven!..”</p>

    <p>“...Haral!..”</p>

    <p>“...Had!..”</p>

    <p>Kapı, yürek paralayan feryatları ve Dael al’Taron’un annesinin, oğlunun nerede olduğunu söylemeleri için yakaran haykırışını kesti.</p>

    <p><em>Bir Trolloc tenceresinde,</em> diye düşündü Perrin, salonda bir sandalyeye çökerken. <em>Bir Trolloc’un midesinde, benim onu koyduğum yerde, al’Taron Hanım. Benim onu koyduğum yerde</em>. Faile delikanlının başını ellerine almış, endişe içinde yüzüne bakıyordu. <em>Canlılarla ilgilen,</em> diye düşündü. <em>Ölüler için daha sonra ağlarım. Daha sonra.</em></p>

    <p>“Ben iyiyim,” dedi kıza. “Yalnızca attan inerken biraz başım döndü. İyi bir binici değilim.” Kız ona inanmıyor gibiydi.</p>

    <p>“Sen bir şey yapamaz mısın?” diye sordu Verin’e.</p>

    <p>Aes Sedai sakince başını iki yana salladı. “Yapmasam daha iyi, çocuğum. İkimizin de Sarı olmaması yazık, ama yine de Alanna benden daha iyi bir Şifacı’dır. Benim yeteneklerim başka yönlerde. Ihvon onu getirecek. Sabırla bekle, çocuğum.” Salon bir tür silahhaneye dönüştürülmüştü. Şöminenin önü dışında tüm duvarlar, dayanmış her tür mızrakla kaplıydı; aralarında kancalı kargılar, hem kancalı hem kazıklı mızraklar, tuhaf şekillere sahip bıçakları olan sırıklar vardı. Çoğu çukurlaşmış, eski pasların kazındığı yerlerde solmuşlardı. Daha da şaşırtıcı olan, merdivenlerin dibindeki, içinde kılıçların dağınık bir şekilde durduğu fıçı idi. Birbirine benzeyen iki kılıç bile yoktu ve çoğu kınsızdı. Yedi buçuk kilometre dahilindeki her tavan arası, nesillerdir toz toplayan andaçlar bulmak için altüst edilmişti. Perrin İki Nehir’in tamamında beş kılıç bulunabileceğinden kuşkuluydu. Hiç olmazsa Beyazpelerinler ve Trolloclar gelmeden önce.</p>

    <p>Gaul hanın konuk odalarına ve al’Verelerin odalarına çıkan merdivenin yakınında, bir yanda durmuş Perrin’i izliyordu, ama Verin’i ve kadının her hareketini izlediği açıktı. Odanın diğer yanında İki Mızrağın Kızı mızraklarını kollarına almış, kayıtsız görünen ama ayak uçlarında bekledikleri duruşlar almış, Faile’i ve başka her şeyi izliyorlardı. Perrin’i içeri taşıyan üç delikanlı iri gözlerle ona, Aes Sedai’ye ve Aiellere bakarak kapıda kıpırdanıyorlardı. Hepsi buydu.</p>

    <p>“Diğerleri,” dedi Perrin. “Onların da...”</p>

    <p>“Onlarla ilgilenilecek,” diye sözünü kesti Verin rahatça, başka bir masaya yerleşerek. “Aileleri ile birlikte olmak istiyorlardır. Yakında sevdiklerinin bulunması çok daha iyi.”</p>

    <p>Perrin bir acı hissetti –aklından elma ağaçlarının altındaki mezarlar geçmişti– ama anıyı uzaklaştırdı. <em>Canlılarla ilgilen,</em> diye sertçe anımsattı kendi kendine. Aes Sedai kalem ve mürekkebini çıkardı ve düzgün bir el yazısıyla küçük defterine notlar almaya başladı. Perrin, kadının kaç İki Nehirlinin öldüğüne aldırıp aldırmadığını merak etti. Kendisi yaşıyordu ve Beyaz Kule’nin Rand için yaptığı planlarda kullanılabilirdi.</p>

    <p>Faile elini sıktı, ama Aes Sedai’ye hitap etti. “Onu yukarı götürüp yatırmalı mıyız?”</p>

    <p>“Henüz değil,” dedi Perrin kıza sinirle. Verin başını kaldırdı ve ağzını açtı ve Perrin daha kararlı bir sesle tekrarladı. “Henüz değil.” Aes Sedai omuzlarını silkti ve notlarına geri döndü. “Loial’in nerede olduğunu bilen var mı?”</p>

    <p>“Ogier mi?” dedi kapıda bekleyen üçlüden biri. Dav Ayellin, Mat’ten daha iriydi, ama kara gözlerinde aynı ışıltı vardı. Aynı zamanda aynı buruşuk sert hava vardı. Eski günlerde, Mat’in yapmadığı küçük yaramazlıkları Dav yapardı, ama genelde Mat başı çekerdi. “Erkeklerle birlikte, Batıormanı’nı temizliyorlar. Her ağaç kesişimizde kardeşlerinden birini kesiyoruz sanırsın, ama Luhhan Usta’ya yaptırdığı o dev balta ile biz bir tane keserken o üç tane kesiyor. Onu istiyorsan, Jaim Thane’in onlara senin geldiğini haber vermek için o tarafa gittiğini gördüm. Sanırım sana bir bakmak için hepsi gelir.” Kırık oka bakarak ürperdi ve duygudaşlıkla kendi karnını ovaladı. “Çok acıyor mu?”</p>

    <p>“Yeterince acıyor,” dedi Perrin kısaca. Ona bir bakmak için geliyorlar. <em>Neyim ben, âşık mı?</em> “Ya Luc? Onu görmek istemiyorum, ama burada mı?”</p>

    <p>“Korkarım hayır.” İkinci adam, Elam Dowtry uzun burnunu ovaladı. Belinde, yün çiftçi ceketi ve inek yalamışa benzeyen saçlarıyla uyumsuz bir kılıç taşıyordu; kabza ham deriyle yeni kaplanmıştı ve kösele kın kabuk kabuk soyuluyordu. “Lord Luc Valere Borusu’nu bulmaya gitti, sanırım. Ya da belki Trolloc avlamaya.”</p>

    <p>Dav ve Elam, Perrin’in arkadaşlarıydı ya da eskiden öyleydi; avlanırken, balık tutarken ona eşlik ederlerdi. Aynı yaşlardaydılar, ama heyecanlı sırıtışları onları daha küçük gösteriyordu. Mat ya da Rand bile en az beş yaş büyük sanılabilirdi. Belki kendisi de.</p>

    <p>“Umarım çabuk döner,” diye devam etti Elam. “Bana kılıç kullanmayı gösteriyordu. Boru Avcısı olduğunu biliyor muydun? Hem de, hakkı olanı alabilse, bir kral. Andor kralı olduğunu duydum.”</p>

    <p>“Andor’un kraliçeleri olur,” diye mırıldandı Perrin dalgın dalgın. Faile ile göz göze gelerek, “kralları değil.”</p>

    <p>“Demek burada değil,” dedi kız. Gaul hafifçe kıpırdandı; Luc’u avlamaya çıkmaya hazır görünüyordu, mavi gözleri buz gibiydi. Bain ve Chiad’ın da oracıkta peçe taktığını görmek Perrin’i şaşırtmazdı.</p>

    <p>“Hayır,” dedi Verin belirsizce, söylediklerinden çok notlarıyla ilgilenirmiş gibi. “Gerçi bazen faydası oluyor, ama buradayken sorun yaratıyor. Dün, başka herkes ne yaptığını anlamadan bir delegasyon topladı ve Beyazpelerin devriyesinin önüne çıkıp onlara Emond Meydanı’nın onlara kapalı olduğunu bildirdi. Anlaşılan, köyün on beş kilometreden daha yakınına gelmemelerini söylemiş. Beyazpelerinleri onaylamıyorum, ama bunu iyi karşıladıklarını da sanmıyorum. Mecbur kalmadıkça onları düşman etmemek en akıllıcası.” Yazdıklarına kaşlarını çatarak burnunu ovaladı, orada bıraktığı mürekkep lekesinin farkında değil gibiydi.</p>

    <p>Beyazpelerinlerin herhangi bir şeyi nasıl karşıladığı Perrin’in umurunda değildi. “Dün,” diye nefes verdi. Luc köye dün döndüyse, Trollocların beklenmedikleri yerde olmalarıyla bir ilgisi olması olası değildi. Perrin kendi aleyhlerine dönen pusuyu ne kadar çok düşünürse, Trollocların onları beklediğine o kadar inanıyordu. Ve Luc’u suçlamayı o kadar çok istiyordu. “İstemekle taş peynir olmaz,” diye mırıldandı. “Ama o adam yine de bana peynir gibi kokuyor.”</p>

    <p>Dav ve diğer ikisi kuşku içinde bakıştılar. Perrin, kendisinin pek mantıklı konuşmamış olabileceğini tahmin etti.</p>

    <p>“Daha çok bir grup Coplin’di,” dedi üçüncü delikanlı, şaşırtıcı derecede gür bir sesle. “Darl, Hari, Dag ve Ewal. Bir de Wit Congar. Daise duyunca adamı dümdüz etti.”</p>

    <p>“Hepsinin Beyazpelerinlerden hoşlandığını duymuştum.” Perrin bas sesli delikanlının tanıdık geldiğini düşündü. Elam ve Dav’den iki üç yaş küçüktü, ama iki buçuk santim uzun, ince yüzlü, geniş omuzlu biriydi.</p>

    <p>“Öyle.” Delikanlı kahkaha attı. “Onları bilirsin. Başka biri için sorun yaratacak her şeye doğal bir eğilimleri vardır. Lord Luc konuşmaya başladığından beri hepsi Gözlem Tepesi’ne gidip Beyazpelerinlere İki Nehir’den çıkmalarını söylemeyi savunuyor. Gerçi oraya başkalarının gitmesine taraftarlar. Sanırım onlar arkalarda kalmayı düşünüyor.”</p>

    <p>O yüz biraz daha tombul ve yere otuz santim kadar daha yakın olsaydı... “Ewin Finngar!” diye bağırdı Perrin. Olamazdı; Ewin, daha büyük delikanlılar ne zaman bir araya gelse araya karışmaya çalışan tombul, ciyaklayıp duran küçük bir baş belasıydı. Bu delikanlı, büyümesi durduğu zaman en az kendisi kadar, hatta daha iri olacaktı. “Bu sen misin?”</p>

    <p>Ewin kocaman bir gülümsemeyle başını salladı. “Senin haberlerini duydum, Perrin.” dedi o şaşırtıcı basla, “Trolloclarla savaşmış, dışarıdaki dünyada her tür macerayı yaşamışsın; öyle diyorlar. Sana hâlâ Perrin diyebilirim, değil mi?”</p>

    <p>“Işık, evet!” diye havladı Perrin. Bu Altıngöz meselesinden sıkılmıştı.</p>

    <p>“Keşke geçen sene seninle gelseydim.” Dav ellerini ovuşturdu. “Aes Sedailer ve Muhafızlarla, bir de Ogier’le geri dönmek.” Bunları ganimet gibi söylemişti. “Benim tek yaptığım inek gütmek, süt sağmak, inek gütmek, süt sağmak. Bir de çapa yapmak ve odun kesmek. Çok şanslıymışsın.”</p>

    <p>“Neye benziyordu?” diye araya girdi Elam nefes nefese. “Alanna Sedai, senin ta Büyük Afet’e kadar gittiğini söyledi. Caemlyn ve Tear’da da bulunduğunu duydum. Şehirler neye benziyor? Gerçekten de Emond Meydanı’nın on katı kadar büyük mü? Hiç saray gördün mü? Şehirlerde Karanlıkdostları var mı? Afet gerçekten Trolloclar, Soluklar ve Muhafızlarla mı dolu?”</p>

    <p>“O yarayı bir Trolloc mu açtı?” Sesi boğa gibi olsa da olmasa da, Ewin heyecanla ciyaklar gibi konuşmayı başarıyordu. “Keşke benim de bir yara izim olsaydı. Hiç kraliçe gördün mü? Ya kral? Ben kraliçe görmeyi isterdim, ama kral da olurdu. Beyaz Kule neye benziyor? Saraylar kadar büyük mü?”</p>

    <p>Faile gülümsedi, eğleniyordu, ama Perrin soru yağmuru karşısında gözlerini kırpıştırdı. Kışgecesi’ndeki Trollocları, kırsaldaki Trollocları unutmuşlar mıydı? Elam hemen, o anda Afet’e gitmek istermiş gibi kılıcının kabzasını kavramıştı ve Dav parlak gözlerle ayak uçlarında yükselmişti. Ewin Perrin’in yakasını kavramaya hazır görünüyordu. Macera mı? Salaktı bunlar. Ama zor zamanlar geliyordu, İki Nehir’in şimdiye kadar gördüğünden daha zor. Gerçeği öğrenmeden önce biraz daha zamanları olsa bir zararı dokunmazdı.</p>

    <p>Yan tarafı acıyordu, ama yanıt vermeye çalıştı. Beyaz Kule’yi, bir kralı ya da kraliçeyi görmediği için hayal kırıklığına uğramış gibiydiler. Perrin Berelain’in kraliçe sayılabileceğini düşünüyordu, ama Faile oradayken asla ondan bahsetmezdi. Başka bazı şeylerden de kaçındı; Falme, Dünyanın Gözü, Terkedilmişler, <em>Callandor.</em> Tehlikeli konulardı bunlar, kaçınılmaz olarak Yenidendoğan Ejder’e giden konular. Ama onlara biraz Caemlyn’den bahsedebilirdi ve Tear’dan, Sınırboyları’ndan, Afet’ten. Neleri kabul ettikleri, neleri kabul etmedikleri tuhaftı. Afet’in, siz bakarken çürüyen yozlaşmış manzarasını yalayıp yuttular, saçları tepelerinde toplanmış Shienar askerlerini, Aes Sedailerin içinde Güç kullanamadığı, Solukların girmek istemedikleri Ogier <em>yurtlarını</em> da. Ama Tear Taşı’nın boyutu, şehirlerin büyüklüğü...</p>

    <p>Kendi sözde maceraları hakkında, “Daha fazla kafam yarılmasın diye uğraşmakla meşguldüm,” dedi. “Macera dediğiniz bu işte, bu ve gece uyuyacak yer, yiyecek yemek bulmak. Macera yaşarken bol bol aç kalıyorsun, soğuk ya da ıslak, hatta hem soğuk hem ıslak yerlerde uyuyorsun,”</p>

    <p>Bundan fazla hoşlanmadılar, inanmış da görünmediler. Taş’ın küçük bir dağ kadar büyük olduğuna da inanmamışlardı zaten. Perrin kendi kendine, İki Nehir’den ayrılmadan önce kendisinin de dünya hakkında pek az bilgisi olduğunu hatırlattı. Pek faydası olmadı. O hiç gözlerini iri iri açarak bakmamıştı. Yoksa bakmış mıydı? Salon sıcak gibiydi. Ceketini çıkarmak isterdi, ama hareket etmek çok çaba gerektiriyordu.</p>

    <p>“Ya Rand ve Mat?” diye sordu Ewin. “Macera dediğin yalnızca aç kalmak ve yağmur yemekse, onlar neden eve dönmediler?”</p>

    <p>Tam ve Abell içeri girdi. Tam, kılıç kemerini ceketinin üzerine takmıştı ve iki adam da yay taşıyordu. Tuhaf şekilde, çiftçi ceketine rağmen, kılıç Tam’e yakışıyordu. Perrin önceki gibi anlattı, Mat’in kumar oynaması, meyhanelerde eğlenmesi, kız kovalaması, Rand’ın güzel ceketi ve koluna güzel, sarı saçlı bir kız takması... Andor’un Kız-Veliahtı olduğuna inanmayacaklarını düşündüğünden, Elayne’i bir leydi yaptı. Delikanlılar inanmazlıklarını bildirdiği zaman haklı çıktı. Yine de, tatminkâr görünüyordu. İşitmek istedikleri türden şeyleri işitmişlerdi ve Elam, Faile’in de bir leydi olduğuna ve Perrin’e hizmet etmek için koşturduğuna işaret ettiğinde, bu şaşkınlığını yendi. Perrin sırıttı; kızın bir kraliçenin kuzeni olduğunu söylese ne diyeceklerini merak etti.</p>

    <p>Ama bir sebepten Faile artık eğlenmiyor gibiydi. Elayne’in kibriyle yarışabilecek bakışlar, dimdik bir sırt ve buz gibi bir suratla delikanlılara döndü. “Başının etini yeterince yediniz. Yaralı o. Hadi gidin artık.”</p>

    <p>Delikanlılar beceriksizce eğilerek Perrin’i şaşırttılar –Dav bir bacağını arkaya atarak tam bir salak gibi göründü– ve telaşla özürler mırıldandılar –kızdan, Perrin’den değil!– ve gitmek için döndüler. Loial’in belirmesiyle gidişleri biraz gecikti. Ogier eşikte eğilmiş, kıvırcık saçları kapı çerçevesini süpürüyordu. Ogier’e, onu ilk kez görmüş gibi bakakaldılar... sonra Faile’e bakıp hızla uzaklaştılar. Kızın o soğuk, leydivari bakışı işe yaramıştı.</p>

    <p>Loial doğrulduğu zaman başı tavandan biraz alçakta duruyordu. Ceketinin geniş cepleri her zamanki gibi kitaplarla şişkindi, ama dev bir balta da taşıyordu. Baltanın sapı neredeyse boyu kadardı, odun baltası şeklindeydi ve en az Perrin’in savaş baltası kadar büyüktü. “Yaralısın,” diye gürledi gözleri Perrin’e takıldığında. “Bana döndüğünü söylediler, ama yaralı olduğunu söyleseler daha çabuk gelirdim.”</p>

    <p>Balta Perrin’i şaşırtmıştı. Ogierler arasında “baltana uzun bir sap takmak” telaşla ya da öfkeyle davrandığını anlatırdı... Ogierler bir sebepten bu ikisini aynı görürlerdi. Loial öfkeli görünüyordu, tüylü kulakları arkaya yatmış, öyle fena kaş çatıyordu ki sarkık kaşları geniş yanaklarını süpürüyordu. Kuşkusuz ağaç kesmek zorunda kaldığı için. Perrin onunla yalnız konuşmak ve Alanna’nın ya da Verin’in işleri hakkında bir şey görüp görmediğini sormak istiyordu. Yüzünü sildi ve kuru bulunca şaşırdı; terlemiş olması gerekiyordu.</p>

    <p>“Aynı zamanda çok inatçı,” dedi Faile, Dav, Elam ve Ewin üzerinde kullandığı aynı emredici bakışla Perrin’e dönerek. “Yatakta olmalısın. Alanna nerede, Verin? Ona Şifa verecekse, o nerede?”</p>

    <p>“Gelecek.” Aes Sedai başını kaldırmadı. Yine küçük defterine dönmüş, kalemini kaldırmış, düşünceli düşünceli kaşlarını çatıyordu.</p>

    <p>“Yine de yatakta olmalıydı!”</p>

    <p>“Bunun için daha sonra zamanım olacak,” dedi Perrin kararlılıkla. Sözlerini yumuşatmak için kıza gülümsedi, ama tek başardığı, kızın endişeyle bakması ve alçak sesle, “İnatçı,” diye mırıldanması oldu. Perrin, Verin’in önünde Loial’e Aes Sedaileri soramazdı, ama aynı ölçüde önemli başka bir şey vardı. “Loial, Yolkapısı açılmış ve Trolloclar geliyor. Bu nasıl olabilir?”</p>

    <p>Ogier’in kaşları daha da çattı, kulakları soldu. “Benim hatam, Perrin,” diye gürledi yasla. “İki <em>Avendesora</em> yaprağını da dışarı koydum. Bu Yolkapısı’nı içeriden kilitledi, ama yine de dışarıdan biri açabilirdi. Yollar uzun nesillerdir karanlık, ama onları biz yetiştirdik. Kapı’yı yok edemedim. Üzgünüm, Perrin. Hepsi benim hatam.”</p>

    <p>“Bir Yolkapısı’nın yok edilebileceğini sanmıyordum,” dedi Faile.</p>

    <p>“Tam olarak yok etmeyi kastetmedim.” Loial uzun saplı baltasına yaslandı. “Soferra kızı Ala’nın kızı Damelle’e göre, bir zamanlar, Kırılış’tan beş yüz yıl kadar sonra bir Yolkapısı yok edilmiş, çünkü Kapı Afet’e yenik düşen bir <em>yurdun</em> yakınındaymış. Afet’te kaybolmuş iki üç Kapı vardır. Ama Damelle bunun çok zor olduğunu yazıyor ve bir <em>sa’angreal</em>’le çalışan on üç Aes Sedai gerekmiş. Trolloc Savaşları sırasındaki bir başka teşebbüste yalnızca dokuz Aes Sedai çalışmış ve Kapı’yı öyle şekilde yok etmişler ki kendileri de içine...” Sustu, kulakları utançla kıpırdandı ve geniş burnunu ovaladı. Herkes ona bakıyordu, Verin ve Aieller bile. “Bazen çok gevezelik ediyorum. Yolkapısı. Evet. Ben yok edemem, ama iki <em>Avendesora</em> yaprağını daimi olarak alırsam yapraklar ölür.” Düşünceyle yüzünü buruşturdu. “Kapı’yı bir daha açmanın tek yolu İhtiyarların Yetiştirme Tılsımı’nı getirmesidir. Ama sanırım bir Aes Sedai kapıda bir delik de açabilir.” Bu sefer ürperdi. Bir Yolkapısı’na zarar vermek onun için bir kitabı yırtmak kadar kötü olmalıydı. Bir an sonra, sert bir ifade takınarak ekledi, “Hemen giderim.”</p>

    <p>“Hayır!” dedi Perrin sert bir sesle. Ok başı zonkluyor gibiydi, ama artık acımıyordu. Çok fazla konuşuyordu, boğazı kurumuştu. “Orada Trolloclar var, Loial. Tencerelerine insanlar kadar Ogierleri de doldurabilirler.”</p>

    <p>“Ama, Perrin, ben...”</p>

    <p>“Hayır, Loial. Gidip kendini öldürtürsen kitabını nasıl yazacaksın?”</p>

    <p>Loial’in kulakları seğirdi. “Bu benim sorumluluğum, Perrin.”</p>

    <p>“Sorumluluk bana ait,” dedi Perrin nazikçe. “Sen Yolkapısı’na ne yapacağını bana söyledin ve ben başka bir şey önermedim. Dahası, annenden bahsedildiğinde nasıl sıçradığına bakarak, onun benim peşime düşmesini istemem. Alanna bu oku çıkarıp Şifa verir vermez ben giderim.” Alnını sildi ve kaşlarını çatarak eline baktı. Hâlâ ter yoktu. “Biraz su alabilir miyim?”</p>

    <p>Faile bir anda yanında bitti, serin parmakları kendi elinin dokunduğu yerde gezindi. “Yanıyor! Verin, Alanna’yı bekleyemeyiz. Sen hemen!..”</p>

    <p>“Geldim,” diye bildirdi esmer Aes Sedai, salonun arkasındaki kapıda belirerek. Marin al’Vere ve Alsbet Luhhan da peşindeydi, Ihvon en arkadan takip ediyordu. Alanna’nın parmakları Faile’ninkilerin yerini almadan önce Perrin Güç’ün karıncalanmasını hissetti. Kadın soğuk, sakin bir sesle ekledi, “Onu mutfağa taşıyın. Oradaki masa uzanabileceği kadar geniş. Çabuk. Fazla zaman yok.”</p>

    <p>Perrin’in başı dönüyordu ve sonra Loial’in baltasını kapının yanına bıraktığını ve onu kollarına alıp kaldırdığını fark etti. “Yolkapısı benim, Loial.” <em>Işık, çok susadım.</em> “Benim sorumluluğum.”</p>

    <p>Ok başı önceki kadar acıtmıyordu, ama Perrin’in her tarafı ağrıyordu. Loial eşiklerde eğilerek onu bir yere taşıyordu. Luhhan Hanım dudağını ısırıyordu ve gözleri ağlayacakmış gibi kısılmıştı. Perrin neden, merak etti. Kadın asla ağlamazdı. Al’Vere Hanım da endişeli görünüyordu.</p>

    <p>“Luhhan Hanım,” diye mırıldandı, “annem Luhhan Efendi’nin çırağı olabileceğimi söyledi.” Hayır. Bu çok uzun zaman önceydi. Bu... Ne? Hatırlayamıyordu.</p>

    <p>Sert bir şeyin üzerine uzanmış, Alanna’nın konuşmasını dinliyordu. “...dikenler ete ve kemiğe takılmış ve ok başı bükülmüş. İlk yarayla onu düzeltmeli ve çıkarmalıyım. Şok onu öldürmezse, verdiğim zarar ve diğerleri için Şifa verebilirim. Başka yolu yok. Şimdi bile sınırda.” Kendisiyle ilgili değil.</p>

    <p>Faile titreyerek gülümsedi ona, yüzü baş aşağı görünüyordu. Gerçekten de kızın ağzının çok geniş olduğunu düşündüğü bir zaman olmuş muydu? Aslında tam olması gerektiği gibiydi. Kızın yanağına dokunmak istiyordu, ama al’Vere Hanım ve Luhhan Hanım bir sebepten bileklerini tutuyorlar, bütün ağırlıklarını vererek eğiliyorlardı. Bacaklarının üzerinde de biri vardı ve Loial’in iri elleri omuzlarını yutmuş, masaya dümdüz bastırıyordu. Masa. Evet. Mutfak masası.</p>

    <p>“Isır, yüreğim,” dedi Faile çok uzaklardan. “Canın yanacak.”</p>

    <p>Perrin neyin yanacağını sormak istedi, ama kız ağzına üzerine deri sarılmış bir sopa bastırıyordu. Perrin deri kokusunu, baharatağacı kokusunu ve kızın kokusunu aldı. Onunla avlanmaya gelir miydi acaba, sonsuz geyik sürülerinin peşinde, sonsuz çimenli düzlüklerde koşmaya gelir miydi? İçini dondurucu bir soğukluk hissi kapladı. Tek Güç’ün verdiği hissi belirsizce fark etti. Ve sonra acı vardı. Dişlerinin arasındaki sopanın kırıldığını duydu ve sonra her şey karanlığa gömüldü.</p>
  </div>
</body>
</html>
