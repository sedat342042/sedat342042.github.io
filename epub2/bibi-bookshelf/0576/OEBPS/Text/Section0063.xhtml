<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gölge Yükseliyor</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="55. Derinlerde">55<br />
    Derinlerde</h1>

    <p>Nynaeve koşarken hizmetkârlar koridorlarda dolanıyor, çılgınca sorular soruyordu. Yönlendirmeyi hissetmemiş olabilirlerdi, ama sarayın un ufak edildiğini hissettikleri kesindi. Onları ilgilendirdiği kadarıyla paniğe kapılmış başka bir hizmetkâr kadın olarak aralarından geçti.</p>

    <p>Koridorlarda koşarken, avluları aşarken çevresindeki <em>saidar</em> parıltısı soldu. Elayne için gittikçe daha fazla endişelenirken öfkeye tutunmak güçtü. Ya Kara Aes Sedailer onu bulduysa... O şerateş <em>ter’angreal</em>’inden başka ellerinde neler olduğunu kim bilebilirdi? Verilen listedeki her şeyin ne işe yaradığı belirtilmemişti.</p>

    <p>Bir kez açık bal rengi örgüleri ile Liandrin’i gördü ve siyah saçlarında beyaz tutamı ile Rianna’yı. Geniş mermer merdivenlerden aşağı seğirtiyorlardı. Kadınların çevresindeki <em>saidar</em> parıltısını göremiyordu, ama hizmetkârların haykırarak yollarından sıçramalarına bakılırsa, Güç’le kendilerine yol açıyorlardı. Kaynak’a tutunmaya çalışmadığı için memnun oldu; parıltısını kalabalığın içinde hemen görürlerdi ve biraz dinlenene kadar değil ikisiyle birden, biriyle bile yüzleşecek durumda değildi. Almak için geldiği şeyi almıştı. Onların beklemesi gerekiyordu.</p>

    <p>Buluşma yeri olarak belirledikleri, sarayın batı kanadındaki dar koridora gelene kadar kalabalık seyreldi ve kayboldu. Diğerleri üzerine iri bir kilitle kilitlenmiş küçük, bronz kakmalı kapının yanında bekliyordu. Dimdik duran, hafif, keten bir pelerin giyip başlığını takmış olan Amathera da yanlarındaydı. Panarch’ın beyaz elbisesi hizmetkâr kadın elbisesi sanılabilirdi. İpek olduğunu görecek kadar yakından bakmazsanız. Ve yüzünü saklamayan peçe kesinlikle hizmetkârların ketenlerindendi. Kapıdan boğuk bağırışlar geliyordu. Anlaşılan, isyan sürüyordu. Erkekler rollerinin geri kalanını yaparlarsa...</p>

    <p>Nynaeve, Egeanin’i görmezden gelerek çabucak Elayne’e sarıldı. “Çok endişelendim. Sorun yaşadın mı?”</p>

    <p>“Hiç yaşamadık,” diye yanıt verdi Elayne. Egeanin hafifçe kıpırdandı ve Elayne ona anlamlı anlamlı baktı, sonra ekledi, “Amathera biraz sorun yarattı, ama hallettik.”</p>

    <p>Nynaeve kaşlarını çattı. “Sorun mu? Neden sorun yaratsın ki? Neden sorun yaratasın ki?” Sonuncusu Panarch’a yöneltilmişti. Kadın başını kaldırdı ve kimseye bakmadı. Elayne de gönülsüz görünüyordu.</p>

    <p>Yanıt veren Seanchan kadın oldu. “Karanlıkdostlarını kovalamak üzere askerlerine haber vermek için gizlice kaçmaya çalıştı. Hem de uyarıldığı halde.” Nynaeve ona bakmaktan kaçındı.</p>

    <p>“Öyle kaşlarını çatma, Nynaeve,” dedi Elayne. “Onu çabucak yakaladım ve küçük bir sohbet ettik. Sanırım şimdi benimle tamamen hemfikir.”</p>

    <p>Panarch’ın yanakları seğirdi. “Hemfikirim, Aes Sedai,” dedi telaşla. “Dediklerini yapacağım ve isyankârların bile serbestçe geçmenize izin vermesini sağlayacak belgeler hazırlayacağım. Daha fazla... sohbete gerek yok.”</p>

    <p>Elayne, bütün bunlar çok mantıklıymış gibi başını salladı ve kadına susmasını işaret etti. Panarch itaatkârca çenesini kapadı. Biraz surat asarak, ama belki de ağzının şeklinden dolayı öyle görünüyordu. Çok tuhaf işlerin döndüğü açıktı ve Nynaeve hepsini öğrenmeye kararlıydı. Daha sonra. Koridorun iki tarafı da boştu, ama sarayın derinliklerinde hâlâ panik dolu bağırışlar yankılanıyordu. İsyankârlar küçük kapının arkasında gürlüyordu.</p>

    <p>“Ama ya sen?” diye devam etti Elayne kaşlarını çatarak. “yarım saat önce burada olman gerekiyordu. Bütün bunlara sen mi sebep oldun? İki kadının sarayı sarsacak güçle yönlendirdiğini hissettim ve daha sonra biri gerçekten sarstı onu. Senin yapmış olman gerektiğini düşündüm. Egeanin’in seni bulmaya gitmesini engellemek zorunda kaldım.”</p>

    <p>Egeanin mi? Nynaeve duraksadı, sonra kendini Seanchan kadının omzuna dokunmaya zorladı. “Teşekkür ederim.” Egeanin yaptığını kendisi de pek anlamazmış gibi baktı, sonra çabucak başını salladı. “Moghedien beni buldu ve ben onu yargılanması için nasıl getireceğimi düşünürken Jeaine Caide neredeyse şerateşle kellemi uçuracaktı.” Elayne küçük bir ciyaklama kopardı ve Nynaeve telaşla onu yatıştırdı. “Bana fazla yaklaşmadı.”</p>

    <p>“Sen Moghedien’i <em>yakaladın</em> mı? Sen <em>Terkedilmişlerden</em> birini mi yakaladın?”</p>

    <p>“Evet, ama kaçtı.” İşte. Her şeyi itiraf etmişti. Bütün gözlerin üzerinde olduğunu fark ederek huzursuzca kıpırdandı. Hata yapmaktan hoşlanmıyordu. Özellikle de hatayı ilk işaret eden olduğunda hata yapmaktan hoşlanmıyordu. “Elayne, dikkatli olmak konusunda ne dediğimi biliyorum, ama kadın elime geçtiği zaman tek düşünebildiğim yargılanmasını sağlamaktı.” Derin bir nefes alarak özür dilercesine konuştu. Bunu yapmaktan nefret ediyordu. Bu aptal erkekler neredeydi? “Aklımı işimize odaklamadığım için her şeyi tehlikeye attım, ama lütfen beni paylama.”</p>

    <p>“Yapmayacağım,” dedi Elayne kararlılıkla. “Gelecekte dikkatli olmayı hatırladığın sürece.” Egeanin boğazını temizledi. “Ah, evet,” diye ekledi Elayne telaşla. Beklemek sinirlerini bozuyor olmalıydı; yanaklarında kırmızı benekler vardı. “Tasmayı ve mührü buldun mu?”</p>

    <p>“Yanımdalar.” Nynaeve kesesini okşadı. Dışarıdaki bağırışlar yükseliyor gibiydi. Koridorlarda yankılananlar da. Liandrin neler olduğunu anlamak için sarayın altını üstüne getiriyor olmalıydı. “Bu adamlar neden oyalanıyor?”</p>

    <p>“Alayım,” diye başladı Amathera. Elayne kadına baktı ve kadın ağzını kapattı. Nasıl bir sohbet etmişlerse, duymaya değer olmalıydı. Panarch akşam yemeği yemeden yatağa gönderileceğinden korkan bir kız çocuğu gibi dudaklarını sarkıtmıştı.</p>

    <p>Nynaeve Egeanin’e baktı. Seanchan kadın dikkatle kapıyı gözlüyordu. Nynaeve’in peşinden gitmek istemişti. <em>Neden ondan nefret etmeme izin vermiyor? Ondan bu kadar mı farklıyım?</em></p>

    <p>Aniden kapı açıldı. Juilin kilitten iki ince, bükük tel çıkardı ve çöktüğü yerden doğruldu. Yüzünün yanından kan akıyordu. “Acele edin. İş çığırından çıkmadan buradan uzaklaşmalıyız.”</p>

    <p>İri iri gözlerle adamın arkasına bakan Nynaeve, işin nasıl çığırından çıkacağını merak etti. Bayle Domon’un gemicilerinden en az üç yüzü kapının çevresinde iki sıralı bir yarım daire oluşturmuştu. Domon da onları cesaretlendirmek için bağırarak sopasını sallıyordu. Geniş caddeyi dolduran gürültü yüzünden bağırması gerekiyordu da. İnsanlar köpüren bir yığın halinde itekliyor, çabalıyor, bağırıyordu. Onları uzak tutan tek şey gemicilerin sopaları ve değnekleri idi. Kalabalık aslında gemicilerle ilgilendiğinden değil. Kalabalığın içine atlı Beyazpelerin grupları dağılmıştı. Çevrelerindeki, yabalarını, sopalarını ve çıplak ellerini onlara sallayan adamlara onlar kılıç sallıyordu. Çevrelerine taş yağmurları yağıyor, zaman zaman miğferlerine çarpıyordu, ama gürültü yüzünden tangırtıları duyulmuyordu. Aniden yalnız bir Beyazpelerin’in atı çığlık attı, şahlandı ve geriye devrildi; at hemen dört ayak üzerinde doğruldu, ama binicisi üzerinde değildi. İnsan kalabalığın içinde başka binicisiz hayvanlar da vardı. Kendilerini korumak için başlattıkları olay bu muydu? Nynaeve, kendine nedenini hatırlatmaya çalıştı –elini kesesine götürüp <em>cuendillar</em> mührü, tasma ve bilezikleri yokladı–, ama bu oldukça güç bir işti. Orada insanlar ölüyordu.</p>

    <p>“Yürüyecek misiniz?” diye seslendi Thom, dışarı çıkmalarını işaret ederek. Çalı gibi kaşlarından birinin üzerinde kanayan bir kesik vardı, belki bir taşın eseri ve kahverengi pelerini artık paçavra olarak bile işe yaramazdı. “Panarch’ın Alayı kaçmayı bırakırsa işler karışabilir.”</p>

    <p>Amathera korku dolu bir ses çıkardı, sonra Elayne onu kararlılıkla dışarı itti. Nynaeve ve Egeanin de takip ettiler ve dört kadın çıkar çıkmaz gemiciler sıkı bir halka halinde çevrelerine kapandılar ve saraydan uzaklaşmak için mücadele etmeye başladılar. Nynaeve’in elinden ayakta kalmaya çalışmaktan başka şey gelmiyordu, onları korumaya çalışan adamlar tarafından iteklenip duruyordu. Bir kez Egeanin kaydı ve düşecek oldu. Nynaeve kadının kolunu yakaladı, doğrulmasına yardım etti ve karşılığında minnet dolu bir sırıtma kazandı. <em>O kadar da farklı değiliz,</em> diye düşündü. <em>Aynı değil, ama o kadar da farklı değil.</em> Seanchan kadına cesaret verircesine gülümsemek için kendini zorlaması gerekmedi.</p>

    <p>Çalkalanan kalabalık saraydan sonraki pek çok sokak boyunca uzanıyordu, ama kalabalıktan kurtulduktan sonra dar, dolambaçlı sokakların hemen hemen boş olduğunu gördüler. İsyana karışmayanlar ondan uzak durma akıllılığını göstermişti. Gemiciler biraz açılarak kadınlara daha fazla yer verdiler. Ama gruba doğru bakan herhangi biri sert bakışlar kazanıyordu. Tanchico sokakları hâlâ Tanchico sokaklarıydı. Bu bir şekilde Nynaeve’i şaşırttı. Sarayda haftalar geçirmiş gibi geliyordu. Şehir kuşkusuz farklı olmalıydı.</p>

    <p>Gürültü arkalarında solmaya başladığında Thom, bir yandan aksarken Amathera’ya zarafetle eğilmeyi başardı. “Şeref duydum, Panarch,” dedi. “Herhangi bir hizmette bulunabileceksem, söylemeniz yeter.”</p>

    <p>Amathera herkesi şok eden bir tavırla Elayne’e baktı, hafifçe yüzünü buruşturdu ve, “Beni başka biri sandınız, iyi efendim,” dedi. “Ben yalnızca köyden gelmiş fakir bir mülteciyim ve bu iyi kadınlar tarafından kurtarıldım.”</p>

    <p>Thom irkilerek Juilin ve Domon ile bakıştı, ama ağzını açtığı zaman Elayne, “Hana gidebilir miyiz, Thom? Burası pek sohbet edilecek bir yer sayılmaz,” dedi.</p>

    <p>Üç Erik Sarayı’na ulaştıkları zaman, Elayne’in Panarch’ı Rendra’ya Thera olarak tanıtması daha az şaşırtıcı değildi. Thera parasız, bir şilteye ve belki yemeklerini kazanmak için bir işe ihtiyaç duyan bir mülteciydi. Hancı pes etmiş gibi omuzlarını silkti, ama Thera’yı mutfaklara götürürken kadına saçlarının ne kadar güzel olduğunu, doğru elbise içinde ne kadar güzel görüneceğini anlatmaya başlamıştı bile.</p>

    <p>Nynaeve hepsi Çiçek Yağmuru Dairesi’ne girip kapıyı arkalarından kapatana kadar bekledi. Sonra, “<em>Thera</em> mı?” dedi. “Ve dediğini yaptı! Elayne, Rendra kadına salonda servis yaptıracak!”</p>

    <p>Elayne şaşırmış görünmüyordu. “Evet, büyük olasılıkla.” İçini çekerek bir sandalyeye çöktü, terliklerini tekmeledi ve ayaklarını ovmaya başladı. “Amathera’yı birkaç gün saklanması gerektiğine ikna etmek zor olmadı. ‘Panarch öldü’den ‘Panarch’a ölüm’e giden yol o kadar da uzun değil. Sanırım isyanı görmesi de işe yaradı. Onu tahta tekrar çıkarması için Andric’e güvenmek istemiyor; kendi askerlerinin yapmasını istiyor. Bu, Alay’ın Lord Kumandanı ile iletişime geçene kadar saklanması gerekeceği anlamına gelse bile. Andric’e sürpriz olacağını sanıyorum. Adamın kadına sürpriz yapmaması çok kötü. Kadın bunu hak ediyor.” Domon ve Juilin bakıştılar ve anlayamayarak başlarını iki yana salladılar. Egeanin en azından kendisi anlıyormuş ve onaylıyormuş gibi kendi kendine başını salladı.</p>

    <p>“Ama neden?” diye sordu Nynaeve. “Kendi başına kaçmaya çalıştığı için ona kızmış olabilirsin, ama bu? Zaten, siz ikiniz onu gözetlerken bunu nasıl başardı?” Egeanin’in gözleri çabucak Elayne’e kaydı ve geri çekildi, o kadar çabuk ki, Nynaeve gerçekten gördüğünden emin olamadı.</p>

    <p>Elayne, bir ayağının tabanını ovmak için eğildi. Ayağı acıyor olmalıydı; kızın yanakları kızarmıştı. “Nynaeve, kadının sıradan insanların yaşamlarının neye benzediği konusunda en ufak fikri yok.” Sanki kendisinin varmış gibi! “Adalete gerçekten inanıyor gibi... sanırım inanıyor... ama sarayda bir sene yetecek kadar yiyecek olması onu hiç rahatsız etmedi. Aşevlerinden bahsettim ve neyden bahsettiğimi anlamadı bile! Karnını doyurmak için birkaç gün çalışmak ona iyi gelecek.” Bacaklarını masanın altına uzatarak çıplak ayak parmaklarını oynattı. “Ah, bu güzel işte. Gerçi fazla çalışmayacak, sanırım. Liandrin ve diğerlerini sarayından kovmak için Panarch’ın Alayı’nı ayağa kaldıracaksa hayır. Yazık, ama öyle işte.”</p>

    <p>“Eh, bunu yapmak zorunda,” dedi Nynaeve kıza kararlılıkla. Oturmak güzeldi, ama kızın ayaklarıyla neden bu kadar ilgilendiğini anlayamıyordu. Bütün gün neredeyse hiç yürümemişlerdi. “Ve ne kadar çabuk olursa o kadar iyi. Panarch’a ihtiyacımız var, ama Rendra’nın mutfağında değil.” Moghedien için endişelenmeleri gerektiğini düşünmüyordu. O kadın, kendini kurtardıktan sonra kimliğini ilan etmek için her tür fırsatı bulmuştu. Bu hâlâ kafasını karıştırıyordu; kalkanı bağlarken dikkatsiz davranmış olmalıydı. Ama Moghedien o sırada, Nynaeve’in bitkin düştüğünü bildiği halde onunla yüzleşmek istememişse, kadının peşlerinden geleceğini sanmıyordu. Çok değerli olduğuna inanmıyormuş gibi konuştuğu bir nesne için değil. Ama aynı şey Liandrin için geçerli değildi. Liandrin olan bitenlerin yarısını öğrenirse kesinlikle peşlerine düşerdi.</p>

    <p>“Kız-Veliaht’ın adaleti,” diye mırıldandı Thom, “Panarch’ın adaletinden önce gelebilir. Biz çıkarken o kapıdan içeri bakan adamlar vardı ve sanırım bazıları ön kapıdan girmişti bile. Pek çok pencereden duman çıktığını gördüm. Bu geceye kadar, yanık yıkıntılardan başka bir şey kalmayacak. Askerlerin Kara Ajahları kovalamasına gerek olmayacak ve böylece Thera’nın senin öğretmek istediğin dersi öğrenmek için birkaç günü daha olacak. Bir gün iyi bir kraliçe olacaksın, Andorlu Elayne.”</p>

    <p>Elayne’in memnun gülümsemesi adama bakarken soldu. Kalkarak masanın çevresinden dolandı, adamın ceplerini karıştırarak bir mendil buldu ve Thom’un itirazlarına aldırmadan alnındaki kanı silmeye başladı. “Kıpırdama,” dedi ona, ele avuca sığmaz çocuğuna bakan bir anne gibi konuşarak.</p>

    <p>“En azından postumuzu ne için tehlikeye attığımızı görebilir miyiz?” dedi Thom, Elayne’in ne dilerse kesinlikle onu yapacağı açık olduğu zaman.</p>

    <p>Nynaeve, kemerindeki keseyi açarak içindekileri masaya serdi. Karanlık Varlık’ın zindanını kapalı tutmaya yarayan siyah beyaz disk ve daha masaya bırakmadan içine üzüntü dalgaları salan tasma ve bilezikler. Herkes bakmak için masanın çevresine toplandı.</p>

    <p>Domon mührü elledi. “Bir zamanlar buna benzer bir şeyim vardı.”</p>

    <p>Nynaeve kuşkuluydu. Yalnızca yedi tane yapılmıştı bunlardan. Üçü, <em>cuendillar</em> ya da değil, kırılmıştı. Bir diğeri Moiraine’in ellerindeydi. Dördü sağlamdı. Dört mühür Shayol Ghul’deki o zindanı ne kadar kapalı tutabilirdi? Ürpertici bir düşünce,</p>

    <p>Egeanin tasmaya dokundu, bilezikleri tasmadan uzağa ittirdi. İçlerinde kısılı kalmış duyguları hissetmişse de belli etmedi. Belki bu duyarlılık yönlendirme yeteneğiyle geliyordu. “Bu bir <em>a’dam</em> değil,” dedi Seanchan kadın. “O gümüşsü metalden yapılmıştır ve hepsi tek parçadır.”</p>

    <p>Nynaeve kadının <em>a’dam</em>’dan bahsetmemiş olmasını diledi. <em>Ama o hiçbir</em> a’dam<em>’ın bileziğini takmadı. Ve bize bahsettiği o zavallı kadını salıverdi. Zavallı kadın. O... bu Bethamin</em> a’dam <em>kullanarak kadınları kontrol edenlerden biriydi.</em> Egeanin Nynaeve’in göstereceğinden daha fazla merhamet göstermişti. “Sen ve ben birbirimize ne kadar benziyorsak, bu da <em>a’dam</em>’a, o kadar benziyor, Egeanin.” Kadın şaşırmış göründü, ama bir an sonra başını salladı. O kadar da farklı değil. Ellerinden geleni yapan iki kadın.</p>

    <p>“Liandrin’i kovalamaya devam etmeyi mi düşünüyorsunuz?” Juilin kavuşturduğu kollarını masaya yaslayarak oturmuş, üzerindeki nesneleri inceliyordu. “Tanchico’dan kovulmuş olsa da olmasa da, hâlâ orada bir yerde. Diğerleri de. Ama bunlar ortalıklarda bırakılmayacak kadar önemli görünüyor. Ben yalnızca bir hırsız avcısıyım, ama bunların saklanmak üzere Beyaz Kule’ye götürülmesi gerek derim.”</p>

    <p>“Hayır!” Nynaeve kendi ateşliliği karşısında şaşırmıştı. Nasıl baktıklarına bakılırsa diğerleri de öyle. Yavaşça mührü aldı ve kesesine koydu. “Bu Kule’ye gidiyor. Ama bu...” O siyah şeylere bir daha dokunmak istemiyordu. Bunlar Kule’ye giderse Aes Sedailer Kara Ajah’ın niyetlendiği gibi kullanmaya karar verebilirlerdi. Rand’ı kontrol etmek için. Moiraine yapar mıydı bunu? Ya Siuan Sanche? Bu riske girmeyecekti. “Bu Karanlıkdostlarının ellerine düşme riski göze alınmayacak kadar tehlikeli. Elayne, onları yok edebilir misin? Eritebilir misin? Masayı yaksalar bile umurumda değil. Onları yok et, yeter!”</p>

    <p>“Ne demek istediğini anlıyorum,” dedi Elayne yüzünü buruşturarak. Nynaeve anladığından kuşkuluydu... Elayne Kule’ye bütün yüreğiyle inanıyordu. Ama Rand’a da inanıyordu.</p>

    <p>Nynaeve <em>saidar</em> parıltısını göremedi elbette, ama kızın o pis şeylere diktiği dikkatli bakışları yönlendirdiğini anlatıyordu. Bilezikler ve tasma orada yatmaya devam etti. Elayne kaşlarını çattı; bakışları daha da yoğunlaştı. Aniden başını iki yana salladı. Elini bir an tereddütle bileziklerden birine uzattı, tuttu. Ve inleyerek bıraktı. “Bu... şeyle dolu...” Derin bir nefes alarak, “İstediğini yaptım, Nynaeve,” dedi. “İçine ördüğüm Ateş’le bir çekiç yanan bir birikintiye dönüşürdü, ama bu ılık bile değil.”</p>

    <p>Demek Moghedien yalan söylememişti. Kuşkusuz, kazanacağından kuşku etmediği için yalan söylemeye gerek duymamıştı. <em>Kadın nasıl kurtuldu?</em> Ama bu şeyleri ne yapacaklardı? Nynaeve onların <em>kimsenin</em> eline düşmesine izin vermeyecekti.</p>

    <p>“Domon Efendi, denizin çok derin olduğu bir yer biliyor musun?”</p>

    <p>“Biliyorum, al’Meara Hanım,” dedi adam yavaşça.</p>

    <p>Nynaeve çekinerek, duyguları hissetmemeye çalışarak tasma ile bilezikleri masanın üzerinde adama doğru ittirdi. “O zaman bunları öyle bir yere at ki, bir daha kimse çıkaramasın.”</p>

    <p>Bir an sonra Domon başını salladı. “Atarım,” Nesneleri telaşla, Güç’le ilgili bir şeye dokunmaktan hoşlanmayarak ceketinin cebine tıktı. “Denizin en derin kısmını biliyorum. Aile Somera yakınlarında.”</p>

    <p>Egeanin, kuşkusuz Illianlının gidişini düşünerek, kaşlarını çatmış yere bakıyordu. Nynaeve kadının Domon’a “doğru düzgün bir bedene sahip adam” dediğini unutmamıştı. İçinden kahkaha atmak geldi. Olup bitmişti işte. Domon yelken açar açmaz, nefretlik tasma ve bilezikler sonsuza dek kaybolacaktı. Tar Valon’a doğru yola çıkabilirlerdi. Ve sonra... Sonra Tear’a ya da al’Lan Mandragoran her neredeyse oraya. Moghedien ile karşı karşıya geldiğinde ölüme, hatta daha fazlasına ne kadar yaklaştığını fark etmişti ve bu adamın icabına bakma telaşını daha da artırmıştı. Nefret ettiği bir kadınla paylaşmak zorunda olduğu bir adam, ama eğer Egeanin bir zamanlar tutsak aldığı bir erkeğe sevgiyle bakabiliyorsa –ve Domon kesinlikle kadını ilgiyle süzüyordu– ve Elayne delirecek bir erkeği sevebiliyorsa, o zaman Nynaeve de Lan’den olabildiğince keyif almanın yolunu bulabilirdi.</p>

    <p>“Aşağı inip Thera’nın hizmetkârlığı nasıl karşıladığına bakalım mı?” dedi. Kısa süre sonra Tar Valon’a. Kısa süre sonra.</p>
  </div>
</body>
</html>
