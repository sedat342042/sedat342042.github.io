<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gölge Yükseliyor</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="22. Taş’tan Çıkış">22<br />
    Taş’tan Çıkış</h1>

    <p>Beyaz bulutlar öğlen güneşini gölgelerken ve bir nefes hava şehrin üzerinde kıpırdanırken, Rand önderliğinde Taş’tan tuhaf bir alay çıktı. Onun emri ile bildiri, ilan yapılmamıştı, ama yavaş yavaş bir söylenti yayılmıştı: şehir sakinleri yaptıkları işi yarıda bırakıp yüksek noktalara koşmuşlardı. Aieller şehrin içinde yürüyorlardı, şehirden çıkıyorlardı. Gece gelişlerini görmeyen insanlar, Taş’ta olduklarına ancak yarı yarıya inanan şehir sakinleri yol boyunca caddelerin iki yanında toplanıyor, pencereleri dolduruyor, hatta çatılara tırmanıyor, çatıların tepelerine, yukarı kıvrık köşelere ata biner gibi oturuyorlardı. Aielleri sayarlarken mırıltılar dolandı. Bu birkaç yüz Aiel asla Taş’ı ele geçirmiş olamazdı. Ejder sancağı hâlâ kalenin üzerinde dalgalanıyordu. Daha orada binlercesi olmalıydı. Bir de Lord Ejder.</p>

    <p>Rand, gömleğinin içinde rahat rahat at sürüyordu, izleyenlerin onu sıradışı biri sanmayacaklarından emindi. Bir dışarlıklı, ata binecek kadar zengin –nefis bir benekli aygırın üzerindeydi, Tear sürülerinin en iyisi– tuhaf yoldaşların en tuhafı eşliğinde yolculuk eden zengin bir adam, ama kuşkusuz yine de sıradan bir adam. Bu tuhaf alayın önderi bile değil; Rand’ın biraz arkasında, Aiellerin hemen önünde at sürmelerine rağmen bu unvan kesinlikle Lan’e ya da Moiraine’e verilmişti. Geçişine eşlik eden mırıltılar kesinlikle ondan değil Aiellerden kaynaklanıyordu. Bu Tearlılar onu efendisinin atını süren bir seyis olarak bile kabul etmiş olabilirdi. Eh, hayır, bu değil; bu şekilde önde giderken değil. Yine de güzel bir gündü. Kavurucu değil, yalnızca ılık. Kimse ondan adalet dağıtmasını ya da bir ulusa hükmetmesini beklemiyordu. Kimliksizce at sürmenin, nadir esintinin tadını çıkarabilirdi. Bir süre dizginlerdeki balıkçıl damgalı avuçlarının hissini unutabilirdi. <em>En azından bir süre daha,</em> diye düşündü. <em>Birazcık daha.</em></p>

    <p>“Rand,” dedi Egwene. “Aiellerin onca şeyi almasının doğal olduğunu gerçekten düşünüyor musun?” Egwene, gri kısrağı Sis’i yanına çekerken Rand dönüp baktı. Bir yerlerden dar, bölünmüş etekli, koyu yeşil bir elbise ve saçlarını ensesinde toplayan yeşil, kadife bir bant bulmuştu.</p>

    <p>Moiraine ve Lan hâlâ yarım düzine adım arkadan geliyorlardı, kadın geniş etekli, yeşil çizgili, mavi ipek binici elbisesi içinde, beyaz kısrağının üzerinde, saçları altın bir ağla toplanmış. Adam siyah savaş atının üzerinde, muhtemelen Aieller kadar çok <em>ooo</em> ve <em>aaa</em>’lar getiren renk değiştiren Muhafız pelerini içinde. Esinti pelerini oynattığı zaman üzerinde yeşil, kahverengi ve gri tonları dalgalanıyordu; kıpırtısız kaldığı zaman arkasında her ne varsa, onun üzerinde kayboluyordu, öyle ki göz Lan’in ve atının <em>ötesini</em> gördüğü izlenimine kapılıyordu. Bakması hoş değildi.</p>

    <p>Mat de oradaydı, eyerinde çökmüş, teslim olmuş görünüyor, Muhafız ile Aes Sedai’den uzak durmaya çalışıyordu. Sıradan, kahverengi bir iğdiş at seçmişti. Bu hayvana Zar adını vermişti. Atın derin göğsünü ve güçlü sırtını fark etmek için iyi bir göz gerekiyordu. Küt burunlu Zar hız ve dayanıklılık konusunda Rand’ın aygırına ve Lan’in atına ayak uydurabilirdi. Mat’in gelme kararı sürpriz olmuştu; Rand hâlâ neden olduğunu bilmiyordu. Belki dostluk, ama belki de değil. Mat neyi, neden yaptığı konusunda garip olabiliyordu.</p>

    <p>“Arkadaşın Aviendha ‘beşte bir’i açıklamadı mı sana?” diye sordu Rand.</p>

    <p>“Bir şeyler söyledi, ama... Rand, onun da bazı şeyler... <em>aldığını...</em> düşünmüyorsun, değil mi?”</p>

    <p>Moiraine ve Lan’in, Mat’in, önderleri Rhuarc’ın arkasında Aieller dörder dörder sıralanmış yüklü katırların iki yanında, uzun çizgiler halinde yürüyordu. Aieller Kıraç’ta düşman klan yerleşimlerinden birini ele geçirdiğinde, gelenekler uyarınca –ya da belki yasalar; Rand tam olarak anlamıyordu– yiyecekler dışında sahip oldukları her şeyin beşte birini alıp götürüyordu. Taş’ta da aynısını yapmamak için sebep görememişlerdi. Katırlar Taş’ın hazinelerinin beşte birinin bir parçasının küçük bir kısmından fazlasını taşıyabileceğinden değildi. Rhuarc, açgözlülüğün çelikten daha fazla adam öldürdüğünü söylemişti. Katırların sırtındaki, üzerinde rulo yapılmış yer ve duvar halıları görünen hasır sepetler hafifti. İleride Dünyanın Omurgası’nda zorlu bir geçiş ve sonra Kıraç’ta daha da zor bir yolculuk bekliyordu.</p>

    <p><em>Onlara ne zaman söyleyeceğim?</em> diye merak etti Rand. <em>Kısa süre sonra; kısa süre sonra olmalı.</em> Kuşkusuz, Moiraine cüretli bir hareket olduğunu düşünecekti, cesur bir darbe; onaylayabilirdi bile. Belki. Rand’ın planının tamamını bildiğini sanıyordu, üstelik bunu onaylamaya bir tavrı yoktu; kuşkusuz bir an önce olup bitmesini istiyordu. Ama Aieller... <em>Ya reddederlerse? Eh, reddederse reddetmiş olurlar. Yapmak zorundayım.</em> Beşte bire gelince... Rand istese bile Aielleri almaktan vazgeçirebileceğini düşünmüyordu ve istemiyordu da zaten; ödüllerini hak etmişlerdi ve Rand’ın Tear lordlarının nesiller boyunca kendi halklarından soydukları malları korumalarına yardım etmeye niyeti yoktu.</p>

    <p>“Onun Rhuarc’a gümüş bir tas gösterdiğini gördüm,” dedi yüksek sesle. “Tası içine tıkarken çuvalının tıngırdamasına bakılırsa, içeride daha fazla gümüş vardı. Ya da belki altın. Onaylamıyor musun?”</p>

    <p>“Hayır.” Egwene sözcüğü yavaşça, bir kuşku tınısıyla telaffuz etmişti, ama sonra sesi kararlılık kazandı. “Yalnızca ondan beklemiyordum... Durum tersine olsa, Tearlılar beşte birle yetinmezdi. Taşın içine işlenmemiş her şeyi arabalara yükleyip götürürler ve yükledikleri arabaları da çalarlardı. Bir halkın âdetlerinin farklı olması yanlış oldukları anlamına gelmez, Rand. Bunu biliyor olmalısın.”</p>

    <p>Rand yumuşak sesle güldü. Tıpkı eski zamanlarda olduğu gibiydi. Rand kızın neden ve nasıl yanıldığını açıklamaya hazırlanırken kız durumu kapıp Rand’ın seslendirmediği açıklamaları ona fırlatıyordu. Aygırı ruh haline ayak uydurarak birkaç adım dans etti. Benekli atın boynunu okşadı. Güzel bir gün.</p>

    <p>“Güzel bir atın var,” dedi Egwene. “Adını ne koydun?”</p>

    <p>“Jeade’en,” dedi Rand ihtiyatla. Neşesi biraz solmuş gibiydi. İsimden ve onu seçme sebebinden biraz utanıyordu. En sevdiği kitaplardan biri <em>Jain Uzakgezgini’nin Yolculukları</em> olmuştu ve o büyük gezginin atının adı Jeade’en’di –Kadim Lisan’da Gerçek Bulucu–, hayvan hep evin yolunu bulabildiği için. Jeade’en’in bir gün onu kendi evine taşıyacağını düşünmek hoşuna gidiyordu. Güzel, fakat olası değildi. Rand ismin sebebini tahmin etmesini istemiyordu. Artık hayatında çocuksu hayallere yer yoktu. Yapmak zorunda oldukları dışında herhangi bir şeye fazla yer yoktu.</p>

    <p>“Güzel bir isim,” dedi kız dalgın dalgın. Rand o kitabı okuduğunu biliyordu ve ismi tanımasını bekledi, ama kız düşünceli düşünceli alt dudağını çiğneyerek başka bir şey düşünüyor gibiydi.</p>

    <p>Rand sessizlikten memnundu. Şehrin son kalıntıları da yerlerini kırlara ve acınası, dağınık çiftliklere bıraktı. İki Nehir’de tembelliğiyle ünlü insanlardan bir Congar ya da Coplin bile bu kaba, taş kulübeler kadar bakımsız ve harap yerlerde yaşamazdı. Duvarları toprağı eşeleyen tavukların üzerine yıkılacak gibi görünüyordu. Sarkık ahırlar defnelerin ya da baharatağaçlarının üzerine yaslanıyordu. Çatılar çatlamış, kırık kiremitler akıtıyormuş gibi görünüyordu. Keçiler o sabah telaşla bir araya getirilmiş olabilecek taş ağılların içinde avunmaz bir biçimde meliyordu. Çitsiz tarlalarda yalınayak erkekler ve kadınlar toprağı çapalıyorlardı ve büyük topluluk geçerken bile başlarını kaldırmadılar. Kızılibikler ve ötücü kuşlar baskın kasvet havasını dağıtmaya yetmiyordu.</p>

    <p><em>Bu konuda bir şeyler yapmalıyım. Ben... Hayır, şimdi değil. Her şeyin bir sırası var. Birkaç hafta içinde onlar için elimden geleni yaptım. Şimdi daha fazlasını yapamam.</em> Yıkılacak gibi görünen çiftliklere bakmamaya çalıştı. Güneydeki zeytinlikler de bu kadar kötü müydü? Orada çalışan insanlar toprağın sahibi bile değillerdi; bütün topraklar Yüksek Lordlara aitti. <em>Hayır. Esinti. Bu şekilde sıcağı kesmesi güzel. Biraz daha tadını çıkarabilirim. Kısa süre sonra onlara söylemek zorundayım.</em></p>

    <p>“Rand!” dedi Egwene aniden. “Seninle konuşmak zorundayım.” Kızın yüzünde ciddi bir ifade vardı; üzerinde dikilmiş iri, kara gözlerde, ona ders vermeye hazırlanan Nynaeve’i hatırlatan bir ışık seziliyordu. “Elayne hakkında konuşmak istiyorum.”</p>

    <p>“Ona ne olmuş?” diye sordu Rand ihtiyatla. Kesesine dokundu, iki mektup küçük, sert bir nesneye dayanmış, kırışık duruyordu. Aynı zarif, akıcı el yazısı ile yazılmış olmasalar, Rand iki mektubun aynı kadından geldiğine inanamazdı. Üstelik de onca öpüşme ve kucaklaşmadan sonra... Yüksek Lordları anlamak kadınları anlamaktan daha kolaydı.</p>

    <p>“Neden o şekilde gitmesine izin verdin?”</p>

    <p>Rand şaşırarak ona baktı. “Gitmek istedi. Onu durdurmak için bağlamam gerekirdi. Dahası, Moiraine’in söylediği gibi kötülük kabarcıkları çekiyorsak, Tanchico’da benim yanımda –ya da Mat’in yanında– olacağından daha fazla güvende olur. Sen de gitmeliydin.”</p>

    <p>“Benim kastettiğim bu değildi. Elbette gitmek istiyordu. Ve senin onu durdurmaya hakkın yoktu. Ama neden kalmasını dilediğini söylemedin.”</p>

    <p>“Gitmek istiyordu,” diye tekrarladı Rand ve kız saçmalamış gibi gözlerini yuvarlayınca kafası daha da fazla karıştı. Elayne’i durdurmaya hakkı yoksa ve kız gitmek istiyorsa, neden onu bundan vazgeçirmeye çalışması gerekiyordu ki? Özellikle de uzakta daha güvende olacakken.</p>

    <p>Tam arkasından Moiraine konuştu. “Bir sonraki sırrını bana söylemeye hazır mısın? Benden bir şey sakladığın açık. En azından bizi uçurumdan aşağı atıp atmayacağını söyleyebilirim sana.”</p>

    <p>Rand içini çekti. Kadının ve Lan’in yaklaştığını duymamıştı. Mat’in de, ama o Aes Sedai ile arasındaki mesafeyi koruyordu. Moiraine’e bakarken Mat’in yüzü art arda geçen kuşku, gönülsüzlük ve sert bir kararlılık ifadeleriyle karman çormandı. Kadına asla doğrudan bakmıyordu, yalnızca göz ucuyla bakıyordu.</p>

    <p>“Gelmek istediğinden emin misin, Mat?” diye sordu Rand.</p>

    <p>Mat omuzlarını silkti ve sırıtır gibi yaptı, fakat bu pek kendinden emin bir sırıtış değildi. “Lanet Rhuidean’ı görme fırsatını kim tepebilir ki?” Egwene ona kaşlarını kaldırdı. “Ah, kullandığım dili affedin, <em>Aes Sedai.</em> Senin de daha az sebep için daha kötüsünü söylediğini duymuşumdur, iddiaya girerim.” Egwene ona kızgınlıkla baktı, ama yanaklarındaki kırmızı benekler Mat’in puan yaptığını belli ediyordu.</p>

    <p>“Mat’in burada olmasına memnun ol,” dedi Moiraine Rand’a. Sesi soğuk ve hoşnutsuzdu. “Perrin’in kaçmasına ve gideceğini benden saklamasına izin vererek ciddi bir hata yaptın. Dünya senin omuzlarında duruyor, ama ikisi de seni desteklemeli, yoksa düşeceksin ve dünya da seninle birlikte düşecek.” Mat irkildi ve Rand onun neredeyse atını çevirip geri gideceğini düşündü.</p>

    <p>“Görevimi biliyorum,” dedi kadına. <em>Kaderimi de biliyorum,</em> diye düşündü, fakat bunu yüksek sesle söylemedi; duygudaşlık istemiyordu. “İçimizden biri geri dönmek zorunda Moiraine ve Perrin bunu istedi. Dünyayı kurtarmak uğruna her şeyden vazgeçmeye razısın. Ben... ben yapmak zorunda olduğum şeyi yapıyorum.” Muhafız başını salladı, ama hiçbir şey söylemedi; Lan başkalarının önünde Moiraine’e karşı çıkmazdı.</p>

    <p>“Ya bir sonraki sır?” diye ısrar etti kadın. Öğrenene kadar pes etmeyecekti ve Rand’ın sırrını ondan saklamak için artık sebebi yoktu. Bu kısmını saklamak için yoktu.</p>

    <p>“Geçit Taşları,” dedi kısaca. “Şansımız varsa.”</p>

    <p>“Ah, Işık!” diye homurdandı Mat. “Lanet olası Işık! Bana yüzünü buruşturma, Egwene! Şanslı ha? Bir kez yetmedi mi, Rand? Bizi neredeyse öldürüyordun, unuttun mu? Hayır, öldürmekten de beter. Geri dönüp o çiftliklerden birinde iş isteyip hayatımın geri kalanı boyunca domuz yemlemeyi tercih ederim.”</p>

    <p>“İstiyorsan kendi yoluna gidebilirsin, Mat,” dedi Rand ona. Moiraine’in sakin yüzü bir öfke maskesi gibiydi, fakat Rand, dilini tutmasını söyleyen o buz gibi bakışları görmezden geldi. Lan bile onaylamıyormuş gibiydi, ama sert yüzü fazla değişmemişti; Muhafız başka her şeyden çok görev duygusuna inanırdı. Rand görevini yapacaktı, ama arkadaşları... İnsanları bir şeyler yapmaya zorlamaktan hoşlanmıyordu; bunu arkadaşlarına yapmayacaktı. Kuşkusuz bu kadarından kaçınabilirdi. “Kıraç’a gelmek için sebebin yok.”</p>

    <p>“A, evet var. En azından... Ah, kavrulayım! Vazgeçecek tek hayatım var, değil mi? Neden bu şekilde olmasın?” Mat sinirli sinirli ve biraz da çılgınca kahkaha attı. “Lanet Geçit Taşları! Işık!”</p>

    <p>Rand kaşlarını çattı; delireceği söylenen kişi kendisiydi, o anda, delirecekmiş gibi görünen kişi Mat idi.</p>

    <p>Egwene endişeyle gözlerini kırpıştırarak Mat’e baktı, ama Rand’a doğru eğildi. “Rand, Verin Sedai Geçit Taşları hakkında bir şeyler anlattı bana. Bana... senin yaptığın yolculuğu anlattı. Bunu yapmaya gerçekten kararlı mısın?”</p>

    <p>“Yapmak zorundayım, Egwene.” Hızlı hareket etmek zorundaydı ve Geçit Taşlarından daha hızlı bir yol yoktu. Efsaneler Çağı’ndan da eski bir Çağ’ın andaçları; Efsaneler Çağı’ndaki Aes Sedailer bile onları anlamıyor gibiydi. Ama daha hızlı yol yoktu. Umduğu gibi çalışırlarsa.</p>

    <p>Moiraine onları sabırsızlıkla dinliyordu. Özellikle de Mat’in söylediklerini, ama Rand neden olduğunu anlamıyordu. Bu sefer Moiraine konuştu: “Verin Geçit Taşlarını kullanarak yaptığın yolculuğu bana da anlattı. O sefer yalnızca birkaç insan ve at varmış, yüzlerce değil ve Mat’in dediği gibi herkesi neredeyse öldürmesen bile, yine de insanın tekrarlamak istemeyeceği bir deneyim gibi geliyor kulağa. Senin beklediğin gibi de çıkmamış. Aynı zamanda büyük miktarda Güç gerektirmiş; en azından neredeyse seni öldürecek kadar çok,” dedi Verin. “Aiellerin çoğunu arkada bıraksan bile, teşebbüs etme riskine girebilecek misin?”</p>

    <p>“Zorunluyum,” dedi Rand, kemer kesesinde, mektupların arkasındaki küçük, sert nesneyi yoklayarak, ama kadın o konuşmamış gibi devam etti.</p>

    <p>“Kıraç’ta bir Geçit Taşı <em>olduğundan</em> emin misin? Onlar hakkında Verin’in benden çok bilgisi var, ama ben hiç duymadım. Varsa bile, bizi Rhuidean’a şimdi olduğumuzdan daha fazla mı yaklaştıracak?”</p>

    <p>“Altı yüz yıl kadar önce,” dedi Rand ona, “bir çerçi Rhuidean’a bakmak istemiş.” Başka zaman olsa bu seferlik onun kadına ders vermesi hoş olabilirdi. Bugün değil. Rand’ın bilmediği çok şey vardı. “Anlaşıldığı kadarıyla bu adam orayı görememiş; dağların üzerinde süzülen, bulutların arasında altın bir şehir gördüğünü iddia etmiş.”</p>

    <p>“Kıraç’ta şehir yoktur,” dedi Lan. “Ne bulutlarda, ne yerde. Aiellerle savaştım. Şehirleri yok.”</p>

    <p>Egwene başını salladı. “Aviendha, Kıraç’tan ayrılana kadar hiç şehir görmediğini söylemişti.”</p>

    <p>“Belki öyledir,” dedi Rand. “Ama çerçi o dağlardan birinin yanında çıkıntı yapan bir şey görmüş. Bir Geçit Taşı. Mükemmel şekilde tarif etmiş. Bir Geçit Taşı’na benzeyen başka bir şey yoktur. Onu Taş’taki başkütüphaneciye tarif ettiğimde...” Neyin peşinde olduğumu söylemeden, diye eklemedi. “...ne olduğunu bilmese bile tanıdı ve bana eski Tear haritasında dört tane gösterdi...”</p>

    <p>“Dört mü?” Moiraine şaşırmış görünüyordu. “Hepsi Tear’da mı? Geçit Taşları o kadar sık rastlanan şeyler değildir.”</p>

    <p>“Dört,” dedi Rand kararlılıkla. Kemikli, ihtiyar kütüphaneci emindi, hatta “daha eski Çağlardan bilinmeyen bir eserin” Büyük Emanet’e taşınması çabalarını anlatan lime lime, sararmış bir parşömen çıkarmıştı. Her teşebbüs başarısızlıkla sonuçlanmıştı ve Tearlılar sonunda pes etmişti. Bu, Rand için bir onay anlamına geliyordu. Geçit Taşları hareket ettirilmeye direniyordu. “Buradan bir saat uzakta bir tane var,” diye devam etti. “Aieller çerçi olduğu için adamın gitmesine izin vermiş. Katırlarından biri ve kendi sırtında taşıyabileceği kadar suyla. Bir şekilde adam Dünyanın Omurgası’ndaki bir <em>yurda</em> kadar gitmeyi başarmış ve orada Soran Milo adında bir adamla karşılaşmış. Adam <em>Kara Peçeli Katiller</em> adında bir kitap yazıyormuş. Kütüphaneci, Aieller hakkında bir kitap istediğim zaman eski bir kopyasını getirdi. Görünüşe göre Milo kitabını ticaret yapmak için <em>yurda</em> gelen Aiellere dayandırmış ve Rhuarc’a göre hemen hemen her şeyi yanlış anlamış, ama bir Geçit Taşı Geçit Taşı’ndan başka bir şey olamaz.” Başka haritalar, parşömenler de incelemişti, düzinelercesi, sözde Tear ve tarihini inceliyor, ülkeyi öğreniyordu; birkaç dakika öncesine kadar ne yapmayı düşündüğünü <em>hiç kimse</em> talimin edemezdi.</p>

    <p>Moiraine burnunu çekti ve beyaz kısrağı Aldieb sinirini algılayarak birkaç adım sıçradı. “Bulutlarda yüzen altın bir şehir gördüğünü iddia eden sözde bir çerçinin anlattığı, sözde bir hikâye. Rhuarc bu Geçit Taşı’nı görmüş mü? Rhuidean’da bulunmuş mu? Belki bu çerçi Kıraç’a gitmiştir ve bir Geçit Taşı görmüştür gerçekten, ama herhangi bir yerde olabilir. Genelde hikâye anlatan bir adam gerçekte olanları güzelleştirmeye çalışır. Bulutlarda yüzen bir şehir, hı?”</p>

    <p>“Olmadığını nereden biliyorsun?” dedi Rand. Rhuarc Milo’nun Aieller hakkında yazdığı yanlışlara gülmüştü, ama Rhuidean hakkında pek de açık konuşmamıştı. Hayır, öyle değil; hiç konuşmamıştı. Aiel, kitaptaki, sözde Rhuidean hakkında yazılmış bölümler üzerine yorum yapmayı bile reddetmişti. Rhuidean, Jenn Aiellerin, olmayan klanın topraklarında; Rhuarc bundan fazlasını söylememişti. Rhuidean’dan bahsedilmemesi gerekiyordu.</p>

    <p>Aes Sedai bu kaypak yorumdan memnun kalmamıştı, ama Rand aldırmadı. O da pek çok sır saklıyor, sık sık körlemesine güvenle onu takip etmesini istiyordu. Bırak sıra ona gelsin. Rand’ın bir kukla olmadığını öğrenmesi gerekiyordu. <em>Doğru olduğunu düşündüğümde tavsiyesine uyacağım, ama bir daha Tar Valon’un iplerinde dans etmeyeceğim.</em> Rand kendi koşulları altında ölecekti.</p>

    <p>Egwene gri atını yaklaştırdı, onunla neredeyse diz dize sürmeye başladı. “Rand, gerçekten de bir... olasılık üzerine yaşamlarımızı riske atacak mısın? Rhuarc sana hiçbir şey anlatmadı, değil mi? Aviendha’ya Rhuidean’ı sorduğumda ağzını bir ceviz kabuğu gibi sıkı sıkı kapatıyor.” Mat hasta görünüyordu.</p>

    <p>Rand’ın yüzündeki ifade değişmedi, utanç dalgasını belli etmedi. Arkadaşlarım korkutmak istememişti. “Orada bir Geçit Taşı var,” diye ısrar etti. Kesesindeki sert şekli yine yokladı. Bunun işe yaraması gerekiyordu.</p>

    <p>Kütüphanecinin haritaları eskiydi, ama bir açıdan yardımcı olmuştu. Şimdi at sürdükleri otlaklar, o haritalar çizildiğinde ormandı, ama birkaç ağaç kalmıştı, birbirinden uzak, çarpık beyaz meşe, çam ve kızsaçı kümeleri, tanımadığı, boğum boğum ve sıska gövdelere sahip yüksek, yalnız ağaçlar. Arazinin şeklini kolayca görebiliyordu, tepeler artık daha çok yüksek otlarla kaplıydı.</p>

    <p>Haritalarda birbiri ardına gelen iki yüksek, kıvrık köprü Geçit Taşı’nın bulunduğu yuvarlak tepe kümesine gidiyordu. Elbette haritalar iyi yapılmışsa. Kütüphaneci gerçekten de Rand’ın tarifini tanımıştı ve yeşil elmas şekli iddia ettiği gibi eski yıkıntılar anlamına geliyordu. <em>Neden yalan söylesin ki? Fazla kuşkucu olmaya başladım. Hayır. Kuşkucu olmak zorundayım. Ancak bir engerek kadar güven dolu ve soğuk.</em> Ama bundan hoşlanmıyordu.</p>

    <p>Kuzeyde ağaçsız tepeleri seçebiliyordu, at olması gereken hareketli beneklerle kaplıydılar. Eski Ogier konduğunun olduğu yerde otlayan Yüksek Lordların sürüleri. Perrin ve Loial’in güvenle uzaklaştığını umdu. <em>Onlara yardım et, Perrin,</em> diye düşündü. <em>Bir şekilde onlara yardım et, çünkü ben edemiyorum.</em></p>

    <p>Ogier korusu kat kat sırtların yakın olması gerektiği anlamına geliyordu ve kısa süre sonra onları biraz güneyde, iç içe geçmiş iki ok gibi gördü. Tepedeki birkaç ağaç gökyüzünün önünde ince bir hat oluşturuyordu. Ötede, çimen kaplı kabarcıklar gibi alçak, yuvarlak tepeler birbiri ardına uzanıyordu. Eski haritada göründüğünden daha fazla tepe. Çok fazla, çünkü tüm arazi iki buçuk kilometrekareden daha az yer kaplıyordu. Haritaya uymuyorlarsa, Geçit Taşı hangisinin yamacındaydı?</p>

    <p>“Aieller kalabalık,” dedi Lan sessizce, “ve keskin gözleri var.”</p>

    <p>Rand minnetle başını sallayarak Jeade’en’in dizginlerini çekti ve sorunu Rhuarc’a sundu. Geçit Taşı’nı tarif etmekle yetindi, ne olduğunu söylemedi; bulunduğunda zamanı gelecekti. Rand artık sır saklamak konusunda iyiydi. Zaten büyük olasılıkla, Rhuarc’ın bir Geçit Taşı’nın ne olduğu konusunda hiçbir fikri yoktu. Aes Sedailer dışında pek az kişinin vardı. Biri söyleyene kadar Rand da bilmiyordu.</p>

    <p>Aiel hafifçe kaşlarını çatarak benekli aygırın yanında yürüyordu –bu, başka bir adamın endişeli yüz buruşturmasına denk geliyordu– ve sonra başını salladı. “Bu şeyi bulabiliriz.” Sesini yükseltti. <em>“Aethan Dor! Far Aldazar Din! Duadbe Mahdi’in! Far Dareis Mai! Seia Doon! Sha’mad Conde!”</em></p>

    <p>O seslenirken adı geçen savaşçı toplulukların üyeleri öne koştu, sonunda Aiellerin dörtte biri onun ve Rand’ın çevresinde toplanmıştı. Kızıl Kalkanlar. Kartalın Kardeşleri. Su Arayanlar. Mızrağın Kızları. Kara Gözler. Gök Gürültüsünde Yürüyenler.</p>

    <p>Rand, Egwene’in arkadaşı Aviendha’yı gördü, uzun boylu, kibirli, gülümsemeyen bakışlara sahip güzel bir kadın. Rand’ın kapısını Kızlar korumuştu, ama Aieller Taş’tan ayrılmak üzere toplanmadan önce onu gördüğünü sanmıyordu. Kadın yeşil gözlü bir şahin kadar gururlu, bakışlarına karşılık verdi, sonra başını arkaya attı ve dikkatini klan şefine çevirdi.</p>

    <p><em>Eh, sıradan olmak istemiştim,</em> diye düşündü Rand biraz hüzünle. Aieller ona kesinlikle öyle davranıyordu. Klan şefi söz konusu olduğunda bile saygıyla dinlemekten öteye gitmiyorlardı, bir lordun bekleyeceği itaati göstermiyorlardı ve ona eşitmiş gibi davranıyorlardı. Rand, kendisi için daha fazlasını bekleyemezdi.</p>

    <p>Rhuarc birkaç kelime ile talimat verdi ve dinleyen Aieller rahatça koşarak, bazıları ne olur ne olmaz diye peçelerini takarak yayıldılar. Kalanı ayakta ya da yüklü katırların yanında çökerek bekledi.</p>

    <p>Hemen hemen bütün klanlar temsil ediliyordu... Jenn Aielleri dışında elbette; Rand Jennlerin gerçekten var olup olmadıklarını öğrenememişti, çünkü Aiellerin onlardan bahsetme tarzına bakarak var olabilirlerdi de olmayabilirlerdi de. Aralarında kan davası güden ve sık sık birbirleriyle savaşan klanlar da vardı. Rand onlar hakkında bu kadarını öğrenebilmişti. Bir kez daha onları şimdiye dek tutanın ne olduğunu merak etti. Yalnızca Taş’ın düşmesi hakkındaki kehanetleri ve Şafakla Gelen’i arayışları mıydı?</p>

    <p>“Bundan da fazlası,” dedi Rhuarc ve Rand düşüncelerini yüksek sesle söylediğini fark etti. “Kehanet Ejderduvarı’nı aşmamızı sağladı ve telaffuz edilmeyen isim bizi Tear Taşı’na çekti.” Kastettiği isim “Ejderin Halkı” idi, Aieller için gizli bir isim; yalnızca klan şefleri ve Bilgeler bu ismi biliyor ve kullanıyordu, görünüşe göre nadiren ve yalnızca birbirleriyle konuşurken. “Ya kalanı? Kimse aynı topluluktan bir başkasının kanını dökmemeli elbette, ama Shaaradları Goshienlerle, Taardadları ve Nakaileri Shaidolar ile karıştırmak... Ejderduvarı’nı aşacak olanlar Bilgelerin zoruyla dağların bu yanında Aiellerin her biri aynı topluluktanmış gibi davranacakları konusunda su andı içmiş olmasaydı, ben bile Shaidolar ile mızrak dansı yapardım... Sinsi Shaidolar ile.” Omuzlarını hafifçe silkti. “Gördün mü? Benim için bile kolay değil.”</p>

    <p>“Bu Shaidolar sizin düşmanlarınız mı?” Rand ismi beceriksizce söylemişti; Taş’ta Aieller klanlarıyla değil topluluklarıyla anılıyordu.</p>

    <p>“Kan davasından kaçındık,” dedi Rhuarc, “ama Taardadlar ile Shaidolar asla dost olmadı; bazen boylar birbirine baskın düzenler, keçi ve sığır çalar. Ama klanlar ve boylar arasındaki üç kan davası ve bir düzine eski nefret içinde antlar bizi bir arada tuttu. Şimdi Rhuidean’a gidiyor olmamızın da faydası oldu, ama bazıları daha önce yanımızdan ayrılacak. Rhuidean’a giden ya da oradan dönenlerin kanı dökülemez.” Aiel başını kaldırıp Rand’a baktı. Yüzü tamamen ifadesizdi. “Belki de kısa süre sonra hiçbirimiz bir diğerinin kanını dökmeyiz.” Bu fikri hoş bulup bulmadığını anlamak güçtü.</p>

    <p>Kızlardan birinden bir haykırış koptu. Bir tepenin zirvesinde durmuş, kollarını sallıyordu.</p>

    <p>“Senin taş sütunu buldular, anlaşılan,” dedi Rhuarc.</p>

    <p>Moiraine dizginlerini toplayarak yanından geçen Rand’a düz bir bakış fırlattı. Rand, Jeade’en’i hevesle topuklayarak dörtnala koşturdu. Egwene kısrağını dizginleyip Mat’e yanaştı, bir elini delikanlının yüksek eyer kaşına koyarak onunla yakından konuşmaya başladı. Ona bir şey söyletmeye ya da bir şey itiraf ettirmeye çalışıyor gibiydi ve Mat’in hareketlerinin şiddetine bakılırsa ya bir bebek kadar masumdu ya da dişlerinin arkasında yalan söylüyordu.</p>

    <p>Rand kendini eyerden aşağı atarak Mızrağın Kızı’nın –Aviendha’ydı– bulduğu, yere yarı gömülmüş ve uzun otlarla gizlenmiş şeyi incelemek için hafif eğimi tırmandı. En az üç kulaç uzunluğunda ve bir adım kalınlığında, yıpranmış gri bir taş sütundu. Üzerindeki her santimetreye tuhaf simgeler oyulmuştu, her biri yazı olduğunu düşündüğü dar bir işaret dizisiyle çevrelenmişti. Dili okuyabiliyor olsa bile –eğer bu bir dilse–, yazı –eğer bu bir yazıysa– uzun süre önce okunamayacak kadar silinmişti. Simgeleri daha iyi seçebiliyordu. Bazılarını; çoğu rüzgârın ya da yağmurun bıraktığı işaretler de olabilirdi.</p>

    <p>Daha iyi görebilmek için otları avuç avuç yolarken Aviendha’ya baktı. Kız, <em>shoufa</em>’sını omuzlarına indirmiş, kısa, kızıl saçlarını açmıştı ve düz, sert bir ifadeyle onu izliyordu. “Benden hoşlanmıyorsun,” dedi Rand. “Neden?” Bulmak zorunda olduğu bir simge vardı, bildiği tek simge.</p>

    <p>“Senden hoşlanmak mı?” dedi kız. “Sen Şafakla Gelen olabilirsin, yazgılı adam. Böyle birinden kim hoşlanabilir ya da hoşlanmayabilir? Dahası, sen özgür yürüyorsun, yüzüne karşın bir ıslaktopraklı, ama şeref için Rhuidean’a gidiyorsun, ama ben...”</p>

    <p>“Ama sen ne?” diye sordu Rand, kız susunca. Yavaş yavaş, arayarak yamaç yukarı ilerledi. Neredeydi? Tuhaf, eğimli bir çizgiyle, bir açıyla kesilen iki paralel, dalgalı çizgi. <em>Işık, gömülmüşse bu taşı çevirmek saatlerimizi alır.</em> Aniden kahkaha attı. Saatler değil. Yönlendirebilir ve bu şeyi yerden kaldırabilirdi ya da Moiraine ya da Egwene yapabilirdi bunu. Bir Geçit Taşı hareket ettirilmeye direniyor olabilirdi, ama herhalde o kadarcık oynatabilirlerdi. Ama yönlendirmek dalgalı çizgileri bulmasına yardımcı olmazdı. Ancak taşın üstünü arayarak onu bulabilirdi.</p>

    <p>Aiel kadın yanıt vermek yerine kısa mızraklarını dizlerine koyarak rahatça çöktü. “Elayne’e kötü davrandın. Benim umurumda olmazdı, ama Elayne Egwene için kız kardeş gibi ve Egwene de benim dostum. Ama Egwene senden yine de hoşlanıyor, bu yüzden, onun hatırına deneyeceğim.”</p>

    <p>Rand kalın sütunu araştırmaya devam ederek başını iki yana salladı. Yine Elayne. Bazen bütün kadınların, şehirdeki zanaatkârlar gibi bir Lonca’ya bağlı olduğunu düşünüyordu. Bir kadına yanlış bir hareket yaparsan, sonra karşılaşacağın on kadın bunu biliyor ve onaylamıyor olurdu.</p>

    <p>Parmakları durdu; biraz önce incelediği yere döndü. Neredeyse seçilemeyecek kadar yıpranmıştı, ama dalgalı çizgiler olduğundan emindi. Tümentepe’deki Geçit Taşı’na denk geliyorlardı, Kıraç’takine değil, ama dik durduğunda bu şeyin dibini işaretliyordu. Tepedeki simgeler dünyaları temsil ediyordu; diptekiler Geçit Taşlarını. Tepeden bir, alttan bir simge seçerek belli bir dünyadaki belli bir Geçit Taşı’na gidebiliyor olmanız gerekirdi. Yalnızca dipten bir simge seçerek bu dünyadaki bir Geçit Taşı’na ulaşabileceğini biliyordu. Örneğin Rhuidean’ın yakınındaki Geçit Taşı’na. Simgesini biliyorsa. Şimdi şansa ihtiyacı vardı, şans çeken <em>ta’veren</em>’liğine ihtiyacı vardı.</p>

    <p>Bir el omzunun üzerinden uzandı ve Rhuarc gönülsüz bir sesle, “Şu ikisi eski yazmalarda Rhuidean için kullanılır. Uzun zaman önce, daha isim yazılamazken.” Her biri çatallı şimşekleri çevreler görünen ve biri sola, biri sağa işaret eden iki üçgeni gösterdi.</p>

    <p>“Bunun ne olduğunu biliyor musun?” diye sordu Rand. Aiel bakışlarını kaçırdı. “Yak beni, Rhuarc, bilmek zorundayım. Bundan bahsetmemen gerektiğini biliyorum, ama bana söylemek zorundasın. Söyle bana, Rhuarc. Daha önce bunun benzerini gördün mü?”</p>

    <p>Diğer adam yanıt vermeden önce derin bir nefes aldı. “Benzerini gördüm.” Her sözcük zorla çıkmıştı. “Bir adam Rhuidean’a gittiğinde Bilgeler ve klanlılar Chaendaer yamaçlarında, buna benzer bir taşın yanında beklerler.” Aviendha ayağa kalktı ve katı katı yürüyüp gitti; Rhuarc kaşlarını çatarak kızın peşinden baktı. “Daha fazlasını bilmiyorum, Rand al’Thor. Biliyorsam bir daha gölge görmeyeyim.”</p>

    <p>Rand, parmağını üçgenleri çevreleyen okunmaz yazıların üzerinde dolaştırdı. Hangisi? Yalnızca biri onu istediği yere götürecekti. İkincisi kendisini dünyanın öbür ucunda ya da okyanusun dibinde bulmasına sebep olabilirdi.</p>

    <p>Aiellerin kalanı tepenin dibinde, yük katırlarının yanında toplanmıştı. Moiraine ve diğerleri atlarından inmiş, atlarını çekerek hafif eğimden yukarı tırmanıyorlardı. Mat, kendi kahverengi atına ek olarak Jeade’en’i de çekiyordu; aygırı, Lan’in Mandarb’ından epey uzak tutuyordu. İki aygır, binicileri indiğinden beri birbirlerine vahşi gözlerle bakıyorlardı.</p>

    <p>“Ne yaptığını gerçekten de bilmiyorsun, değil mi?” diye itiraz etti Egwene. “Moiraine, onu durdur. Rhuidean’a atla gidebiliriz. Neden bunu yapmasına izin veriyorsun? Neden bir şey söylemiyorsun?”</p>

    <p>“Ne yapmamı önerirsin?” dedi Aes Sedai kuru kuru. “Kulağından yakalayıp sürükleyerek götüremem onu. Düşgörmenin ne kadar faydalı olduğunu anlamak üzere olabiliriz.”</p>

    <p>“Düşgörmek mi?” dedi Egwene keskin bir sesle. “Düşgörmenin bununla ne ilgisi var?”</p>

    <p>“Siz ikiniz sessiz olur musunuz?” Rand sesinin sabırlı çıkması için çaba gösterdi. “Karar vermeye çalışıyorum.” Egwene kızgın kızgın ona baktı; Moiraine duygularını göstermedi, ama dikkatle izledi.</p>

    <p>“Bu şekilde yapmak zorunda mıyız?” dedi Mat. “At sürmeye neden karşısın?” Rand ona bakmakla yetindi ve Mat huzursuzca omuzlarını silkti. “Ah, yak beni. Karar vermeye çalışıyorsan...” İki atın dizginlerini tek eline alarak cebinden bir para çıkardı, altın bir Tar Valon markası ve içini çekti. “Aynı para olmak zorunda, değil mi?” Parayı parmaklarının arkasında yuvarlamaya başladı. “Ben... bazen şanslıyımdır, Rand. Bırak benim şansım seçsin. Baş, sağa işaret eden; alev, diğeri. Ne diyorsun?”</p>

    <p>“Bu duyduğum en saçma,” diye başladı Egwene, ama Moiraine koluna dokunarak susturdu onu.</p>

    <p>Rand başını salladı. “Neden olmasın?” Egwene bir şeyler mırıldandı; Rand’ın yakalayabildiği yegâne sözcükler “erkekler” ve “oğlanlar” oldu, ama bir övgüye benzemiyordu.</p>

    <p>Para Mat’in başparmağından dönerek havaya fırladı, güneşte donuk donuk parladı. Tam zirvedeyken Mat onu kaptı ve diğer elinin sırtına vurdu. “Bir paraya güvenmek lanet bir iştir, Rand.”</p>

    <p>Rand bakmadan, elini simgelerden birinin üzerine koydu. “Bu,” dedi. “Bunu seçtin.”</p>

    <p>Mat paraya baktı ve gözlerini kırpıştırdı. “Haklısın. Nereden bildin?”</p>

    <p>“Eninde sonunda benim için de işe yaramalı.” Hiçbiri anlamadı –bunu görebiliyordu–, ama fark etmezdi. Elini kaldırarak onun ve Mat’in seçtiği simgeye baktı. Sola işaret eden üçgen. Güneş zirveden aşağı kaymıştı. Bunu doğru yapmak zorundaydı. Tek hata yaparsa zaman kazanmak yerine kaybedebilirdi. En kötü sonuç bu olmak zorundaydı. Öyle olmak zorundaydı.</p>

    <p>Ayağa kalkarak elini kesesine daldırdı ve küçük, sert nesneyi çıkardı. Eline rahatlıkla sığan, koyu yeşil taştan, parlak bir oyma, dizlerinin üzerinde bir kılıç ile bağdaş kurmuş oturan, yuvarlak yüzlü, yuvarlak bedenli bir adam. Başparmağını biblonun kel kafasına sürttü. “Herkesi yakına toplayın. Herkesi. Rhuarc, yük hayvanlarını buraya getirsinler. Herkes bana olabildiğince yakın olmalı.”</p>

    <p>“Neden?” diye sordu Aiel.</p>

    <p>“Rhuidean’a gidiyoruz.” Rand bibloyu elinde hoplattı ve eğilip Geçit Taşı’nı okşadı. “Rhuidean’a. Hemen şimdi.”</p>

    <p>Rhuarc ona uzun uzun, ifadesiz bir yüzle baktı, sonra doğrulup diğer Aiellere seslenmeye başladı.</p>

    <p>Moiraine çimenlik yamaçta bir adım daha yaklaştı. “O ne?” diye sordu merakla.</p>

    <p>“Bir <em>angreal,</em>” dedi Rand, figürü elinde çevirerek. “Erkekler için çalışan bir tane. O kapıyı ararken Büyük Emanet’te buldum. Kılıç yüzünden aldım elime ve o zaman anladım. Hepimizi birden –Aielleri, yük katırlarını, herkesi ve her şeyi– götürecek kadar Güç yönlendirmeyi nasıl başaracağımı merak ediyorsan, işte bunun sayesinde.”</p>

    <p>“Rand,” dedi Egwene endişeyle, “en iyisini yaptığını düşündüğünden eminim, ama emin misin? Bu <em>angreal</em>’in yeterince güçlü olduğundan emin misin? Ben onun bir <em>angreal</em> olduğundan bile emin değilim. Öyle olduğunu söylersen sana inanırım, ama <em>angreal</em>’ler değişir, Rand. En azından kadınların kullanabildikleri değişir. Bazıları diğerlerinden daha güçlüdür ve büyüklük, şekil önemli değildir.”</p>

    <p>“Elbette eminim,” diye yalan söyledi Rand. Sınamanın yolu yoktu, bu amaç için değil, Tear’ın yarısının bir şeyin peşinde olduğunu anlamasına sebep olmadan değil, ama işe yarayacağını düşünüyordu. Bir bu vardı. Bir de, bu küçüklükle, Emanet’in envanterini çıkarmaya karar vermedikleri sürece onun kaybolduğunu kimse anlamazdı. Pek olası değildi.</p>

    <p>“<em>Callandor</em>’u arkada bırakıyorsun ve bunu getiriyorsun,” diye mırıldandı Moiraine. “Geçit Taşlarını kullanmak konusunda epey bilgi sahibi gibisin. Benim sahip olduğunu düşündüğümden daha fazla.”</p>

    <p>“Verin epey şey anlattı,” dedi Rand. Verin anlatmıştı, ama onları Rand’a ilk açıklayan Lanfear olmuştu. O sırada onu Selene olarak tanıyordu, ama bunu Moiraine’e açıklamaya niyeti yoktu. Kadının yardım önerisini de. Aes Sedai Lanfear’ın belirmesi haberini, onun için bile aşırı sükûnetle karşılamıştı. Ve gözlerinde o bakışla, sanki Rand’ı zihnindeki tartıya vuruyormuş gibi.</p>

    <p>“Dikkat et, Rand al’Thor,” dedi kadın, o buz gibi, ezgili sesle. “Her <em>ta’veren</em> Desen’i bir ölçüde şekillendirir, ama senin gibi bir <em>ta’veren</em> bütün zamanların Çağ Danteli’ni yırtabilir.”</p>

    <p>Rand, kadının ne düşündüğünü bilmeyi diledi. <em>Onun</em> ne planladığını bilebilmeyi diledi.</p>

    <p>Aieller yük katırları ile tepeye tırmanıyor, Rand ve Geçit Taşı’na yaklaşarak yamacı kaplıyorlardı. Moiraine ve Egwene dışında herkesle omuz omuza duruyorlardı. O ikisinin çevresinde küçük bir boşluk kalmıştı. Rhuarc, Tamam, artık senin ellerinde, der gibi başını salladı.</p>

    <p>Rand, parlak yeşil <em>angreal</em>’i kaldırırken Aiellere hayvanları bırakmalarını söylemeyi düşündü, ama bırakıp bırakmayacakları sorusu vardı ve hepsi yanındayken gitmek istiyordu, hepsi onun onlar için iyi bir iş başardığını düşünürken. İyi niyet Kıraç’ta az bulunur olabilirdi. Onu temkinli ifadelerle izliyorlardı. Ama bazıları peçelerini taktı. Tar Valon markasını endişeli endişeli parmaklarının arkasında dolaştıran Mat ile yüzünde boncuk boncuk ter beliren Egwene endişeli görünen yegâne kişilerdi. Daha fazla beklemenin anlamı yoktu. Rand herkesin yapabileceğini düşündüğünden daha hızlı hareket etmeliydi.</p>

    <p>Kendini Boşluk’la sardı ve Gerçek Kaynak’a, hep orada, hep omzunun arkasında olan hastalıklı, pırıltılı ışığa uzandı. Güç içini doldurdu, yaşam nefesi, meşeleri kökleyecek bir rüzgâr, çiçeklerle tatlanmış yaz rüzgârı, bir pislik yığınından iğrenç kokular. Boşlukta yüzerek bakışlarını şimşeklerle işlenmiş üçgene dikti ve <em>angreal</em>’in içinden uzandı, öfkeli <em>saidin</em> akıntılarından çekti. Hepsini taşımak zorundaydı. İşe yaramak zorundaydı. O simgeyi tutarak Tek Güç çekti, patlayacak gibi hissedene kadar çekti. Biraz daha. Daha fazla.</p>

    <p>Dünya sönüp yok oldu.</p>
  </div>
</body>
</html>
