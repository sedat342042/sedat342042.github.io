<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gölge Yükseliyor</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="35. Keskin Dersler">35<br />
    Keskin Dersler</h1>

    <p><em>Tel’aran’rhiod</em>’daki Taşın Yüreği, Egwene’in gerçek dünyada hatırladığı gibiydi, uzak tavana yükselen cilalı kızıltaştan dev sütunlar ve büyük kubbenin altında açık renk zemin taşlarına saplanmış <em>Callandor.</em> Yalnızca insanlar yoktu. Altın lambalar yakılmamıştı, ama bir tür ışık vardı; bir şekilde aynı anda hem solgun, hem keskin, aynı anda her yerden gelen ve hiçbir yerden gelmezmiş gibi görünen ışıklar. <em>Tel’aran’rhiod</em>’da, duvarların arasında genellikle böyle olurdu.</p>

    <p>Ama beklemediği ışıldayan kristal kılıcın ötesinde durmuş, sütunların arasındaki solgun gölgelere bakan kadındı. Giyim tarzı Egwene’i şaşırttı. Yalınayak, sarı ipek brokardan bol pantolon. Daha koyu sarı kuşağın üzerinde, boynunda asılı duran altın zincirler dışında oldukça çıplaktı. Kulakları sıra sıra minik, altın halkalarla süslenmişti ve en şaşırtıcı olanı, burnunda da ince bir halka olması ve burnundan sol kulağındaki halkalardan birine ince, üzerine madalyonlar asılmış bir zincir uzanmasıydı.</p>

    <p>“Elayne?” diye inledi Egwene, bluzu olmayan oymuş gibi şalına sarınarak. Kız bu sefer, bir sebep olmadan Bilge gibi giyinmişti.</p>

    <p>Kız-Veliaht yerinde sıçradı ve Egwene’e dönüp yaklaşırken, üzerinde ağırbaşlı, yüksek, işlemeli yakası ve uçları ellerinin üzerine sarkan uzun kolları bulunan açık yeşil bir elbise vardı. Küpe yoktu. Burun halkası yoktu. “Denize açıldıklarında Deniz Halkı kadınları öyle giyiniyor,” dedi kız telaşla. Yüzü pancar gibi kızarmıştı. “Nasıl bir his olduğunu merak ettim ve en iyi yer burası gibi geldi. Gemide yapamazdım.”</p>

    <p>“Nasıl bir hismiş?” diye sordu Egwene merakla.</p>

    <p>“Aslında, soğuk.” Elayne, çevrelerindeki sütunlara baktı. “Ve burada kimse olmamasına rağmen herkes seni izliyormuş gibi geliyor.” Aniden kahkaha attı. “Zavallı Thom ve Juilin. Zamanın çoğunu nereye bakacaklarını bilemeden geçiriyorlar. Mürettebatın yarısı kadın.”</p>

    <p>Egwene de sütunları inceleyerek huzursuzca omuzlarını silkti. Gerçekten de izleniyorlarmış gibi geliyordu. Kuşkusuz Taş’ta yalnız oldukları için böyle hissediyor olmalıydılar. <em>Tel’aran’rhiod</em>’a giren hiç kimse burada izleyecek birini bulamazdı. “Thom mu? Thom Merrilin mi? Ve Juilin Sandar? <em>Onlar</em> yanınızda mı?”</p>

    <p>“Ah, Egwene, onları Rand göndermiş. Rand ve Lan. Eh, aslında Thom’u Moiraine göndermiş, ama Rand da Sandar Efendi’yi göndermiş. Bize yardım etmeleri için. Nynaeve Lan konusunda fena bozuldu, ama belli etmiyor.”</p>

    <p>Egwene küçük gülümsemesini bastırdı. <em>Nynaeve</em> mi bozulmuştu? Elayne’in yüzü parlıyordu ve elbisesi bir kez daha, görünüşe göre kız fark etmeden, <em>çok</em> düşük yakalı bir elbiseye dönüştü. <em>Ter’angreal,</em> çarpık taş yüzük Kız-Veliaht’ın Düşler Dünyası’na Egwene gibi kolayca ulaşabilmesini sağlıyordu, ama kontrol vermiyordu. Bunun öğrenilmesi gerekiyordu. Gelişigüzel düşünceler –örneğin Rand için nasıl görünmek isteyeceği–, Elayne için bazı şeyleri değiştirebiliyordu.</p>

    <p>“O nasıl?” Elayne’in sesi zorlama kayıtsızlık ile evham arası, tuhaf bir karışımdı.</p>

    <p>“İyi,” dedi Egwene. “Sanırım iyi.” Her şeyi anlattı. Geçit Taşları, Rhuidean –duyduklarına dayanarak bildikleri; ataların gözlerinden görme konusunda anlayabildikleri– Ejder sancağındaki tuhaf yaratığın Rand’ın önkollarına işlenmiş olması, Bair’in onun Aiellerin sonu olduğu açıklaması, klan şeflerini Alcair Dal’a çağırması. Amys ve diğer Bilgeler şu anda bunu yapıyor olmalıydı; Egwene hararetle öyle olduğunu umuyordu. Hatta Rand’ın gerçek ebeveynleri hakkındaki tuhaf hikâyeyi de kısaca anlattı. “Ama bilmiyorum. O zamandan bu yana daha da tuhaf davranıyor ve Mat de öyle. Delirdiğini kastetmiyorum, ama... Rhuarc ya da Lan kadar sert, en azından bazı açılardan; belki daha da sert. Bir şeyler planlıyor sanırım –kimsenin bilmesini istemediği şeyler– ve onu elde etmek için acele ediyor. Endişe verici. Bazen artık insanları görmediğini düşünüyorum, yalnızca taş tahtasındaki piyonları görüyor.”</p>

    <p>Elayne endişeli görünmüyordu; en azından bu konuda. “Rand ne ise o, Egwene. Bir kral ya da bir general her zaman insanları göremez. Bir hükümdar ulusu için doğru olanı yaptığı zaman, bütün için iyi olanın bireyleri incittiği olur. Rand bir kral, Egwene, bir ulusu olmasa bile. Tear’dakileri saymazsan. Ve herhangi birini incitecek hiçbir şey yapmazsa, sonunda herkesi incitir.”</p>

    <p>Egwene burnunu çekti. Mantıklı gelebilirdi, ama bundan hoşlanması gerekmiyordu. İnsanlar insandı işte ve insan olarak görülmeleri gerekiyordu. “Dahası var. Bilgelerden bazıları yönlendirebiliyor. Kaç tanesi, bilmiyorum, ama bir ölçüye kadar, birkaç taneden daha fazlası olduğunu tahmin ediyorum. Amys’in bana anlattıklarına bakarak, içinde o kıvılcımla doğan her kızı buluyorlar.” Ne yapmaya çalıştıklarını bilmeden, yönlendirmeyi öğrenmeye çalışırken ölen tek bir Aiel kadın olmamıştı; Aieller arasında yabani denen kimse yoktu. Yönlendirebildiğini anlayan erkekleri daha zorlu bir kader bekliyordu; onlar kuzeye. Büyük Afet’e, belki daha öteye, Lanetli Topraklar’a ve Shayol Ghul’e gidiyordu. “Karanlık Varlık’ı öldürmeye,” diyorlardı buna. Hiçbiri delilikle yüzleşecek kadar hayatta kalmıyordu. “Meğer Aviendha’da da o kıvılcım varmış. Çok güçlü olacağını düşünüyorum. Amys de öyle düşünüyor.”</p>

    <p>“Aviendha,” dedi Elayne şaşkın şaşkın. “Elbette. Anlamalıydım. Jorin’i gördüğüm zaman da aynı yakınlığı hissettim. Seninle hissettiğim yakınlığı.”</p>

    <p>“Jorin mi?”</p>

    <p>Elayne yüzünü buruşturdu. “Sırrını koruyacağıma söz verdim ve bulabildiğim ilk fırsatta dilimin başıboş dönmesine izin veriyorum. Eh, ona ya da kardeşlerine bir zararı dokunacağını sanmıyorum. Jorin <em>Dalgadansözü</em>’nde bir Rüzgârbulan, Egwene. Yönlendirebiliyor, diğer Rüzgârbulanların bazıları da öyle.” Çevrelerindeki sütunlara baktı ve aniden yakası çenesine kadar çıktı. Bir an önce orada olmayan siyah, dantel şalı düzeltti, saçlarını örttü, yüzünü gölgeledi. “Egwene, kimseye söylememelisin. Jorin Kule’nin onları Aes Sedai olmaya zorlamasından ya da bir şekilde onları kontrol etmeye çalışmasından korkuyor. Bunun olmaması için elimden geleni yapacağıma söz verdim.”</p>

    <p>“Söylemem,” dedi Egwene yavaşça. Bilgeler ve Rüzgârbulanlar. İkisinin arasında da yönlendirebilen kadınlar, Üç Yemin’i etmeden, Yemin Çubuğu ile bağlanmadan yönlendirenler. Yeminlerin insanların Aes Sedailere güvenmesini sağlaması bekleniyordu ya da en azından güçlerinden korkmamalarını, ama Aes Sedailer yine de genellikle gizli hareket etmek zorunda kalıyordu. Bilgelerin toplumlarında saygın yerleri vardı... Rüzgârbulanların da benzer konumlara sahip olduğuna iddiaya girebilirdi. Sözde onları güvenli kılacak yeminlerle bağlanmadan. Bu düşünülmesi gereken bir şeydi.</p>

    <p>“Nynaeve ve ben planladığımızdan erken gidiyoruz, Egwene. Jorin bana hava şartlarını kullanmayı öğretiyor –örebildiği Hava akışlarının büyüklüğüne inanamazsın!– ve birlikte, <em>Dalgadansözü</em>’nü her zamankinden hızlı sürüyoruz. Epey <em>hızlı.</em> Coine’e göre iki üç gün içinde Tanchico’da oluruz. Coine Seyirhanımı, kaptan. Tear’dan Tanchico’ya on günde! Hem de gördüğümüz her Atha’an Miere gemisi ile durup konuştuğumuz halde. Egwene, Deniz Halkı Rand’ın onların Coramoor’u olduğunu düşünüyor.”</p>

    <p>“Öyle mi?”</p>

    <p>“Coine Tear’da olanların bazılarını yanlış anlamış... örneğin Aes Sedailerin Rand’a hizmet ettiğini sanıyor; Nynaeve ve ben yanlışını düzeltmemenin daha doğru olacağını düşündük... ama bir başka Seyirhanımı’na söylediği anda hepsi haberi yayıp Rand’a hizmet etmeye hazır oluyor. Sanırım Rand onlardan ne istese yaparlar.”</p>

    <p>“Keşke Aieller de bu kadar kolay kabul etse,” diye içini çekti Egwene. “Rhuarc, Rhuidean’ın Ejderleri olsa da olmasa da bazılarının Rand’ı tanımayı reddedeceğini düşünüyor. Aralarından biri, Couladin adında bir adam eline fırsat geçse onu hemen öldürürdü sanırım.”</p>

    <p>Elayne öne doğru bir adım attı. “Bunun olmamasına dikkat edeceksin.” Bu bir soru ya da talep değildi. Kızın mavi gözlerinde keskin bir ışık, elinde yalın hançer vardı.</p>

    <p>“Elimden geleni yapacağım. Rhuarc ona korumalar veriyor.”</p>

    <p>Elayne hançeri görünce irkildi. Hançer kayboldu. “Amys sana her ne öğretiyorsa, bana öğretmelisin, Egwene. Bir şeylerin belirip kaybolması ya da aniden farklı giysiler giymem rahatsız edici. Oluveriyor işte.”</p>

    <p>“Peki. Zamanım olduğunda.” Şimdiden <em>Tel’aran’rhiod</em>’da çok fazla kalmıştı. “Elayne, bir dahaki buluşmamızda burada olmazsam endişelenme. Deneyeceğim, ama gelemeyebilirim. Nynaeve’e de söyle. Gelmezsem, daha sonra her gece kontrol edin. Bir iki buluşmadan fazlasını kaçırmam, eminim.”</p>

    <p>“Sen öyle diyorsan,” dedi Elayne. “Liandrin ve diğerlerinin Tanchico’da olup olmadığını anlamak haftalar alır. Thom, şehrin büyük kargaşa içinde olacağını düşünüyor gibi.” Gözleri yarısına kadar yere saplanmış <em>Callandor</em>’a gitti. “Sence bunu neden yaptı?”</p>

    <p>“Tearlıların kendisine bağlı kalmasını sağlayacağını söylüyor. Orada olduğunu bildikleri sürece, geri döneceğini de bileceklermiş. Belki neyden bahsettiğini o biliyordur. Öyle umuyorum.”</p>

    <p>“Ah. Ben de sanmıştım ki... belki... bir şey için... kızmıştır.”</p>

    <p>Egwene ona kaşlarını çattı. Bu ani çekingenlik Elayne’e hiç yakışmıyordu. “Neye kızmış?”</p>

    <p>“Ah, hiçbir şey. Yalnızca bir düşünceydi. Egwene, Tear’dan ayrılmadan önce ona iki mektup verdim. Nasıl karşıladığını biliyor musun?”</p>

    <p>“Hayır, bilmiyorum. Onu kızdırmış olabilecek bir şey mi söyledin?”</p>

    <p>“Elbette hayır.” Elayne neşeyle güldü; kulağa zorlama geliyordu. Elbisesi aniden zorlu kışlara dayanabilecek kadar kalın, siyah yünden oldu. “Onu kızdıracak bir şey yazmak için deli olmalıyım.” Saçları çılgın bir taç gibi her yöne dikildi. Kendisi farkında değildi. “Beni sevmesi için uğraşıyorum. Yalnızca beni sevmesi için. Ah, neden erkekler basit olamıyor? Neden böyle güçlükler yaratmak zorundalar? En azından Berelain’den uzakta.” Yün yine ipek oldu, yakası öncekinden de açıktı; omuzlarına dökülen saçlarının parıltısı elbisesinin parıltısını utandırıyordu. Alt dudağını ısırarak duraksadı. “Egwene? Fırsat bulursan, ona söylediklerimi kastettiğimi... Egwene? Egwene?”</p>

    <p>Bir şey Egwene’i yakaladı. Ensesinden yakalanıp götürülüyormuş gibi Taşın Yüreği karanlıkta küçüldü, yok oldu.</p>

    <p class="paragraf">Egwene nefesi kesilerek, irkilerek uyandı. Yüreği hızla çarpıyordu. Başının üzerindeki, geceyle kararmış çadırın alçak tavanına baktı. Battaniyelerin altında yatıyordu –Kıraç gündüz ne kadar sıcaksa, gece de o kadar soğuk oluyordu, tatlı bir tezek kokusu yayan mangal pek az ısı veriyordu–, battaniyelerin altında, tam da uzanıp uyuduğu yerde. Ama onu geriye ne çekmişti?</p>

    <p>Aniden yanında bağdaş kurup oturmuş, gölgelere sarınmış Amys’i fark etti. Bilgenin gölgeli yüzü gece kadar karanlık ve ürkütücüydü.</p>

    <p>“Bunu sen mi yaptın, Amys?” dedi öfkeyle. “Beni böyle itip kakmaya hakkın yok. Ben, Yeşil Ajah’tan bir Aes Sedai’yim...” Artık yalan dudaklarına rahatça geliyordu. “...ve buna hiç hakkın...”</p>

    <p>Amys sert bir sesle sözünü kesti. “Ejderduvarı’nın ötesinde, Beyaz Kule’de Aes Sedai’sin. Burada, cahil bir öğrencisin, engereklerle dolu bir inde emekleyen aptal bir çocuk.”</p>

    <p>“Sensiz <em>Tel’aran’rhiod</em>’a girmeyeceğimi söylediğimi biliyorum,” dedi Egwene, mantıklı konuşmaya çalışarak, “ama...”</p>

    <p>Bir şey ayak bileklerinden yakaladı ve ayaklarını havaya kaldırdı; battaniyeler düştü, iç etekliği koltuk altlarında toplandı. Baş aşağı, Amys ile yüz yüze duruyordu. Öfke içinde kendini <em>saidar</em>’a açtı... ve bloke edildiğini gördü.</p>

    <p>“Yalnız gitmek istedin,” diye tısladı Amys yumuşak sesle. “Uyarıldın, ama gitmek zorundaydın.” Gözleri karanlıkta, gittikçe daha parlak yanıyor gibiydi. “Neyin bekliyor olabileceğine hiç aldırmadan. Düşlerde, en cesur yürekleri paramparça edebilecek şeyler vardır.” Mavi kömürler gibi gözlerin çevresinde yüz eridi, uzadı. Derinin olduğu yerde pullar çıktı; çeneleri uzadı, keskin dişlerle doldu. “En cesur yüreği <em>yiyebilecek</em> şeyler,” diye hırladı.</p>

    <p>Egwene çığlık atarak onu Gerçek Kaynak’tan ayıran kalkanı boşuna dövdü. O korkunç yüze, Amys olamayacak o şeye vurmaya çalıştı, ama bir şey bileklerini yakaladı, gerdi, titreyerek, gergin, durmasını sağladı. Tek yapabildiği, o çeneler yüzünde kapanırken çığlık atmaktı.</p>

    <p class="paragraf">Egwene çığlık atarak doğrulup oturdu ve battaniyelerini kavradı. Bir çabayla ağzını kapatmayı başardı, ama onu perişan eden titremeler için hiçbir şey yapamıyordu. Çadırdaydı... ya da öyle miydi? Amys oradaydı, gölgelerin içinde bağdaş kurup oturmuştu, <em>saidar</em>’la parlıyordu... ya da öyle miydi? Egwene ümitsizce kendini Kaynak’a açtı ve engeli yine hissedince neredeyse uluyacaktı. Battaniyeleri kenara atarak elleri ve dizleri üzerinde kat kat halıların üzerinde emekledi, düzgünce katladığı giysileri iki eliyle dağıttı. Bir kemer bıçağı vardı. Neredeydi? Nerede? İşte!</p>

    <p>“Otur,” dedi Amys ekşi ekşi. “Yoksa seni ilaçla yatıştırırım. Ve tadından da hoşlanmazsın.”</p>

    <p>Egwene kısa bıçağı iki eliyle tutarak dizlerinin üzerinde döndü; kabzayı iki eliyle kavramasa elleri titreyecekti. “Bu sefer gerçekten sen misin?”</p>

    <p>“O zaman da kendimdim, şimdi de kendimim. En iyi dersler keskin derslerdir. Beni bıçaklayacak mısın?”</p>

    <p>Egwene tereddütle bıçağı kınına soktu. “Buna hakkın yoktu...”</p>

    <p>“Her tür hakkım vardı! Bana söz verdin. Aes Sedailerin yalan söyleyebileceğini bilmezdim. Sana ders vereceksem, dediğimi yapacağını bilmem gerekir. Öğrencilerimden birinin kendi gırtlağını kesmesini izleyemem!” Amys içini çekti; çevresindeki parıltı kayboldu, Egwene ile <em>saidar</em> arasındaki engel de öyle. “Seni daha fazla engelleyemem. Benden çok daha güçlüsün. Tek Güç konusunda, öylesin. Neredeyse kalkanımı delip geçiyordun. Ama sözünü tutamayacaksan, sana ders vermek istediğimden emin değilim.”</p>

    <p>“Sözümü tutacağım, Amys. Tutacağıma söz veriyorum. Ama arkadaşlarımla <em>Tel’aran’rhiod</em>’da buluşmam gerek. Onlara da söz verdim. Amys, benim yardımıma ve tavsiyelerime ihtiyaçları var.” Amys’in yüzünü karanlıkta çözmek kolay değildi, ama Egwene yumuşama görmüyordu. “Lütfen, Amys. Bana şimdiden çok şey öğrettin. Artık onları oldukları yerde bulabileceğimi düşünüyorum. Lütfen, daha öğreneceğim çok şey varken bırakma. Ne yapmamı istersen yaparım.”</p>

    <p>“Saçlarını ör,” dedi Amys ifadesiz bir sesle.</p>

    <p>“Saçlarımı mı?” dedi Egwene kararsızca. Kesinlikle hiç sorun olmazdı, ama neden? Şimdi onları salıyordu, omuzlarının altına uzanıyordu, ama köydeki Kadın Kurulu’nun saçlarını Nynaeve’in hâlâ kullandığı gibi bir örgüyle toplayabileceğini söylediği ve gururla patlayacak gibi hissettiği günün üzerinden çok zaman geçmemişti. İki Nehir’de örgü kadın sayılacak kadar büyüdüğünü gösterirdi.</p>

    <p>“İki kulağının üzerinde birer tane.” Amys’in sesi hâlâ düz bir kaya gibiydi. “Örgülerine dolayacak kurdelen yoksa, ben sana veririm. Bizde küçük kızlar saçlarını böyle toplar. Sözlerini tutacağına güvenilmeyecek kadar küçük kızlar. Bana sözlerini tutacağını kanıtladığın zaman örgülerini çözebilirsin. Ama bana bir daha yalan söylersen eteklerini, küçük kızların elbiselerinde olduğu gibi kısa kestiririm ve yanında taşıman için bir oyuncak bebek bulurum. Bir kadın gibi davranmaya karar verdiğinde, sana da bir kadın gibi davranılır. Kabul et, yoksa sana bir daha ders vermem.”</p>

    <p>“Arkadaşlarımla buluşacağımda bana eşlik edersen kabul...”</p>

    <p>“Kabul et, <em>Aes Sedai!</em> Ben çocuklarla ya da sözünü tutamayanlarla pazarlık yapmam! Dediğimi yapacak, benim vermeyi seçtiklerimi kabul edeceksin, daha fazlasını değil. Değilse git ve kendini kendi başına öldürt. Ben... yardımcı... olmayacağım!”</p>

    <p>Egwene karanlığa minnettardı; kaş çatışını saklıyordu. Söz vermişti gerçekten de, ama bütün bunlar haksızlıktı. Kimse aptalca kurallarla Rand’ı itip kakmıyordu. Eh, <em>belki</em> o farklıydı. Amys’in emirlerini Couladin’in ona bir mızrak saplamayı istemesiyle değişmek isteyeceğini sanmıyordu. Ama Mat kesinlikle kimsenin kurallarına tahammül edemezdi. Ama <em>ta’veren</em> ya da değil, Mat’in öğrenecek hiçbir şeyi yoktu; tek yapması gereken, kendisi olmaktı. Fırsat verilse, büyük olasılıkla herhangi bir şey öğrenmeyi reddederdi, kumar ya da eğlenceyle ilgili olmadığı sürece. Egwene öğrenmek istiyordu. Bazen sonsuz bir susuzluk gibi geliyordu ona; ne kadar soğurursa soğursun geçmeyen bir susuzluk. Yine de haksızlıktı. <em>Öyle işte,</em> diye düşündü hüzünle.</p>

    <p>“Kabul ediyorum,” dedi. “Dediklerini yapacağım, verdiklerini kabul edeceğim, daha fazlasını istemeyeceğim.”</p>

    <p>“Güzel.” Egwene’in söylemek istediği başka şeyler olup olmadığını görmek istermiş gibi uzun bir ara verdikten sonra –Egwene akıllıca dilini tuttu– Amys şunları ekledi: “Sana karşı sert olacağım, Egwene, ama amaçsızca değil. Sana şimdiden çok şey öğrettiğimi düşünmen başlangıçta ne kadar az bildiğini gösteriyor. Güçlü bir düşgücün var; büyük olasılıkla bir gün hepimizi geçeceksin. Ama sana öğretebileceklerimi öğrenmezsen –dördümüzün öğreteceklerini– asla o yeteneği tam olarak geliştiremezsin. Büyük olasılıkla geliştirecek kadar yaşamazsın.”</p>

    <p>“Deneyeceğim, Amys.” Uysal numarası yapmayı iyi becerdiğini düşündü. Kadın neden onun işitmek istediklerini söylemiyordu? Egwene, <em>Tel’aran’rhiod</em>’a yalnız gidemeyecekse, Elayne ile bir sonraki buluşmalarında Amys’in de gelmesi gerekecekti. Ya da belki bir sonraki sefer Nynaeve olurdu.</p>

    <p>“Güzel. Söyleyecek başka bir şeyin var mı?”</p>

    <p>“Hayır, Amys.”</p>

    <p>Bu sefer sessizlik daha da uzadı; Egwene ellerini dizlerinin üzerinde kavuşturarak, becerebildiğince, sabırla bekledi.</p>

    <p>“Demek dilediğin zaman taleplerini kendine saklayabiliyorsun,” dedi Amys sonunda. “Kaşıntısı tutmuş keçi gibi kıpırdanmana sebep olduğu halde. Sebebini yanlış mı anlıyorum? Sana merhem verebilirim. Hayır mı? Pekâlâ. Arkadaşlarınla buluşman gerektiği zaman sana eşlik edebilirim.”</p>

    <p>“Teşekkür ederim,” dedi Egwene ciddi ciddi. Kaşıntısı tutmuş keçi demek!</p>

    <p>“İlk söylediğimde dinlememiş olman ihtimaline karşılık: öğrenmek ne kolay, ne çabuk olacak. Bu son günlerde çalıştığını sanıyorsun. Kendini gerçekten zaman ve çaba adamaya hazırla.”</p>

    <p>“Amys, bana ne öğretebilirsen öğreneceğim ve dilediğin kadar çok çalışacağım, ama Rand ile Karanlıkdostları arasında... Öğrenmek için gereken zaman lüks olabilir ve benim cüzdanım boş.”</p>

    <p>“Biliyorum,” dedi Amys bitkinlik içinde. “Şimdiden bizi rahatsız etmeye başladı. Gel. Çocukluklarınla yeterince zaman harcadın. Tartışılması gereken kadın işleri var. Gel. Diğerleri bekliyor.”</p>

    <p>Egwene, ilk kez Moiraine’in battaniyelerinin boş olduğunu fark etti. Elbisesine uzandı, ama Amys, “Buna gerek olmayacak,” dedi. “Yolumuz kısa. Omuzlarına bir battaniye al ve gel. Zaten Rand al’Thor için bir sürü iş yaptım ve işimiz bitmeden önce yapmam gereken başkaları var.”</p>

    <p>Egwene kuşkuyla omuzlarına bir battaniye alarak yaşlı kadının ardından geceye çıktı. <em>Soğuktu.</em> Tüyleri diken diken, buz gibi kayalık zeminden yalınayak sekerek ilerledi. Gündüzün sıcağından sonra, gece İki Nehir kışı gibi soğuk geliyordu. Nefesi ağzında ince sise dönüşüyor, hava tarafından hemen emiliyordu. Soğuk ya da değil, hava yine kuruydu.</p>

    <p>Bilgelerin kampının arka tarafında daha önce görmediği bir çadır duruyordu, diğerleri gibi alçak, ama çepeçevre, kazıklarla yere çakılmıştı. Egwene şaşkınlık içinde Amys’in giysilerini çıkarmaya başladığını ve kendisine de aynısını yapmasını işaret ettiğini gördü. Takırdamaması için dişlerini sıkarak yavaşça Amys gibi yaptı. Aiel kadın çırılçıplak kaldığında, gece dondurucu değilmiş gibi, derin derin nefes alarak ve kollarını kendine vurarak durdu, sonra içeri daldı. Egwene hızla peşinden girdi.</p>

    <p>Islak sıcak gözlerinin arasına inmiş bir sopa gibi çarptı. Her gözeneğinden ter fışkırdı.</p>

    <p>Moiraine de oradaydı, diğer Bilgeler ve Aviendha da. Hepsi çıplaktı ve ağzına kadar isli taşlarla dolu, iri, demir bir kazanın çevresinde oturmuş, terliyorlardı. Tencere ve taşlar ısı yayıyordu. Aes Sedai çektiği sıkıntıların etkisinden kurtulmuş gibiydi, ama gözlerinin çevresinde, daha önce olmayan bir gerginlik vardı.</p>

    <p>Egwene çekinerek otururken –burada kat kat halı yoktu, yalnızca kayalık zemin–, Aviendha yanındaki küçük tencereden bir avuç su aldı ve iri kazana attı. Su tıslayarak buhara dönüştü, taşların üzerinde tek bir ıslak nokta kalmadı. Aviendha, yüzünde ekşi bir ifadeyle oturuyordu. Egwene onun nasıl hissettiğini biliyordu. Kule’deki çömezlere de görevler verilirdi; en çok tencere ovmaktan mı nefret ediyordu, yoksa yer silmekten mi, karar veremiyordu. Bu görev o kadar zahmetli görünmüyordu.</p>

    <p>“Rand al’Thor hakkında ne yapacağımızı konuşmamız gerek,” dedi Bair, Amys de oturduğunda.</p>

    <p>“Ne yapacağınız mı?” dedi Egwene korku içinde. “İşaretleri var. Aradığınız kişi o.”</p>

    <p>“Evet o,” dedi Melaine sertçe, kızıl altın saç tutamlarını ıslak yüzünden çekerek. “Gelişinden olabildiğince çok insanın canlı kurtulmasını sağlamaya çalışmalıyız.”</p>

    <p>“Aynı ölçüde önemlisi,” dedi Seana, “kehanetin kalanını gerçekleştirebilmesi için onun canlı kalmasını sağlamalıyız.” Melaine dik dik ona baktı ve Seana sabırlı bir sesle ekledi, “Yoksa hiçbirimiz hayatta kalmayacağız.”</p>

    <p>“Rhuarc Jindolardan bazılarını koruma olarak vereceğini söyledi,” dedi Egwene yavaşça. “Fikrini mi değiştirdi?”</p>

    <p>Amys başını iki yana salladı. “Hayır. Rand al’Thor Jindo çadırlarında uyuyor ve uyanabilmesi için yüz adam uyanık bekliyor. Ama erkekler bazen olayları bizden farklı görür. Rhuarc onu takip edecektir, belki yanlış olduğunu düşündüğü fikirlerine karşı çıkacaktır, ama ona yol göstermeye çalışmayacaktır.”</p>

    <p>“Yol gösterilmeye ihtiyacı olduğunu mu düşünüyorsunuz?” Moiraine tek kaşını kaldırmıştı, ama Egwene onu görmezden geldi. “Şimdiye dek yaptıklarını yol gösterilmeden yaptı.”</p>

    <p>“Rand al’Thor bizim âdetlerimizi bilmiyor,” diye yanıt verdi Amys. “Bir şefi ya da klanı aleyhine çevirebilecek, Şafakla Gelen’i değil bir ıslaktopraklı görmelerine sebep olacak yüz farklı hata var. Kocam iyi bir adam, iyi bir şeftir, ama öfkeli adamları mızraklarını gömmeye ikna edecek bir barışkonuşmacısı değildir. Yakınında, yanlış adım atacak gibi göründüğünde kulağına fısıldayabilecek biri olmalı.” Aviendha’ya kızgın taşların üzerine biraz daha su atmasını işaret etti; kız asık suratlı bir zarafetle itaat etti.</p>

    <p>“Ve ona göz kulak olmalıyız,” diye keskin bir sesle araya girdi Melaine. “Ne yapmayı planladığı hakkında, daha yapmadan fikrimiz olmalı. Rhuidean Kehaneti’nin gerçekleşmesi başladı –öyle ya da böyle, bitmeden durdurulamaz–, ama ben halkımızdan olabildiğince çok kişinin hayatta kalmasını istiyorum. Bunun nasıl başarılacağı Rand al’Thor’un niyetine bağlı.” Bair Egwene’e doğru eğildi. Kadın tamamen kemik ve kastan yapılmış gibi görünüyordu. “Sen onu çocukluğundan beri tanıyorsun. Sana sırlarını açar mı?”</p>

    <p>“Kuşkuluyum,” dedi Egwene. “Eskisi gibi güvenmiyor.” Moiraine’e bakmaktan kaçındı.</p>

    <p>“O sırlarını açsa bu bize söyler mi?” diye sordu Melaine. “Burada öfke yaratmak istemiyorum, ama Egwene ve Moiraine Aes Sedai. Onların istediği bizim istediğimiz olmayabilir.”</p>

    <p>“Bir zamanlar Aes Sedailere hizmet ediyorduk,” dedi Bair kısaca. “O zaman onları hayal kırıklığına uğrattık. Belki onlara bir kez daha hizmet etmemiz gerekiyordur.” Melaine açık bir utançla kızardı.</p>

    <p>Moiraine gördüğünü ya da kadının önceki sözlerini duyduğunu belli etmedi. Gözlerinin çevresindeki gerginlik dışında buz gibi sakindi. “Elimden geldiğince yardım ederim,” dedi serinkanlılıkla, “ama Rand üzerinde pek az etkim var. Şu anda Desen’i kendi tasarımına göre dokuyor.”</p>

    <p>“O zaman onu yakından gözlemek ve umut etmeliyiz.” Bair içini çekti. “Aviendha, her sabah uyandığında Rand al’Thor’un yanında olacaksın ve gece yatana kadar yanından ayrılmayacaksın. Ona kafasındaki saçlar kadar yakın duracaksın. Korkarım eğitimine elimizden geldiği zaman devam edebileceğiz; iki şeyi bir arada yapmak üzerinde yük olacak, ama kaçınmak imkânsız. Onunla konuşursan, özellikle de dinlersen, yanında kalmakta sorun yaşamazsın. Pek az erkek kendilerini dinleyen genç, güzel kızları yanlarından uzaklaştırır. Belki ağzından bir şeyler kaçırır.”</p>

    <p>Aviendha her sözcükle daha da katılaşmıştı. Bair sözünü bitirdiği zaman, “Yapmayacağım!” diye tükürdü. Ölüm sessizliği çöktü ve bütün gözler kıza döndü, ama o bakışlara meydan okurcasına karşılık verdi.</p>

    <p>“Yapmayacak mısın?” dedi Bair yumuşak sesle. “Yapmayacak.” Sözcükler ağzında tuhaf bir tat bırakmış gibiydi.</p>

    <p>“Aviendha,” dedi Egwene nazikçe, “kimse senden Elayne’e ihanet etmeni istemiyor, onunla yalnızca konuşman isteniyor.” Eski Mızrağın Kızı yatışmadı, tam tersine, kendine bir silah bulmaya can atarmış gibi görünüyordu.</p>

    <p>“Mızrağın Kızları’nın bugünlerde öğrendiği disiplin bu mu?” dedi Amys keskin bir sesle. “Eğer öyleyse, bizim daha sert öğretmenler olduğumuzu göreceksin. Rand al’Thor’un yanında kalmaman için bir sebep varsa, söyle.” Aviendha’nın meydan okuması biraz soldu ve duyulmaz bir biçimde homurdandı. Amys’in sesi bıçak gibi keskinleşti. “Söyle, dedim!”</p>

    <p>“Ondan hoşlanmıyorum!” diye patladı Aviendha. “Ondan nefret ediyorum! Nefret ediyorum!” Egwene asla mümkün olmayacağını bilmese, kızın gözyaşlarına boğulmak üzere olduğunu düşünürdü. Ama sözler onu şok etti; kuşkusuz Aviendha bunu kastetmiş olamazdı.</p>

    <p>“Onu sevmeni ya da yatağına almanı istemiyoruz,” dedi Seana ekşi ekşi. “Sana adamı <em>dinlemeni söylüyoruz</em> ve itaat edeceksin!”</p>

    <p>“Çocukluk!” diye hıhladı Amys. “Dünya artık ne tür genç kızlar üretiyor? <em>Hiçbiriniz</em> büyümüyor musunuz?”</p>

    <p>Bair ve Melaine daha da keskindi, yaşlı kadın Aviendha’yı Rand’ın atına eyer yerine bağlamakla tehdit ederken –bunu gerçekten yapmayı düşünüyormuş gibiydi–, Melaine Aviendha’nın uyumak yerine geceyi çukurlar kazıp tekrar doldurarak düşüncelerini berraklaştırmasını öneriyordu. Tehditlerin kızı ikna etmek için öylesine savrulmadığını fark etti Egwene; bunlar itaat edilmeyi bekliyordu ve itaat görmeye kararlıydılar. Aviendha’nın kazanacağı bütün gereksiz işler inatçı olmasının bir cezasıydı. Dört çift Bilge gözü üzerine dikilmişken, o inatçılık büzülüyor gibiydi –kendini savunurcasına dizleri üzerine çökmüştü–, ama tüm bunlara dayanıyordu.</p>

    <p>Egwene uzanarak elini Aviendha’nın omzuna koydu. “Bana kız kardeş gibi olduğumuzu söylemiştin ve ben seni öyle sayıyorum. Bunu benim için yapar mısın? Elayne için ona göz kulak olduğunu düşün. Elayne’i de seversin, biliyorum. Rand’a, mektuplarında söylediklerini kastettiğini söyleyebilirsin. Bunu işitmek hoşuna gidecektir.”</p>

    <p>Aviendha’nın yüzü kasıldı. “Yaparım,” dedi, çökerek. “Elayne için ona göz kulak olurum. Elayne için.”</p>

    <p>Amys silkelendi. “Aptallık. Ona biz söylediğimiz için göz kulak olacaksın, kızım. Başka sebebin olduğunu düşünüyorsan, acı verici ölçüde yanıldığını anlayacaksın. Daha fazla su. Buhar azalıyor.”</p>

    <p>Aviendha, taşların üzerine, mızrak fırlatır gibi su döktü. Egwene onun eski ruh halinin döndüğünü görmekten memnundu, ama yalnız kaldıklarında onu uyarmayı düşünüyordu. Canlılık iyiydi, ama bazı kadınların yanında –örneğin dört Bilge ve Siuan Sanche–, şevkine hâkim olmak daha mantıklıydı. Kadın Kurulu’na bütün gün bağırabilirdiniz ve onlar yine de kendi bildiklerini okurdu ve siz ağzını açmamış olmayı dilerdiniz.</p>

    <p>“Madem bu konu halledildi,” dedi Bair. “Zamanımız varken buharın tadını sessizce çıkaralım. Rand al’Thor için Alcair Dal’da bir toplantı ayarlayacaksak, daha bu gece ve gelecek gecelerde yapacak işleri olanlar var.”</p>

    <p>“Erkekler hep kadınları kendileri için çalıştırmanın bir yolunu buluyor,” dedi Amys. “Rand al’Thor neden farklı olsun ki?”</p>

    <p>Aviendha’nın kızgın taşlara su attığı zaman çıkan tıslamalar dışında çadıra sessizlik çöktü. Bilgeler ellerini dizlerine koymuş, derin derin nefes alarak oturuyordu. Aslında oldukça hoş, hatta rahatlatıcıydı, nemli sıcaklık, deri üzerindeki terin kaygan, arındırıcı hissi. Egwene biraz uykusuz kalmaya değdiğini düşünüyordu.</p>

    <p>Ama Moiraine rahatlamış görünmüyordu. Buharlar saçan kazana, çok uzaklarda başka şeyler görüyormuş gibi bakıyordu.</p>

    <p>“Kötü müydü?” dedi Egwene yumuşak sesle, Bilgeleri rahatsız etmemek için. “Rhuidean, demek istiyorum.” Aviendha hızla başını kaldırdı, ama hiçbir şey demedi.</p>

    <p>“Anılar soluyor,” dedi Moiraine, aynı ölçüde sessizce. Bakışlarını o uzak imgeden ayırmadı ve sesi havadaki ısıyı alacak kadar soğuktu. “Çoğu kayboldu bile. Diğerleri... Çark dilediği gibi dokur ve biz Desen’de ipliklerden başka bir şey değiliz. Yenidendoğan Ejder’i, Rand’ı bulmak, onu Son Savaş’ı karşılamak üzere hazırlamak için hayatımı adadım. Ne gerekirse gereksin bunu başaracağım. Hiçbir şey ve hiç kimse bundan daha önemli olamaz.”</p>

    <p>Egwene sıcağa rağmen ürpererek gözlerini kapattı. Aes Sedai meydan okuma istemiyordu. Kadın değil, bir buz parçası gibiydi. Egwene o hoş duyguyu yeniden yakalamaya çalışarak yerine yerleşti. Gelecek günlerde buna benzer anların çok az ve çok uzak olacağını tahmin ediyordu.</p>
  </div>
</body>
</html>
