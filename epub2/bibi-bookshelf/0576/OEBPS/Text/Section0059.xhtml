<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gölge Yükseliyor</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="51. Tanchico’da Keşifler">51<br />
    Tanchico’da Keşifler</h1>

    <p>Elayne, elindeki iki ince, kırmızı lake çubuğu parmaklarına doğru düzgün yerleştirmeye çalıştı. <em>Sursa,</em> diye hatırlattı kendi kendine. <em>Çubuk değil; sursa. İsimleri ne olursa olsun yemek yemek için aptalca bir yol.</em></p>

    <p>Çiçek Yağmuru Dairesi’ndeki masanın diğer yanında Egeanin kendi sursalarına kaşlarını çatmış, onları sopa gibi tutuyordu. Nynaeve kendi çubuklarını Rendra’nın gösterdiği gibi tutuyordu, ama şimdiye kadar ağzına ancak bir dilim et ve birkaç biber parçası atabilmişti; gözleri kararlılıkla gergindi. Masa küçük, beyaz taslarla kaplıydı, her biri et ve sebze parçaları ile doluydu, bazıları açık ya da koyu renk sos içindeydi. Elayne, yemeği bitirmenin günün geri kalanını alacağını düşündü. Egeanin omzunun üzerinden eğilip sursanın nasıl duracağını gösterdiğinde bal saçlı hancıya minnetle gülümsedi.</p>

    <p>“Ülken Arad Doman’la savaş halinde,” dedi Egeanin, neredeyse öfkeli bir sesle. “Neden düşmanının yemeklerini sunuyorsun?”</p>

    <p>Rendra, omuzlarını silkti, peçesinin arkasında dudak büktü; bugün çok açık kırmızılara bürünmüştü ve saçlarına örülmüş aynı renkte boncuklar başını oynattıkça yumuşak sesle tıkırdıyordu. “Şimdi moda bu. Dört gün önce Gümüş Rüzgâr Bahçesi başlattı ve artık bütün müşteriler Doman yemekleri istiyor. Arad Doman’ı fethedemediğimize göre, belki en azından yiyeceklerini fethedebiliriz. Belki de Bandar Eban’da bal soslu kuzu eti ve donmuş elma yiyorlardır, değil mi? Dört gün sonra, belki başka bir şey çıkar. Moda artık çok çabuk değişiyor ve biri buna karşı kalabalıkları ayaklandırırsa...” Omuzlarını yine silkti.</p>

    <p>“<em>Daha fazla</em> isyan çıkacağını mı düşünüyorsun?” diye sordu Elayne. “Hanlarda ne tür yiyecek sunulduğu üzerine mi?”</p>

    <p>“Sokaklar huzursuz,” dedi Rendra, yazgıcı bir tavırla ellerini açarak. “Onları neyin bir daha ateşlendirebileceğini kim bilir? Evvelsi günkü ayaklanma Maracru’nun Yenidendoğan Ejder’e taraftar olacağını bildirmesi ya da Ejderyeminlilere ya da asilere tutsak düşmesinden kaynaklandı. Nasıl olduğu pek az fark yaratıyor. Peki kalabalık Maracru halkına mı saldırıyor? Hayır. Sokakları yakıp yıkıyorlar, insanları arabalarından aşağı çekiyorlar ve sonra Büyük Meclis Salonu’nu yakıyorlar. Belki ordunun bir savaş kazandığı ya da kaybettiği haberi gelir ve kalabalık bu sefer de Doman yiyecekleri satanlara karşı ayaklanır. Ya da belki Calpene rıhtımlarındaki depoları yakarlar. Kim bilebilir ki?”</p>

    <p>“Hiç düzen yok,” diye mırıldandı Egeanin, sursaları sağ elinin parmaklarının arasına sıkı sıkı yerleştirerek. Yüzündeki ifadeye bakarak, çubuklar taslardaki yiyeceklere saplamaya hazırlandığı hançerler olabilirdi. Bir parça et tam dudaklarının önünde Nynaeve’in sursalarından kucağına düştü; kadın hırlayarak et parçasını kaptı ve bej rengi ipeği peçetesi ile sildi.</p>

    <p>“Aah, düzen.” Rendra kahkaha attı. “Düzeni hatırlıyorum. Belki bir gün yine gelir, değil mi? Bazıları Panarch Amathera’nın Şehir Bekçileri’ne işlerini yaptıracağını düşünüyordu, ama ben onun yerinde olsaydım, ben taç giyerken dışanda arbede çıkaran kalabalıkları düşünerek... Işığın Evlatları sayısız asi öldürdü. Belki bu bir daha isyan çıkmayacağı anlamına geliyordur. Belki de bir sonraki isyanın daha büyük, on kat büyük olacağı anlamına geliyordur. Ben olsam Şehir Bekçilerini ve Evlatları yakında tutardım. Ama bu yemekte konuşulacak konu değil.” Masayı inceledi, onayla başını sallayarak ince örgülerindeki boncukları şıngırdattı. Kapıya dönerken küçük bir gülümsemeyle durdu. “Doman yemeklerini sursa ile yemek moda ve elbette moda neyse o yapılmalı. Ama... burada sizden başka görecek kimse yok, değil mi? Kaşık ve çatala ihtiyaç duyarsanız, peçetenin altında.” Masanın ucundaki tepsiyi işaret etti. “Afiyet olsun.”</p>

    <p>Nynaeve ve Egeanin kapı hancının arkasından kapanana kadar bekledi, sonra birbirlerine sırıttılar ve hiç de yakışık almayan bir telaşla tepsiye uzandılar. Elayne yine de kaşığını ve çatalını ilk alan oldu; diğerlerinin hiçbiri bir çömezin görevleri ve dersleri arasında yemek yiyecek zaman bulmak zorunda kalmamıştı.</p>

    <p>“Ağzına koymayı başardığında yeterince lezzetli,” dedi Egeanin, ilk lokmasından sonra. Nynaeve de onunla birlikte kahkaha attı.</p>

    <p>Keskin mavi gözlü, ağır konuşan, siyah saçlı kadınla tanışmalarından sonraki yedi gün içinde ikisi de ondan hoşlanmaya başlamıştı. Rendra’nın saçlar, giysiler, tenler hakkındaki gevezeliklerinden, sokakta bir bakır para için gırtlağınızı kesebilecek gibi bakan insanlardan sonra hoş bir değişiklikti. İlk görüşmelerinden beri bu dördüncü ziyaretiydi ve Elayne her ziyaretten zevk almıştı. Egeanin’de hayranlık duyduğu bir doğrudanlık ve bağımsızlık havası vardı. Kadın her önüne gelenin ticaretini yapan küçük bir tüccar olabilirdi, ama aklından geçeni söyleme ve kimseye eğilmeme konusunda Gareth Bryne ile boy ölçüşebilirdi.</p>

    <p>Yine de, Elayne, ziyaretlerinin o kadar sık olmamasını diliyordu. Ya da Egeanin’in onu ve Nynaeve’i Üç Erik Sarayı’nda bu kadar sık bulamamasını. Domon’un zorlu gemicilerine rağmen Amathera taç giydiğinden beri durmaksızın çıkan isyanlar şehirde hareket etmeyi neredeyse imkânsız kılıyordu. Yumruk büyüklüğünde taşlar üstlerine yağarken kaçmak zorunda kaldıklarında bunu Nynaeve bile kabullenmişti. Thom hâlâ onlara bir araba ve atlar bulmaya söz veriyordu, ama Elayne onun aradığından pek emin değildi. Elayne ve Nynaeve’in handa tıkılı kalması karşısında o ve Juilin çekilmez ölçüde memnun görünüyordu. <em>Yara bere içinde dönüyorlar ve bizim ayağımızın ucunu bile çıkartmamızı istemiyorlar,</em> diye düşündü öfkeyle. Erkekler neden sizi kendilerinden daha güvende tutmanın hakları olduğunu düşünürler? Neden kendi yaralarının sizinkinden daha az önemli olduğunu düşünürler?</p>

    <p>Etin tadına bakarak, Thom’un at bulmak istiyorsa buradaki mutfaklara bakması gerektiğini düşündü. At yeme düşüncesi midesini bulandırdı. Yalnızca sebze içeren bir tas buldu, koyu renk mantar parçaları, kırmızı biberler ve açık renk, keskin bir sos içinde bir tür tüysü, yeşil filizler.</p>

    <p>“Bugün ne konuşalım?” diye sordu Nynaeve Egeanin’e. “Aklıma gelebilecek hemen hemen her soruyu sordun.” Nasıl yanıt vereceklerini bildikleri hemen hemen her soru. “Aes Sedailer hakkında daha fazla bilgi edinmek istiyorsan çömez olarak Kule’ye gitmen gerekecek.”</p>

    <p>Egeanin, kendisini Güç’le ilişkilendiren bütün sözlerde olduğu gibi bilinçsizce irkildi. Bir süre kaşlarını çatarak küçük taslardan birinin içindekileri karıştırdı. “Birini aradığınızı benden saklamak için pek çaba göstermediniz,” dedi yavaşça. “Kadınlar. Sırlarınızı ihlal etmiyorsa, sorabilir miyim...” Kapı çalınınca sustu.</p>

    <p>Bayle Domon beklemeden içeri girdi, yuvarlak yüzünde sert bir tatmin ifadesi huzursuzluk ifadesiyle savaş halindeydi. “Onları buldum,” diye başladı, sonra Egeanin’i görünce irkildi. “Sen!”</p>

    <p>Egeanin herkesi şok ederek ayağa sıçrarken, sandalyesini devirdi ve Domon’un kalın karnına görülmeyecek kadar hızlı bir yumruk indirdi. Domon bir şekilde iri eliyle kadının bileğini yakaladı, büktü –birbirlerinin ayaklarına çelme takmaya çalışırlarken bir an kargaşa oldu; Egeanin adamın boğazına vurmaya çalıştı–, sonra bir şekilde kadın yüzüstü yere düştü; Domon çizmesini kadının omzuna dayadı ve kolunu kuvvetle çekerek dizine yasladı. Buna rağmen kadın kemerindeki bıçağı çekmeyi başardı.</p>

    <p>Elayne hiç düşünmeden <em>saidar</em>’a kucak açtı ve ikisinin çevresine Hava akışları örerek oldukları yerde dondurdu. “Bütün bunların anlamı nedir?” diye sordu buz gibi bir sesle.</p>

    <p>“Buna nasıl cesaret edersin, Domon Efendi?” Nynaeve’in sesi de aynı ölçüde soğuktu. “Onu hemen bırak!” Daha sıcak bir sesle, endişe içinde ekledi: “Egeanin, neden ona vurmaya çalıştın? Sana onu bırakmanı söyledim, Domon!”</p>

    <p>“Yapamaz, Nynaeve.” Elayne diğer kadının öfkelenmeden en azından akışları görebilmesini diledi. <em>İlk önce Egeanin ona vurmaya çalıştı.</em> “Egeanin, neden?”</p>

    <p>Siyah saçlı kadın gözleri kapalı, ağzı gergin, yatıyordu; hançerin kabzasını öyle kavramıştı ki, parmak boğumlarında kan kalmamıştı.</p>

    <p>Domon, öfkeli bakışlarını Elayne’den Nynaeve’e kaydırdı; tuhaf, Illian sakalı diken diken olmuştu. Elayne başından başka hiçbir yerini serbest bırakmamıştı. “Bu kadın Seanchan!” diye hırladı.</p>

    <p>Elayne ve Nynaeve şaşkın şaşkın bakıştılar. Egeanin mi? Seanchan mı? İmkânsızdı. İmkânsız olmalıydı.</p>

    <p>“Emin misin?” diye sordu Nynaeve yavaşça, sessizce. Elayne kadar sersemlemiş görünüyordu.</p>

    <p>“O yüzü asla unutmam,” diye yanıt verdi Domon kararlılıkla. “Bir gemi kaptanı. Beni ve gemilerimi, Seanchanların tutsakları olarak Falme’ye götüren oydu.”</p>

    <p>Egeanin inkâr etmeye kalkışmadı, hançerini tutarak bekledi. Seanchan. <em>Ama ondan hoşlanıyorum!</em></p>

    <p>Elayne dikkatle akışları kaydırdı ve sonunda Egeanin’in eli, bileğine kadar serbest kaldı. “Bırak, Egeanin,” dedi, kadının yanında diz çökerek. “Lütfen.” Bir an sonra Egeanin’in eli açıldı. Elayne hançeri aldı ve geriledi. Akışları tamamen açtı. “Bırak ayağa kalksın, Domon Efendi.”</p>

    <p>“Bu kadın Seanchan, hanımefendi,” diye itiraz etti adam, “demir kazıklar kadar sert.”</p>

    <p>“Bırak ayağa kalksın.”</p>

    <p>Adam kendi kendine homurdanarak Egeanin’in bileğini bıraktı, onun yine saldırmasını beklermiş gibi çabucak geriledi. Ama siyah saçlı kadın... <em>Seanchan</em> kadın ayağa kalkmakla yetindi. Domon’un büktüğü omzunu oynatarak düşünceli düşünceli adamı süzdü, kapıya baktı, sonra başını kaldırdı ve sakin bir tavırla bekledi. Ona hayranlık duymamak güçtü.</p>

    <p>“Seanchan,” diye hırladı Nynaeve. Uzun örgülerinden bir avuç kavradı, sonra eline tuhaf tuhaf baktı ve bıraktı, ama kaşları hâlâ çatıktı ve bakışları sertti. “Seanchan! Bizimle dostluk kurmaya çalışmak! Hepinizin geldiğiniz yere gittiğini sanıyordum. Sen neden buradasın, Egeanin? Tanışmamız gerçekten tesadüf müydü? Neden bizi aradın? Bizi pis <em>sul’dam</em>’larınızın boğazımıza tasma takabileceği bir yere çekmeyi mi düşünüyordun?” Egeanin’in mavi gözleri biraz irileşti. “Ah, evet,” dedi Nynaeve ona keskin bir sesle. “Siz Seanchanları, <em>sul’dam</em>’larınızı ve <em>damane</em>’lerinizi biliyoruz. Senden daha fazla biliyoruz. Yönlendirebilen kadınları zincirliyorsunuz, ama onları kontrol edenler de yönlendirebiliyor, Egeanin. Hayvan gibi tasmaladığınız, yönlendirebilen her kadına karşılık, her gün on yirmi tanesinin yanından fark etmeden geçiyorsunuz.”</p>

    <p>Egeanin sadece, “Biliyorum,” dedi ve Nynaeve’in ağzı açık kaldı.</p>

    <p>Elayne kendi gözlerinin yuvalarından fırlayacağını sandı. “Biliyor musun?” Bir nefes aldı ve kızgın bir ciyaklamaya benzeyen bir sesle devam etti. “Egeanin, bence yalan söylüyorsun. Ben daha önce çok fazla Seanchanla karşılaşmadım ve onlar da birkaç dakika içindi, ama bilen birini tanıyorum. Seanchanlar, yönlendirebilen kadınlardan nefret bile etmiyor. Onların hayvan olduğunu düşünüyor. Bilsen ya da inansan bu kadar rahat kabullenmezdin.”</p>

    <p>“Bileziği takan kadınlar yönlendirmeyi öğrenebilenler,” dedi Egeanin. “<em>Öğrenilebileceğini</em> bilmiyordum... bana kadınların ya yapabildiği ya yapamadığı öğretilmişti... ama siz bana bu yetenekle doğmayan kızlara öğretilmesi gerektiğini söylediğinizde, mantık yürüterek buldum. Oturabilir miyim?” Çok serin.</p>

    <p>Elayne başını salladı ve Domon Egeanin’in sandalyesini düzeltti. Kadın otururken arkasında durdu. Siyah saçlı kadın omzunun üzerinden ona bakarak, “Son karşılaştığımızda bu kadar... zorlu... bir rakip değildin,” dedi.</p>

    <p>“O zaman güvertemde yirmi zırhlı askerin ve gemimi Güç’le un ufak etmeye hazır bir <em>damane</em> vardı. Bir köpekbalığını suda oltaya takabiliyorum demek, onunla suda güreşeceğim demek değildir.” Şaşırtıcı şekilde, adam kadına sırıttı ve Elayne’in görmediği bir darbe aldığı yan tarafını ovaladı. “Sen de zırhın ve kılıcın yokken, o zaman düşündüğüm kadar kolay bir rakip değilmişsin.”</p>

    <p>Kadının dünyası kendi mantık yürütmesi ile altüst olmuş olmalıydı, ama çok doğal karşılıyordu. Elayne kendi dünyasını o şekilde altüst edecek bir olay düşünemiyordu, ama öyle bir olayla karşı karşıya kalırsa Egeanin’in sakinliği ile yüzleşebilmeyi diledi. <em>Ondan haşlanmayı bırakmam gerek. O bir Seanchan. Ellerinden gelse köpek gibi tasmalarlardı beni. Işık, birinden hoşlanmayı nasıl bırakırsın?</em></p>

    <p>Nynaeve böyle bir güçlük yaşamıyor gibiydi. Yumruklarını masaya dayayarak Egeanin’e doğru öyle vahşice eğildi ki, örgüleri küçük tasların arasına sarktı. “Neden Tanchico’dasın? Falme’den sonra hepinizin kaçtığını sanıyordum. Ve neden yumurta yiyen bir yılan gibi aramıza sızdın? Bize tasma takabileceğini sanıyorsan, bir daha düşün!”</p>

    <p>“Niyetim bu değildi,” dedi Egeanin katı katı. “Sizden tek istediğim, Aes Sedailer hakkında bilgi almaktı. Ben...” İlk kez duraksadı, kendinden emin değilmiş gibi göründü. Dudaklarını bastırarak bakışlarını Nynaeve’den Elayne’e çevirdi ve başını iki yana salladı. “Siz bana öğretildiği gibi değilsiniz. Işık üzerimde olsun, ama sizden... hoşlanıyorum.”</p>

    <p>“Bizden hoşlanıyorsun.” Nynaeve bu bir suçmuş gibi konuşmuştu. “Bu sorularımın hiçbirini yanıtlamıyor.”</p>

    <p>Egeanin yine duraksadı, sonra başını kaldırarak en kötüsünü yapmaları için meydan okudu onlara. “Falme’de <em>sul’dam</em>’lar bırakıldı. Bazıları felaketten sonra kaçtı. Onları geri götürmek için birkaçımız gönderildik. Ben yalnızca bir tane buldum, ama bir <em>a’dam</em>’ın onu tutabildiğini keşfettim.” Nynaeve’in yumruklarını sıktığını görerek çabucak ekledi: “Dün gece onu salıverdim. Bu öğrenilirse şiddetle cezalandırılırım, ama sizinle konuştuktan sonra ben...” Yüzünü buruşturarak başını iki yana salladı. “Elayne kimliğini açıkladıktan sonra sizinle kalmamın sebebi bu. Bethamin’in <em>sul’dam</em> olduğunu biliyordum. <em>A’dam</em>’ının onu tutabildiğini keşfedince, onun... bilmem gerekiyordu, anlıyor musunuz, yönlendirebilen kadınlar hakkında bilgi edinmem gerekiyordu.” Derin bir nefes aldı. “Bana ne yapmayı düşünüyorsunuz?” Masanın üzerinde kavuşturduğu elleri titremiyordu.</p>

    <p>Nynaeve öfkeyle ağzını açtı, sonra yavaşça kapattı. Elayne yaşadığı güçlüğü biliyordu. Nynaeve şimdi Egeanin’den nefret ediyor olabilirdi, ama ona ne yapacaklardı? Tanchico’da bir suç işlediği kesin değildi ve her durumda, Şehir Bekçileri kendi postlarını kurtarmaktan başka bir şey düşünmüyordu. Kadın bir <em>Seanchan</em>’dı ve <em>sul’dam</em>’lar ile <em>damane</em>’leri kullanmıştı, ama diğer yandan bu Bethamin’i serbest bıraktığını iddia ediyordu. Onu hangi suçtan cezalandırabilirlerdi? İkisinin serbestçe yanıtladığı sorular sormak suçundan mı? Ondan hoşlanmasını sağladığı için mi?</p>

    <p>“Gün batımı gibi parlayana kadar kırbaçlamak isterdim seni,” diye hırladı Nynaeve. Aniden başı Domon’a döndü. “Onları buldun mu? Onları bulduğunu söyledin. Nerede?” Adam kıpırdandı, Egeanin’in başının arkasına anlamlı anlamı baktı ve gözleri bir soruyla kalktı.</p>

    <p>“Onun bir Karanlıkdostu olduğuna inanmıyorum,” dedi Elayne, Nynaeve duraksayınca.</p>

    <p>“Kesinlikle değilim!” Egeanin’in bakışları sert ve alıngandı.</p>

    <p>Nynaeve örgülerini çekiştirmemek için kollarını kavuşturarak suçlayıcı kaş çatışını, bütün bunlar onun suçuymuş gibi Domon’a çevirdi. “Onu kilitleyecek yer yok,” dedi sonunda. “Ve kuşkusuz Rendra sebep ister. Devam et, Domon Efendi.”</p>

    <p>Adam, Egeanin’e son bir kuşkulu bakış fırlattı. “Panarch’ın Sarayı’nda, adamlarımdan biri listenizdeki kadınların ikisini gördü. Kedileri olan, bir de Saldaealı kadın.”</p>

    <p>“Emin misin?” dedi Nynaeve. “Panarch’ın Sarayı’nda demek. Keşke sen görmüş olsaydın. Marillin Gemalphin’den başka kadınlar da kedi sever. Ve Tanchico’da bile, Saldaea’dan gelen tek kadın Asne Zeramene değildir.”</p>

    <p>“İnce yüzlü, mavi gözlü, geniş burunlu ve bir düzine kedi besleyen bir kadın. Hem de insanların kedileri yediği bir şehirde. Saldaea burnu ve çekik gözleri olan bir kadın eşliğinde. Bu sıradan bir ikili değil, al’Meara Hanım.”</p>

    <p>“Değil,” diye kabullendi Nynaeve. “Ama Panarch’ın Sarayı? Domon Efendi, unutmuşsan hatırlatayım, o sarayı beş yüz Beyazpelerin koruyor ve başlarında Işığın Eli’nin Engizisyoncusu var! En azından Jaichim Carridin ve subayları bir Aes Sedai gördüğünde tanır. Panarch’ın Aes Sedaileri barındırdığını görseler beklerler miydi?” Adam ağzını açtı, ama Nynaeve’in sözleri mantıklıydı ve ağzından bir şey çıkmadı.</p>

    <p>“Domon Efendi,” dedi Elayne, “adamlarından biri Panarch’ın Sarayı’nda ne yapıyordu?”</p>

    <p>Adam utançla sakalını çekiştirdi ve geniş parmağı ile üst dudağını ovaladı. “Panarch Amathera buz biberlerinden hoşlanıyor, çok acı olan beyaz türünden ve kendisi armağanlardan müteşekkir olsa da olmasa da, gümrükteki adamlar kimin ona armağan verdiğini bilir ve onlar daha müteşekkir olur.”</p>

    <p>“Armağan mı?” dedi Elayne, en iyi paylama sesi ile. “Rıhtımlarda daha dürüsttün ve onlara rüşvet diyordun.” Şaşırtıcı şekilde, Egeanin sandalyede döndü ve adama onaylamaz bir bakış fırlattı.</p>

    <p>“Talih beni dürtüklesin,” diye mırıldandı adam. “Benden işimi bırakmamı istemediniz. Ve istemek için yaşlı annemi getirseniz bile yapmazdım. Bir adamın işini yapmaya hakkı vardır.” Egeanin somurtarak önüne döndü.</p>

    <p>“Onun rüşvetleri bizim sorunumuz değil, Elayne.” Nynaeve çileden çıkmış gibiydi. “Tüm şehre rüşvet verse de umurumda değil, kaçakçılık yapsa da...” Çalınan kapı sözünü kesti. Nynaeve diğerlerine uyarırcasına baktı. Egeanin’e, “Sessizce otur,” dedi ve sesini yükseltti. “Gel.”</p>

    <p>Juilin, o aptal, koni şapkası ile başını içeri soktu ve her zamanki gibi Domon’a kaşlarını çattı. Esmer yanağındaki yaradan akan kan çoktan kurumuştu ve pek de tuhaf görünmüyordu; artık sokaklar gündüz vakti, ilk geldiklerinde gece olduğundan daha tehlikeliydi. “Sizinle yalnız konuşabilir miyim, al’Meara Hanım?” dedi, Egeanin’in masada oturduğunu görünce.</p>

    <p>“Ah, içeri gir,” dedi Nynaeve ona tiz bir sesle. “Kadının duyduğu onca şeyden sonra, birazcık daha duysa da olur. Sen de mi onları Panarch’ın Sarayı’nda buldun?”</p>

    <p>Adam kapıyı kapatırken gergin bir ağızla Domon’a okunmaz bir bakış fırlattı. Kaçakçı gülümseyerek çok fazla diş sergiledi. Bir an yumruklaşmaya başlayacaklar gibi göründü.</p>

    <p>“Demek Illianlı benden ileride,” diye mırıldandı Juilin hüzünle. Domon’u görmezden gelerek Nynaeve’e hitap etti. “Size, saçında beyaz tutam olan kadının beni onlara götüreceğini söylemiştim. Bu çok ayırt edici bir özellik. Ve Domanlı kadını da gördüm orada. Uzaktan... bir gümüşdiken sürüsüne dalacak kadar aptal değilim... ama Tarabon’da Jeaine Caide’den başka Domanlı kadın olduğuna inanmam.”</p>

    <p>“Yani <em>gerçekten</em> Panarch’ın Sarayı’nda olduklarını mı söylüyorsun?” diye bağırdı Nynaeve.</p>

    <p>Juilin’in yüzü değişmedi, ama kara gözleri hafifçe irileşti ve Domon’a kaydı. “Demek onun kanıtı yoktu,” diye mırıldandı tatmin içinde.</p>

    <p>“Kanıtım vardı.” Domon Tearlıya bakmaktan kaçındı. “Bu balıkçı gelmeden kabul etmediyseniz, al’Meara Hanım, bu benim suçum değil.”</p>

    <p>Juilin dikleşti, ama hırsız avcısı konuşmadan Elayne sözünü kesti. “Onları ikiniz de buldunuz ve ikiniz de kanıt elde ettiniz. Büyük olasılıkla biriniz olmadan diğerinizin getirdiği bilgi yeterli olmayacaktı. İkinizin sayesinde artık nerede olduklarını biliyoruz.” İki adam öncekinden de bozulmuş göründü. Erkekler bazen çok aptal olabiliyordu.</p>

    <p>“Panarch’ın Sarayı.” Nynaeve bir avuç örgü çekiştirdi, sonra başını arkaya atarak uzun örgüleri savurdu. “Peşinde oldukları şey orada olmalı. Ama ellerindeyse, neden hâlâ Tanchico’dalar? Saray dev gibi. Belki daha bulmamışlardır. Biz burada, onlar oradayken bir işe yaradığından değil!”</p>

    <p>Her zamanki gibi Thom kapıyı çalmadan girdi ve bakışlarını herkesin üzerinde dolaştırdı. “Egeanin Hanım,” diye mırıldandı, aksamasını azaltamadığı bir zarafetle eğilerek. “Nynaeve, seninle yalnız konuşabilir miyiz, önemli haberlerim var.”</p>

    <p>Köselemsi yanağındaki yeni bere Elayne’i iyi, kahverengi pelerinindeki yeni yırtıktan daha fazla öfkelendirdi. Adam Tanchico sokaklarında cesaret gösterisi yapmak için fazla yaşlıydı. Ya da herhangi bir sokakta. Adamın emekliliğini ayarlama zamanı gelmişti, güvenli ve rahat bir yerde. Artık köyden köye dolanan bir âşık olamazdı. Elayne bu işi halledecekti.</p>

    <p>Nynaeve Thom’a keskin bir bakış fırlattı. “Şimdi bunun için zamanım yok. Kara Aes Sedailer Panarch’ın Sarayı’nda ve Amathera sarayı tavan arasından bodruma kadar aramalarına yardım ediyor olabilir.”</p>

    <p>“Ben öğreneli bir saatten az oldu,” dedi adam inanmazlık içinde. “Sen nasıl?..” Domon ve Juilin’e baktı, iki adam hâlâ kekin tamamını isteyen iki oğlan çocuğu gibi kızgın kızgın bakışıyorlardı.</p>

    <p>Thom’un, Nynaeve’in bilgi kaynağı olarak ikisini de görmezden geldiği açıktı. Elayne sırıtmak istedi. Her olayı, bütün gizli işleri bildiği için öyle gururlanıyordu ki! “Kule’nin yöntemleri vardır, Thom,” dedi ona, serinkanlı ve gizemli bir tavırla. “Aes Sedailerin yöntemlerini fazla kurcalamamak en iyisidir.” Thom kaşlarını çattı, çalı gibi kaşları kararsızca birleşti. Çok tatmin ediciydi. Kız, Juilin ile Domon’un da ona kaşlarını çattığını fark etti ve aniden kızarmamak için elinden geleni yapması gerekti. Konuşurlarsa, tam bir aptal gibi görünecekti. Sonunda konuşacaklardı, erkekler hep konuşurdu. En iyisi konuyu kapatmak ve umut beslemekti. “Thom, Amathera’nın Karanlıkdostu olduğuna işaret eden bir şey duydun mu?”</p>

    <p>“Hiçbir şey.” Adam sinirle bıyığını çekiştirdi. “Anlaşıldığı kadarıyla Ağaç Tacı’nı taktığından beri Andric’i görmemiş. Belki sokaklardaki sorunlar Kral’ın Sarayı ile Panarch’ın Sarayı arasında yolculuk yapmayı çok tehlikeli kılıyordur. Belki kadın artık gücünün kralınkine denk olduğunu fark etmiştir ve eskisi kadar uysal değildir. Kiminle ittifak halinde olduğunu anlatacak hiçbir şey yok.” Sandalyedeki siyah saçlı kadına bakarak ekledi, “Egeanin Hanım’ın o soyguncular konusunda size yardım etmesinden memnunum, ama şimdiye kadar onun sıradan bir arkadaş olduğunu düşünüyordum. Bu meselelere girdiğine göre, kim olduğunu sorabilir miyim? Dikkatsiz dillere düğüm atma tehditleri savurduğunu hatırlar gibiyim, Nynaeve.”</p>

    <p>“O bir Seanchan,” dedi Nynaeve ona. “Ağzını kapat, yoksa sinek yutacaksın Thom ve otur. Ne yapacağımızı düşünmeye çalışırken yemek yiyebiliriz.”</p>

    <p>“Onun önünde mi?” dedi Thom. “Seanchan’ın?” Elayne’den, Falme hakkında bazı hikâyeler dinlemişti –bazılarını– ve buradaki söylentileri işittiği kesindi; Egeanin’e, kadının boynuzlarını nereye sakladığını merak edermiş gibi bakıyordu. Yuvalarından fırlayan gözlerine bakarak, Juilin boğuluyor gibi görünüyordu; o da Tanchico’daki söylentileri duymuş olmalıydı.</p>

    <p>“Rendra’dan kadını kilere kilitlemesini istememi mi öneriyorsun?” diye sordu Nynaeve sakin sakin. “İşte <em>bu</em> dedikodulara yol açar, değil mi? Kesesinden bir Seanchan ordusu çıkarmaya kalkarsa üç iri, kıllı adamın Elayne ve beni koruyabileceğine eminim. Otur Thom ya da ayakta ye, ama şaşkın şaşkın bakmayı bırak. Hepiniz, oturun. Yemekler soğumadan yemek istiyorum.”</p>

    <p>Oturdular. Thom da Juilin ve Domon kadar rahatsız görünüyordu. Bazen Nynaeve’in zorba tavırları işe yarıyordu. Belki Rand zaman zaman zorbalık edilmesine tepki verirdi.</p>

    <p>Elayne Rand’ı aklından çıkardı ve önemli bir şey eklemenin zamanı geldiğine karar verdi. “Amathera’nın bilgisi olmadan Kara Aes Sedailerin nasıl Panarch’ın Sarayı’nda kalabileceğini anlamıyorum,” dedi, sandalyesini altına çekerek. “Bana göre, bu üç olasılık doğuruyor. Bir, Amathera bir Karanlıkdostu. İki, onların Aes Sedai olduğunu düşünüyor. Ve üç, Amathera onların tutsağı.” Bir sebepten, Thom’un onaylayarak başını sallaması içini ısıttı. Aptalca. Adam Evler Oyunu’nu biliyor olsa bile her şeyi bir kenara bırakıp âşık olmuş bir ozandan başkası değildi. “Her durumda, aradıkları şeyi bulmaları için onlara yardım edecek, ama bana öyle geliyor ki, onların Aes Sedai olduğunu düşünüyorsa, gerçeği söyleyerek onun yardımını alabiliriz. Ve eğer tutsaksa, onu kurtararak avantaj elde edebiliriz. Panarch saraydan çıkarılmalarını emrederse Liandrin ve arkadaşları bile orada kalamaz ve bu da <em>bizi</em> aramamız için serbest bırakır.”</p>

    <p>“Sorun, kadının aptal, aldatılmış ya da tutsak olduğunu öğrenmekte,” dedi Thom, iki sursa ile işaret ederek. O nesneleri kullanmayı çok iyi biliyordu!</p>

    <p>Juilin başını iki yana salladı. “Durum ne olursa olsun asıl sorun ona ulaşmakta. Jaichim Carridin’in, sarayın çevresinde, rıhtımların çevresindeki balıkçı kuşlar gibi dolanan beş yüz Beyazpelerini var. Panarch’ın Alayı’nda iki kat fazlası var ve Şehir Bekçileri de en az o kadar. Kalelerden pek azı o kadar iyi korunuyor.”</p>

    <p>“Onlarla savaşmayacağız,” dedi Nynaeve kuru kuru. “Göğsünüzdeki kıllarla düşünmeyi kesin. Bu zekâ zamanı, kas zamanı değil. Bana göre...”</p>

    <p>Tartışma yemek boyunca sürdü, son küçük tas da boşaldıktan sonra devam etti. Egeanin bir sessizlikten sonra birkaç ikna edici yorum yaptı. Kadın hiç yemek yememişti ve dinliyor gibi görünmemişti. Keskin bir zekâsı vardı; Thom katıldığı önerilerini hemen onayladı, ama tıpkı başkalarına yaptığı gibi, katılmadıklarını inatla reddetti. Şaşırtıcı şekilde, Nynaeve kadından sessiz kalmasını istediği zaman, Domon bile onu savundu. “Mantıklı konuşuyor, al’Meara Hanım. Ancak bir aptal, nereden geliyor olursa olsun sağduyuyu reddeder.”</p>

    <p>Ne yazık ki, Kara Aes Sedailerin nerede olduğunu bilmek, Amathera’nın onların tarafında olup olmadığını bilmeden bir işe yaramıyordu; bu bir de neyin peşinde oldukları. Sonunda, iki saat süren tartışma buna ve Amathera’nın konumunu nasıl öğrenecekleri hakkında birkaç öneriye vardı. Hepsi, Tanchico’yu saran örümcek ağları gibi bağlantıları ile, erkekler tarafından kullanılacaktı.</p>

    <p>Aptal erkeklerin hiçbiri onları bir Seanchan ile yalnız bırakmaya razı olmadı... ta ki Nynaeve çileden çıkıp, adamlar kapıda dırdır ederken hepsini birden Hava akışları ile bağlayana kadar. “Sizce,” dedi buz gibi, <em>saidar</em> parıltısı içinde, “kadın böö diyecek olsa ikimizden biri bunu ona da yapamaz mı?” Üçü de, bedenlerinde serbest kalan tek yer olan kafalarını sallayana kadar onları bırakmadı.</p>

    <p>“Mürettebatını gergin tutuyorsun,” dedi Egeanin, kapı adamların arkasından kapanır kapanmaz.</p>

    <p>“Sessiz ol, Seanchan!” Nynaeve kollarını kavuşturdu; kızdığı zaman örgülerini çekiştirmeye çalışmayı bırakmış gibiydi. “Otur... ve... çeneni... kapa!”</p>

    <p>Thom, Juilin ve Domon dışarıda bir şeyler yaparken penceresiz duvarlara resmedilmiş erik ağaçlarına ve düşen çiçeklere bakarak oturmak, odayı adımlamak ya da Nynaeve’in adımlamasını seyretmek sinir bozucuydu. Ama adamlar zaman zaman gelip bir ipucunun daha boşa çıktığını, bir başkasının koptuğunu bildirdiği, diğerlerinin öğrendiklerini dinleyip hemen dışarı çıktıkları zaman daha da kötüydü.</p>

    <p>Thom’un ilk dönüşünde –diğer yanağında yeni bir mor bere vardı– Elayne, “Burada kalman daha iyi olmaz mıydı, Thom?” dedi. “Juilin ve Domon Efendilerin raporlarını dinlersin. Onları benden ve Nynaeve’den daha iyi değerlendirebilirsin.”</p>

    <p>Adam; aptal, beyaz, dağınık kafasını iki yana sallarken Nynaeve koridordan duyulabilecek kadar yüksek sesle hoşnutsuzluğunu belirtti. “Verana’da bir evden bahsediyorlar. Amathera Panarch olmadan birkaç gece önce gizlice oraya gitmiş.” Ve kız başka bir şey diyemeden gitti.</p>

    <p>Bir dahaki gelişinde –aksaması dikkate değer ölçüde artmıştı ve evin Amathera’nın eski dadısına ait olduğunu bildiriyordu– Elayne en katı sesiyle konuştu. “Thom, oturmanı istiyorum. Burada kalacaksın. Kendini yaralamana izin vermeyeceğim.”</p>

    <p>“Yaralanmak mı?” dedi adam. “Çocuğum, hayatımda hiç bu kadar iyi hissetmemiştim. Juilin ve Bayle’e bu şehirde Cerindra adında, Amathera hakkında her tür karanlık sırrı bildiğini iddia eden bir kadın olduğunu söyleyin.” Ve aksayarak, pelerini arkasında dalgalanarak çekip gitti. Pelerinde de yeni bir yırtık vardı. İnatçı, inatçı, aptal yaşlı adam.</p>

    <p>Bir kez kalın duvarların arkasından gürültüler duyuldu; sokaktan gelen kaba bağırışlar ve feryatlar işitildi. Tam Elayne aşağı inip neler olduğuna bakmaya karar vermişti ki, Rendra telaşla odaya girdi. “Dışarıda küçük bir sorun var. Siz rahatsız olmayın. Bayle Domon’un adamları bizden uzak tutuyor, evet. Sizin endişelenmenizi istemiyorum.”</p>

    <p>“Burada isyan mı?” dedi Nynaeve keskin bir sesle. Hanın çevresi şehirdeki birkaç sakin bölgeden biriydi.</p>

    <p>“Endişelenmeye gerek yok,” dedi Rendra yatıştırıcı bir sesle. “Belki yiyecek istiyorlardır. Onlara Bayle Domon’un aşevinin nerede olduğunu söylerim ve giderler.”</p>

    <p>Gerçekten de bir süre sonra gürültü dindi ve Rendra yukarıya biraz şarap getirdi. Hizmetkâr adam surat asarak odanın kapısına yönelene kadar Elayne onun güzel, kahverengi gözleri olan genç adam olduğunu fark etmedi. Adam kızın en soğuk bakışlarına gülümsemeymiş gibi tepki vermeye başlamıştı. Aptal delikanlı Elayne’in onu fark edecek zamanı olduğunu mu sanıyordu?</p>

    <p>Beklediler, adımladılar. Adımladılar ve beklediler. Cerindra hırsızlık yaptığı için kovulmuş bir oda hizmetçisi çıktı. Amathera’ya, önerilen her tür suçlamayı yöneltebilirdi. Amathera’nın Aes Sedai ve Kara Ajah olduğu konusunda kanıtları olduğunu iddia eden adam, aynı belgelerin Kral Andric’in Yenidendoğan Ejder olduğunu kanıtladığını da iddia ediyordu. Amathera’nın gizli gizli buluştuğu kadınlar Andric’in küçümsediği arkadaşlardı ve kadının kaçakçılık yapan pek çok gemiyi finanse ettiği konusundaki şok edici keşif hiçbir yere çıkmadı. Kral dışında hemen hemen her asilin kaçakçılıkta parmağı vardı. Her ipucu bu şekilde sona erdi. Thom’un bulabildiği en kötü haber, Amathera’nın iki genç, yakışıklı lordu ayrı ayrı hayatının aşkı olduğuna ve Andric’i yalnızca bir hedefe ulaşmak için kullandığına ikna etmesi idi. Diğer yandan kadın Panarch’ın Sarayı’nda değişik lordlarla görüşmeler yapmıştı, hem yalnız, hem de tarifleri Liandrin ve listedeki diğer kadınlara uyan başkaları eşliğinde. Karar vermeden önce onlara sorduğu, kararlarını kabul ettiği bildiriliyordu. Müttefik mi, tutsak mı?</p>

    <p>Juilin gün batımından üç saat sonra, başparmak kalınlığında, boğum boğum değneğini çevirerek döndü ve sarı saçlı bir adamın onu soymaya çalıştığı hakkında homurdandı. Thom ve Domon, Egeanin’le birlikte, avunmaz ifadelerle masaya çökmüşlerdi.</p>

    <p>“Yine Falme’deki gibi olacak,” diye hırladı Domon havaya. Bir yerlerden edindiği sağlam sopa önünde duruyordu ve artık kemerinde kısa bir kılıç taşıyordu. “Aes Sedailer. Kara Ajah. Panarch’ın işlerine bulaşmak. Yarın da bir şey bulamazsak Tanchico’dan gideceğim. Kendi kardeşim kalmamı istese bile öbür gün mutlaka gideceğim!”</p>

    <p>“Yarın,” dedi Thom bitkinlik içinde, dirseklerini masaya, çenesini yumruklarına dayayarak. “Artık doğru düzgün düşünemeyecek kadar yoruldum. Kendimi Panarch’ın Sarayı’ndan, Amathera’yı açık saçık şarkılar söylerken duyduğunu iddia eden bir çamaşırcı adamı dinlerken buldum. Rıhtımlardaki en kötü meyhanelerde söylenen cinstenmiş. Onu ciddi ciddi dinledim.”</p>

    <p>“Beni sorarsanız,” dedi Juilin, bir sandalyeyi çevirip bacaklarını açarak oturarak, “bu gece aramaya devam etmeyi düşünüyorum. Sevgilisinin Amathera’nın oda hizmetçilerinden bir başkası olduğunu iddia eden bir çatı ustası buldum. Adama göre Amathera Panarch seçildiği akşam bütün oda hizmetçilerini önceden haber vermeden kovmuş. Adam bir tüccarın evindeki işini bitirdikten sonra beni kadınla konuşmaya götürecek.”</p>

    <p>Nynaeve, yumruklarını kalçalarına dayayarak masanın diğer ucuna gitti. “Bu gece hiçbir yere gitmiyorsun, Juilin. Üçünüz sırayla kapıda nöbet tutacaksınız.” Adamlar bir ağızdan, yüksek sesle itiraz ettiler, elbette.</p>

    <p>“Benim yürütmem gereken bir işim var ve günlerimizi sizin için sorular sorarak harcayacaksam...”</p>

    <p>“Al’Meara Hanım, bu kadın taç giydiğinden beri Amathera’yı gerçekten gören, bulduğum ilk kişi...”</p>

    <p>“Nynaeve, geceyi askercilik oynayarak geçirirsem değil iz sürmek, yarın söylenti <em>bulmayı</em> bile...”</p>

    <p>Nynaeve, adamların nefesleri tükenene kadar itiraz etmelerine izin verdi. Sesleri kesilmeye başladığında (onu ikna ettiklerini düşündükleri açıktı) konuştu: “Seanchan kadını tutacak hiçbir yerimiz olmadığına göre bizimle uyuması gerekecek. Elayne, Rendra’dan bir şilte hazırlamasını ister misin? Yer yatağı yeterli olur.” Egeanin ona bir bakış fırlattı, ama hiçbir şey söylemedi.</p>

    <p>Adamlar güzelce alt edilmişti; ya açık açık reddettiler ve Nynaeve’e verdikleri, söylediğini yapacakları yeminlerini geri aldılar ya da sızlanır gibi itiraz etmeye devam ettiler. Kaşlarını çattılar, öfkeyle konuştular... ve kabul ettiler.</p>

    <p>Rendra yalnızca bir şilte istedikleri için şaşırmış görünüyordu, ama Egeanin’in gece sokağa çıkmaktan korktuğu hikâyesine inandı. Thom koridorda, kapının karşısına oturduğunda bozuldu. “O adamlar, ne kadar uğraşırlarsa uğraşsınlar, içeri giremediler. Size aşevinin onları uzaklaştıracağını söylemiştim, değil mi? Üç Erik Sarayı’da konukların oda kapılarında korumaya ihtiyacı yoktur.”</p>

    <p>“Eminim yoktur,” dedi Elayne ona, kadını nazikçe kapıdan dışarı itmeye çalışarak. “Yalnız, Thom ve diğerleri o kadar çok endişeleniyor ki... Erkekleri bilirsin.” Thom ona o kalın, beyaz kaşların altından şahin gibi bir bakış fırlattı, ama Rendra burnunu çekti ve gerçekten bildiğini söyledi ve Elayne kapıyı kapattı.</p>

    <p>Nynaeve hemen şiltesini yatağın uzak tarafına sermekte olan Egeanin’e döndü. “Giysilerini çıkar, Seanchan. Üzerine hançer saklamadığından emin olmak istiyorum.”</p>

    <p>Egeanin, sakin sakin doğruldu ve keten iç çamaşırlarına kadar soyundu. Nynaeve elbisesini baştan aşağı aradı, sonra Egeanin’in üzerini de aramak konusunda ısrar etti ve dediğini kabaca yaptı. Hiçbir şey bulamamak onu yatıştırmamış gibiydi.</p>

    <p>“Eller arkaya, Seanchan. Elayne, bağla onu.”</p>

    <p>“Nynaeve, onun bize...”</p>

    <p>“Onu Güç’le bağla, Elayne,” dedi Nynaeve kabaca, “yoksa elbisesinden parçalar keserim ve ellerini, ayaklarını bağlarım. Sokaktaki o adamlarla nasıl başa çıktığını hatırlarsın. Muhtemelen kendi kiraladığı adamlardır. Muhtemelen uyurken bizi çıplak elleri ile öldürebilir.”</p>

    <p>“Gerçekten Nynaeve, Thom dışarıda beklerken...”</p>

    <p>“O bir Seanchan! Seanchan, Elayne!” Siyah saçlı kadından kişisel bir hatasından dolayı nefret ediyormuş gibi konuşuyordu, ki bu mantıklı değildi. Onların eline düşen Egwene’di, Nynaeve değil. Çenesini kaldırma tarzı dediğini yaptırmaya kararlı olduğunu gösteriyordu, Güç’le ya da bulabildiği iplerle.</p>

    <p>Egeanin bileklerini arkasında kavuşturmuştu bile. Uysal değilse bile itaatkâr görünüyordu. Elayne, bileklerinin çevresine Hava ördü ve bağladı; en azından elbisesinden kesilmiş şeritlerden daha rahat olurdu. Egeanin göremediği bağları sınayarak kollarını gerdi ve ürperdi. Bu bağları çelik zincirlerden daha kolay kıramazdı. Omuzlarını silkerek beceriksizce şilteye uzandı ve sırtını onlara döndü.</p>

    <p>Nynaeve kendi elbisesini çıkarmaya başladı. “Yüzüğü bana ver, Elayne.”</p>

    <p>“Emin misin, Nynaeve?” Anlamlı anlamlı Egeanin’e baktı. Kadın onlara ilgi göstermiyor gibiydi.</p>

    <p>“Bu gece gidip bizi ele veremeyecek.” Elbisesini başının üzerinden geçirmek için susan Nynaeve ince, ipek Tarabon iç etekliği içinde yatağın kenarına oturup çoraplarını indirmeye başladı. “Anlaştığımız gece bu gece. Egwene birimizi bekliyor olacak ve sıra bende. İkimiz de gitmezsek endişelenir.”</p>

    <p>Elayne, boynundaki deri sicimi elbisesinden çıkardı. Mavi, kahverengi, kırmızı benekler ve çizgilerle kaplı yüzük kendi kuyruğunu ısıran altın yılanın yanında duruyordu. İpi çözdü, <em>ter’angreal</em>’i Nynaeve’e verdi, ipi bağladı ve yerine koydu. Nynaeve taş <em>ter’angreal</em>’i kendi Büyük Yılan yüzüğü ile Lan’in ağır altın yüzüğünün yanına astı ve boynundan sarkıttı.</p>

    <p>“Uyuduğumdan emin ol, sonra bana bir saat ver,” dedi, mavi örtülerin üzerine uzanarak. “Daha uzun sürmez herhalde. Ve ona dikkat et.”</p>

    <p>“Bağlıyken ne yapabilir, Nynaeve?” Elayne bir an duraksadı, sonra ekledi: “Serbest olsa da bize zarar vermeye çalışacağını sanmıyorum.”</p>

    <p>“Buna cesaret etme!” Nynaeve başını kaldırıp dik dik Egeanin’in sırtına baktı, sonra yine yastığa koydu. “Bir saat, Elayne.” Gözlerini kapatarak rahat etmek için kıpırdandı. “Bu yeterli olmalı,” diye mırıldandı.</p>

    <p>Elayne esnemesini eliyle kapatarak alçak tabureyi yatağın ayakucuna, Nynaeve’i ve gerekli görünmese de Egeanin’i izleyebileceği bir yere getirdi. Kadın dizlerini çekerek şiltenin üzerinde büzülmüştü. Elleri sıkı sıkı bağlıydı. Handan hiç ayrılmadıkları düşünülürse, tuhaf ölçüde yorucu bir gün olmuştu. Nynaeve uykusunda alçak sesle mırıldanıyordu. Dirseklerini çıkararak.</p>

    <p>Egeanin başını kaldırdı ve omzunun üzerinden baktı. “Sanırım benden nefret ediyor.”</p>

    <p>“Uyu.” Elayne esnemesini bastırdı.</p>

    <p>“Sen uyumuyorsun.”</p>

    <p>“Kendinden fazla emin olma,” dedi Elayne kararlılıkla. “Bunu fazla sakin karşılıyorsun. Nasıl bu kadar sakin olabiliyorsun?”</p>

    <p>“Sakin mi?” Diğer kadının elleri istemsizce oynayarak Hava’yla örülmüş bağları çekiştirdi. “O kadar korkuyorum ki, ağlayabilirim.” Sesi hiç öyle demiyordu. Ama basit bir gerçeği dile getiriyormuş gibiydi.</p>

    <p>“Sana zarar vermeyeceğiz, Egeanin.” Nynaeve ne isterse istesin, Elayne bunu sağlayacaktı. “Artık uyu.” Bir an sonra Egeanin başını indirdi.</p>

    <p>Bir saat. Egwene’i boşu boşuna endişelendirmek doğru olmazdı, ama Elayne o saati faydasızca <em>Tel’aran’rhiod</em>’da dolanmak yerine sorunları üzerinde çalışarak harcamayı tercih ederdi. Amathera’nın tutsak mı, müttefik mi olduğunu bir öğrenebilseler... <em>Bunu bir kenara bırak; burada çözmem imkânsız.</em> Öğrendikten sonra, çevrede onca asker, Şehir Bekçileri, hatta Liandrin ve diğerleri varken saraya nasıl gireceklerdi?</p>

    <p>Nynaeve yumuşak sesle horlamaya başladı, dirseklerini çıkardığı gerçeğinden daha hararetle inkâr ettiği bir gerçek. Egeanin derin uykuda, uzun, ağır nefesler alıyor gibiydi. Elayne elinin tersiyle ağzını kapatarak esnedi, tahta taburede kıpırdandı ve Panarch’ın Sarayı’na nasıl gireceklerini planlamaya başladı.</p>
  </div>
</body>
</html>
