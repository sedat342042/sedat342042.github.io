<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gölge Yükseliyor</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="52. İhtiyaç">52<br />
    İhtiyaç</h1>

    <p>Nynaeve bir an Taşın Yüreği’nde bulunduğu yeri görmeden, <em>Tel’aran’rhiod</em>’u hiç düşünmeden durdu. Egeanin Seanchan’dı. Egwene’in boynuna tasma takan, onunkine de takmaya çalışan o alçak insanlardan biri. Bilgi, hâlâ içi boşalmış gibi hissetmesine sebep oluyordu. Seanchanlar ve kadın sinsi sinsi Nynaeve’in onu sevmesini sağlamıştı. Emond Meydanı’ndan ayrıldığından beri gerçek dostlar o kadar az, o kadar seyrek bulunuyordu ki! Yeni birini bulmak, sonra onu bu şekilde kaybetmek...</p>

    <p>“Ondan en fazla bunun için nefret ediyorum,” diye hırladı, kollarını sıkıca kavuşturarak. “Ondan hoşlanmamı sağladı ve şimdi onu bırakamıyorum. Bunun için ondan nefret ediyorum!” Bu sözler, yüksek sesle söylenince hiç de mantıklı gelmiyordu. “Mantıklı konuşmam gerekmiyor.” Sessizce, başını hüzünle iki yana sallayarak güldü. “Aes Sedai gibi davranmam gerekiyor.” Aptal bir kız gibi yün toplaması değil.</p>

    <p><em>Callandor</em> kıvılcımlandı, kristal kılıç büyük kubbenin altındaki zemin taşlarından çıkıyordu ve dev kızıltaş sütunlar her yerden gelen o tuhaf, loş ışık altında, gölgeli sıralar halinde her yöne uzanıyordu. İzlenme duygusunu hatırlamak ve yine hayal etmek kolaydı. Daha önceki hayalse. Şimdi hayalse. Orada her şey saklanıyor olabilirdi. Sütunların arasına bakarken ellerinde iyi, sağlam bir sopa belirdi. Egwene neredeydi? Böyle bekletmek tam da onun yapacağı bir şeydi. Onca bulanıklık. Şimdi bir şey oradan üzerine atlayıp...</p>

    <p>“Tuhaf bir elbise, Nynaeve.”</p>

    <p>Haykırmasını bastırarak hızla, metalik takırtılar çıkararak, yüreği boğazında atarak döndü. Egwene, <em>Callandor</em>’un diğer yanında, geniş etekler, beyaz bluzlar ve siyah şallara bürünmüş, katlanmış eşarplarla tutturulan kar beyazı saçları bellerine dökülen iki kadınla duruyordu. Nynaeve hiçbirinin fark etmediğini umarak, kendini düzgün nefes alıp vermeye zorlayarak yutkundu. Öyle gizli gizli yaklaşmak!</p>

    <p>Aiel kadınların birini Egwene’in tarifinden tanıyordu: Amys’in yüzü o saçlar için fazla gençti, ama anlaşılan çocukken bile neredeyse gümüş rengiydi. Diğeri, ince, kemikli, köselemsi, kırışık yüzünde açık mavi gözleri olan Bair olmalıydı. İkisini de gördükten sonra, Nynaeve’e göre ikisi arasında daha zorlu olanı. Gerçi bu Amys de pek... Tuhaf elbise mi? <em>Takırdadım!</em></p>

    <p>Kendine baktı ve inledi; elbisesi biraz İki Nehir giysilerine benziyordu; İki Nehirli kadınlar elbiselerini çelik plakalardan, Shienar’da gördüğüne benzer zırhlardan yapıyorsa. Erkekler bu şeylerin içinde nasıl koşuşturuyor, eyerlerine atlayabiliyordu ki? Omuzlarını, elli kilo çekiyormuş gibi eziyordu. Sağlam sopası da metal olmuştu ve ucunda kumdikeni gibi parlak, çelik bir çivi vardı. Başına dokunmasa da bir tür miğfer takmış olduğunu biliyordu. Şiddetle kızararak yoğunlaştı ve hepsini güzel İki Nehir yünlülerine ve bir asaya dönüştürdü. Saçlarını omzunun üzerinden sarkan tek bir örgü halinde taşımak iyi bir his veriyordu.</p>

    <p>“Düşte yürürken kontrolsüz düşünceler sorun yaratır,” dedi Bair ince, güçlü bir sesle. “Devam etmeyi düşünüyorsan onları kontrol etmeyi öğrenmelisin.”</p>

    <p>“Ben düşüncelerimi pekâlâ kontrol edebiliyorum; çok teşekkür ederim,” dedi Nynaeve sertçe. “Ben...” Bair’in sesi o kadar da ince değildi. İki Bilge sanki... neredeyse sis gibi görünüyordu ve açık mavi binici elbisesi giymiş Egwene neredeyse saydamdı. “Size ne oldu? Neden öyle görünüyorsunuz?”</p>

    <p>“Eyerinde yarı uyurken <em>Tel’aran’rhiod</em>’a girmeyi sen dene de gör,” dedi Egwene kuru kuru. Titreşir gibiydi. “Üç Kat Topraklar’da sabah ve hareket halindeyiz. Amys’i gelmeme izin vermesi için ikna etmek zorunda kaldım. Senin endişeleneceğinden korktum.”</p>

    <p>“At olmadan da güç iştir,” dedi Amys, “uyanık olmayı dilerken sığ uyumak. Egwene daha tamamen öğrenmedi.”</p>

    <p>“Öğreneceğim,” dedi Egwene sinirli bir kararlılıkla. Öğrenme arzusu içinde hep fazla telaşlı, fazla inatçı oluyordu; eğer bu Bilgeler ensesinden yakalamasalar pekâlâ her tür soruna balıklama dalabilirdi.</p>

    <p>Kız, Trollocların ve Draghkarların Soğuk Kayalar Mezrası’na saldırdığını anlatmaya başladığında, Nynaeve Egwene ve sorunları için endişelenmeyi bıraktı. Düşgezgini bir Bilge olan Seana da ölenler arasındaydı. Rand Taardad Aielleri bu Alcair Dal’a yürütmeye başlamıştı. Hem de her tür geleneğe karşı gelerek ve daha fazla boy getirmeleri için koşucular göndererek. Oğlan, niyetlerinden kimseye bahsetmiyordu. Aieller huzursuzdu ve Moiraine çivilerin başlarını ısırıp koparabilirdi. Egwene öyle endişeyle kaşlarını çatmasa, Moiraine’in kızgınlığı biraz teselli verebilirdi... Nynaeve Rand’ın bir şekilde kadının etkisinden kaçacağını umuyordu.</p>

    <p>“Delilik mi, plan mı bilmiyorum,” diye bitirdi Egwene. “Hangisi olduğunu bilsem tahammül edebilirdim. Nynaeve, itiraf etmeliyim, şu anda beni endişelendiren ne kehanet, ne de Tarmon Gai’don. Belki aptalca, ama Elayne’e ona göz kulak olacağıma dair söz verdim ve nasıl yapacağımı bilemiyorum.”</p>

    <p>Nynaeve kristal kılıcın çevresinden dolaşıp kolunu kızın omzuna doladı. Sisli bir aynadaki yansıma gibi görünse de, en azından ele katı geliyordu. Rand’ın aklı başındalığı. Bu konuda yapabileceği hiçbir şey, verebileceği hiçbir teselli yoktu. Onu gören Egwene idi. “Elayne için yapabileceğin en iyi şey, Rand’a onun yazdıklarını okumasını söylemen. Elayne bazen bu konuda endişeleniyor; konuşmuyor, ama sanırım söylemesi gerekenden fazlasını söylediğinden korkuyor. Rand kızın aşk sarhoşu olduğuna inanırsa, büyük olasılıkla aynı şekilde hisseder ve bu Elayne’i hiç incitmez. En azından bizim Tanchico’dan iyi haberlerimiz var. Biraz.” Ama açıkladığı zaman o “biraz”ı pek hak ediyor gibi gelmedi.</p>

    <p>“Demek neyin peşinde olduklarını hâlâ bilmiyorsunuz,” dedi Egwene, o sözlerini bitirdikten sonra, “ama bilseniz bile, onlar o şeyin tam tepesinde ve sizden önce bulabilirler.”</p>

    <p>“Elimden geliyorsa buna izin vermeyeceğim.” Nynaeve kararlı, dümdüz bakışlarım iki Bilgeye dikti. Elayne’in bahsettiği, Amys’in uyarılar dışında bilgi verme gönülsüzlüğü düşünülünce, onlarla başa çıkmak için Nynaeve’in kararlı davranması gerekiyordu. İkili o kadar pusluydu ki güçlü bir esinti ikisini de sis gibi dağıtabilirdi. “Elayne düşlerle ilgili her tür numarayı bildiğinizi söylüyor. Kadının Karanlıkdostu olup olmadığını görmek için Amathera’nın düşlerine girmemin yolu var mı?”</p>

    <p>“Aptal kız.” Başını iki yana sallarken Bair’in uzun saçları savruldu. “Aes Sedai, ama yine de aptal bir kız. Karşındaki seni biliyor ve beklemiyorsa, bir başkasının düşüne girmek çok tehlikelidir. Bu <em>onun</em> düşüdür, burası gibi değildir. Orada, bütün kontrol bu Amathera’dadır. Senin kontrolün bile.”</p>

    <p>Nynaeve yolun bu olduğundan emindi. Aksini öğrenmek sinir bozucuydu. “Aptal kız” ha?</p>

    <p>“Ben kız değilim,” diye terslendi. Örgüsünü çekmek istedi, ama yumruğunu yanında sıkmakla yetindi; bir sebepten örgüsünü çekmek son zamanlarda oldukça rahatsız edici gelmeye başlamıştı. “Ben... Aes Sedai olmadan önce Emond Meydanı’nın Hikmetiydim...” Artık yalan söylerken hiç tereddüt etmiyordu. “...ve senin kadar yaşlı kadınlara oturup susmalarını söylüyordum. Bana yardım etmenin bir yolunu biliyorsan söyle, ama neyin tehlikeli olduğu hakkında <em>aptal</em> gevezelikler etme. Gördüğüm zaman tehlikeyi tanırım.”</p>

    <p>Aniden tek örgüsünün ikiye ayrıldığım, her birinin bir kulağının üzerinden döküldüğünü ve örgülere sarılmış kırmızı kurdelelerin uçlardan sarktığını fark etti. Eteği o kadar kısaydı ki dizleri görünüyordu. Bilgeler gibi bol, beyaz bluz giymişti. Ayakkabıları ve çorapları yoktu. <em>Bu</em> nereden gelmişti şimdi? Hiç böyle bir şey giymeyi düşünmemişti kuşkusuz. Egwene telaşla ağzını eliyle kapadı. Hayretler içinde mi kalmıştı? Herhalde gülümsemiyordu.</p>

    <p>“Kontrolsüz düşünceler,” dedi Amys, “gerçekten sorun yaratabilir, Nynaeve Sedai. Öğrenene kadar.” Ilımlı sesine rağmen dudakları, eğlendiğini zor saklayan bir yüzde oynuyordu.</p>

    <p>Nynaeve bir çabayla yüzünü ifadesiz tuttu. Bu işin onlarla ilgisi olamazdı. <em>Yapmış olamazlar!</em> Giysilerini değiştirmek için çaba gösterdi ve bir şey onu o haliyle tutuyormuş gibi gerçekten çaba göstermesi gerekti. Yanakları gittikçe daha çok kızardı. Aniden, tam pes edip tavsiye, hatta yardım isteyecekken giysileri ve saçları önceki gibi oldu. Minnetle iyi, sağlam ayakkabılar içinde ayak parmaklarını oynattı. Tuhaf, gelişigüzel bir düşünce yüzünden <em>olmalıydı.</em> Her durumda, şüphelerinden bahsedecek değildi: zaten çok fazla eğleniyor gibi görünüyorlardı. Egwene bile. <em>Aptalca bir yarış için gelmedim buraya. Onları yüceltmeyeceğim.</em></p>

    <p>“Onun düşüne giremiyorsam, onu Düşler Dünyası’na getirebilir miyim? Onunla konuşmanın bir yolunu bulmam gerek.”</p>

    <p>“Nasıl yapılacağını bilsek bile sana öğretmezdik,” dedi Amys, şalını öfkeyle düzelterek. “İstemek için kötü bir şey bu, Nynaeve Sedai.”</p>

    <p>“Nasıl sen onun düşünde savunmasız kalırsan, o da burada savunmasız kalırdı.” Bair’in ince sesi demir çubuk gibi sertti. “Düşgezginleri arasında, baştan beri nesilden nesile geçen bir kural vardır. Kimse asla düşe <em>getirilmemelidir.</em> Söylendiğine göre Efsaneler Çağı’nın son günlerinde Gölge’nin âdetiymiş bu.”</p>

    <p>Nynaeve o sert bakışlar arasında kıpırdandı; kolunun hâlâ Egwene’in omzunda olduğunu fark ederek durdu. Egwene’in huzursuz olduğunu düşünmesine izin vermeyecekti. Gerçi huzursuz olduğundan değil. Aklına, Hikmet seçilmeden önce Kadın Kurulu’nun önüne sürüklendiği zamanlar gelmişse, bunun Bilgelerle hiç ilgisi yoktu. İşe yarayacak olan kararlılıktı... Ona bakıyorlardı. Puslu ya da değil, bu kadınlar Siuan Sanche ile bakışma yarışı yapabilirlerdi. Özellikle de Bair. Nynaeve’in gözünü korkuttuklarından değil, ama mantıklı davranmanın akıllıca olacağını görebiliyordu. “Elayne ve benim yardıma ihtiyacımız var. Kara Ajah Rand’a zarar verebilecek bir şeyin üzerinde oturuyor. Onu bizden önce bulurlarsa, Rand’ı kontrol altına alabilirler. İlk önce bizim bulmamız gerek. Yardım etmek için yapabileceğiniz bir şey varsa, bana söyleyebileceğiniz bir şey... herhangi bir şey.”</p>

    <p>“Aes Sedai,” dedi Amys, “yardım dilemeyi bir talep gibi dile getirebiliyorsun.” Nynaeve’in ağzı gerildi –talep mi? Neredeyse yalvarmıştı. Talep demek!– ama Aiel kadın fark etmiş görünmedi. Ya da görmezden geldi. “Ama Rand al’Thor için tehlike... Gölge’nin onu almasına izin veremeyiz. Bir yol var.”</p>

    <p>“Tehlikeli.” Bair başını şiddetle iki yana salladı. “Bu genç kadın Egwene bize geldiğinde bildiğinden daha azını biliyor. Onun için çok tehlikeli.”</p>

    <p>“O zaman belki ben...” diye başladı Egwene ve iki kadın aynı anda sözünü kesti.</p>

    <p>“Sen eğitimini tamamlayacaksın; bildiklerinin ötesine geçmek için fazla heveslisin,” dedi Bair keskin bir sesle. Onun üzerinden Amys, hiç de daha yumuşak olmayan bir sesle, “Sen orada, Tanchico’da değilsin, mekânı bilmiyorsun ve Nynaeve’in ihtiyacına sahip değilsin. Avcı o,” dedi.</p>

    <p>O demirden bakışlar altında Egwene surat asarak sustu ve iki Bilge bakıştılar. Sonunda Bair omuzlarını silkti ve şalını başına kaldırdı; konudan elini eteğini çektiği açıktı.</p>

    <p>“Tehlikeli,” dedi Amys. Bu kadınlar <em>Tel’aran’rhiod</em>’da nefes almak bile tehlikeliymiş gibi konuşuyordu.</p>

    <p>“Ben!..” Amys’in gözleri daha da sertleşince Nynaeve sustu; böyle bir şeyin mümkün olduğunu düşünmemişti. Giysilerinin olduğu gibi kalması için çaba göstererek –elbette bu kadınların o değişimle ilgisi yoktu; yalnızca elbisesinin aynı kalacağından emin olmak akıllıca gelmişti–, söyleyeceklerini değiştirdi. “Ben dikkatli olurum.”</p>

    <p>“Mümkün değil,” dedi Amys ona dümdüz bir sesle, “ama başka yolunu bilmiyorum. Anahtar ihtiyaçtır. Bir mezrada çok fazla insan olduğu zaman boy bölünmelidir ve yeni mezranın ihtiyacı sudur. Su bulunan başka bir yer bilinmiyorsa, içimizden biri yeni bir yer bulması için çağrılabilir. O zaman anahtar, ilkinden çok uzak olmayan, suyu olan uygun bir vadi ya da kanyon bulma ihtiyacıdır. O ihtiyaca yoğunlaşmak seni istediğin şeye yaklaştırır. O ihtiyaca tekrar yoğunlaşmak daha da yakına getirir. Her adım daha da yaklaştırır, ta ki sonunda yalnızca vadiyi bulana değil, suyun bulunacağı yerde durana kadar. Senin için daha zor olabilir, çünkü tam olarak neyi aradığını bilmiyorsun, ama ihtiyacının derinliği bunu telafi edebilir. Ve kabaca nerede olduğunu, sarayda olduğunu biliyorsun.</p>

    <p>“Tehlike şudur ve bu tehlikenin farkında olmalısın.” Bilge bakışlarını dikerek eğildi ve bakışları kadar keskin bir sesle sözlerini hedefe yolladı. “Her adım körlemesine, gözler kapatılarak atılır. Ve bir engerek yuvasında duruyorsan su bulmak hiçbir işe yaramaz. Dağ kralının dişleri düşte de uyanıkken olduğu kadar çabuk öldürür. Sanırım Egwene’in bahsettiği bu kadınlar yılandan da hızlı öldürür.”</p>

    <p>“Ben bunu yaptım,” diye bağırdı Egwene. Aiel kadınların gözleri ona kayınca, Nynaeve kızın yerinde sıçradığını hissetti. “Sizinle tanışmadan önce,” dedi Egwene telaşla. “Tear’a gitmeden önce.”</p>

    <p>İhtiyaç. Ona kullanabileceği bir şey verdikten sonra Nynaeve Aiel kadınları daha fazla sevmeye başlamıştı. “Egwene’e iyi bakın,” dedi onlara, sevgiyle konuştuğunu belli etmek için kıza sarılarak. “Haklısın, Bair. Bildiğinden daha fazlasını yapmaya çalışır. Hep böyle olmuştur.” Bir sebepten Bair tek beyaz kaşını <em>ona</em> kaldırdı.</p>

    <p>“Ben öyle düşünmüyorum,” dedi Amys kuru kuru. “Artık uysal bir öğrenci. Değil mi, Egwene?”</p>

    <p>Egwene’in ağzı inatçı bir çizgi olmuştu. Bir İki Nehir kadınının kendine uysal diyebileceğini sanıyorlarsa, bu Bilgeler onu pek tanımıyorlar demekti. Diğer yandan, Egwene hiçbir şey söylemedi. İşte bu beklenmedik bir şeydi. Bu Aiel kadınlar Aes Sedailer kadar sert bir topluluğa benziyorlardı.</p>

    <p>Bir saati kayıp geçiyordu. Nynaeve yöntemi hemen denemek için sabırsızlanıyordu; Elayne onu uyandırırsa, tekrar uyuyabilmesi için saatler geçebilirdi. “Yedi gün sonra,” dedi, “yine birimiz seninle burada buluşacak.”</p>

    <p>Egwene başını salladı. “Yedi gün içinde Rand kendini Şafakla Gelen olarak klan şeflerine gösterecek ve Aiellerin hepsi arkasında olacak.” Bilgelerin gözleri hafifçe kaydı ve Amys şalını düzeltti; Egwene fark etmedi. “Işık bilir sonra ne yapmayı düşünüyor.”</p>

    <p>“Yedi gün içinde,” dedi Nynaeve, “Elayne ve ben Liandrin her neyin peşindeyse, onlardan almış olacağız.” Ya da büyük olasılıkla Kara Ajah alacaktı. Demek Bilgeler Aiellerin Rand’ı takip edeceği konusunda Egwene’in delikanlının planları hakkında olduğundan daha emin değildi. Hiçbir yerde kesinlik yoktu. Ama kuşkularla Egwene’in yükünü artırmanın anlamı da yoktu. “Birimiz seni bir daha gördüğünde, onları ayaklarından bağlamış, çuvallara tıkmış, yargılanmaları için Kule’ye postalamış olacağız.”</p>

    <p>“Dikkatli olmaya çalış, Nynaeve. Nasıl yapabileceğini bilmediğini biliyorum, ama yine de dene. Elayne’e de böyle dediğimi söyle. O senin kadar... cesur... değil, ama yaklaşabilir.” Amys ve Bair ellerini Egwene’in iki omzuna koydular ve hep beraber gözden kayboldular.</p>

    <p>Dikkatli olmaya çalışmak mı? Aptal kız. O hep dikkatliydi. Egwene cesur yerine ne diyecekti? Nynaeve örgüsünü çekmek yerine kollarını sıkı sıkı kavuşturdu. Belki bilmemesi daha iyiydi.</p>

    <p>Egwene’e Egeanin’den bahsetmediğini fark etti. Belki Egwene’in tutsaklık anılarını karıştırmamak en iyisiydi. Nynaeve onun serbest kaldıktan sonra haftalarca kâbus gördüğünü, zincire vurulmasına izin vermeyeceğini haykırarak uyandığı zamanları hatırlıyordu. Bırak kalsın. Egwene Seanchan kadınla karşılaşmak zorunda kalmayacaktı. <em>Kavrulası kadın! Kavrulsun da küle dönsün! Yansın!</em></p>

    <p>“Zamanımı akıllıca kullanmıyorum,” dedi yüksek sesle. Sözcükler yüksek sütunların arasında yankılandı. Diğer kadınlar gittikten sonra, salon öncekinden de ürkütücü görünüyordu, sanki görülmeyen izleyiciler ve üzerinize atlayacak şeyler için bir saklanma yeri gibi. Gitme zamanı gelmişti.</p>

    <p>Ama ilk önce saçlarını uzun, ince örgülere, elbisesini koyu yeşil, dar bir elbiseye dönüştürdü. Ağzı ve burnu saydam bir peçeyle örtülmüştü ve nefes alıp verdikçe hafifçe uçuşuyordu. Yüzünü buruşturarak ince örgülere yeşimler ekledi. Kara Aes Sedailerden biri çalıntı <em>ter’angreal</em>’lerinden birini kullanarak Düşler Dünyası’na gelecek olursa ve onu Panarch’ın Sarayı’nda görürse, onu kendini orada düşleyen sıradan bir Tarabonlu kadın sanacaktı. Ama Nynaeve’in görünüşünü biliyorlardı. Nynaeve boncuklu örgülerini kaldırarak gülümsedi. Açık bal rengi. Bunun mümkün olduğunu fark etmemişti. <em>Acaba nasıl görünüyorum? Beni hâlâ tanıyabilirler mi?</em></p>

    <p>Aniden <em>Callandor</em>’un yanında yüksek bir boy aynası belirdi. Aynada iri, kahverengi gözleri şokla irileşti, gül goncası gibi ağzı açık kaldı. Rendra’nın yüzüne sahipti! Yüz hatları değişti, geri geldi. Gözleri ve saçları karardı, sonra açıldı. Nynaeve çaba göstererek hancının görünümünü korudu. Şimdi kimse onu tanımazdı. Ve Egwene onun nasıl dikkatli olunacağını bilmediğini sanıyordu.</p>

    <p>Gözlerini kapatarak Tanchico’ya, Panarch’ın Sarayı’na, ihtiyacına odaklandı. Rand için, Yenidendoğan Ejder için tehlikeli bir şey, ihtiyaç... Çevresinde <em>Tel’aran’rhiod</em> kaydı, bunu hissetti, hafif bir atılma gibi ve ne bulduğunu görmek için hevesle gözlerini açtı.</p>

    <p>Bir yatak odasıydı, Üç Erik Sarayı’ndaki altı oda kadar büyüktü. Beyaz boyalı duvarlarına frizler resmedilmiş, altın lambalar tavandan yaldızlı zincirlerle asılmıştı. Yatağın şiltesinin üzeri, yüksek direklerinden yayılan oyma dallar ve yapraklardan bir sayvan ile kaplıydı. Orta yaşlarına gelmemiş bir kadın yatağın ayakucunda, sırtını direklerden birine vermiş, katı katı ayakta duruyordu; Nynaeve’in şimdi yüzünde bulunana benzer o dolgun dudaklarla, aslında oldukça güzeldi. Kara örgülerinin üzerinde, üç parçalı yaprakların arasına yerleştirilmiş yakutlar, inciler ve kaz yumurtasından daha iri bir aytaşı ile altın bir taç duruyordu ve omuzlarına, dizlerine kadar sarkan, boylu boyunca ağaç işlemeli geniş bir etol asılıydı. Taç ve etol dışında, üzerinde parlak bir ter tabakası dışında hiçbir şey yoktu.</p>

    <p>O titrek gözler, alçak bir divana rahatça uzanmış kadına dikilmişti. İkinci kadının sırtı Nynaeve’e dönüktü ve Egwene’in olduğu kadar pusluydu. Kadın kısa ve inceydi, siyah saçları omuzlarına bırakılmıştı. Kesinlikle Tarabon kesimi olmayan açık sarı ipekten, geniş etekli bir elbise giymişti. Kadının iri, mavi gözleri, tilki gibi bir şekli olduğunu bilmek için Nynaeve’in yüzünü görmesi gerekmiyordu. Temaile Kinderode’ye bakmakta olduğunu bilmek için kadını yatak direğine bağlayan Hava bağlarını görmesi de gerekmiyordu.</p>

    <p>“...uyku zamanını harcamak yerine düşlerini kullanırsan çok şey öğrenebilirsin,” diyordu Temaile Cairhien aksanıyla, kahkaha atarak. “Keyif almıyor musun? Şimdi sana ne öğreteyim? Buldum. ‘Bin Gemici Adam Sevdim.’” Parmağını tembih eder gibi salladı. “Bütün sözcükleri doğru düzgün öğren, Amathera. Biliyorsun ki, hiç istemeyeceğim bir şey... Ağzın bir karış açık neye bakıyorsun sen?”</p>

    <p>Nynaeve aniden yatak direğine bağlı kadının –Amathera mıydı? Panarch mıydı?– doğrudan ona bakmakta olduğunu fark etti. Temaile başını çevirmek için tembel tembel kıpırdandı.</p>

    <p>Nynaeve gözlerini sıkı sıkı kapattı. İhtiyaç.</p>

    <p><em>Kayma.</em></p>

    <p>Nynaeve ince sütuna yaslanarak, nerede olduğunu merak etmeden, otuz kilometre koşmuş gibi nefeslenmeye çalıştı. Yüreği vahşi bir davul gibi atıyordu. Engerek yuvalarından bahsetmek. Temaile Kinderode. Amico’nun acı vermekten hoşlandığını söylediği Kara Aes Sedai. Acı vermekten öyle hoşlanıyordu ki. Kara Ajah’tan biri bile yorum yapıyordu. Ve Nynaeve, tek bir kıvılcım yönlendiremiyordu. Amathera’nın yanındaki direği süslerken bulabilirdi kendini. Işık! Gözlerinin önüne getirirken ürperdi. <em>Sakin ol, kadın! Orada değilsin ve Temaile seni görmüşse bile, kaybolan bal saçlı bir kadın gördü, kendini bir anlığına</em> Tel’aran’rhiod<em>’da düşleyen bir Tarabonlu.</em> Kuşkusuz Temaile yönlendirebildiğini sezecek kadar uzun süre farkında değildi onun; yapamadığı zaman bile, yetenek onu paylaşan biri tarafından sezilebilirdi. Yalnızca bir an. Şansı varsa, yeterince uzun değil.</p>

    <p>En azından artık Amathera’nın durumunu biliyordu. Kadın kesinlikle Temaile’in müttefiki değildi. Bu arama yöntemi faydalı çıkmıştı. Ama yeterli değil, henüz değil. Nefeslerini becerebildiğince kontrol ederek çevresine bakındı.</p>

    <p>Çok geniş ve çok uzun, pürüzsüz, cilalı, beyaz döşeme taşlarından bir tabanı ve yaldızlı kabartma tavanı olan, ince, beyaz sütun sıralarıyla dolu bir salondaydı. Salon sivri uçlu, çifte kemerli kapıların bulunduğu yerler hariç çepeçevre dolanan, kalın, beyaz ipekten, bel yüksekliğinde, siyah, cilalı ahşaptan direklere asılmış bir halatla bölünmüştü. Halatların arkasında, duvarların dibinde teşhir sehpaları ve açık dolaplar, tuhaf hayvanların kemikleri dizilmişti salonun ortasında, yine halatlarla ayrılmış camlı dolaplar vardı. Egwene’in tariflerine bakarak, sarayın ana sergi salonu. Aradığı şey bu salonda olmalıydı. Bir sonraki adımı ilki kadar körlemesine olacaktı; burada kesinlikle engerekler ya da Temaile yoktu.</p>

    <p>Aniden salonun ortasında, dört oyma ayak üzerinde duran cam bir dolabın yanında düzgün hatlara sahip bir kadın belirdi. Kadın Tarabonlu değildi, siyah saçları dalga dalga omuzlarına dökülüyordu, ama Nynaeve’in ağzını açık bırakan bu değildi. Kadının elbisesi sis gibi görünüyordu, bazen gümüşsü ve mat, bazen gri ve öyle ince ki, kadının kollarını, bacaklarını ve bedenini açıkça gösteriyordu. Kendini burada düşlerken bedeni her neredeyse, böyle bir elbise hayal ettiğine göre kesinlikle canlı bir hayal gücü vardı! Lafını işittiği, utanç verici Doman elbiseleri bile bununla yarışamazdı.</p>

    <p>Kadın cam dolaba bakarak gülümsedi, sonra salonda yürümeye başladı, uzak uçta durup Nynaeve’in göremediği bir şey inceledi. Beyaz taştan bir sehpa üzerinde, siyah bir şey.</p>

    <p>Nynaeve kaşlarını çatarak kavradığı bal rengi örgüleri salıverdi. Kadın her an kaybolabilirdi; pek az kişi <em>Tel’aran’rhiod</em>’da uzun süre kalırdı. Elbette, kadının onu görüp görmemesinin önemi yoktu; kesinlikle Kara Aes Sedai listesindekilerden değildi. Ama bir şekilde kadın... Nynaeve yine bir avuç örgü yakalamış olduğunu fark etti. Kadın... Eli kendi kendine saçlarını hızla çekti ve Nynaeve şaşkın şaşkın bakakaldı; boğumları bembeyaz kesilmişti ve eli titriyordu. Sanki bu kadını düşünmek... Kolu titriyordu, eli saçlarını yolmaya çalıştı. <em>Işık aşkına, neden?</em></p>

    <p>Sislere bürünmüş kadın hâlâ uzaktaki beyaz sehpanın önünde duruyordu. Titreme, Nynaeve’in kolundan omzuna yayıldı. Bu kadını kesinlikle daha önce görmemişti. Ama... Parmaklarını açmaya çalıştı; ama parmaklar daha sıkı kavradı. Baştan ayağa titreyerek boş kalan kolunu kendine doladı. Kuşkusuz... Dişleri takırdamak istiyordu. Kadın sanki... Ağlamak istiyordu. Kadın...</p>

    <p>Kafasında imgeler fışkırdı, patladı; gücü kalmamış gibi arkasındaki sütuna yaslandı; gözleri yuvalarından fırlayacak gibiydi. Yine gördü. Çiçek Yağmuru Dairesi ve o sağlam, düzgün hatlara sahip kadın <em>saidar</em> parıltısı içinde. O ve Elayne, çocuklar gibi gevezelik ediyor, ilk yanıt veren olmak için yarışıyor, bildikleri her şeyi anlatıyor. Ne kadarını anlatmışlardı? Ayrıntıları hatırlamak zordu, ama Nynaeve bazı şeyleri kendine sakladığını belirsizce hatırlıyordu. Öyle yapmak istediği için değil; kadına her şeyi anlatır, istediği her şeyi yapardı. Yüzü utanç ve öfkeyle kızardı. Birkaç parça bilgiyi saklamayı başarmışsa, yalnızca sorulan son soruyu yanıtlama hevesi <em>–hevesi!–</em> içinde bir öncekini geçmesi yüzünden.</p>

    <p><em>Hiç mantıklı gelmiyor,</em> dedi küçük bir ses kafasının arkasında. <em>O bizim bilmediğimiz bir Kara Aes Sedai ise, neden bizi Liandrin’e teslim etmedi? Yapabilirdi. Kuzu kuzu giderdik onunla.</em></p>

    <p>Soğuk öfke dinlemesine izin vermedi. Bir Kara Aes Sedai onu kukla gibi oynatmış, sonra unutmasını söylemişti. Unutmasını emretmişti. Ve o unutmuştu! Eh, kadın şimdi onunla hazırken, önceden uyarılmışken yüzleştiğinde neler olacağını görecekti!</p>

    <p>Gerçek Kaynak’a uzanamadan aniden Birgitte o kısa, beyaz ceketi ve bilekte toplanan geniş, sarı pantolonu ile bir sonraki sütunun yanında belirdi. Birgitte ya da girift örgülü altın rengi saçları ile Birgitte olduğunu düşleyen bir kadın. Kadın bir uyarıyla parmağını dudaklarına götürdü. Nynaeve’e, sonra da arkalarındaki çifte, kemerli kapıya işaret etti. Parlak mavi gözlerinde zorlama vardı. Sonra yok oldu.</p>

    <p>Nynaeve başını iki yana salladı. Kadın her kim ise, zamanı yoktu. Kendini <em>saidar</em>’a açtı. Tek Güç ve haklı bir gazap ile dolu, döndü. Sislere bürünmüş kadın gitmişti. Gitmiş! Çünkü altın saçlı aptal dikkatini dağıtmıştı! Belki o hâlâ buralardaydı, onu bekliyordu. Güç’e sarınmış halde kadının işaret ettiği kapıya gitti.</p>

    <p>Altın saçlı kadın parlak halılarla kaplı koridorda bekliyordu. Yakılmamış altın lambalardan parfümlü yağ kokusu geliyordu. Kadının şimdi gümüş bir yayı ve belinde gümüş oklarla dolu bir sadağı vardı.</p>

    <p>“Sen kimsin?” diye sordu Nynaeve öfkeyle. Kadına açıklaması için bir fırsat verecekti. Ve sonra ona asla unutmayacağı bir ders verecekti! “Birgitte olduğunu iddia ederek Kıraç’ta bana ok atan aynı aptal mısın? Tam Kara Ajah’tan birine görgü kurallarını öğretecektim ki sen onu kaçırttın!”</p>

    <p>“Ben Birgitte’im,” dedi kadın yayına yaslanarak. “En azından senin tanıyacağın ismim bu ve dersi senin alman gerek. Hem burada, hem Üç Kat Topraklar’da. Yaşadığım hayatları okuduğum kitaplar kadar iyi hatırlıyorum, eskiden olanlar yenilerine göre daha loş, ama Lews Therin’in yanında savaştığım zamanları iyi hatırlıyorum. Moghedien’in yüzünü asla unutmam. Asmodean’ı, Rhuidean’da neredeyse rahatsız edeceğin adamı unutmadığım gibi.”</p>

    <p>Asmodean? Moghedien? O kadın Terkedilmişlerden biri miydi? Tanchico’da bir Terkedilmiş. Ve Rhuidean’da, Kıraç’ta bir tane! Egwene bilse mutlaka bir şey söylerdi. Onu yedi gün boyunca uyarmanın yolu yoktu. Öfke –ve <em>saidar</em>– içinde kabardı. “Burada ne yapıyorsun? Valere Borusu sizi çağırdıktan sonra hepinizin kaybolduğunu biliyorum, ama sen...” Söylemek üzere olduğu şeyden biraz utanarak sustu, ama diğer kadın sakin sakin onun yerine bitirdi.</p>

    <p>“Ölü müyüm? Çark’a bağlı olan bizler diğerleri gibi ölmeyiz. Çark’ın bizi yeni yaşamlara dokumasını beklemek için Düşler Dünyası’ndan iyi yer olabilir mi?”</p>

    <p>Birgitte aniden güldü. “Filozof gibi konuşmaya başladım. Hemen hemen her yaşama basit bir kız olarak başladığımı, sonra yayı aldığımı hatırlıyorum. Ben bir okçuyum. Daha fazlası değil.”</p>

    <p>“Sen yüz ayrı hikâyenin kahramanısın,” dedi Nynaeve. “Ve oklarının ne yaptığını Falme’de gördüm. Seanchanların yönlendirmesi sana dokunamadı. Birgitte, yaklaşık bir düzine Kara Ajah ile karşı karşıyayız. Ve anlaşılan bir de Terkedilmiş. Yardımın işimize yarayabilirdi.”</p>

    <p>Diğer kadın utanç ve üzüntü içinde yüzünü buruşturdu. “Yapamam, Nynaeve. Boru beni yeniden çağırmadığı sürece etin dünyasına dokunamam. Yoksa Çark beni Desen’e dokur. Şu anda yapsa, annesinin koynunda viyaklayan bir bebekten başka bir şey bulamazsın. Falme’ye gelince, Boru bizi çağırdı; biz sizin gibi bedenlerimizle orada değildik. Güç’ün bize dokunamamasının sebebi bu. Burada, her şey düşün parçası ve Tek Güç beni senin kadar kolay yok eder. Daha da kolay. Sana söyledim; ben bir okçuyum, bir askerim, daha fazlası değil.” Başını iki yana sallarken girift altın örgüsü savruldu. “Neden açıklıyorum, bilmiyorum. Seninle konuşmaktan bile kaçınmam gerekir.”</p>

    <p>“Neden? Benimle daha önce de konuştun. Ve Egwene de seni gördüğünü düşünüyor. O sendin, değil mi?” Nynaeve kaşlarını çattı. “İsmimi nereden biliyorsun? Her şeyi <em>öylece</em> biliyor musun?”</p>

    <p>“Gördüklerimi ve işittiklerimi biliyorum. Seni bulabildiğim her seferinde izledim ve dinledim. Sen ve diğer iki kadın ve kurtları olan delikanlı. Kurallara göre, <em>Tel’aran’rhiod</em>’da olduğunu bilen hiç kimseyle konuşmamalıyız. Ama et dünyasında olduğu gibi düşlerde de şer yürüyor; onunla savaşan sizler beni çekiyorsunuz. Hemen hemen hiçbir şey yapamayacağımı bilmeme rağmen kendimi size yardım etmeyi isterken buluyorum. Ama yapamam. Bu kuralların ihlali demek. O kurallar beni Çark’ın o kadar çok dönüşünde korudu ki, bildiğin en eski, en solgun anılarım yüz kez, bin kez yaşadığımı söylüyor. Seninle konuşmak kuralları yasalar kadar ihlal ediyor.”</p>

    <p>“Kesinlikle,” dedi sert bir erkek sesi.</p>

    <p>Nynaeve yerinde sıçradı, neredeyse Güç’le saldıracaktı. Adam esmerdi ve güçlü kasları vardı, belirdiği yerden Birgitte’e doğru birkaç adım atarken omuzlarının arkasında iki kılıcın uzun kabzaları görünüyordu. Nynaeve’in Birgitte’ten öğrendiklerine bakarak, o kılıçlar adamın Gaidal Cain olduğunu söylüyordu, ama beyaz tenli, altın saçlı Birgitte’in onca güzelliğine rağmen adam kesinlikle değildi. Aslında belki de Nynaeve’in gördüğü en çirkin adamdı. Yüzü geniş ve düzdü, ağır burnu çok iriydi ve ağzı fazla geniş bir yarık gibiydi. Ama Birgitte ona gülümsedi; adamın yanağına dokunuşunda hoşlanmadan fazlası vardı. Adamın daha kısa olduğunu görmek şaşırtıcıydı. Sağlam yapılı, kaslı, güçlü hareketlere sahip biri olarak, olduğundan uzun biri izlenimi bırakıyordu.</p>

    <p>“Hemen hemen her seferinde birbirimize bağlıydık,” dedi Birgitte Nynaeve’e, gözlerini Cain’den ayırmadan. “Normalde o benden epey önce doğar –böylece onu bulamadığım zaman zamanımın yaklaştığını anlarım– ve normalde bedeni içinde onu ilk gördüğümde ondan nefret ederim. Ama hemen hemen her seferinde, sonunda birbirimize âşık oluyoruz ve evleniyoruz. Basit bir hikâye, ama sanırım bin farklı çeşitlemesini yaşamışızdır.”</p>

    <p>Cain Nynaeve’i, kadın hiç yokmuş gibi görmezden geldi. “Kuralların bir sebebi var, Birgitte. Onları ihlal etmek sorun ve çatışma dışında hiçbir şey getirmedi.” Nynaeve adamın sesinin gerçekten sert olduğunu fark etti. Hiç de hikâyelerdeki adam gibi değil.</p>

    <p>“Belki şer savaşırken ben yerimde oturamıyorumdur,” dedi Birgitte sessizce. “Ya da belki bir daha bedene bürünmek için can atıyorumdur. Son doğuşumuzdan bu yana uzun zaman geçti. Gölge yine yükseliyor, Gaidal. Burada yükseliyor. Onunla savaşmalıyız. Çark’a bağlı olmamızın sebebi bu.”</p>

    <p>“Boru çağırdığı zaman savaşacağız. Çark bizi dokuduğu zaman savaşacağız. Ama o zamana kadar değil!” Adam kadına dik dik baktı. “Biz Lews Therin’i takip ederken Moghedien’in sana ne vadettiğini unuttun mu? Onu gördüm, Birgitte. Seni burada tanır.”</p>

    <p>Birgitte, Nynaeve’e döndü. “Elimden geldiğince yardım ederim sana, ama çok şey bekleme. Benim bütün dünyam <em>Tel’aran’rhiod</em> ve burada senden azını yapabilirim.”</p>

    <p>Nynaeve gözlerini kırptı; görebildiği kadarıyla esmer, ağır adam hareket etmemişti, ama aniden iki adım uzaklaşmış, bir bileği taşı çıkarmış, yumuşak, ipeksi hışırtılarla kılıçlarından birini biliyordu. Adamı ilgilendirdiği kadarıyla, Birgitte havayla konuşuyor da olabilirdi.</p>

    <p>“Moghedien hakkında ne anlatabilirsin, Birgitte? Onunla yüzleşeceksem olabildiğince çok şey bilmeliyim.”</p>

    <p>Birgitte yayına yaslanarak düşünceli düşünceli kaşlarını çattı. “Moghedien’le yüzleşmek güçtür. Yalnızca Terkedilmiş olduğu için değil. O saklanır ve risk almaz. Ancak zayıflık gördüğü yerde saldırır ve yalnızca gölgelerde hareket eder. Yenilmekten korkuyorsa kaçar; sonuna kadar savaşacak biri değildir, bunu yapsa zafere ulaşacak olsa bile. Moghedien için bir şans yeterli değildir. Ama onu hafife alma. O yüksek otların içinde kıvrılmış, saldırmak için uygun anı bekleyen bir yılandır ve bir yılandan daha az merhamet sahibidir. Onu özellikle burada hafife alma. Lanfear hep <em>Tel’aran’rhiod</em>’un kendisine ait olduğunu iddia eder, ama bedenindeyken Lanfear kadar güçlü olmasa da, Moghedien burada Lanfear’dan çok daha fazlasını yapabilir. Sanırım Lanfear’la yüzleşme riskini göze alamazdı.”</p>

    <p>Nynaeve ürperdi. Güç çekmesini mümkün kılan öfke korkuyla savaştı. Moghedien. Lanfear. Bu kadın Terkedilmişlerden ne kadar kayıtsızca bahsediyordu. “Birgitte, Moghedien sana ne vadetti?”</p>

    <p>“Ben bilmediğim halde o benim ne olduğumu biliyordu. Nasıl, bilmiyorum.” Birgitte Cain’e baktı; adam kılıcına dalmış görünüyordu, ama o yine de sesini alçalttı. “Beni Çark döndüğü sürece yapayalnız ağlatacağını söyledi. Bunu, daha gerçekleşmemiş basit bir gerçek gibi söyledi.”</p>

    <p>“Sen yine de yardım etmeye gönüllüsün.”</p>

    <p>“Elimden geldiğince, Nynaeve. Sana çok şey beklememen gerektiğini söylediğimi unutma.” Kılıcını bileyen adama bir daha baktı. “Yine karşılaşacağız, Nynaeve. Dikkatli olursan hayatta kalırsın.” Gümüş yayını kaldırarak Cain’in omzuna kolunu doladı ve kulağına bir şeyler mırıldandı. Ne söylemişse, yok olurlarken Cain kahkaha atıyordu.</p>

    <p>Nynaeve, başını iki yana salladı. Herkes ona dikkatli olmasını söylüyordu. Yardım edeceğini söyleyen, ama pek fazla şey yapamayacak olan efsanevi bir kahraman. Ve Tanchico’da bir Terkedilmiş.</p>

    <p>Moghedien’i düşünmek, kadının ona ne yaptığını düşünmek öfkesini öyle kabarttı ki, Tek Güç, içinde güneş gibi zonklamaya başladı. Aniden daha önce bulunduğu büyük salona geldi, kadının geri döndüğünü görmeyi umuyordu neredeyse. Ama salonda kendisinden başka kimse yoktu. Öfke ve Güç öyle kükrüyordu ki, derisinin büzülüp kararacağını sandı. Moghedien ya da Kara Aes Sedailerden biri Güç’ü tutarken onu çok daha kolay sezerdi, ama yine de bırakmadı. Sanki onların kendisini bulmasını istiyordu, böylece onlara saldırabilecekti. Temaile büyük olasılıkla hâlâ <em>Tel’aran’rhiod</em>’daydı. O yatak odasına dönerse Temaile’in işini nihai olarak bitirebilirdi. Bitirebilirdi... ve böylece diğerlerini uyarmış olurdu. Nynaeve hırladı.</p>

    <p>Moghedien neye gülümsüyordu öyle? Uzun adımlarla dolabın yanına gitti. Oymalı bir masanın üzerine yerleştirilmiş geniş, cam bir kutudan oluşuyordu. Camın altında birbirine benzemeyen altı biblo duruyordu. Birbirlerine en çok uyanlar otuz santimlik, çıplak, dans edercesine bir ayağının ucunda yükselmiş, tamamen akıcı hatlardan oluşan bir kadınla onun yarısı büyüklüğünde, koltuk altına sıkıştırdığı gaydayı çalan, ayaklarının dibinde bir koyun bulunan çoban biblosuydu. Ama Terkedilmişin gülümsemesini hangisinin çektiğinden kuşkusu yoktu.</p>

    <p>Ortada, kırmızı lakeli ahşaptan bir sehpanın üzerinde, bir adam eli kadar geniş bir disk duruyordu. Ortasından kıvrımlı bir çizgi ile bölünmüş, bir yanı kar beyazı, diğer yanı zifiri karanlık bir disk. <em>Cuendillar</em>’dan yapılmıştı, Nynaeve biliyordu; benzerini görmüştü. Yalnızca yedi tane yapılmıştı bunlardan. Karanlık Varlık’ın zindanının mühürlerinden biri; onu dünyadan uzakta, Shayol Ghul’de tutan kilitlerden birinin odağı. Bu Rand için tehdit oluşturan şey kadar önemliydi. Bunun Kara Ajah’tan alınması gerekliydi.</p>

    <p>Aniden yansımasının farkına vardı. Dolabın tepesi en iyi, kabarcıksız camdan yapılmıştı ve bir ayna gibi berrak, ama biraz daha solgun bir yansımasını gösteriyordu. Bedeni koyu yeşil kumaş kıvrımları ile öyle sarılmıştı ki, göğüslerinin, kalçasının, belinin bütün hatları görünüyordu. Yeşim boncuklarla süslü, uzun, bal rengi örgüler iri kahverengi gözleri ve dolgun dudakları olan bir yüzü çerçeveliyordu. <em>Saidar</em>’ın parıltısı görünmüyordu elbette. Kendini tanımayacak kadar değişik bir kılığa bürünmüştü ve Aes Sedai diye haykıran bir tabela taşıyordu.</p>

    <p>“Dikkatli <em>olabilirim,</em>” diye mırıldandı. Ama bir an daha tutundu. İçini dolduran Güç kollarında, bacaklarında kaynıyor, hayatı boyunca tanıdığı tüm zevkler etine sızıyordu. Sonunda, aptal gibi hissetmek öfkesini, Güç’ü salıvermesine yetecek kadar dindirdi. Ya da belki öfkesini, artık tutunamayacağı kadar donuklaştırmıştı.</p>

    <p>Sebep ne olursa olsun, arayışına yardımı olmazdı. Peşinde olduğu şey bu dev salonda, bu dolaplarda olmalıydı. Bakışlarını on adım uzunluğunda, dişli bir kertenkelenin kemiklerine benzeyen şeyden kopardı ve kapattı. İhtiyaç. Yenidendoğan Ejder için, Rand için tehlike. İhtiyaç.</p>

    <p><em>Kayma.</em></p>

    <p>Duvarın önünde uzanan beyaz, ipek halatın arkasında duruyordu, beyaz taş sehpanın ucu elbisesine dokunuyordu. Sehpada duran şey ilk bakışta tehlikeli görünmüyordu –siyah metalde bir kolye ve iki bilezik–, ama bundan daha yakına gelemezdi. <em>Üzerine oturmadığım sürece,</em> diye düşündü.</p>

    <p>Dokunmak için elini uzattı <em>–Acı. Üzüntü. İşkence–</em> ve inleyerek geri çekti. Ham duygular kafasında yankılanmaya devam ediyordu. En ufak kuşkuları bile yok oldu. Kara Ajah’ın peşinde olduğu şey buydu. Ve <em>Tel’aran’rhiod</em>’da hâlâ bu sehpanın üzerinde duruyorsa, uyanık dünyada da duruyor olmalıydı. Onları yenmişti. Bu beyaz taş sehpa.</p>

    <p>Hızla döndü ve <em>cuendillar</em> mührün bulunduğu cam dolabı buldu. Moghedien’i ilk gördüğünde kadının durduğu yeri saptadı. Kadın bu sehpaya, bilezik ve tasmaya bakıyordu. Moghedien biliyor olmalıydı. Ama...</p>

    <p>Her şey çevresinde döndü, bulandı, soldu.</p>

    <p class="paragraf">“Uyan, Nynaeve,” diye mırıldandı Elayne, uyuyan kadının omuzlarını sarsarken esnemesini bastırarak. “Bir saat geçmiş olmalı. Ben de biraz uyumak istiyorum. Uyan, yoksa kafanı bir kova suya batırmak nasıl oluyormuş görürsün.”</p>

    <p>Nynaeve’in gözleri iri iri açıldı, kıza baktı. “Onun ne olduğunu biliyorsa, neden onlara vermedi? Onlar <em>onun</em> kim olduğunu biliyorsa, neden ona <em>Tel’aran’rhiod</em>’da bakmak zorunda kalıyor? Onlardan da mı saklanıyor?”</p>

    <p>“Sen neyden bahsediyorsun?”</p>

    <p>Örgülerini savurarak kıvranarak doğrulup yatağın başlığına yaslanan Nynaeve, ipek iç etekliği aşağı çekti. “Sana neyden bahsettiğimi anlatayım.”</p>

    <p>Egwene ile buluşmasından sonra olanları anlatırken Elayne’in ağzı açık kaldı. İhtiyaçla aramak. Moghedien. Birgitte ve Gaidal Cain. Siyah metal kolye ve bilezikler. Kıraç’taki Asmodean. Panarch’ın Sarayı’nda Karanlık Varlık’ın zindanının mühürlerinden biri. Nynaeve daha, unutup sonradan anlattığı Temaile ve Panarch’a gelmeden Elayne zayıfça yatağın yanına çökmüştü. Ve görünüşünü değiştirmesi, Rendra’nın kılığına girmesi. Nynaeve’in yüzü sert ve ciddi olmasa, Elayne bunu Thom’un çılgın hikâyelerinden biri sanabilirdi.</p>

    <p>Keten iç etekliği içinde bağdaş kurup oturmuş, ellerini dizlerine koymuş Egeanin inanmayı güç buluyor gibi bakıyordu. Elayne, kadının bileklerini çözdüğü için Nynaeve’in kavga başlatmamasını umdu.</p>

    <p>Moghedien. En dehşet verici bölümü buydu. Terkedilmişlerden biri Tanchico’da. Terkedilmişlerden biri Güç’ü ikisinin çevresinde örüyor ve her şeyi anlatmalarını sağlıyor. Elayne hiçbir şey hatırlayamıyordu. Düşünce öyle korkunçtu ki, midesindeki bulantıyı bastırmak için iki elini karnına bastırdı. “Moghedien’in” <em>–Işık, gerçekten mümkün mü, yürüyüp gelmiş ve bizi?..–</em> “Liandrin ve diğerlerinden saklanıp saklanmadığını bilemem, Nynaeve. Birgitte’in” –<em>Işık,</em> Birgitte <em>ona tavsiye veriyor!</em>– “anlattıklarına uyuyor.”</p>

    <p>“Moghedien her neyin peşindeyse,” dedi Nynaeve gergin bir sesle, “onun kemiklerini sıyıracağım.” Çiçek oymalı yatak başlığına yaslandı. “Her durumda, hem mührü, hem de bu kolye ve bilezikleri onlardan almalıyız.”</p>

    <p>Elayne başını iki yana salladı. “Mücevherler nasıl Rand için tehlikeli olabilir? Emin misin? Bir tür <em>ter’angreal</em> mi bunlar? Tam olarak neye benziyorlardı?”</p>

    <p>“Kolye ve iki bileziğe benziyorlardı,” diye terslendi Nynaeve çileden çıkarak. “Bir tür siyah metalden yapılmış, eklemli iki bilezik ve siyah bir tasmaya benzeyen geniş bir kolye...” Gözleri Egeanin’e kaydı, ama Elayne’inkinden daha hızla değil.</p>

    <p>Siyah saçlı kadın sakin sakin doğrulup dizlerinin üzerine oturdu. “Erkekler için yapılmış ya da tarif ettiğine benzer bir <em>a’dam</em> hiç duymadım. Kimse yönlendirebilen bir erkeği kontrol etmeye çalışmaz.”</p>

    <p>“Tam olarak bunun için yapılmış,” dedi Elayne yavaşça. Ah, <em>Işık, sanırım var olmadığını umuyordum.</em> En azından onu ilk Nynaeve bulmuştu; en azından Rand’a karşı kullanılmasını önlemek için bir şansları vardı.</p>

    <p>Egeanin’in serbest ellerini görünce Nynaeve’in gözleri kısıldı, ama onlardan bahsetmedi. “Bilen tek kişi Moghedien olmalı. Aksi halde mantıklı gelmiyor. Saraya girmenin bir yolunu bulabilirsek, mührü ve... her ne ise onu alabiliriz. Ve Amathera’yı da kurtarabilirsek, Liandrin ve ortakları karşılarında Panarch’ın Alayı’nı, Şehir Bekçileri’ni ve belki Beyazpelerinleri bulurlar. Bundan yönlendirerek kurtulamazlar! Sorun fark edilmeden içeri girmekte.”</p>

    <p>“Bu konuda biraz düşündüm,” dedi Elayne, “ama korkarım erkekler bize güçlük çıkaracak.”</p>

    <p>“Onları bana bırak,” diye hıhladı Nynaeve. “Ben...” Koridorda bir gümleme ve takırdama yükseldi, bir adam bağırdı; gürültü başladığı gibi hızlı sona erdi. Dışarıda Thom nöbet tutuyordu.</p>

    <p>Elayne kapıyı açmak için koştu, koşarken <em>saidar</em>’a kucak açtı. Nynaeve de hemen peşinden, yataktan fırladı. Egeanin de.</p>

    <p>Thom eli kafasında, yerden kalkıyordu. Değneği ile Juilin, sopası ile Bayle Domon baygın, yüzüstü yerde yatan açık sarı saçlı bir adamın tepesine dikilmişlerdi.</p>

    <p>Elayne, Thom’un yanına seğirtti, nazikçe kalkmasına yardım etmeye çalıştı. Adam kıza minnetle gülümsedi, ama ellerini inatla itti. “Ben çok iyiyim, çocuğum.” İyi mi? Alnında bir şişlik oluşuyordu! “Adam koridorda yürüyordu ve aniden kafama tekme attı. Cüzdanımın peşinde, sanırım.” O kadar. Kafasından tekmelenmiş ve iyi olduğunu söylüyor.</p>

    <p>“Thom’un nöbeti devretmeyi isteyip istemediğini sormak için gelmesem alırdı da,” dedi Juilin.</p>

    <p>“Karar veren <em>ben</em> değil miydim,” diye mırıldandı Domon. Düşmanlıkları bu sefer o kadar da yoğun değildi.</p>

    <p>Nedenini anlamak Elayne’in yalnızca bir anını aldı. Nynaeve ve Egeanin koridora iç eteklikleri içinde çıkmıştı. Juilin, Rendra görse sorun çıkaracak onaylar bir tavırla ikisini süzüyordu, ama en azından adam açık açık bakmamaya çalışıyordu. Domon Egeanin’i açık açık seyrettiğini saklamak için hiç çaba göstermiyordu. Kollarını kavuşturmuş, dudaklarını iğrenç bir şekilde büzmüş, kadını baştan aşağı süzüyordu.</p>

    <p>Diğer kadınlar durumu hemen fark ettiler, ama tepkileri epey farklı oldu. Nynaeve ince, beyaz ipekler içinde, hırsız avcısına dümdüz bir bakış fırlattı ve katı katı odaya girerek birazcık kızarmış yüzünü kapının kenarından uzattı. Keten iç etekliği Nynaeve’inkinden çok daha uzun ve kalın olan Egeanin –tutsak alınırken sakin ve dingin olan, Muhafız gibi savaşan Egeanin– gözlerini iri iri açtı, kıpkırmızı kesildi ve dehşet içinde inledi. Seanchan kadın mahcup bir ciyaklama ile içeriye <em>atlarken</em> Elayne şaşkın şaşkın bakakaldı.</p>

    <p>Koridor boyunca kapılar açıldı, kafalar çıktı; yere uzanmış adamı ve tepesine dikilenleri gördüklerinde hemen kayboldular ve kapılar çarpılarak kapandı. Ağır sürükleme sesleri insanların yataklar ve gardıroplar ile kendilerini korumaya aldıklarını gösterdi.</p>

    <p>Uzun dakikalar sonra Egeanin sonunda Nynaeve’in karşısında, hâlâ saç diplerine kadar kıpkırmızı, kafasını uzattı. Elayne gerçekten anlamıyordu. Kadın iç etekliği içindeydi, doğru, ama giysi onu Elayne’in Tarabon elbisesi kadar iyi örtüyordu. Yine de, Juilin ve Domon’un onları süzmeye hakkı yoktu. Onlara haddini bildiren bakışlarını ikiliye dikti.</p>

    <p>Ne yazık ki, Domon gülmeye ve üst dudağını ovalamaya öyle dalmıştı ki, fark etmedi. En azından Juilin gördü, ama kendilerine haksızlık edildiğini düşünen erkeklerin yaptığı gibi derin derin iç çekmeyi ihmal etmedi. Kızın bakışlarından kaçınarak sarı saçlı adamı sırtüstü çevirmek için eğildi. İnce ve yakışıklıca bir adamdı.</p>

    <p>“Bu adamı biliyorum,” diye bağırdı Juilin. “Beni soymaya çalışan adam buydu. Ya da ben öyle sanmıştım,” diye ekledi yavaşça. “Tesadüf olduğunu sanmıyorum. Yenidendoğan Ejder şehirde değilse.”</p>

    <p>Elayne kaşlarını çatarak Nynaeve’le bakıştı. Kuşkusuz yabancı Liandrin için çalışıyor olamazdı; Kara Ajah’tan olanlar gizli gizli koridorlarda dolanmaları için erkekleri kullanmazdı... Tıpkı kabadayılar da kullanmayacakları gibi. Elayne bakışlarını sorgularcasına Egeanin’e kaydırdı. Nynaeve’in bakışları daha talepkârdı.</p>

    <p>“O bir Seanchan,” dedi Egeanin bir an sonra.</p>

    <p>“Bir kurtarma teşebbüsü mü?” diye mırıldandı Nynaeve kuru kuru, ama diğer kadın başını iki yana salladı.</p>

    <p>“Beni aradığından kuşkum yok, ama kurtarmak için değil. Eğer Bethamin’i serbest bıraktığımı biliyorsa... hatta bundan şüpheleniyorsa, benimle... konuşmak... isteyecektir.” Elayne konuşmaktan daha fazlası olacağından kuşkulandı. Egeanin ekledi, “Gırtlağını kesmeniz en iyisi olabilir. Benim arkadaşlarım olduğunuzu düşünürse ve Aes Sedai olduğunuzu keşfederse sizin için de sorun yaratabilir.” İri Illianlı kaçakçı şok dolu bir bakış fırlattı ve Juilin’in çenesi göğsüne düştü. Diğer yandan Thom rahatsız edici ölçüde düşünceli bir tavırla başını salladı.</p>

    <p>“Biz Seanchan gırtlakları kesmek için gelmedik buraya,” dedi Nynaeve, sanki bu daha sonra değişebilirmiş gibi. “Bayle, Juilin, onu hanın arkasındaki geçide bırakın. Uyandığında, üzerinde iç çamaşırları kalmışsa şanslı sayılır. Thom, Rendra’yı bul ve ona Çiçek Yağmuru Dairesi’ne demli çay istediğimizi söyle. Sor bakalım söğüt kabuğu ya da acem var mıymış; başın için bir şey yapacağım.” Üç adam ona bakakaldı. “Ee, yürüyün!” diye terslendi kadın. “Yapacak planlarımız var!” Elayne’e içeri girmek için ancak zaman tanıdı, sonra kapıyı çarparak kapattı ve elbisesini başının üzerinden geçirmeye başladı. Egeanin, adamlar hâlâ ona bakıyormuş gibi telaşla kendi elbisesini giydi.</p>

    <p>“En iyisi onları görmezden gelmektir, Egeanin,” dedi Elayne. Nynaeve’den daha yaşlı birine tavsiye vermek tuhaf geliyordu, ama Seanchan kadın başka açılardan ne kadar yetenekliyse de, erkekler hakkında pek az bilgisi olduğu açıktı. “Yoksa cesaretlenirler. Neden, bilmiyorum,” diye itiraf etti, “ama öyle. Oldukça terbiyeli bir biçimde örtünmüştün. Gerçekten.”</p>

    <p>Egeanin’in başı elbisenin yakasından çıktı. “Terbiyeli mi? Ben bir hizmetkâr kız değilim. Ben bir shea dansçısı değilim!” Kaş çatışı şaşkın bir alın kırıştırmaya dönüştü. “Ama oldukça yakışıklı. Onu daha önce hiç böyle düşünmemiştim.”</p>

    <p>Elayne shea dansçısının ne olduğunu merak ederek kadının düğmelerini iliklemesine yardımcı oldu. “Juilin’in seninle flört etmesine izin verirsen Rendra sana iki çift laf eder.”</p>

    <p>Siyah saçlı kadın, omzunun üzerinden şaşkın şaşkın baktı. “Hırsız avcısı mı? Ben Bayle Domon’u kastetmiştim. Doğru düzgün bir bedeni olan bir erkek. Ama bir kaçakçı,” diye içini çekti üzüntüyle. “Bir kanun bozucu.”</p>

    <p>Elayne zevkleri anlamanın yolu olmadığını düşündü... Nynaeve’in, taş suratlı ve ürkütücü bir adam olmasına rağmen Lan’i sevdiği açıktı... ama Bayle Domon? Adamın genişliği boyunun yarısı kadardı, bir Ogier kadar kalındı!</p>

    <p>“Rendra gibi gevezelik ediyorsun, Elayne,” diye terslendi Nynaeve. İki eli arkasında, elbisesinin düğmelerini iliklemeye çalışıyordu. “Erkekler hakkında dırdır etmeyi bitirdiysen, belki yeni bulduğun terzi kısmını atlarsın. Plan yapmalıyız. Erkeklerin yanına gidene kadar beklersen işi devralmaya çalışırlar ve onlara hadlerini bildirmekle zaman harcayacak havada değilim. Onun işini bitirdin mi? Biraz yardım benim de hoşuma giderdi.”</p>

    <p>Egeanin’in son minik düğmesini çabucak ilikleyen Elayne soğuk soğuk Nynaeve’in yanına gitti. O erkekler ve elbiselerden <em>bahsetmiyordu.</em> Hiç de Rendra kadar değil. Nynaeve engel olmasın diye örgülerini öne çekti ve Elayne düğmeleri iliklemek için elbiseyi hızla çekince dönüp kaşlarını çattı. Arkadaki birbirine yakın üç düğme sırası yalnızca süs değildi, gerekliydi de. Nynaeve Rendra’nın onu en yeni moda, daracık elbiseler diktirmeye ikna etmesine pekâlâ izin veriyordu. Ve sonra <em>başkalarının</em> elbiselerden başka bir şey düşünmediğini söylüyordu. Elayne pekâlâ başka şeyler de düşünüyordu. “Fark edilmeden saraya nasıl girebileceğimizi düşünüyordum, Nynaeve. Hepimiz görünmez gibi olabiliriz.”</p>

    <p>O konuşurken Nynaeve’in kaşları düzeldi. Nynaeve de saraya girmek için bir yol bulmuştu. Egeanin birkaç öneride bulunduğu zaman Nynaeve’in ağzı gerildi, ama fikirler mantıklıydı ve Nynaeve bile onları düşünmeden reddedemezdi. Çiçek Yağmuru Dairesi’ne gitmeye hazır olduklarında üzerinde anlaştıkları bir planları vardı ve erkeklerin tek bir şeyi değiştirmesine izin vermeyeceklerdi. Moghedien, Kara Ajah ya da Panarch’ın Sarayı’nda işleri her kim yönetiyorsa, ne olduğunu anlamadan ganimetlerini kaybedeceklerdi.</p>
  </div>
</body>
</html>
