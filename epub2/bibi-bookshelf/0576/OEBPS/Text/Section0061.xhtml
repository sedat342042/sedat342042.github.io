<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gölge Yükseliyor</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="53. Ayrılmanın Bedeli">53<br />
    Ayrılmanın Bedeli</h1>

    <p>Badeçay Hanı’nın salonu yalnızca üç mum ve iki lamba ile aydınlanıyordu, çünkü mumlar ve lamba yağı tükeniyordu. Duvarlardaki mızraklar ve diğer silahlar gitmişti; eski kılıçların doldurulduğu fıçı boştu. Lambalar yüksek, taş şöminenin önüne çekilmiş iki masanın üzerinde duruyordu. Marin al’Vere, Daise Congar ve Kadın Kurulu’ndan diğerleri o iki masanın başında Emond Meydanı’nda kalan kıt yiyecek listelerinin üzerinden geçiyordu. Perrin dinlememeye çalıştı.</p>

    <p>Başka bir masada Faile’in bileği taşı, kız hançerlerden birini bilerken yumuşak hışırtılar çıkarıyordu. Kızın önünde bir yay yatıyordu, kemerinde dolu bir sadak asılıydı. Kız oldukça iyi bir okçu çıkmıştı, ama Perrin, kızın önündeki yayın oğlan çocuklarının kullandığı türden olduğunu hiç fark etmeyeceğini umdu; Faile, itiraf etmeyi reddetse de, erkeklerin kullandığı İki Nehir uzun yayını asla çekemezdi.</p>

    <p>Yanına batmasın diye baltasını kaydırarak aklını masanın çevresindeki adamlarla tartıştığı konuya vermeye çalıştı. Hepsi dikkatini gereken yere vermiyordu.</p>

    <p>“Onların lambaları var,” diye mırıldandı Cenn, “ve biz mumla idare ediyoruz.” Boğum boğum, yaşlı adam pirinç şamdanlar üzerinde yanan iki muma öfkeyle baktı.</p>

    <p>“Boş ver, Cenn,” dedi Tam bıkkın bıkkın, kılıç kemerinin arkasından piposunu ve tütün kesesini çekerek. “Bir kerecik boş ver.”</p>

    <p>“Okuyup yazmamız gerekseydi,” dedi Abell. Sesi, sözcüklerden daha sabırsız çıkıyordu. “Bizim de lambalarımız olurdu.” Alnında bir sargı vardı.</p>

    <p>Çatı ustasına Belediye Başkanı olduğunu hatırlatmak ister gibi, Bran geniş göğsünde asılı duran, iki kefeli bir terazi gösteren gümüş madalyonu düzeltti. “Aklını eldeki işe ver, Cenn. Perrin’in zamanını harcamana izin veremem.”</p>

    <p>“Yalnızca lambalarımız olması gerektiğini düşündüm,” diye şikâyet etti Cenn. “Zamanını harcıyor olsam Perrin söylerdi.”</p>

    <p>Perrin içini çekti; gece göz kapaklarını aşağı çekmeye çalışıyordu. Köy Kurulu’nu temsil etme sırasının başka birinde olmasını diliyordu, Haral Luhhan ya da Jon Thane, Samel Crawe; aksi Cenn değil. Ama bazen bu adamlardan birinin ona dönüp, <em>“Bu Belediye Başkanı ve Kurul’u ilgilendiren bir iş, delikanlı. Sen demirhaneye dön. Sana ne yapman gerektiğini söyleriz,”</em> demesini de diliyordu. Ama bunun yerine ona boyun eğiyorlar, zamanını harcadıkları için endişeleniyorlardı. Zaman. İlkinden sonraki yedi gün içinde kaç saldırı daha olmuştu? Artık emin değildi.</p>

    <p>Abell’ın kafasındaki sargılar, Perrin’in sinirini bozuyordu. Aes Sedailer artık yalnızca çok ciddi yaralara Şifa veriyordu; bir adam Şifasız yapabiliyorsa, bırakıyorlardı. Kötü yaralanmış çok kişi yoktu daha, ama Verin’in ekşi ekşi işaret ettiği gibi, bir Aes Sedai’nin gücü bile sınırlıydı; anlaşılan mancınık taşları ile yaptıkları numara Şifa kadar çok güç istiyordu. Bu sefer Aes Sedai gücünün sınırlarını hatırlamak istemiyordu Perrin. Kötü yaralanmış çok kişi yok. Henüz.</p>

    <p>“Oklar ne durumda?” diye sordu. Düşünmesi gereken buydu işte.</p>

    <p>“Fena değil,” dedi Tam, piposunu mumların birinden yakarak. “Hâlâ attıklarımızı geri alıyoruz, en azından gündüz. Gece ölülerinin çoğunu götürüyorlar –sanırım tencereleri için– ve o okları kaybediyoruz.” Diğer adamlar da keselerden ve ceplerinden pipolarını çıkarıyorlardı. Cenn kesesini unuttuğu hakkında bir şeyler mırıldandı. Bran homurdanarak, kel kafası mum ışığı altında parlayarak kendi kesesini uzattı.</p>

    <p>Perrin alnını ovaladı. Şimdi ne sormayı düşünmüştü? Kazıklar. Artık çoğu saldırıda, özellikle de geceleyin kazıklarda çatışmalar oluyordu. Trolloclar onları aşmaya kaç sefer yaklaşmıştı? Üç kere mi? Dört? “Artık herkesin mızrağı ya da kargıya benzer bir şeyi var mı? Daha fazlasını yapmak için neler kaldı?” Ona sessizlik yanıt verdi ve Perrin elini indirdi. Diğer adamlar ona bakıyordu.</p>

    <p>“Bunu dün sordun,” dedi Abell nazikçe. “Ve Haral sana köyde silaha dönüştürülmemiş tek tırpan, tek yaba kalmadığını söyledi. Aslında, kendi sayımızdan çok silahımız var.”</p>

    <p>“Evet. Elbette. Aklımdan çıkmış.” Kadın Kurulu’nun konuşmalarından bir parça geldi kulağına.</p>

    <p>“...erkeklerin bilmemesi gerek,” diyordu Marin yumuşak sesle, daha önce yapılmış bir uyarıyı tekrarlar gibi.</p>

    <p>“Elbette hayır,” diye hıhladı Daise, aynı ölçüde alçak bir sesle. “Aptallar kadınların yarım tayınla idare ettiğini anlarsa, aynı miktarda yemek için ısrar eder ve buna...”</p>

    <p>Perrin gözlerini kapattı, kulaklarını kapatmaya çalıştı. Elbette. Savaşan erkeklerdi. Erkeklerin güçlerini korumaları gerekiyordu. Basit. En azından henüz kadınların savaşmasına gerek kalmıyordu. İki Aiel kadın ve Faile dışında, ama kız kazıkların arasında mızrakla savunma yapmaya gelince geride kalacak kadar akıllıydı. Onun için yay bulmasının sebebi buydu. Faile’de leopar yüreği vardı, herhangi iki erkekten daha cesurdu.</p>

    <p>“Bence artık yatma zamanı geldi, Perrin,” dedi Bran. “Orada bir saat, burada bir saat uyuyarak yapamazsın.”</p>

    <p>Perrin sakalını şiddetle ovarak tetikte görünmeye çalıştı. “Daha sonra uyurum.” Bittiği zaman. “Adamlar yeterince uyuyor mu? Uyumaları gereken zamanlarda oturanlar gördüm...”</p>

    <p>Ön kapı çarpılarak açıldı ve sıska Dannil Lewin, yayı elinde ve heyecan içinde içeri daldı. Kalçasında o fıçıdaki kılıçlardan biri vardı; Tam zaman bulduğunda ders veriyordu, bazen Muhafızlar da yapıyordu bunu.</p>

    <p>Dannil ağzını açamadan Daise terslendi: “Seni ahırda mı yetiştirdiler, Dannil Lewin?”</p>

    <p>“Kapıma daha nazik davranabilirsin herhalde.” Marin anlamlı bakışlarını sıska adamla Daise arasında paylaştırdı. Ne de olsa <em>kendi</em> kapısıydı.</p>

    <p>Dannil başını eğdi, boğazını temizledi. “Affedersin, al’Vere Hanım,” dedi telaşla. “Affedersin, Hikmet. İçeri böyle daldığım için özür dilerim, ama Perrin için bir mesajım var.” Kadınların onu yeniden durdurmasından korkar gibi erkeklerin masasına seğirtti. “Beyazpelerinler seninle konuşmak isteyen bir adam getirdiler, Perrin. Başka kimseyle konuşmuyor. Kötü yaralanmış, Perrin. Ancak köyün kenarına kadar getirebildiler. Hana kadar yaşayacağını sanmıyorum.”</p>

    <p>Perrin ayağa kalktı. “Geliyorum.” Hiç olmazsa yeni bir saldırı değildi. En kötüsü gece saldırıları oluyordu.</p>

    <p>Faile yayını kaptı ve Perrin kapıya varmadan peşine takıldı. Ve Aram merdivenin dibindeki gölgelerin içinde tereddüt ederek durdu. Bazen Perrin adamın orada olduğunu unutuyordu, o kadar sessiz duruyordu. Pis, sarı çizgili Tenekeci ceketinin üzerine taktığı kılıçla tuhaf görünüyordu, gözleri çok parlaktı, hiç kırpılmıyor gibiydi ve yüzü ifadesizdi. Eline kılıç aldığı günden bu yana ne Raen, ne de Ila torunlarıyla konuşmamıştı. Perrin’le de.</p>

    <p>“Geliyorsan gel,” dedi Perrin kabaca ve Aram peşine takıldı. Kılıç kullanmayı öğretmeleri için Tam, Ihvon ya da Tomas’ın başına musallat olmadığı zamanlar köpek gibi Perrin’i izliyordu. Sanki ailesinin ve halkının yerine Perrin’i koymuştu. Elinden başka türlüsü gelse, Perrin bu sorumluluk olmadan da yaşayabilirdi, ama gelmiyordu işte.</p>

    <p>Ay ışığı saz damlara düşüyordu. Birden fazla penceresinde ışık olan pek az ev vardı. Köy kıpırtısızdı. Otuz kadar Yoldaş yaylarıyla hanın dışında nöbet bekliyordu, kılıç bulabilenler onları da kuşanmıştı; herkes bu ismi benimsemişti ve Perrin de, içten içe tiksinerek bu ismi kullanırken buluyordu kendini. Muhafızların handa ya da Perrin her neredeyse orada bulunmalarının sebebi, artık koyunları ve sığırları barındırmayan Çayır’da bulunanlardı. Badeçay’ın üzerinde, şimdi gevşek gevşek sarkan o aptal kurt başı sancağın ötesinde, gecenin içindeki aydınlık havuzlar ay ışığı altında parlayan beyaz pelerinlerle çevriliydi.</p>

    <p>Kimse zaten kalabalık olan evlerinde Beyazpelerin istememişti ve Bornhald zaten askerlerinin bölünmesini istemiyordu. Adam köy halkının her an o ve askerlerine saldırabileceğini düşünür gibiydi; Perrin’i takip ediyorlarsa Karanlıkdostu olmalıydılar. Perrin’in gözleri bile ateşlerin çevresindeki yüzleri çıkaramıyordu, ama Bornhald’ın bekleyen, nefret dolu bakışlarını hissediyordu.</p>

    <p>Dannil, Perrin’e eşlik etmek üzere on Yoldaş hazırladı, hepsi onunla gülüşerek eğleniyor olması gereken genç adamlardı. Dannil karanlık, toprak yolda başı çekerken Aram onlara katılmadı; o Perrin’le birlikteydi, başkalarıyla değil. Faile, kara gözleri ay ışığı altında parlayarak, delikanlının tek koruması kendisiymiş gibi çevreyi tarayarak Perrin’in yanında yürüyordu.</p>

    <p>Eski Yol’un Emond Meydanı’na girdiği yerde yolu tıkayan arabalar Beyazpelerin devriyesinin geçebilmesi için kenara çekilmişti. Yirmi beyaz pelerinli adam parlak zırhları içinde, yeri döven atları kadar sabırsız, kargıları hazır, bekliyorlardı. Gecenin içinde beyazlıklarıyla göze çarpıyorlardı ve çoğu Trolloc karanlıkta Perrin kadar iyi görürdü, ama Beyazpelerinler devriyeleri sürdürmek konusunda ısrar etmişti. Bazen izcileri uyarılar getiriyordu ve onların varlıkları Trollocların dengesini biraz bozuyor olabilirdi. Ama Perrin ne yaptıklarını yapmadan önce bilse daha iyi olacaktı.</p>

    <p>Zırh parçaları, birkaç paslı miğfer giymiş köylüler ve çiftçiler, yolda yatan çiftçi ceketli adamın çevresine toplanmışlardı. Faile ve Perrin’in geçmesi için açıldılar; Perrin adamın yanında tek dizi üzerine çöktü.</p>

    <p>Kan kokusu güçlüydü; adamın ayın düşürdüğü gölgelerle kaplı yüzünde ter parlıyordu. Göğsüne küçük bir mızrak gibi, başparmağı kalınlığında bir Trolloc oku saplanmıştı. “Perrin... Altıngöz,” diye mırıldandı boğuk bir sesle, nefes almaya çabalayarak. “Perrin... Altıngöz’e... mesaj... iletmeliyim.”</p>

    <p>“Aes Sedailerden birini getirmek için biri gitti mi?” diye sordu Perrin, adamı elinden geldiğince nazikçe kaldırıp başını koluna yaslayarak. Yanıtı beklemedi; bu adamın bir Aes Sedai gelene kadar dayanabileceğini sanmıyordu. “Perrin benim.”</p>

    <p>“Altıngöz mü? Ben... pek iyi... göremiyorum.” Adamın iri, vahşi bakışlarla açılmış gözleri Perrin’in yüzüne dikilmişti; görebiliyor olsa, karanlıkta altın rengi parlayan gözleri fark ederdi.</p>

    <p>“Perrin Altıngöz benim,” dedi delikanlı gönülsüzce.</p>

    <p>Adam onun yakasını kavradı, şaşırtıcı bir güçle yüzünü yakına çekti. “Biz... geliyoruz. Sana... haber vermek... için gönderildim. Biz ge...” Başı arkaya düştü, gözler hiçliğe dikildi.</p>

    <p>“Işık ruhuyla olsun,” diye mırıldandı Faile, yayını sırtına asarak.</p>

    <p>Perrin bir an sonra adamın parmaklarını açtı. “Onu tanıyan var mı?” İki Nehirliler bakıştılar, başlarını iki yana salladılar. Perrin atlı Beyazpelerinlere baktı. “Siz onu buraya getirirken bir şey söyledi mi? Onu nerede buldunuz?”</p>

    <p>Jaret Byar, sıska suratı ve boş gözleriyle, bir ölüm imgesi gibi tepeden baktı ona. Diğer Beyazpelerinler bakışlarını kaçırıyorlardı, ama Byar hep Perrin’in sarı gözlerine doğrudan bakıyordu, özellikle de geceleyin, parlarlarken. Byar alçak sesle hırladı –Perrin “Gölgedölü” sözcüğünü işitti– ve atının kaburgalarını dürtükledi. Devriye kolu, Trolloc kadar Perrin’den de uzaklaşmak için hevesle köye girdi. Aram ifadesiz bir yüzle arkalarından baktı, bir eli omzunun arkasında, kılıcının kabzasındaydı.</p>

    <p>“Onu buranın beş altı kilometre güneyinde bulduklarını söylediler.” Dannil duraksadı, sonra ekledi: “Trollocların küçük gruplar halinde yayıldığını söylediler, Perrin. Belki sonunda vazgeçiyorlardı.”</p>

    <p>Perrin yabancıyı yere bıraktı. <em>Geliyoruz.</em> “İyi gözleyin. Belki çiftliğini bırakmak istemeyen bir aile sonunda gelmeye karar vermiştir.” Buraya gelene kadar hayatta kalan olacağına inanmıyordu, ama olabilirdi de. “Yanlışlıkla kimseyi vurmayın.” Sallanarak ayağa kalktı ve Faile elini koluna koydu.</p>

    <p>“Artık yatman gerek, Perrin. Biraz uyumalısın.”</p>

    <p>Perrin ona bakmakla yetindi. Onun Tear’da kalmasını sağlamalıydı. Bir şekilde başarmalıydı bunu. Yeterince düşünmüş olsa yapabilirdi.</p>

    <p>Habercilerden biri, boyu ancak göğsüne kadar gelen, kıvırcık saçlı bir oğlan İki Nehirlilerin arasından sıyrılıp Perrin’in kolunu çekiştirdi. Perrin onu tanımıyordu; kırsal alanda çok aile vardı. “Batıormanı’nda hareket eden bir şey var, Lord Perrin. Size söylemem için gönderdiler beni.”</p>

    <p>“Bana öyle deme,” dedi Perrin çocuğa keskin bir sesle. Çocukları durdurmazsa Yoldaşlar da bu unvanı kullanmaya başlardı. “Onlara geleceğimi söyle.” Oğlan fırlayıp gitti.</p>

    <p>“Senin yatağa gitmen gerek,” dedi Faile kararlılıkla. “Tomas saldırıyı pekâlâ idare edebilir.”</p>

    <p>“Bu bir saldırı değil, yoksa çocuk öyle söylerdi ve biri Cenn’in borusunu öttürürdü.”</p>

    <p>Kız koluna asılmaya, onu hana doğru çekmeye çalıştı ve bu yüzden aksi yöne doğru Perrin’le beraber sürüklendi. Birkaç dakika boşuna çabaladıktan sonra pes etti ve baştan beri kolunu yalnızca tutuyormuş gibi yaptı. Ama kendi kendine mırıldanıyordu. Perrin’in işitmeyeceği kadar alçak sesle konuştuğunu düşünüyor gibiydi. “Aptal”, “katır kafalı” ve “kas beyinli” diye başladı; bundan sonra daha da şiddetlendi. Homurdanan Faile, peşinden gelen Aram, onu şeref kıtası gibi çevrelemiş Dannil ve on Yoldaş ile, geçit alayı gibiydiler. Bu kadar yorgun olmasa, Perrin kendini tam bir aptal gibi hissedecekti.</p>

    <p>Keskin kazık çitin kenarı boyunca nöbetçiler aralıklarla dizilmişti ve her birinin yanında haberci olarak birer oğlan çocuğu bulunuyordu. Köyün batı ucunda nöbet tutan adamların hepsi geniş engelin iç tarafında toplanmış, Batıormanı’na bakarak mızraklarını ve yaylarını elliyorlardı. Ay ışığı altında bile, ağaçlık onların gözleri için karanlık olmalıydı.</p>

    <p>Tomas’ın pelerini onu gecenin içinde yok ediyor gibiydi. Bain ve Chiad yanındaydı; bir sebepten, Loial ve Gaul gittiğinden beri iki Mızrağın Kızı gecelerini Emond Meydanı’nın bu tarafında geçiriyorlardı. “Seni rahatsız etmek istemezdim,” dedi Muhafız Perrin’e, “ama orada yalnızca bir kişi var gibi ve düşündüm ki sen...”</p>

    <p>Perrin başını salladı. Özellikle karanlıkta, gözlerinin keskinliğini herkes biliyordu. İki Nehirliler bunu özel bir şey sayıyordu. Onun salak bir kahraman olduğunu kanıtlayan bir şey. Muhafızların ya da Aes Sedailerin ne düşündüğü hakkında en ufak fikri yoktu. Bu gece aldıramayacak kadar yorgundu. Yedi gün ve kaç saldırı gelmişti?</p>

    <p>Batıormanı’nın kıyısı beş yüz adım uzaktaydı. Ağaçlıklar onun gözleri için bile gölgelikti. Bir şey hareket etti. Trolloc olabilecek kadar iri bir şey. Bir şey taşıyan... Yük bir kolunu kaldırdı. Bir insan. Bir insan taşıyan uzun bir gölge.</p>

    <p>“Ok atmayacağız!” diye bağırdı. Kahkaha atmak istiyordu; aslında, kahkaha atmakta olduğunu fark etti. “Gel! Gel, Loial!”</p>

    <p>Loş şekil bir insanın koşabileceğinden daha hızlı yaklaştı ve Gaul’u taşıyarak köye koşan Ogier olduğu görüldü.</p>

    <p>İki Nehirliler, bu bir yarışmış gibi cesaret sözleri bağırmaya başladılar. “Koş, Ogier! Koş! Koş!” Belki de bir yarıştı; bu ormandan birden fazla saldırı gelmişti.</p>

    <p>Loial kazıkların önünde sarsılarak yavaşladı; kazıkların arasında, bacaklarının yan yan geçebileceği kadar aralık ancak vardı. Köye girince Aiel’i yere indirdi, yere çöktü, tüylü kulakları bitkinlik içinde sarkarak sırtını çite verdi ve oturdu. Gaul da tek bacağı üzerinde zıplayarak oturdu. Bain ve Chiad, pantolonunun yırtılmış, kuru kanla kararmış olduğu sol kalçasıyla uğraşmaya başladı. Adamın yalnızca iki mızrağı kalmıştı ve sadağı boştu. Loial’in baltası da gitmişti.</p>

    <p>“Seni aptal Ogier,” diye sevgiyle güldü Perrin. “Öyle çekip gitmek. Kaçtığın için Daise Congar’a seni sopalamasını söylemeliyim. En azından hayattasın. En azından döndün.” Sustu. Hayatta. Ve Emond Meydanı’nda.</p>

    <p>“Başardık, Perrin,” dedi Loial nefes nefese, yorgun bir davul gibi gürleyerek. “Dört gün önce. Yolkapısı’nı kapattık. Bir daha açmak için İhtiyarlar ya da bir Aes Sedai gerekecek.”</p>

    <p>“Dağlardan buraya, yolun çoğunda beni taşıdı,” dedi Gaul. “Bir Gecekoşucusu ve belki elli Trolloc ilk üç gün peşimizdeydi, ama Loial hepsinden hızlı koştu.” Kızları ittirmeye çalışıyordu, ama pek başarılı olamıyordu.</p>

    <p>“Kıpırdama, Shaarad,” diye terslendi Chiad. “Yoksa sana silahlıyken dokunduğumu söylerim. Görürüz bakalım o zaman şerefini nasıl kurtarırsın.” Faile zevkle kahkaha attı. Perrin anlamamıştı, ama yorum soğukkanlı Aiel’i kekeletmeye yetti. Kızların bacağıyla ilgilenmesine izin verdi.</p>

    <p>“Sen iyi misin, Loial?” diye sordu Perrin. “Yaralandın mı?”</p>

    <p>Ogier görülür bir çabayla ayağa kalktı, bir an devrilmek üzere bir ağaç gibi sallandı. “Hayır, ben yaralanmadım, Perrin. Yalnızca yoruldum. Sen benim için endişelenme. <em>Yurttan</em> ayrılalı uzun zaman oldu. Ziyaretler yeterli değil.” Düşünceleri dağılmış gibi başını salladı. Geniş eli Perrin’in omzunu kapladı. “Biraz uyuduktan sonra kendime gelirim.” Sesini alçalttı. Bir Ogier için alçaktı; yine de dev bir yabanarısının vızıltısı gibiydi. “Orada, dışarıda durum çok kötü, Perrin. Genellikle son çeteler inerken takip ettik. Kapıyı kilitledik, ama şimdiden İki Nehir’de binlerce Trolloc biriktiğini düşünüyorum ve belki elli kadar Myrddraal var.”</p>

    <p>“O kadar değil,” diye bildirdi Luc yüksek sesle. Kuzey Yolu yönünden, evler boyunca dörtnala yaklaşmıştı. Siyah aygırını şahlandırarak şık bir duruş yaptı. “Kuşkusuz ağaçlara şarkı söylemek konusunda iyisin, Ogier, ama Trolloclarla savaşmak bambaşka bir meseledir. Ben bin kadar kaldığını tahmin ediyorum. Zorlu bir güç kuşkusuz, ama bu sağlam savunmaların ve cesur adamların uzak tutamayacağı kadar değil. Senin için bir ganimet daha, Lord Perrin Altıngöz.” Kahkaha atarak içi dolu bir torbayı Perrin’e fırlattı. Torbanın dibi ay ışığı altında karanlık bir ıslaklıkla parlıyordu.</p>

    <p>Perrin torbayı havada yakaladı ve ağırlığına rağmen kazıkların ötesine fırlattı. Dört beş Trolloc kafası kuşkusuz ve belki bir de Myrddraal. Adam her gece ganimetlerini getiriyor, hâlâ herkesin hayran hayran seyretmesi için kazıklara dikilmesini bekliyordu. İki Soluk kafası ile geldiği gece bir avuç Coplin ve Congar onun şerefine bir ziyafet vermişti.</p>

    <p>“Ben de savaşmaktan anlamaz mıyım?” diye sordu Gaul, ayağa kalkmaya çabalayarak. “Binlerce olduklarını <em>ben</em> söylüyorum.”</p>

    <p>Luc’un dişleri bir gülümsemeyle beyaz beyaz parladı. “Afet’te kaç gün geçirdin, Aiel? Ben çok geçirdim.” Belki gülümsemeden çok bir hırlamaydı. “Pek çok. Neye istiyorsan ona inan, Altıngöz. Sonsuz günler ne getirecekse getirecek, hep olduğu gibi.” Aygırını arka bacaklarının üzerine çekerek döndürdü ve evlerle bir zamanlar Batıormanı’nın kıyısı olan ağaçların arasından koşturdu. İki Nehirliler huzursuzca kıpırdanarak adamın arkasından gecenin içine baktılar.</p>

    <p>“Yanılıyor,” dedi Loial. “Gaul ve ben ne gördüğümüzü biliyoruz.” Yüzü bitkinlik içinde sarktı, geniş ağzının uçları aşağı kıvrıldı ve uzun kaşları yanaklarına sarktı. Gaul’u üç dört gün boyunca taşıdıysa buna şaşmamak gerekirdi.</p>

    <p>“Çok iş başardınız,” dedi Perrin, “sen ve Gaul. Büyük bir şey. Korkarım yatak odanda şimdi yarım düzine Tenekeci var, ama al’Vere Hanım senin için bir şilte hazırlar. Artık istediğin gibi uyuyabilirsin.”</p>

    <p>“Sen de, Perrin Aybara.” Kayıp geçen bulutlar ay ışığının Faile’in cesur burnunda ve çıkık elmacık kemiklerinde oynaşmasına sebep oldu. Kız çok güzeldi. Ama sesi son derece sertti. “Hemen gitmezsen seni Loial’e taşıtırım. Ayakta zor duruyorsun.”</p>

    <p>Gaul yaralı bacağıyla yürümekte güçlük çekiyordu. Bain bir yandan destek oluyordu. Adam Chiad’ın diğer yana geçmesini engellemeye çalıştı, ama kız tehditkâr bir biçimde <em>“gai’shain”</em> gibi bir şeyler mırıldandı ve Bain kahkaha attı. Bunun üzerine Aiel kendi kendine öfkeyle homurdanarak ikisinin de yardım etmesine izin verdi. Kızlar her neyden bahsediyorsa, Gaul’u epey kızdırıyor gibiydi.</p>

    <p>Tomas Perrin’in omzuna bir şaplak attı. “Git, adam. Herkesin uyumaya ihtiyacı var.” Kendisi daha uyumadan üç gün idare edebilirmiş gibi konuşuyordu.</p>

    <p>Perrin başını salladı.</p>

    <p>Faile’in onu Badeçay Hanı’na götürmesine izin verdi. Loial ve Aieller peşinden geliyordu. Aram, Dannil ve on Yoldaş çevresini almıştı. Perrin diğerlerinin neden geride kaldığını bilmiyordu, ama bir şekilde o ve Faile hanın ikinci katındaki odasında yalnız kaldı.</p>

    <p>“Bundan daha büyük olmayan odalarda aileler kalıyor,” diye mırıldandı. Küçük şöminenin üzerindeki taş rafta bir mum yanıyordu. Diğerleri mumsuz idare ediyordu, ama hava kararır kararmaz, Perrin rahatsız olmasın diye Marin burada bir mum yakıyordu. “Dannil, Ban ve diğerleriyle birlikte dışarıda uyuyabilirim.”</p>

    <p>“Salaklaşma,” dedi Faile, sevgi dolu olmayı başaran bir sesle. “Alanna ve Verin birer oda alıyorsa, sen de almalısın.”</p>

    <p>Perrin kızın ceketini çıkarmış, gömleğinin bağcıklarını çözmekte olduğunu fark etti. “Kendim soyunamayacak kadar yorulmadım.” Kızı nazikçe dışarı ittirdi.</p>

    <p>“Her şeyi çıkar,” diye emretti kız. “Her şeyi, duydun mu? Sen ne düşünürsen düşün giyinikken doğru düzgün uyuyamazsın.”</p>

    <p>“Tamam,” dedi Perrin. Kapı kapandığı zaman çizmelerini çıkardı, mumu söndürdü ve uzandı. Marin örtülerin üzerinde kirli çizmeler istemezdi.</p>

    <p>Binlerce, demişti Gaul ve Loial. Ama dağlarda saklanırken, köye doğru kaçarken o ikisi ne kadarını görmüş olabilirdi ki? Belki en fazla bin, diye iddia etmişti Luc, ama getirdiği onca ganimete rağmen Perrin kendini adama güvenmeye ikna edemiyordu. Beyazpelerinlere göre güçleri dağınıktı. Zırh ve pelerinleri karanlıkta lamba gibi parlarken onlar ne kadar yaklaşabilirdi?</p>

    <p>Belki de kendisinin görmesi için bir yol vardı. Son ziyaretinden beri kurt düşünden kaçınmıştı; ne zaman geri dönmeyi düşünse bu Katil’i avlama arzusu doğuyordu, ama Emond Meydanı’nda sorumlulukları vardı. Belki şimdi... Daha düşünürken uykuya daldı.</p>

    <p class="paragraf">Gökyüzünde alçalan güneşin aydınlattığı Çayır’da duruyordu. Birkaç beyaz bulut sürükleniyordu. Bir esintinin kırmızı kurt kafası sancağını dalgalandırdığı yüksek direğin çevresinde koyun ya da sığır yoktu, ama bir mavisinek yüzünün önünde uçtu. Saz damlı evlerin arasında insan da yoktu. Küllerin üzerine dizilmiş küçük kuru odun yığınları, Beyazpelerin ateşlerinin yerini gösteriyordu; Perrin, kurt düşünde nadiren yanan bir şey görmüştü, yalnızca yanmaya hazır olanlar ve kömürleşmiş olanlar vardı. Gökyüzünde kuzgun yoktu.</p>

    <p>O kuş bulmak için tararken gökyüzünün bir kısmı karardı, başka bir yere açılan bir pencere oldu. Egwene gözlerinde korkuyla, bir kadın grubunun arasında duruyordu; kadınlar yavaş yavaş çevresinde diz çöktüler. Nynaeve de aralarındaydı ve Perrin Elayne’in kızıl altın saçlarını da gördüğünü düşündü. O pencere hemen soldu ve başkası geldi. Mat çıplak, bağlanmış, hırlayarak duruyordu; sırtına, dirseklerinin arkasında tuhaf, siyah saplı bir mızrak geçirilmişti ve göğsünde tilki kafası resimli gümüş bir madalyon asılıydı. Mat kayboldu, Rand belirdi. Perrin onun Rand olduğunu düşünüyordu. Paçavralar ve kaba bir pelerin içindeydi ve gözleri bir sargıyla kapanmıştı. Üçüncü pencere de kayboldu; gökyüzü gökyüzü olarak kaldı, bulutlar dışında boş.</p>

    <p>Perrin ürperdi. Bu kurt düşleri asla bildiği şeylerle bağlantılı görünmüyordu. Belki burada, her şeyin kolayca değişebildiği bir yerde, arkadaşları için duyduğu endişe görebileceği bir şeye dönüşüyordu. Her neyseler, onlar için endişelenerek zaman harcıyordu.</p>

    <p>Üzerinde deri bir demirci yeleği olduğunu, gömleği bulunmadığını görünce şaşırmadı, ama elini kemerine götürdüğünde baltasını değil çekicini buldu. Kaşlarını çatarak uzun, yarım ay şeklinde baltaya ve kalın kazığa yoğunlaştı. Şimdi ihtiyaç duyduğu buydu. Şimdi o kişiydi. Çekiç yavaşça, direnir gibi değişti, ama sonunda balta kemerindeki halkaya asıldığında tehlikeli tehlikeli parlıyordu. Neden böyle mücadele ediyordu? Perrin ne istediğini biliyordu. Diğer tarafta dolu bir sadak, elinde bir uzun yay, sol önkolunda deri bir koruyucu belirdi.</p>

    <p>Görüntü bulandıran üç adımda, köyün dört buçuk kilometre uzağında, en yakındaki Trolloc kampının bulunduğunu tahmin ettiği yere gitti. Son adım onu ezilmiş arpaların ortasında, eski küllerin üzerine yerleştirilmiş bir düzine yüksek odun yığınının arasına getirdi. Kütüklerin arasında kırık sandalyeler, masa ayakları, hatta bir kapı vardı. Hazırlanmış odunların üzerine, büyük, siyah kazanlar asılmıştı. Boş kazanlar, elbette, ama Perrin onların neyle doldurulacağını, bazı ateşlerin üzerine yerleştirilmiş şişlere neyin geçirileceğini biliyordu. Bu ateşler kaç Trolloc’a hizmet edecekti? Çadır yoktu ve ortalığa saçılmış pis, eski ekşi Trolloc teri kokan battaniyeler fikir veremezdi; pek çok Trolloc hayvan gibi yerde, üstünü örtmeden, hatta yatmak için bir oyuk kazarak uyurdu.</p>

    <p>Yüz adımdan daha geniş olmayan, görüntüyü yalnızca puslandıran, daha küçük adımlarla Emond Meydanı’nın çevresini dolandı, çiftlikten çiftliğe, otlaklardan arpa tarlalarına, tütün sıralarına gitti. Dağınık ağaçlıkları, araba yollarını, patikaları dolandı. Yavaş yavaş, sarmal çizerek dışa açılırken gittikçe daha fazla Trolloc ateşi kümeleri buldu. Çok fazla. Yüzlerce ateş. Bu binlerce Trolloc anlamına geliyor olmalıydı. Beş bin, on bin, iki katı... hepsi birden gelecek olursa Emond Meydanı için hiç fark etmezdi.</p>

    <p>Daha güneyde Trolloc izleri kayboldu. En azından o anda var olduklarına dair izler. Yanmamış pek az çiftlik evi ya da ahır kalmıştı. Tarlalarda, arpaların ya da tütünlerin yakıldığı yerde yalnızca yanık saplar kalmıştı; diğerlerinde ekinler ezilmişti. Bir sebepten değil, yalnızca yok etme zevki için; çoğunun yapıldığı zaman, insanlar uzun süre önce gitmiş oluyordu. Bir kez kül dolu geniş alanların arasına indi, orada burada parlak renk parçaları gösteren kömürleşmiş araba tekerleri hâlâ görülebiliyordu. Tuatha’an kervanının yok edildiği yerleri görmek, çiftlik evlerini görmekten daha fazla acı veriyordu ona. Yaprağın Yolu’nun bir şansı olmalıydı. Bir yerlerde. Burada değil. Kendine bakma izni vermeden güneye doğru bir buçuk kilometre kadar sıçradı.</p>

    <p>Sonunda Deven Yolu’na geldi, bir çayırlık ile taş duvarlarla çevrili bir kaynağın beslediği bir gölet sıra sıra saz damlı evle sarılmıştı. Kaynak, yapıldığı zamandan bu yana daha da aşınmış gediklerden fışkırıyordu. Çayırın başındaki han. Kaz ve Pipo da saz damlıydı, ama Deven Yolu’nun Emond Meydanı’ndan daha az ziyaretçisi olmasına rağmen Badeçay Hanı’ndan biraz daha büyüktü. Köy Emond Meydanı’ndan daha büyük değildi. Evlerin yakınına çekilmiş arabalar aileleriyle buraya kaçmış çiftçiler olduğunu anlatıyordu. Başka arabalar, köyü çepeçevre saracak şekilde sokakları ve evlerin arasını doldurmuştu. Önlemler son yedi günde Emond Meydanı’na yapılan saldırılardan tekini bile durdurmaya yetmezdi.</p>

    <p>Köyün çevresinde üç kez dolanan Perrin, yalnızca yarım düzine Trolloc kampı buldu. İnsanları köyde tutmaya yetecek kadar. Emond Meydanı’nın işi görülene kadar onları içeride tutacak kadar. Sonra Trolloclar rahat rahat Deven Yolu’na üşüşebilirdi. Belki Perrin bu köylülere haber iletmenin bir yolunu bulurdu. Güneye kaçarlarsa Beyaz Nehir’i geçmenin bir yolunu bulabilirlerdi. Nehrin güneyindeki patikasız Gölgeler Ormanı’nı aşmaya çalışmak bile ölmeyi beklemekten daha iyiydi.</p>

    <p>Altın güneş bir santim bile ilerlememişti. Zaman burada farklı akıyordu.</p>

    <p>Elinden geldiğince hızla kuzeye koşarken, Emond Meydanı bile bir bulanıklık şeklinde kayıp geçti. Yuvarlak çıkıntısının üzerindeki Gözlem Tepesi de Deven Yolu gibi evlerin arasına yerleştirilmiş arabalarla çevrilmişti. Tepenin zirvesindeki Beyaz Yabandomuzu’nun önünde, yüksek bir direğin üzerinde bir sancak rüzgârda tembel tembel sallanıyordu. Mavi zemin üzerinde uçan kırmızı bir kartal. Kızıl Kartal Manetheren’in simgesiydi. Belki Alanna ve Verin Gözlem Tepesi’ndeyken eski hikâyeleri anlatmışlardı.</p>

    <p>Burada da pek az Trolloc kampı buldu, köylüleri burada tutmaya yetecek kadar. Buradan kaçmak için, çalkantılı suları ile Beyaz Nehir’i aşmaya çalışmaktan daha kolay bir yol vardı.</p>

    <p>Kuzeye, kendisinin Taren Irmağı diyerek büyüdüğü Tarendrelle kıyısındaki Taren Salı’na koştu. Puslu Dağlar’da eriyen karlarla nehrin her sene kabaran sellerinden kaçmak için yüksek, taş temeller üzerine inşa edilmiş yüksek, dar evlerden oluşan bir köydü. O temellerin hemen hemen yarısı, o değişmez akşamüstü ışığında, yalnızca kül ve kömürleşmiş kirişleri destekliyordu artık. Burada araba yoktu, savunma işareti yoktu. Ve Trolloc kampı da yoktu. Belki burada insan kalmamıştı.</p>

    <p>Suyun kıyısında sağlam, tahta bir iskele vardı, hızla akan nehrin üzerinde sarkarak uzanan bir halat, iskeleye yanaşmış düz mavnadaki demir halkalardan geçerek suları aşıyordu. Sal hâlâ buradaydı, hâlâ kullanılır durumdaydı.</p>

    <p>Bir sıçrayışta ırmağı geçti. Kıyıda tekerlek izleri ve çevreye saçılmış ev eşyaları vardı. Sandalyeler, ayaklı aynalar, sandıklar, hatta birkaç masa, kapaklarına kuşlar oyulmuş cilalı gardıroplar, paniğe kapılmış insanların kurtarmaya çalıştığı, sonra daha hızlı kaçmak için bıraktığı nesneler. Burada, İki Nehir’de olanların haberini yayacaklardı. Şimdiye kadar bazıları yüz altmış kilometre kadar kuzeydeki Baerlon’a ulaşmış olabilirdi. Arada kalan çiftliklere ve köylere ulaştıkları kesindi. Haber yayılıyordu. Bir ay sonra Caemlyn’e ulaşırdı. Ve Kraliçenin Askerleri ve ordular kurma gücüyle Kraliçe Morgase’e. Şansı varsa bir ay. Ve Morgase inanırsa, geri dönmek için bir ay daha. Emond Meydanı için çok geç. Belki İki Nehir’in tamamı için çok geç.</p>

    <p>Yine de, Trollocların birilerinin kaçmasına izin vermesi hiç mantıklı gelmiyordu. Ya da hiç olmazsa Myrddraallerin; Trolloclar şu anın ötesini pek düşünmezdi. Perrin Solukların ilk işinin salı yok etmek olacağını sanırdı. Baerlon’da üstlerine gelebilecek yeterince asker olmadığından nasıl emin olabilirlerdi?</p>

    <p>Boyalı, tahta yüzlü bir oyuncak bebeği almak için eğildi ve göğsünün biraz önce durduğu yerden bir ok geçti.</p>

    <p>Eğildiği yerden fırlayarak kıyıdan sıçradı, akıp geçen bir bulanıklık eşliğinde yüz adım ötedeki ağaçlığa girip yüksek bir meşinyaprağın yanında çöktü. Çalılar, selin devirdiği ağaçlar ve aralara dolan sarmaşıklar çevresindeki orman zeminini kaplıyordu.</p>

    <p>Katil.</p>

    <p>Perrin yayına bir ok taktı. Oku sadağından mı çekti, yoksa orada belirdi mi, merak etti. Katil.</p>

    <p>Tam yine sıçrayacakken durdu. Katil nerede olduğunu kabaca biliyordu. Perrin adamın bulanık şeklini rahatça izlemişti; kıpırdamadan duruyorsanız o uzun akışı açıkça görebiliyordunuz. Şimdiye dek iki kez diğerinin oyununu oynamıştı ve kaybetmesine ramak kalmıştı. Bırak bu sefer Katil onun oyununu oynasın. Bekledi.</p>

    <p>Kuzgunlar arayarak, seslenerek ağaç tepelerinde dönüyordu. Adamı ele verecek hareket yoktu; tek bir kıpırtı bile. Yalnızca gözleri çevresindeki ormanı inceleyerek dolanıyordu. Başıboş bir hava akımı soğuk bir koku getirdi, insan gibi, ama değil ve Perrin gülümsedi; bu Katil sessiz yürümeyi biliyordu. Ama av olmaya alışık değildi. Katil kokulardan başka neyi unutmuştu? Perrin’in indiği yerde bekleyeceğini düşünmeyecekti kuşkusuz. Hayvanlar avcıdan kaçardı; kurtlar bile kaçardı.</p>

    <p>Bir hareket işareti ve bir an elli adım ötede, devrilmiş bir çamın üzerinde bir yüz belirdi. Eğik ışıklar yüzü açıkça aydınlatıyordu. Siyah saçlar, mavi gözler, tamamen sert düzlemlerden ve köşelerden oluşan, Lan’inkine çok benzeyen bir yüz. Yalnız, o kısa an boyunca Katil iki kez dudaklarını yaladı; alnı kırışmıştı ve aranan gözleri hızla oraya buraya kayıyordu. Lan, bin Trolloc’a karşı yalnız başına dursa bile sinirliliğini belli etmezdi. Bir an ve sonra yüz yine kayboldu. Kuzgunlar, Katil’in endişesini paylaşırmış gibi, ağaç tepelerinden aşağı inmeye korkarlarmış gibi yukarıda dönüyordu.</p>

    <p>Perrin kıpırdamadan bekledi ve izledi. Sessizlik. Yukarıdaki kuzgunlarla yalnız olmadığını yalnızca soğuk koku anlatıyordu.</p>

    <p>Katil’in yüzü yine belirdi, solundaki kalın gövdeli meşenin kenarından baktı. Otuz adım. Meşeler yakınlarında büyüyen her şeyi öldürürdü; dallarının altındaki yapraklı humusun üzerinde yalnızca birkaç mantar ve ot yetişirdi. Adam yavaşça, çizmeleri ses çıkarmadan açığa çıktı.</p>

    <p>Perrin tek bir harekette çekti ve bıraktı. Kuzgunlar uyarılarını haykırdılar ve Katil dönerek geniş başlı oku göğsüne aldı. Ama yüreğine isabet etmemişti. Adam uluyarak iki eliyle oku kavradı; kuzgunlar çılgın gibi kanat çırparlarken siyah tüyler yere yağdı. Ve Katil soldu, o ve haykırışı puslandı, saydamlaştı ve yok oldu. Kuzgunların feryatları, bıçakla kesilmiş gibi kayboldu; adama saplanan ok yere düştü. Kuzgunlar da gitmişti.</p>

    <p>Perrin ikinci okunu yarı çekerek yavaşça nefes verdi ve yayın kirişini gevşetti. Burada böyle mi ölüyordunuz? Yalnızca solup, sonsuza dek yok olarak mı?</p>

    <p>“En azından işini bitirdim,” diye mırıldandı. Ve bu arada dikkatinin dağılmasına izin vermişti. Kurt düşüne gelmesinin sebebi Katil değildi. En azından kurtlar artık güvendeydi. Kurtlar... ve belki birkaç kişi daha.</p>

    <p>Düşten çıktı...</p>

    <p class="paragraf">...ve tavana bakarak uyandı. Gömleği terle bedenine yapışmıştı. Ay pencerelerden biraz ışık veriyordu. Köyde bir yerlerde kemanlar çalınıyordu, vahşi bir Tenekeci ezgisi. Savaşmıyorlardı, ama insanları neşelendirerek yardım etmenin bir yolunu bulmuşlardı.</p>

    <p>Perrin yavaşça doğrulup oturdu, loş ışıklı karanlıkta çizmelerini çekti. Yapması gerekeni nasıl yapacaktı? Zor olacaktı. Kurnazca olması gerekirdi. Yalnız, hayatı boyunca kurnazca bir şey yaptığını hatırlamıyordu. Doğrularak ayaklarını çizmelere yerleştirmek için yere vurdu.</p>

    <p>Aniden dışarıda bağırışlar yükseldi ve uzaklaşan toynak sesleri Perrin’in en yakın pencereye gidip sürme kanadı yukarı kaldırmasına sebep oldu. Yoldaşlar aşağıda dolanıyordu. “Orada neler oluyor?”</p>

    <p>Otuz surat yukarı döndü ve Ban al’Seen bağırdı: “Lord Luc, Lord Perrin. Neredeyse Wil ve Tell’i ezecekti. Onları gördüğünü bile sanmıyorum. Yaralanmış gibi eyerinde kambur duruyordu ve aygırını deli gibi mahmuzluyordu, Lord Perrin.”</p>

    <p>Perrin sakalını çekiştirdi. Luc daha önce kesinlikle yaralı değildi. Luc... ve Katil? İmkânsızdı. Siyah saçlı Katil, Lan’in kardeşine ya da kuzenine benziyordu; Luc, kızıl altın saçlarıyla birisine benziyorsa, biraz Rand’a benzediği söylenebilirdi. İki adam birbirlerine daha az benzeyemezlerdi. Ama... O soğuk koku. Kokuları aynı değildi, ama ikisinde de buz gibi, insana benzemeyen bir koku vardı. Eski Yol’da çekilen araba seslerini ve telaş bağırışlarını duyunca kulakları dikildi. Ban ve Yoldaşlar koşsa bile, artık adamı yakalayamazlardı. Toynaklar hızla, dörtnala güneye doğru uzaklaştı.</p>

    <p>“Ban,” diye seslendi, “eğer Luc yine görünürse, gözaltına alınacak ve öyle tutulacak.” Biraz durdu, sonra ekledi: “Ve bana öyle deme!” Sonra pencereyi indirdi ve çarparak kapattı.</p>

    <p>Luc ve Katil; Katil ve Luc. Nasıl aynı olabilirlerdi? Gerçekten imkânsızdı. Ama iki sene önce Trolloclara ve Soluklara da inanmıyordu. Adamı eline geçirirse bu konuda düşünecek zamanı olurdu. Şimdi Gözlem Tepesi ve Deven Yolu ve... Bazıları kurtarılabilirdi. İki Nehir’de herkesin ölmesi gerekmiyordu.</p>

    <p>Salona giderken merdivenin tepesinde durdu. Aram ona bakarak en alttaki basamaktan doğruldu: onun gideceği yere gitmeye hazırlandı. Gaul şöminenin yanında, bir şilteye uzanmış, uyuyordu. Kalçasında kalın bir sargı vardı. Faile ve iki Mızrağın Kızı adamın yanında bağdaş kurup oturmuş, alçak sesle konuşuyorlardı. Odanın uzak ucuna çok daha geniş bir şilte serilmişti, ama Loial bir sıranın üzerine oturmuş, bacaklarını masalardan birinin altına uzatmış, iki büklüm olmuş, mum ışığında hararetle yazıyordu. Kuşkusuz Yolkapısı’nı kapatmaya giderken olanları kaydediyordu. Ve Perrin Loial’i tanımışsa, her şeyi Gaul yapmış gibi gösteriyordu. Loial kendi yaptıklarını asla cesurca ya da yazmaya değer bulmuyordu. Salonda başka kimse yoktu. Çalınan kemanları hâlâ duyabiliyordu. Ezgiyi tanıdığını düşündü. Bir Tenekeci şarkısı değil. “Aşkım Vahşi Bir Güldür.”</p>

    <p>Faile Perrin’in ilk basamağı inmesini izledi, sonra onu karşılamak için zarafetle doğruldu. Perin kapıya yönelmeyince Aram oturdu.</p>

    <p>“Gömleğin ıslak,” dedi Faile suçlarcasına. “İçinde uyudun, değil mi? Ve çizmelerinin içinde, herhalde. Ben yanından ayrılalı bir saat olmadı. Yere yıkılmadan hemen yukarı çıkıyorsun.”</p>

    <p>“Luc’un gidişini gördün mü?” dedi Perrin. Kızın ağzı gerildi, ama bazen tek yol onu görmezden gelmekti. Tartışmasına izin verdiği zaman kız genellikle kazanmayı başarıyordu.</p>

    <p>“Birkaç dakika önce koşarak buraya geldi ve mutfaktan fırlayıp gitti,” dedi kız sonunda. Sözcükler bunlardı, ama ses tonu daha Perrin ve yatakla işinin bitmediğini söylüyordu.</p>

    <p>“O... yaralı görünüyor muydu?”</p>

    <p>“Evet,” dedi kız yavaşça. “Sendeliyordu ve ceketinin altında, göğsünde bir şeyi kavramıştı. Belki bir sargı. Congar Hanım mutfaktaydı, ama işittiklerime bakılırsa neredeyse kadını ezecekmiş. Sen nereden biliyorsun?”</p>

    <p>“Düşümde gördüm.” Kızın çekik gözleri tehlikeli bir ışıltı kazandı. Düşünmüyordu herhalde. Kurt düşünü biliyordu; Bain ve Chiad’ın duyabileceği bir yerde açıklamasını mı bekliyordu. Aram ve Loial’den bahsetmeye bile gerek yoktu. Eh, belki Loial fark etmezdi; notlarına öyle dalmıştı ki salona bir sürü koyun güdülse bile fark etmezdi. “Gaul?”</p>

    <p>“Congar Hanım onu uyutacak bir şey verdi. Bir de bacağı için merhem. Sabah Aes Sedailer uyandığı zaman, yeterince ciddi olduğunu düşünürlerse ona Şifa verecekler.”</p>

    <p>“Gel, otur, Faile. Benim için bir şey yapmanı istiyorum.” Kız onu şüpheyle süzdü, ama onu bir sandalyeye götürmesine izin verdi. İkisi de oturduğu zaman Perrin masanın üzerinden eğildi. Sesinin ciddi çıkması için çaba gösterdi, ama telaşlı değil. Kesinlikle telaşlı değil. “Benim için Caemlyn’e bir mesaj götürmeni istiyorum. Yolda Gözlem Tepesi’ne buradaki durumu anlatabilirsin. Aslında, bu işler bitene kadar Taren’ı geçmeleri en iyisi olur.” Bu gerektiği gibi kayıtsız çıkmıştı; yalnızca anın düşündürdüğü bir şey. “Kraliçe Morgase’den bize Kraliçenin Askerleri’nden bir kısmını göndermesini istemen gerekiyor. Senden istediğim şeyin tehlikeli olduğunu biliyorum, ama Bain ve Chiad seni güven içinde Taren Salı’na götürebilir. Üstelik sal hâlâ orada.” Chiad endişe içinde Perrin’e bakarak doğruldu. O neden endişeleniyordu?</p>

    <p>“Gaul’un yanından ayrılman gerekmeyecek,” dedi Faile ona. Bir an sonra Aiel kadın başını salladı ve Gaul’un yanına oturdu. Chiad ve Gaul? Kanlı düşmanlar değil miydi onlar? Bu gece hiçbir şey mantıklı gelmiyordu.</p>

    <p>“Caemlyn’e çok uzun bir yol var,” diye devam etti Faile sessizce. Gözleri dikkatle Perrin’inkilere dikilmişti, ama yüzündeki ifadeye bakarak, odundan yapılmış da olabilirdi. “Oraya gitmek haftalar alır, Morgase’e ulaşıp ikna etmek için daha fazla zaman, sonra Kraliçenin Askerleri ile dönmek için yine haftalar.”</p>

    <p>“O kadar dayanabiliriz,” dedi Perrin kıza. <em>Yak beni, ben de Mat kadar iyi yalan söyleyebilirim!</em> “Luc haklıymış. Orada binden fazla Trolloc olamaz. <em>Düş?</em>” Kız başını salladı. Sonunda anlamıştı. “Burada uzun süre dayanabiliriz, ama bu arada onlar ekinleri yakacak, Işık bilir başka neler yapacak. Onlardan tamamen kurtulmak için Kraliçenin Askerleri’ne ihtiyacımız var. Gitmeye en uygun kişi sensin. Kraliçe kuzeni falan olduğun için kraliçelerle konuşmayı bilirsin. Faile, istediğim şeyin tehlikeli olduğunu biliyorum...” Kalmak kadar tehlikeli değildi. “...Ama sala ulaştıktan sonra işin kolaylaşır.”</p>

    <p>Ogier defterini Faile’in önüne koyana kadar Loial’in yaklaştığını duymadı. “İstemeden kulak misafiri oldum, Faile. Eğer Caemlyn’e gidiyorsan, bunu da alabilir misin? Ben gelene kadar güvende tutmak için.” Cildi neredeyse şefkatle düzelterek ekledi, “Caemlyn’de çok güzel kitaplar basıyorlar. Sözünü kestiğim için özür dilerim, Perrin.” Ama fincan iriliğindeki gözleri Perrin’in değil kızın üzerindeydi. “Faile sana yakışıyor. Bir atmaca gibi özgürce uçmalısın.” Perrin’in omzunu okşayarak derin bir gürlemeyle mırıldandı, “Özgürce uçmalı,” sonra şiltesine gitti, duvara dönüp yattı.</p>

    <p>“Çok yoruldu,” dedi Perrin, bunu sıradan bir yorum gibi göstermeye çalışarak. Aptal Ogier neredeyse her şeyi mahvedecekti. “Bu gece yola çıkarsan gün doğumunda Gözlem Tepesi’nde olursun. Sonra doğuya dönmen gerek; orada daha az Trolloc var. Bu benim için çok önemli... Emond Meydanı için, demek istedim. Yapar mısın?”</p>

    <p>Kız sessizlik içinde öyle uzun baktı ki, Perrin onun yanıt vermeyi düşünüp düşünmediğini merak etmeye başladı. Kızın gözleri ıslak ıslak parlıyor gibiydi. Sonra kalktı ve kucağına oturup sakalını okşamaya başladı. “Bunun düzeltilmesi gerekiyor. Hoşuma gidiyor, ama göğsüne kadar uzamasını istemem.”</p>

    <p>Perrin’in ağzı açık kaldı. Kız sık sık konu değiştirirdi, ama genellikle kaybedeceği bir tartışma sırasında. “Faile, lütfen. Bu mesajı Caemlyn’e taşıman gerek.”</p>

    <p>Kızın sakalındaki eli gerildi ve kafasının içinde tartışıyormuş gibi başı sallandı. “Giderim,” dedi sonunda, “ama bir bedel istiyorum. Hep işleri zor şekilde yaptırıyorsun bana. Saldaea’da soran ben olmazdım. Benim bedelim... Evlilik. Seninle evlenmek istiyorum,” diye bitirdi çabucak.</p>

    <p>“Ben de seninle.” Perrin gülümsedi. “Bu gece Kadın Kurulu’nun önünde nişan yeminini edebiliriz, ama korkarım evlenmek için bir sene beklememiz gerek. Sen Caemlyn’den döndüğün zaman...” Kız neredeyse çenesinden bir avuç sakal yolacaktı.</p>

    <p>“Bu gece kocam olacaksın,” dedi vahşi, alçak bir sesle, “yoksa gitmem!”</p>

    <p>“Bir yolu olsa yapardım,” diye itiraz etti Perrin. “Geleneklere karşı çıkarsam Daise Congar kafamı kırar. Işık aşkına, Faile, mesajı taşı yeter, döndüğün gün seninle evlenirim.” Evlenirdi. O gün gelirse eğer.</p>

    <p>Aniden kız gözlerini sakalına dikti, düzeltti ve delikanlıyla göz göze gelmekten kaçındı. Ağır ağır konuşmaya başladı, ama ilerledikçe kaçak at gibi hızlandı. “Ben... öylesine lafı geçti... Al’Vere Hanım’a nasıl birlikte yolculuk ettiğimizden <em>bahsettim</em> yalnızca... konu nasıl açılmıştı hatırlamıyorum... ve o dedi ki... ve Congar Hanım da onayladı... herkese bahsettiğimden değil!.. dedi ki biz muhtemelen... kesinlikle... sizin geleneklerinize göre nişanlı sayılırmışız ve o bir sene yalnızca iyi anlaştığımızdan emin olmak içinmiş... ki, herkesin görebileceği gibi anlaşıyoruz da... bak şimdi, Domanlı kadınlar ya da şu Tear martıları gibi atılgan davranıyorum... bir daha Berelain’i <em>düşünecek</em> olursan... ah, Işık, saçmalıyorum ve sen tek kelime bile...”</p>

    <p>Perrin kızı becerebildiğince hararetle öperek sözünü kesti.</p>

    <p>“Benimle evlenir misin?” dedi nefes nefese, işi bittiği zaman. “Bu gece.” Öpücük konusunda düşündüğünden daha başarılı olmalıydı; kız boğazına dayanmış kıkırdarken ve bir daha söylemesini isterken, o anlamadan önce altı kez daha tekrarlamak zorunda kaldı.</p>

    <p>Ve böylece yarım saat sonra, salonda kendini Daise Congar, Marin al’Vere, Alsbet Luhhan, Neysa Ayellin ve Kadın Kurulu’nun tamamı karşısında diz çökerken buldu. Loial Aram’la birlikte tanığı olmak üzere uyandırılmıştı ve Bain ile Chiad Faile’in tanıklığını yapıyordu. İkisinin saçlarına takılacak çiçekler yoktu, ama Bain Marin’in rehberliği altında Perrin’in boynuna uzun, kırmızı bir kurdele taktı ve Loial bir başkasını nazikçe Faile’in siyah saçlarına doladı. Kalın parmakları şaşırtıcı ölçüde becerikli ve hafifti. Kızın ellerini tutarken Perrin’in kendi elleri titriyordu.</p>

    <p>“Ben, Perrin Aybara, sana aşkımı adıyorum, Faile Bashere, yaşadığım sürece.” <em>Yaşadığım sürece ve daha sonrasında.</em> “Bu dünyada sahip olduğum her şeyi sana veriyorum.” <em>Bir at, bir balta ve bir yay. Bir de çekiç. Bir geline yakışır armağanlar değil. Sana hayatımı veriyorum, aşkım. Sahip olduğum tek şey bu.</em> “Seni tutacağım ve koruyacağım, bakacağım ve destekleyeceğim, koruyacağım ve savunacağım, hayatım boyunca her gün.” <em>Seni yanımda tutamam; seni korumamın tek yolu seni uzaklara göndermek.</em> “Her zaman ve daima seninim.” Sözlerini bitirdiği zaman elleri gözle görülür bir biçimde titriyordu.</p>

    <p>Faile ellerini çekip onunkileri tuttu. “Ben, Zarine Bashere...” İşte bu şaşırtıcıydı; bu isimden nefret ederdi, “sana aşkımı adıyorum, Perrin Aybara...” Kızın elleri hiç titremiyordu.</p>
  </div>
</body>
</html>
