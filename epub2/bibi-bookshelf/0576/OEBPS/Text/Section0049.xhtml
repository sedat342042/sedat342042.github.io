<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gölge Yükseliyor</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="41. Tuatha’anlar Arasında">41<br />
    Tuatha’anlar Arasında</h1>

    <p>Biraz güneyde, tekerlekli küçük evleri andıran bir grup araba görüş alanına girdi. Vahşi kırmızı, mavi, yeşil ve sarı tonlarına boyanmış ve cilalanmış yüksek tahta kutular gibiydiler ve birkaç kırık dallı meşe ağacının çevresinde kaba bir çember halinde dizilmişlerdi. Müzik oradan geliyordu. Perrin, İki Nehir’de Tenekecilerin, Gezginlerin bulunduğunu duymuştu, ama şimdiye dek görmemişti. Kösteklenmiş atlar yakındaki yüksek otlarla otlanıyordu.</p>

    <p>“Ben başka yerde uyuyacağım,” dedi Gaul katı bir sesle, Perrin’in arabalara gitmeyi düşündüğünü anlayınca. Sonra başka tek kelime etmeden uzaklaştı.</p>

    <p>Bain ve Chiad Faile’le alçak sesle, ama telaşlı telaşlı konuşuyorlardı. Perrin, kızı geceyi “Kaybolmuşlar” ile değil de onlarla birlikte sıkı bir ağaçlığın içinde geçirmeye ikna etmeye çalıştıklarını anlayacak kadar duydu. Faile alçak sesle, kararlılıkla reddederken eli delikanlının bacağının üzerinde gerildi. İki Mızrağın Kızı birbirlerine kaşlarını çattılar, mavi gözler derin bir endişe içinde gri gözlerle buluştu, ama Gezginlerin arabaları daha yakına gelmeden Gaul’un peşinden uzaklaştılar. Fakat neşeleri biraz yerine gelmiş gibiydi. Perrin, Chiad’ın Gaul’u Kızların Öpücüğü denen bir oyun oynamaya ikna etmekten bahsettiğini duydu. İşitme sınırından çıkarken ikisi de kahkaha atıyordu.</p>

    <p>Kampta, kadınlar ve erkekler çalışıyorlar, dikiş dikiyorlar, koşum onarıyorlar, yemek pişiriyor, çamaşır ve çocuk yıkıyor, tekerlek değiştirmek için araba kaldırıyorlardı. Başka çocuklar koşarak oyun oynuyor, yarım düzine adamın keman ve flütlerle çaldığı ezgiyle dans ediyorlardı. Tenekeciler en büyüğünden en küçüğüne, arabalarından da parlak renklere sahip, körlemesine seçilmiş olması gereken göz kamaştıran kombinasyonlarda giysiler giyiyorlardı. Aklı başında hiçbir erkek o renklere yakın bir şey giymezdi ve aklı başında çok kadın da giymezdi.</p>

    <p>Perişan topluluk arabalara yaklaşırken sessizlik çöktü, insanlar oldukları yerde durup endişeli yüzlerle izlediler, kadınlar bebeklere sarıldı, çocuklar koşup yetişkinlerin arkasına sakladı, bir bacağın arkasından baktı ya da yüzlerini eteklerin içine sakladılar. Gri saçlı, kısa boylu, zayıf bir adam öne çıktı ve iki elini göğsüne bastırarak ciddiyetle eğildi. Parlak mavi, yüksek yakalı bir ceket ile paçalarını diz boyu çizmelerine soktuğu, neredeyse parlar görünen yeşil, bol pantolon giymişti. “Ateşlerimizin başına hoş geldiniz. Şarkıyı biliyor musunuz?”</p>

    <p>Perrin bir an, bedenine saplanmış okun üzerine iki büklüm eğilmemeye çalışarak bakakaldı. Bu adamı, bu grubun Mehdisini, Arayıcısını tanıyordu. <em>Nasıl bir tesadüf?</em> diye merak etti. <em>Dünyadaki onca Tenekeci içinde, bildiğim insanlar olması nasıl bir tesadüf?</em> Tesadüfler onu huzursuz ediyordu; Desen bir tesadüf yarattığı zaman, Çark olayları zorluyor gibi geliyordu. <em>Lanet bir Aes Sedai gibi düşünmeye başlıyorum.</em> Eğilmeyi başaramazdı, ama töreni hatırladı. “Karşılaman ruhumu ısıtıyor Raen, tıpkı ateşin eti ısıttığı gibi, ama şarkıyı bilmiyorum.” Faile ve Ihvon şaşkın şaşkın ona baktılar, ama İki Nehirlilerden daha şaşkın değildi. Ban, Tell ve diğerlerinden duyduğu mırıltılara bakılırsa, onlara konuşacak bir konu daha vermişti.</p>

    <p>“O zaman aramaya devam edeceğiz,” dedi zayıf adam. “Eskiden olduğu gibi olacak, ta ki hatırlayana, arayıp bulana kadar.” Adam yüzünü buruşturarak önündeki kanlı yüzlere baktı. Gözleri silahlardan kaçınıyordu. Gezginler silah saydıkları hiçbir şeye dokunmazdı. “Ateşlerimizin başına hoş geldiniz. Sıcak su, sargı ve merhemler bulacaksınız. Adımı biliyorsun,” diye ekledi, Perrin’e sorarcasına bakarak. “Elbette. Gözlerin.”</p>

    <p>Raen’in karısı, o konuşurken yanına geldi. Gri saçlı, pürüzsüz yanaklı, kocasından bir baş uzun, tombul bir kadındı. Kırmızı bluzu, parlak sarı eteği ve yeşil kenarlı şalı göz kamaştırıyordu, ama kadının anaç tavırları vardı. “Perrin Aybara!” dedi. “Yüzünü tanıdığımı biliyordum. Elyas yanında mı?”</p>

    <p>Perrin başını iki yana salladı. “Onu uzun zamandır görmedim, Ila.”</p>

    <p>“Şiddet dolu bir yaşam sürüyor,” dedi Raen hüzünle. “Senin gibi. Uzun, ama şiddetle lekelenmiş bir yaşam.”</p>

    <p>“Orada durup, onu Yaprağın Yolu’na döndürmeye zorlama, Raen,” dedi Ila sertçe, ama nazikçe. “Yaralanmış. Hepsi yaralanmış.”</p>

    <p>“Aklımda ne vardı?” diye mırıldandı Raen. Sesini yükselterek seslendi. “Gelin, millet. Gelin ve yardım edin. Yaralanmışlar. Gelin ve yardım edin.”</p>

    <p>Erkekler ve kadınlar çabucak toplandı, yaralıların atlarından inmesine yardım ederken duygudaşlıklarını mırıldandılar, adamları arabalarına götürdüler, gerektiği yerde taşıdılar. Wil ve birkaç kişi daha birbirlerinden ayrıldıkları için endişeli görünüyorlardı, ama Perrin değildi. Şiddet Tuatha’anlara en uzak şeydi. Kendi yaşamlarını savunmak için bile olsa kimseye el kaldırmazlardı.</p>

    <p>Perrin, attan inmek için Ihvon’un yardımını kabul etmek zorunda kaldı. Aşağı inmek yarasından sarsıcı acılar yayılmasına sebep oldu. “Raen,” dedi nefes nefese. “Burada kalmamalısınız. Bu noktadan yedi buçuk kilometre ötede Trolloclarla savaştık. Halkını Emond Meydanı’na götür. Orada güvende olurlar.”</p>

    <p>Raen duraksadı –ve buna şaşırmış göründü–, sonra başını iki yana salladı. “Ben istesem bile insanlar istemez, Perrin. En küçük köye bile yakın durmamaya çalışıyoruz ve yalnızca köylüler kaybettikleri her şey için bizi suçladıkları ya da çocuklarını Yol’u bulmaya ikna etmeye çalıştığımızı düşündükleri için değil. İnsanların bir arada on ev inşa ettiği yerde şiddet potansiyeli vardır. Kırılış’tan bu yana Tuatha’anlar bunu bilir. Güvenlik arabalarımızdadır ve hep hareket halinde olmakta, hep şarkıyı aramaktadır.” Yüzüne yakarı dolu bir ifade yerleşti. “Her yerde şiddet haberi duyuyoruz, Perrin. Yalnızca burada, İki Nehir’de değil. Dünyada bir değişim, bir yıkım hissi var. Kuşkusuz şarkıyı yakında buluruz. Aksi halde, bir daha bulunacağını sanmıyorum.”</p>

    <p>“Şarkıyı bulacaksınız,” dedi Perrin sessizce. Belki şiddetten, bir <em>ta’veren</em>’in alt edemeyeceği kadar çok tiksiniyorlardı; belki bir <em>ta’veren</em> bile Yaprağın Yolu ile savaşamazdı. Bir zamanlar ona da çekici gelmişti. “Gerçekten bulacağınızı umuyorum.”</p>

    <p>“Olacak olan olur,” dedi Raen. “Her şey zamanı gelince ölür. Belki şarkı bile.” Ila kolunu rahatlatmak istercesine kocasına doladı, ama gözleri onunki kadar endişeliydi.</p>

    <p>“Gelin,” dedi huzursuzluğunu saklamaya çalışarak. “Sizi içeri almalıyız. Erkekler ceketleri tutuşsa bile konuşmaya devam eder.” Faile’e hitaben, “Çok güzelsin, çocuğum,” dedi. “Belki Perrin’e dikkat etmelisin. Onu hep güzel kızların yanında görüyorum.” Faile Perrin’e düz, düşünceli bir bakış fırlattı, sonra hemen ifadesini silmeye çalıştı.</p>

    <p>Perrin, Raen’in arabasına kadar gitmeyi başardı –kırmızı çerçeveli, sarı bir arabaydı, yüksek, kırmızı kenarlı tekerlerinin çubukları kırmızı sarı boyanmıştı, dışarıya kırmızı sarı sandıklar bağlanmıştı ve kampın ortasında, yemek pişirmek için yakılmış bir ateşin yanında duruyordu–, ama arabanın arkasındaki basamaklara tırmanmak için ayağını kaldırdığında dizleri boşandı. Ihvon ve Raen onu içeri taşıdılar; Faile ve Ila peşlerinden seğirttiler. Onu arabanın ön tarafındaki yatağa yatırdılar. Yatağın yanında, sürücü koltuğuna açılan bir kayar kapıya yetecek kadar yer kalmıştı yalnızca.</p>

    <p>Gerçekten de küçük bir ev gibiydi, iki yanındaki iki küçük pencerenin açık pembe perdelerine varana kadar. Perrin, tavana bakarak yattı. Tenekeciler burada da bol bol renk kullanmışlardı; tavan gök mavisi boyanmıştı, yüksek dolaplar yeşil sarıydı. Faile Perrin’in kemerini çözdü, Ila dolapların birinde bir şey ararken baltasını ve sadağını aldı. Perrin onların yaptıklarına ilgi duymayı başaramıyordu.</p>

    <p>“Herkes hazırlıksız yakalanabilir,” dedi Ihvon. “Bundan ders al, ama kendini fazla üzme. Artur Şahinkanadı bile her savaşı kazanamadı.”</p>

    <p>“Artur Şahinkanadı.” Perrin gülmeye çalıştı, ama denemesi inlemeye dönüştü. “Evet,” demeyi başardı. “Artur Şahinkanadı olmadığım kesin, değil mi?”</p>

    <p>Ila Muhafız’a –ya da daha doğrusu kılıcına; onu Perrin’in baltasından daha korkunç buluyor gibiydi– kaşlarını çattı ve katlanmış sargılarla yatağa yaklaştı. Perrin’in gömleğini okun üzerinden çekince irkildi. “Bunu çıkarabileceğimi sanmıyorum. Derine saplanmış.”</p>

    <p>“Kancalı,” dedi Ihvon sohbet edercesine. “Trolloclar sık sık yay kullanmaz, ama kullandıkları zaman okları kancalıdır.”</p>

    <p>“Dışarı,” dedi tombul kadın kararlılıkla, adama dönerek. “Sen de, Raen. Hasta bakmak erkek işi değildir. Neden gidip Moshea arabasının tekerini takmış mı, bakmıyorsunuz?”</p>

    <p>“Güzel fikir,” dedi Raen. “Yarın yola çıkmak istiyoruz. Bu son sene zorlu yolculuklar yaptık,” diye sır verdi Perrin’e. “Ta Cairhien’e, sonra geriye, Ghealdan’a, sonra yukarı, Andor’a. Yarın, sanırım.”</p>

    <p>Kırmızı kapı onun ve Ihvon’un arkasından kapandığı zaman Ila endişe içinde Faile’e döndü. “Kancalıysa onu hiç çıkaramam, sanırım. Zorunluysa denerim, ama bu tür konularda daha fazla bilgisi olan biri varsa...”</p>

    <p>“Emond Meydanı’nda var,” diye temin etti Faile onu. “Ama yarına kadar yerinde bırakmak güvenli mi?”</p>

    <p>“Belki benim kesmemden daha güvenli. Acıya karşı içmesi için bir karışım hazırlayabilirim. Enfeksiyona karşı da bir merhem karıştırırım.”</p>

    <p>Perrin dik dik iki kadına bakarak, “Hey! Beni hatırlıyor musunuz? Tam buracıktayım. Kafamın üzerinden konuşmayı bırakın,” dedi.</p>

    <p>İkisi, bir an ona baktı.</p>

    <p>“Kıpırdamamasını sağla,” dedi Ila Faile’e. “Bırak konuşsun, ama hareket etmesine izin verme. Kendine daha fazla zarar verebilir.”</p>

    <p>“Ben icabına bakarım,” diye yanıt verdi Faile.</p>

    <p>Perrin dişlerini sıktı, ceketi ve gömleği çıkartılırken yardımcı olmak için elinden geleni yaptı, ama işin çoğunu onlar yapmak zorunda kaldı. Kötü dövülmüş demir gibi zayıf hissediyordu, en ufak baskı ile bükülmeye hazırdı. Son kaburgasının üzerinden altı santim çapında bir ok sapı çıkıyor, kuru kanla kaplı, büzülmüş yaranın üzerinde yükseliyordu. Kadınlar, bir sebepten yaraya bakmasını istemediler ve başını yastığa ittiler, Ila taş bir havanda –sade, pürüzsüz, gri taştı. Tenekeci kampında gördüğü, parlak renklere sahip olmayan ilk şeydi– merhem hazırlarken Faile yarayı temizledi. Merhemi okun çevresine sürdüler ve yerinde kalması için sardılar.</p>

    <p>“Raen ve ben bu gece arabanın altında uyuruz,” dedi Tuatha’an kadın sonunda, ellerini silerek. Sargıların arasından çıkan ok parçasına bakarak başını iki yana salladı. “Bir zamanlar sonunda Yaprağın Yolu’nu bulacağını düşünüyordum. Bence nazik bir oğlandı.”</p>

    <p>“Yaprağın Yolu herkese uygun değildir,” dedi Faile nazikçe, ama Ila başım iki yana salladı.</p>

    <p>“Herkes içindir,” diye yanıt verdi o da nazikçe ve biraz hüzünle, “bir bilseler.”</p>

    <p>Sonra arabadan çıktı ve Faile yatağın kenarına oturup katlanmış bir bezle Perrin’in yüzünü silmeye başladı. Delikanlı, her nedense çok terliyordu.</p>

    <p>“Beceremedim,” dedi bir süre sonra. “Hayır, bu çok yumuşak. Doğru sözcüğü bilmiyorum.”</p>

    <p>“Beceriksizlik değildi,” dedi kız kararlılıkla. “O sırada doğru gelen şeyi yaptın. <em>Uygundu;</em> nasıl arkamıza geçtiklerini hayal edemiyorum. Gaul düşmanlarının nerede olduğu konusunda hata yapacak biri değildir. Ihvon haklıydı, Perrin. Herkes haberi olmadan koşulların değiştiğini görebilir. Herkesi bir arada tuttun. Bizi oradan çıkarttın.”</p>

    <p>Perrin hızla başını salladı ve yan tarafının daha kötü acımasına sebep oldu. “Bizi Ihvon çıkarttı. Benim yaptığım yirmi yedi kişiyi öldürtmekti,” dedi acı acı, kızla yüzleşmek için doğrulup oturmaya çalışarak. “Aralarından bazıları arkadaşımdı, Faile. Ve ben onları öldürttüm.”</p>

    <p>Faile, ağırlığını onun omuzlarına vererek yatağa ittirdi. Bunu ne kadar kolay yaptığı Perrin’in ne kadar zayıfladığını gösteriyordu. “Bunun için sabah yeterince zaman olacak,” dedi kararlılıkla, delikanlının yüzüne bakarak, “seni atına bindirdiğimiz zaman. Bizi Ihvon <em>çıkartmadı;</em> sen ve kendisi dışında herhangi birinin kurtulmasına aldırdığından emin değilim. Sen olmasan o adamlar her yöne dağılırlardı ve sonra hepimiz avlanırdık. Ihvon için, bir yabancı için toplanmazlardı. Arkadaşlarına gelince...” İçini çekerek oturdu. “Perrin, babamın bir deyişi vardır. Bir generalin yaşayanlarla ilgilenebileceğini ya da ölüler için ağlayabileceğini, ama aynı anda ikisini birden yapamayacağını söyler.”</p>

    <p>“Ben general değilim, Faile. Ben adalet bulmak ya da belki intikam almak için başka insanları kullanabileceğini sanan aptal bir demirciyim. Bunu hâlâ istiyorum, ama artık başkalarını kullanmak istemiyorum.”</p>

    <p>“Amaçların yeterince saf olmadığı için Trollocların çekip gideceğini mi sanıyorsun?” Kızın sesindeki hararet, Perrin’in başını kaldırmasına sebep oldu, ama kız onu neredeyse kabaca yastığa itti. “Onlar daha mı az rezil? Onlarla savaşmak için daha saf bir sebebe ihtiyacın var mı? Babamın söylediği bir başka şey. Bir generalin işleyebileceği en kötü günah, beceriksizlikten, kaybetmekten, her şeyden daha da kötüsü, ona güvenen insanları terk etmektir.”</p>

    <p>Kapı çalındı ve kırmızı yeşil çizgili ceket giymiş ince, yakışıklı, genç bir Tenekeci başını uzattı. Faile’e bembeyaz dişlerle, cazibe saçarak bir gülümseme çaktı, sonra Perrin’e baktı. “Büyükbabam senin geldiğini söyledi. Egwene’in buradan geldiğini söylediğini düşünüyordum zaten.” Aniden, onaylamazca kaşlarını çattı. “Gözlerin. Elyas’ın yolunu izlediğini ve kurtlarla koştuğunu görüyorum. Senin Yaprağın Yolu’nu asla bulamayacağından emindim zaten.”</p>

    <p>Perrin onu tanıyordu; Aram, Raen ve Ila’nın torunu. Ondan hoşlanmıyordu; Wil gibi gülümsüyordu. “Git, Aram. Yorgunum.”</p>

    <p>“Egwene yanınızda mı?”</p>

    <p>“Egwene artık Aes Sedai oldu, Aram,” diye hırladı Perrin: “Onu dansa kaldıracak olsan Tek Güç’le yüreğini söker. Git!”</p>

    <p>Aram gözlerini kırpıştırdı ve telaşla kapıyı kapattı. Bunu, kendisi dışarıdayken yapmıştı.</p>

    <p>Perrin başını yastığa bıraktı. “Çok fazla gülümsüyor,” diye mırıldandı. “Çok fazla gülümseyen adamlara dayanamıyorum.” Faile, boğulur gibi bir ses çıkardı ve Perrin kuşkuyla ona baktı. Kız alt dudağını ısırıyordu.</p>

    <p>“Boğazıma bir şey takıldı,” dedi boğuk bir sesle, telaşla ayağa kalkarak. Yatağın ayakucunda, Ila’nın merhem hazırladığı geniş rafa gitti ve sırtını ona vererek yeşil kırmızı sürahiden mavi sarı bir kupaya su doldurdu. “Sen de içecek bir şey ister misin? Ila acıya karşı bu tozu bıraktı. Uyumana yardım eder.”</p>

    <p>“Ben toz falan istemiyorum,” dedi Perrin. “Faile, senin baban kim?”</p>

    <p>Kızın sırtı katılaştı. Bir an sonra kupayı iki eliyle tutarak döndü. Gözlerinde okunmaz bir bakış vardı. Bir an daha geçti, sonra, “Babam Bashere Evi’nden Davram’dır, Bashere, Tyr ve Sidona Lordu, Afetsınırı Koruyucusu, Anayurdun Savunucusu, Saldaea Kraliçesi Tenobia’nın Mareşal Generali. Ve amcası.”</p>

    <p>“Işık! Ya kereste ve kürk tüccarı olması? Onun buz biberleri işi yaptığını da hatırlıyorum.”</p>

    <p>“Yalan değildi,” dedi kız keskin bir sesle, sonra zayıfça ekledi: “Yalnız... gerçeğin tamamı da değildi. Babamın arazileri kereste, iyi yün, buz biberleri, kürk ve daha pek çok şey üretir. Ve kâhyaları onları satar, yani onların ticaretini yapar. Bir açıdan.”</p>

    <p>“Neden bana söylemedin? Bir şeyler saklıyorsun. Yalan söylüyorsun. Sen bir leydisin!” Ona suçlarcasına kaşlarını çattı. Bunu beklememişti. Babası küçük bir tüccar, eski bir asker olabilirdi, ama bu değil. “Işık, Boru Avcısı olarak ortalarda dolanarak ne yapıyorsun? Bana Bashere Lordu falan filanın seni macera bulman için gönderdiğini söylemeye kalkma.”</p>

    <p>Kız kupayı bırakmadan gelip yanına oturdu. Her nedense, yüzünde kararlı bir ifade vardı. “İki ağabeyim Trolloclarla savaşırken öldü Perrin ve biri de avlanırken atından düşerek öldü. Sonuçta en büyük kardeş ben oldum ve bu muhasebe kayıtlarını, ticareti öğrenmem gerektiği anlamına geliyordu. Kardeşlerim askerlik öğrenirken, maceralara hazırlanırken benim mülkleri idare etmeyi öğrenmem gerekti! En büyüğün görevi budur. Görev! Sıkıcı, kuru ve donuk. Kâğıtlara ve muhasebecilere gömülmek.</p>

    <p>“Babam Maedin’i yanında Sınırboyları’na götürdüğünde –benden iki yaş küçüktür– artık dayanamadım. Saldaea’da kızlara kılıç, savaş öğretilmez, ama babam ona hizmet etmiş eski bir askeri bana uşak olarak vermişti ve Eran bana hançer kullanmayı, ellerimle savaşmayı öğretmekten memnun oldu. Onu eğlendiriyordu sanırım. Her durumda, babam Maedin’i yanında götürdükten sonra Büyük Boru Avı çağrısı haberi geldi, bu yüzden ben de... evden ayrıldım. Anneme durumu açıklayan bir mektup bıraktım ve... ayrıldım. Ve Illian’daki Avcı yeminine yetiştim...” Bezi alarak Perrin’in yüzündeki teri sildi. “Yapabiliyorsan, gerçekten uyumalısın.”</p>

    <p>“Herhalde sana Leydi Bashere falan demek gerek, değil mi?” dedi Perrin. “Nasıl oldu da sıradan bir demirciden hoşlanmaya başladın?”</p>

    <p>“Doğru sözcük ‘aşk’, Perrin Aybara.” Kızın sesindeki kararlılık bezin yüzündeki yumuşak dokunuşlarına zıttı. “Ve bence sen sıradan bir demirci değilsin.” Bez durdu. “Perrin, o adam kurtlarla koşmak derken neyi kastediyordu? Raen de bu Elyas’tan bahsetmişti.”</p>

    <p>Perrin bir an nefes alamadan dondu, kaldı. Ama ondan sır sakladığı için kızı paylamıştı. Telaşla ve öfkeyle davranmanın sonucu işte buydu. Çekicini telaş içinde sallarsan, genelde kendi parmağına vurursun. Yavaşça nefes verdi ve ona anlattı. Elyas Machera ile tanışmasını, kurtlarla konuşabildiğini öğrenmesini. Gözlerinin renk değiştirmesini ve keskinleşmesini, işitme ve koku alma duyularının bir kurdunki gibi olmasını. Kurt düşlerini. İnsanlığını unutursa başına neler geleceğini. “Çok kolay. Bazen, özellikle de düşte kurt değil insan olduğumu unutuyorum. O zamanlardan birinde, yeterince çabuk hatırlamazsam, insanlığıma tutunamam ve kurt <em>olurum.</em> En azından kafamın içinde. Bir tür, yarı yanlış kurt imgesi. <em>Benden</em> hiçbir şey kalmaz.” Kızın irkilmesini, geri çekilmesini bekleyerek sustu.</p>

    <p>“Kulakların o kadar keskinse,” dedi kız sakin sakin, “yakınındayken söylediklerime dikkat etmem gerekecek.”</p>

    <p>Perrin kızın okşayan elini yakaladı. “Söylediklerimi duydun mu sen? Baban ve annen ne düşünecek, Faile? Yarı kurt bir demirci. Sen bir leydisin! Işık!”</p>

    <p>“Her sözcüğü duydum. Babam onaylar. Hep kanımızın fazla yumuşadığını söylerdi; eski zamanlardaki gibi değilmiş. Beni korkunç ölçüde yumuşak bulduğunu biliyorum.” Ona bir kurt kadar vahşice gülümsedi. “Elbette, annem hep kılıcının tek darbesiyle Trollocları ikiye bölen bir kralla evlenmemi istedi. Sanırım baltan iş görür, ama ona kurtların kralı olduğunu söyler misin? Kimsenin o taht üzerinde hak iddia edeceğini sanmam. Aslında, bence annem için Trollocları ikiye bölmek yeterli olur, ama diğer unvanı da seveceğini düşünüyorum.”</p>

    <p>“Işık!” dedi Perrin boğuk sesle. Kız ciddi gibiydi. Hayır, ciddiydi. <em>Yarı</em> ciddi olsa bile, Perrin kızın anne babasıyla karşılaşmaktansa Trolloclarla karşılaşmayı tercih etmeyeceğinden emin değildi.</p>

    <p>“Al,” dedi Faile, kupayı dudaklarına götürerek. “Boğazın kurumuş olmalı.”</p>

    <p>Perrin yudumladı ve acı bir ifadeyle tükürdü. Kız suya Ila’nın tozundan karıştırmıştı! Durmaya çalıştı, ama kız ağzını doldurdu; ya yutacaktı ya da boğulacaktı. O kupayı ittirmeyi başardığında kız yarısını ağzına boşaltmıştı. İlaçların tadı neden bu kadar kötüydü? Kadınların bilinçli olarak öyle yaptığından kuşkulanıyordu. Kendi aldıkları ilaçların hiç de o kadar acı olmadığına bahse girerdi. “Sana ondan istemediğimi söylemiştim. Öyyyk!”</p>

    <p>“Öyle mi? Duymamışım. Ama istesen de istemesen de, uykuya ihtiyacın var.” Delikanlının kıvırcık saçlarını okşadı. “Uyu, Perrin’im.”</p>

    <p>Perrin ona kesinlikle söylediğini ve onun da duyduğunu anlatmaya çalıştı, ama sözcükler diline dolandı. Gözleri kapanıyordu. Aslında, onları açık tutamıyordu. İşittiği son şey kızın yumuşak mırıltıları oldu.</p>

    <p>“Uyu, kurt kralım benim. Uyu.”</p>
  </div>
</body>
</html>
