<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gölge Yükseliyor</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="5. Sorgucular">5<br />
    Sorgucular</h1>

    <p>“Artık dönmüş olmalıydılar.” Egwene, boyalı ipek yelpazeyi şiddetle salladı. Gecelerin gündüzlerden biraz daha serin olmasına memnundu. Tearlı kadınlar devamlı yelpaze taşıyordu... en azından asil ve zengin olanlar. Ama görebildiği kadarıyla güneş batmadıkça yelpazelerin fazla faydası olmuyordu ve o zamanda o kadar da etkili değildiler. Lambalar, büyük altından yapılmış, gümüş duvar destekleri üzerinde duran aynalı nesneler bile sıcaklığa katkıda bulunuyor gibiydi. “Neden gecikmiş olabilirler?” Bir saat, demişti Moiraine, günlerdir ilk kez ve sonra beş dakika geçmesine rağmen açıklama yapmadan gitmişti. “Onu neden istediklerine dair ipucu verdi mi, Aviendha? Ya da onu kimin istediğine?”</p>

    <p>Kapının yanında bağdaş kurup oturmuş, iri yeşil gözleri bronzlaşmış yüzüyle çarpıcı bir karşıtlık oluşturan Aiel kadın omuzlarını silkti. Ceket, pantolon ve yumuşak çizmeler içinde, <em>shoufa</em>’sı boynuna dolanmışken silahsız görünüyordu. “Careen mesajı Moiraine Sedai’ye fısıldayarak iletti. Dinlemek doğru olmazdı. Üzgünüm, Aes Sedai.”</p>

    <p>Egwene vicdan azabı içinde sağ elindeki Büyük Yılan yüzüğünü, kendi kuyruğunu ısıran altın yılanı elledi. Bir Kabuledilmiş olarak, yüzüğü sol elinin orta parmağına takmış olmalıydı, ama Yüksek Lordların Taş’ın içinde dört Aes Sedai olduğuna inanmaları görgülü davranmalarını ya da Tear asilleri arasında görgülü kabul edilecek şekilde davranmalarını sağlıyordu. Moiraine yalan söylememişti elbette; onların Kabuledilmişten farklı olduklarını söylememişti. Ama Kabuledilmiş olduklarını <em>hiç</em> söylememişti ve herkesin dilediğini düşünmesine, gördüklerini sandıkları şeye inanmalarına izin vermişti. Moiraine yalan söyleyemezdi, ama gerçeğin güzelce dans etmesini sağlayabilirdi.</p>

    <p>Egwene ve diğerleri Kule’den ayrıldıklarından beri ilk kez tam Aes Sedai’ymiş gibi davranmıyordu, ama Egwene Aviendha’yı aldattığı için kendini gittikçe daha rahatsız hissediyordu. Aiel kadından hoşlanıyordu, birbirlerini tanıyabilirlerse arkadaş olabileceklerini düşünüyordu; ama Aviendha, Egwene’in Aes Sedai olduğunu düşündüğü sürece bu imkânsız geliyordu. Aiel kadın, Moiraine’in kendine has sebeplerle verdiği emir üzerine oradaydı. Egwene bir Aiel koruyucuları olmasını bir neden olarak gösteriyordu, sanki kendilerini korumayı öğrenmemişler gibi. Yine de, o ve Aviendha arkadaş olsalar bile ona gerçeği söyleyemezdi. Sırrı korumanın en iyi yolu, zorunlu olmadığı sürece kimsenin öğrenmemesini sağlamaktı. Moiraine’in işaret ettiği bir başka nokta. Bazen Egwene kendini Aes Sedai’nin bir seferlik fena halde yanılıyor olmasını umarken buluyordu. Felakete yol açmayacak şekilde, elbette. Pürüz buydu.</p>

    <p>“Tanchico,” diye mırıldandı Nynaeve. Esintileri yakalamak umuduyla kanatları açılmış dar pencerelerden birinden dışarı bakarken, siyah, bilek kalınlığındaki örgüsü beline kadar sarkıyordu. Aşağıdaki geniş Erinin Nehri ırmak aşağı gitmemiş birkaç balıkçı teknesinin lambalarını sallıyordu, ama Egwene, Nynaeve’in onları gördüğünden kuşkuluydu. “Tanchico’ya gitmekten başka çare yok anlaşılan.” Nynaeve, omuzlarını açıkta bırakan yeşil elbisesinin geniş yakasını fark etmeden yukarı çekti; bunu çok sık yapıyordu. Elbiseyi Moiraine’in Muhafızı Lan için giydiğini inkâr ederdi –Egwene böyle bir şey söyleyecek olsa ederdi– ama yeşil, mavi ve beyaz Lan’in kadınlar üzerinde görmekten en hoşlandığı renklerdi ve Nynaeve’in gardırobundaki, yeşil, mavi ve beyaz olmayan bütün elbiseler yok olmuştu. “Başka çare yok.” Sesi mutlu çıkmıyordu.</p>

    <p>Egwene kendini, yakasını yukarı çekerken yakaladı. Omuzlara yapışan bu elbiseler tuhaf geliyordu. Diğer yandan, daha fazla örtünmeye dayanabileceğini sanmıyordu. Ne kadar hafif olsa da, açık renk kırmızı keten, yün gibi geliyordu. Kendini Berelain’in giydiği ince cüppeleri giymeye ikna edebilmeyi diledi. Halk içinde görünmek için uygun olduklarından değil, ama serin göründükleri açıktı.</p>

    <p><em>Rahatlık için endişelenmeyi bırak,</em> dedi kendi kendine sertçe. <em>Aklını eldeki işten ayırma.</em> “Belki,” dedi yüksek sesle. “Ben ikna olmuş değilim.”</p>

    <p>Odanın ortası boyunca parlayana dek cilalanmış uzun, dar bir masa uzanıyordu. Egwene’in yakınındaki uçta yüksek bir sandalye duruyordu. Az oymalı, orası burası hafifçe yaldızlanmış, Tear için oldukça sade. Ama yandaki sandalyelerin sırt yükseklikleri gittikçe azalıyordu ve uzak uçtakiler sıralardan biraz farklı görünüyorlardı. Egwene’in Tearlıların bu odayı neden kullandıkları hakkında en ufak fikri yoktu. O ve diğerleri, Taş düşerken ele geçirdikleri iki tutsağı sorgulamak için kullanıyorlardı.</p>

    <p>Kendini zindanlara gitmeye ikna edememişti, ama Rand nöbetçi odasının duvarlarını süsleyen bütün aletlerin yakılmasını ya da eritilmesini emretmişti. Nynaeve ve Elayne de geri dönmeye can atmamıştı. Dahası, iyi süpürülmüş yeşil taş döşemeli ve duvar panellerine Tear’ın Üç Hilali oyulmuş bu aydınlık oda, loş, rutubetli, pis, sert ve gri taştan hücrelerle keskin bir karşıtlık oluşturuyordu. Bunun, kaba yün elbiseler içindeki iki kadın tutsak üzerinde yumuşatıcı bir etkisi olması gerekirdi.</p>

    <p>Ama birçok insana, sırtı onlara dönük, masanın ötesinde duran Joiya Byir’in tutsak olduğunu anlatan tek şey, kasvetli kahverengi elbisesi olurdu. Kadın Beyaz Ajah’tandı ve bağlılığını Kara Ajah’a kaydırırken Beyazların serinkanlı kibrinden hiçbir şey kaybetmemişti. Kadındaki her çizgi gözlerini karşısındaki duvara yalnız ve yalnız kendi isteğiyle diktiğini söylüyordu. Ancak yönlendirebilen bir kadın Joiya’nın kollarını yanında tutan ve ayak bileklerini birbirine bağlayan başparmak kalınlığındaki Hava akışlarını görebilirdi. Hava’dan örülmüş bir kafes gözlerini dümdüz önünde tutmasını sağlıyordu. Onlar isteyene kadar herhangi birinin ne söylediğini duymaması için kulaklarını bile tıkamışlardı.</p>

    <p>Egwene bir kez daha Joiya’nın Gerçek Kaynak’a dokunmasını engelleyen Ruh kalkanını kontrol etti. Olacağını bildiği gibi yerli yerindeydi. Joiya’nın çevresindeki akışları bağlayan ve kendi kendilerine sürmelerini sağlayacak şekilde bağlayan kendisiydi, ama engellenmiş olsa da, yönlendirebilme yeteneğine sahip bir Karanlıkdostu ile aynı odada olmak kolay değildi. Karanlıkdostundan da kötü. Kara Ajah. Joiya’nın suçları arasında en önemsizi cinayetti. Bozduğu yeminlerin, mahvettiği yaşamların ve kavurduğu ruhların suçu altında eziliyor olmalıydı.</p>

    <p>Diğer tutsak, Joiya’nın Kara Ajah’tan kardeşi, onun gücünden yoksundu. Masanın uzak ucunda omuzları çökmüş, başı eğik duran Amico Nagoyin Egwene’in bakışları altında büzülüyordu. Ona kalkan oluşturmanın gereği yoktu. Amico yakalanırken Kaynak’tan kesilmişti. Hâlâ Gerçek Kaynak’ı hissedebiliyordu, ama bir daha asla ona dokunamayacak, bir daha asla yönlendiremeyecekti. Yönlendirme arzusu, ihtiyacı, nefes alma ihtiyacı kadar büyük, yerinde kalacaktı ve yaşadığı sürece kaybını hep hatırlayacak, <em>saidar</em>’a sonsuza dek asla ulaşamayacaktı. Egwene içinde kadın için azıcık merhamet bulabilmeyi diledi. Ama o kadar çok değil.</p>

    <p>Amico masaya bir şeyler mırıldandı.</p>

    <p>“Ne?” dedi Nynaeve. “Yüksek sesle konuş.”</p>

    <p>Amico ince boynunun üzerindeki başını alçakgönüllülükle kaldırdı. Hâlâ güzel bir kadındı, iri, siyah gözleri vardı, ama kadında Egwene’in tam olarak parmak basamadığı farklı bir şey seziliyordu. Kaba mahkûm elbisesini iki eliyle kavramasına sebep olan şey korku değildi, başka bir şeydi.</p>

    <p>Amico yutkunarak, “Tanchico’ya gitmelisiniz,” dedi.</p>

    <p>“Bunu bize yirmi kez söyledin,” dedi Nynaeve kabaca. “Elli kez. Bize yeni bir şey söyle. Zaten bilmediğimiz isimler ver. Beyaz Kule’de Kara Ajah olan kimler kaldı?”</p>

    <p>“Bilmiyorum. Bana inanmalısınız.” Amico’nun sesi bitkin, tamamen yenilmiş çıkıyordu. Tutsak olan üçü ve gardiyan olan kendisiyken olduğundan çok farklıydı. “Kule’den ayrılmadan önce yalnızca Liandrin, Chesmal ve Rianna’yı biliyordum. Kimse, iki üç kişiden fazlasını bilmiyordu, sanırım. Liandrin dışında. Size bildiğim her şeyi anlattım.”</p>

    <p>“Bu durumda, Karanlık Varlık serbest kaldığında dünyanın bir kısmına hükmedecek bir kadın için oldukça cahilsin,” dedi Egwene kuru kuru, vurgu için yelpazesini şaklatarak kapatarak. Bunu artık ne kadar kolay söylediği kendisini hâlâ şaşırtıyordu. Midesi hâlâ burkuluyor, belkemiği boyunca buzdan parmaklar geziniyordu, ama artık çığlık atmak, ağlayarak kaçmak istemiyordu, her şeye alışmak mümkündü.</p>

    <p>“Liandrin’in bir kez Temaile ile konuştuğunu duydum,” dedi Amico bitkin bitkin, onlara defalarca anlattığı bir hikâyeye baştan başladı. Tutsaklığının ilk günlerinde hikâyeyi geliştirmeye çalışmıştı, ama ne kadar detaylandırırsa, kendi yalanlarına o kadar dolaşıyordu. Artık hemen her zaman, sözcüğü sözcüğüne aynı şekilde anlatıyordu. “Beni gördüğü zaman Liandrin’in yüzünün aldığı şekli görseydiniz... Bir şey duyduğumu düşünse beni oracıkta öldürürdü. Ve Temaile, insanları incitmekten hoşlanır. Bundan zevk alır. Beni görmelerinden önce pek az şey duydum. Liandrin, Tanchico’da bir şey olduğunu söyledi... onun... için tehlikeli bir şey.” Rand’ı kastediyordu. Adını söylemiyordu ve Yenidendoğan Ejder’den bahsedilmesi hıçkırıklara boğulmasına sebep oluyordu. “Liandrin her kim kullanırsa, onun için de tehlikeli olduğunu söyledi. Onun... için olduğu kadar tehlikeli. İşte bu yüzden o zamana kadar onu ele geçirmeye çalışmamıştı. Ve yönlendirme yeteneğinin onu korumayacağını söyledi. Dedi ki, ‘O nesneyi bulduğumuz zaman onun pis yeteneği onu bizim için bağlayacak.’” Kadının yüzünden ter akıyordu, ama kontrol edilemez bir biçimde titriyordu.</p>

    <p>Tek bir kelimesi bile değişmemişti.</p>

    <p>Egwene ağzını açtı, ama ilk önce Nynaeve konuştu. “Bunu yeterince dinledim. Bakalım diğerinin söyleyecek yeni bir şeyi var mı?”</p>

    <p>Egwene ona dik dik baktı ve Nynaeve aynı sertlikle, gözlerini kırpmadan karşılık verdi. <em>Bazen hâlâ Hikmet olduğunu düşünüyor,</em> diye düşündü Egwene öfkeyle, <em>ve benim bitkileri öğrenmesi gereken köy kızı olduğumu. Her şeyin artık farklı olduğunu anlasa iyi olacak.</em> Nynaeve, Güç konusunda Egwene’den daha güçlüydü, ama ancak yönlendirebilmeyi başardığında; Nynaeve öfkelenmediği sürece hiç yönlendiremiyordu.</p>

    <p>Elayne normalde, sık sık olduğu gibi iş buraya gelince durumu yumuşatırdı. Egwene durumu yumuşatmayı akıl edene kadar topuklarını çoktan yere gömmüş ve parlamış olurdu. Bu durumda, yatıştırıcı olmaya çalışmak yalnızca geri adım atmak anlamına gelirdi. Nynaeve’in bu şekilde göreceğinden emindi. Nynaeve’in geri adım attığını hiç hatırlamıyordu, o zaman o neden geri adım atacaktı ki? Bu sefer Elayne orada değildi; Moiraine tek bir sözle Kız-Veliaht’ı çağırmış, Aes Sedai için gelen Kız’ı takip etmesini işaret etmişti. O olmadan gerilim arttı, iki Kabuledilmiş de ilk önce diğerinin göz kırpmasını bekledi. Aviendha nefes almıyordu neredeyse; onların çatışmalarının dışında kalmaya özen gösteriyordu. Uzak durmayı, sağduyunun basit bir gerekliliği olduğunu düşündüğü açıktı.</p>

    <p>Tuhaf bir şekilde, sessizliği bozan Amico oldu, ama büyük olasılıkla tek istediği işbirliği yapma arzusunu göstermekti. Yüzünü duvarın uzak bir köşesine döndürdü ve sabırla bağlanmayı bekledi.</p>

    <p>Aniden, Egwene ne kadar aptalca davrandığını fark etti. Odada yönlendirebilen tek kadın oydu –Nynaeve öfkelenmediği ya da Joiya’nın kalkanı bozulmadığı sürece; düşünmeden Ruh akışını yine kontrol etti– ve Amico bağlarını kabul etmek için beklerken, o, bakışma yarışıyla zaman kaybediyordu. Başka zaman olsa, yüksek sesle kendine gülerdi. Bunun yerine kendini <em>saidar</em>’a, o asla görülmeyen, hep hissedilen, hep görüş alanının hemen dışında bekliyormuş gibi gelen parlak sıcaklığa açtı. Tek Güç, yaşamın neşeleri ikiye katlanmış gibi içini doldurdu ve Egwene, Amico’nun çevresine akışlar ördü.</p>

    <p>Nynaeve yalnızca homurdandı; Egwene’in yaptıklarını hissedecek kadar öfkelendiği kuşkuluydu –kızmadan yapamıyordu–, ama Hava akışları ona dokunduğunda Amico’nun katılaştığını, sonra akışlara yaslanarak, ne kadar az direndiğini göstermek ister gibi gevşedi.</p>

    <p>Aviendha, yakınında Güç yönlendirildiğini bildiği her seferinde yaptığı gibi ürperdi.</p>

    <p>Egwene, Amico’nun kulaklarına tıkaçlar ördü –birbirlerinin hikâyesini duyarlarsa onları teker teker sorgulamanın faydası olmazdı– ve Joiya’ya döndü. Ellerini elbisesine silebilmek için yelpazeyi elden ele geçirdi ve tatsız tatsız yüzünü buruşturarak durdu. Terli avuçlarının hava sıcaklığıyla ilgisi yoktu.</p>

    <p>“Yüzü,” dedi Aviendha aniden. Ve şaşırtıcı bir şekilde; Moiraine ya da diğerlerinden biri ona hitap etmedikçe neredeyse hiç konuşmazdı. “Amico’nun yüzü. Eski, yıllar onu unutup geçmiş gibi bir görünüşü yok. Eskiden olduğu kadar değil. Bu... bu Kaynak’tan kesilmesi yüzünden mi?” diye bitirdi nefes nefese, telaşla. Onlarla çok zaman geçirdiği için bazı alışkanlıklarını o da edinmişti. Kule’de, hiçbir kadın, titremeden Kaynak’tan kesilmekten bahsedemezdi.</p>

    <p>Egwene masaya, Amico’nun yüzünü yandan görebileceği, ama Joiya’nın görüş alanına girmeyeceği bir yere gitti. Joiya’nın gözleri hep midesini buz kütlelerine çeviriyordu.</p>

    <p>Aviendha haklıydı; kendisinin fark ettiği, ama anlamadığı fark buydu. Amico genç görünüyordu, belki yaşına göre genç, ama bu yıllarca Tek Güç’le çalışan Aes Sedailerin yaşsızlığı değildi. “Keskin gözlerin var, Aviendha, ama bunun Kaynak’tan kesilmekle ilgisi olup olmadığını bilmiyorum. Ama öyle olmalı. Başka ne sebep olmuş olabilir, bilemiyorum.”</p>

    <p>Pek de Aes Sedai gibi konuşmadığını fark etti. Onlar genelde her şeyi bilirmiş gibi konuşurdu; bir Aes Sedai bilmiyorum dediği zaman, genellikle inkârının ciltlerce bilgiyi saklarmış gibi görünmesini sağlardı. O söyleyecek iyi bir şeyler ararken, Nynaeve imdadına yetişti.</p>

    <p>“Pek az Aes Sedai kendiliğinden kavrulmuştur Aviendha ve daha da azı Kaynak’tan kesilmiştir.”</p>

    <p>“Kavrulmak” kazayla olduğu zamana verilen isimdi; resmi olarak Kaynak’tan kesilme mahkeme ve mahkûmiyet ile olurdu. Aslında Egwene, bunun ne anlama geldiğini bilmiyordu; bu, itilmene ya da ayağının takılmasına göre merdivenden düşmeye iki ad verilmesi gibiydi. Aynı sebepten, çömezlere ve Kabuledilmişlere ders verildiği zamanlar dışında, çoğu Aes Sedai ikisini aynı kabul ederdi. Üç sözcük aslında. Erkekler delirmeden önce “ehlileştirilirdi”, ehlileştirilmek zorundaydı. Ama şimdi Rand vardı ve Kule onu ehlileştirmeye cesaret edemiyordu.</p>

    <p>Nynaeve’in sesi ders verir gibi bir ton kazanmıştı. Kuşkusuz, Aes Sedai gibi konuşmaya çalışıyordu. Egwene onun sınıf önündeki Sheriam’ı taklit ettiğini fark etti, ellerini belinde kavuşturmuş, kendinizi verirseniz her şey aslında çok basitmiş gibi hafifçe gülümsüyordu.</p>

    <p>“Kaynak’tan kesilme herhangi birinin incelemeyi seçeceği bir konu değildir, anlıyor musunuz?” diye devam etti Nynaeve. “Genellikle geri dönülemez sayılır. Bir kadının yönlendirmesini sağlayan şey bir kez kaldırılınca, tıpkı kesilen bir el gibi. Şifa yoluyla tekrar var edilemez.” En azından kimse Kaynak’tan kesilmeye Şifa vermeyi başaramamıştı. Teşebbüsler olmuştu. Nynaeve’in söyledikleri genel olarak doğruydu, ama Kahverengi Ajah’tan bazı kardeşler fırsat verilirse her şeyi incelerdi ve bazı Sarı kardeşler, en iyi Şifacılar, her şeye Şifa vermeye çalışırdı. Ama Kaynak’tan kesilmiş bir kadına Şifa vermeye çalışmak başarı izi bile yaratmamıştı. “Tek bir zorlu gerçek dışında pek az şey bilinir. Kaynak’tan kesilen kadınlar nadiren birkaç seneden fazla yaşar. Yaşamak istemezler; vazgeçerler. Dediğim gibi, nahoş bir konudur.”</p>

    <p>Aviendha huzursuzca kıpırdandı. “Yalnızca sebep bu olabilir diye düşündüm,” dedi alçak sesle.</p>

    <p>Egwene de öyle olabileceğini düşünmüştü. Moiraine’e sormaya karar verdi. Yanında Aviendha yokken onu görebilirse. Aldatmacaları faydadan çok engel yaratıyor gibiydi.</p>

    <p>“Bakalım Joiya hâlâ aynı hikâyeyi mi anlatıyor.” Karanlıkdostunun çevresine ördüğü Hava akışlarını çözmeden önce, kendini ikna etmesi gerekti.</p>

    <p>Uzun süre kıpırdamadan durduğu için, Joiya’nın her yeri tutulmuş olmalıydı, ama rahatça onlarla yüzleşmek üzere döndü. Alnında boncuklanan ter, vakarını ve varlığını küçültemiyordu, çirkin, kaba elbisesinin orada kendi seçimiyle bulunduğu duygusunu azaltamadığı gibi. Yaşı belirsiz pürüzsüzlüğüne rağmen, yüzünde anaç ve rahatlatıcı bir ifade olan düzgün hatlı bir kadındı. Ama o yüzdeki kara gözler bir şahinin gözlerinin iyicil görünmesine sebep oluyordu. Onlara gülümsedi, o gözlere asla ulaşmayan bir gülümseme. “Işık sizi aydınlatsın. Yaratıcı’nın eli sizi korusun.”</p>

    <p>“Senden bunu duymayacağım.” Nynaeve’in sesi alçak ve sakindi, ama kızgın ya da huzursuzken olduğu gibi örgüsünü omzundan öne aldı ve ucunu yakaladı. Egwene huzursuz olduğunu düşünmüyordu; Joiya Nynaeve’in derisinin, Egwene’inki gibi karıncalanmasına sebep olmuyordu.</p>

    <p>“Günahlarıma tövbe ettim,” dedi Joiya rahatça. “Ejder yeniden doğdu ve <em>Callandor</em>’u tutuyor. Kehanetler gerçekleşti. Karanlık Varlık başarısız olacak. Artık bunu görebiliyorum. Tövbem gerçek. Kimse, Gölge’de, Işık’a geri dönmeyecek kadar uzun yürüyemez.”</p>

    <p>Nynaeve’in yüzü her sözcükle daha da kararmıştı. Egwene şimdi yönlendirebilecek kadar kızdığından emindi, ama yönlendirse bile bunu ancak Joiya’yı boğmak için yapardı. Egwene, Joiya’nın tövbekârlığına Nynaeve’den daha fazla inanmıyordu elbette, ama kadının verdiği bilgi gerçek olabilirdi. Joiya, kazanan tarafa geçmek için serinkanlı karar verebilecek biriydi. Ya da belki yalnızca zaman kazanmaya çalışıyor, bu arada kurtarılacağını umuyordu.</p>

    <p>Bir Aes Sedai’nin yalan söyleyemiyor olması gerekirdi, bu ismi kullanma hakkını tamamen kaybetmiş bile olsa, açık yalanlar söyleyememeliydi. Bunu sağlayan, Yemin Çubuğu elindeyken edilen Üç Yemin’den ilki olmalıydı. Ama Kara Ajah’a katılırken Karanlık Varlık’a hangi yeminler ediliyorsa, Üç Yemin’i etkisiz kılıyor gibiydi.</p>

    <p>Pekâlâ. Amyrlin onları Kara Ajah’ı, Liandrin’i ve cinayet işleyen, Kule’den kaçan diğer on iki kişiyi avlaması için göndermişti. Şimdi tek yapmaları gereken, bu ikisinin onlara neler anlatabileceğini, neler anlatacağını görmekti.</p>

    <p>“Bize hikâyeni yine anlat,” diye emretti Egwene. “Bu sefer farklı sözcükler kullan. Aynı ezberlenmiş hikâyeleri dinlemekten bıktım.” Kadın yalan söylüyorsa, farklı bir şekilde anlatırken kendini ele vermesi olasıydı. “Seni dinleyelim.” Bu, Nynaeve içindi; Nynaeve yüksek sesle burnunu çekti ve sertçe başını salladı.</p>

    <p>Joiya omuzlarını silkti. “Nasıl isterseniz. Bakalım. Farklı sözcükler. Sahte Ejder, Saldaea’da yakalanan Mazrim Taim büyük kuvvetle yönlendirebiliyor. Anlatılanlara inanılırsa, belki Rand al’Thor kadar ya da ona yakın. O Tar Valon’a getirilip ehlileştirilmeden önce Liandrin onu kurtarmayı planlıyor. Yenidendoğan Ejder olduğu ilan edilecek, adının Rand al’Thor olduğu söylenecek ve sonra dünyanın Yüzyıl Savaşları’ndan bu yana görmediği kadar büyük bir yıkım yapması için işe koyulacak.”</p>

    <p>“Bu imkânsız,” diye araya girdi Nynaeve. “Rand Yenidendoğan Ejder olduğunu kabul ettikten sonra, Desen bir sahte Ejder’i kabul etmez.”</p>

    <p>Egwene içini çekti. Bunu daha önce tartışmışlardı, ama Nynaeve hep itiraz ediyordu. Egwene ne derse desin, Kehanetler, <em>Callandor</em>, Taş’ın düşüşü ne derse desin Nynaeve’in Rand’ın gerçekten Yenidendoğan Ejder olduğuna inandığından emin değildi. Nynaeve Rand’dan, küçükken ona bakacak kadar büyüktü. Tıpkı Egwene’e de baktığı gibi. Rand, Emond Meydanı köylüsüydü ve Nynaeve hâlâ Emond Meydanı halkını korumayı ilk görevi kabul ediyordu.”</p>

    <p>“Moiraine size öyle mi dedi?” diye sordu Joiya, küçümseyen bir edayla.</p>

    <p>“Aes Sedailiğe terfi ettikten sonra Moiraine Kule’de pek az zaman geçirdi ve başka yerlerdeki kardeşleriyle fazla görüşmedi. Sanırım köy hayatının nasıl işlediğini, hatta belki uluslar arasındaki politika hakkında bazı şeyler biliyor, ama ancak çalışmak ve bilenlerle tartışmakla bilgi elde edilecek konularda kesin yargılar bildiriyor. Yine de haklı olabilir. Mazrim Taim Yenidendoğan Ejder olduğunu ilan etmeyi imkânsız bulabilir. Ama bunu başkaları onun için yaparsa, önemli bir fark olur mu?”</p>

    <p>Egwene, Moiraine’in dönmesini diledi. Moiraine orada olsa kadın böyle bir özgüvenle konuşamazdı. Joiya onun ve Nynaeve’in yalnızca Kabuledilmiş olduğunu biliyordu. Bu fark yaratıyordu.</p>

    <p>“Devam et,” dedi Egwene, neredeyse Nynaeve kadar sertçe. “Ve unutma, farklı sözcükler.”</p>

    <p>“Elbette,” diye yanıt verdi Joiya, zarif bir davete yanıt verir gibi, ama gözleri siyah buz kırıkları gibi pırıldıyordu. “Açık sonucu görebiliyorsunuz. Rand al’Thor’un yağmaları için... Rand al’Thor suçlanacak. Aynı adam olmadıklarına dair kanıtlar bile önemsenmeyebilir. Hem, Yenidendoğan Ejder’in ne numaralar yapacağını kim bilebilir? Belki aynı anda iki yerde bulunur. Burunlarına ayrımsız katliam ve daha kötüsü sokulunca, sahte Ejderleri alkışlayan tipler bile tereddüt edecek. Böylesine bir katliamdan ürkmeyenler kana bayılıyor gibi görünen Rand al’Thor’u arayacak. Uluslar Aiel Savaşı’nda olduğu gibi birleşecek...” O merhametsiz bakışlara hiç uymayan bir ifadeyle, Aviendha’ya özür dilercesine baktı. “...ama kuşkusuz çok daha çabuk. Yenidendoğan Ejder bile buna sonsuza dek direnemez. Daha Son Savaş başlamadan, kurtarması gereken kişiler tarafından ezilecek. Karanlık Varlık serbest kalacak, Tarmon Gai’don’un günü gelecek, Gölge yeryüzünü kaplayacak ve Desen’i sonsuza dek değiştirecek. Liandrin’in planı buydu.” Kadının sesinde tatmin izi yoktu, ama dehşet izi de yoktu.</p>

    <p>Bu mantıklı bir hikâyeydi. Amico’nun birkaç cümle işitmesi hikâyesinden daha mantıklıydı, ama Egwene Joiya’ya değil Amico’ya inanıyordu. Bunun nedeni belki de ona inanmak istememesiydi. Tanchico’daki belirsiz bir tehditle yüzleşmek, her eli Rand’ın aleyhine çevirmek için yapılmış bu detaylı planla yüzleşmekten daha kolaydı. <em>Hayır,</em> diye düşündü. <em>Joiya yalan söylüyor. Eminim öyle.</em> Ama iki hikâyeyi de duymazdan gelmeye cesaret edemezlerdi. İkisini birden kovalayamazlardı, başaramazlardı.</p>

    <p>Kapı çarpılarak açıldı ve Moiraine, peşinde Elayne ile içeri girdi. Kız-Veliaht yere doğru kaşlarını çatıyordu, karanlık düşüncelere dalmış gibiydi, ama Moiraine... İlk kez Aes Sedai’nin sakinliği kaybolmuştu; yüzü öfke doluydu.</p>
  </div>
</body>
</html>
