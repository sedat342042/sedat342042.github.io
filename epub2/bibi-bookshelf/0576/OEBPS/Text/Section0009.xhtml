<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gölge Yükseliyor</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="1. Gölge Tohumları">1<br />
    Gölge Tohumları</h1>

    <p>Zaman Çarkı döner ve Çağlar gelip geçer. Geriye bıraktığı anılar efsaneye dönüşür. Efsane solup mit olur ve onu doğuran Çağ yeniden geldiğinde mit bile unutulmuştur. Bazılarının Üçüncü Çağ dediği, henüz gelmemiş ve geçeli çok olmuş bir Çağ’da, Caralain Otlağı denen büyük ovada bir rüzgâr yükseldi. Rüzgâr başlangıç değildi. Zaman Çarkı dönerken başlangıçlar ve bitişler yoktur. Ama <em>bir</em> başlangıçtı.</p>

    <p>Sabahın erken ışıklarının altında, kuzeyden ve batıdan, kilometrelerce uzanan çimenlerin, seyrek çalılıkların, ağır akan Luan Nehri’nin, kırık tepeli Ejderdağı zirvesinin, engebeli arazinin üzerinde yükselen, yamaçlarının yarısını sisler kaplayacak kadar yüksek o efsanevi dağın üzerinden bir rüzgâr esti. Ejder’in öldüğü Ejderdağı... ve bazılarına göre onunla beraber Efsaneler Çağı’nın öldüğü Ejderdağı... ve kehanetlerin yeniden doğacağını ya da doğmuş olduğunu söylediği Ejderdağı. Kuzeyde ve batıda, Jualdhe, Darein ve Alindaer köylerinin karşısında, taştan dantellere benzeyen köprülerin Parlak Duvarlar’a, çoğu kişinin dünyadaki en büyük şehir olduğunu söylediği yeri çevreleyen o büyük beyaz duvarlara uzandığı yerde. Tar Valon’da. Her akşam Ejderdağı’nın gölgesinin uzanıp dokunduğu şehirde.</p>

    <p>O duvarların içinde, iki bin seneden yaşlı, Ogier yapımı binalar, inşa edilmişten çok yerden bitmiş ya da Ogier taş ustalarının ellerinden çıkmış gibi değil de, rüzgâr ve su tarafından şekillendirilmiş gibi görünüyordu. Bazı binalar uçan kuşlara ya da uzak denizlerden getirilmiş dev kabuklara benziyordu. Yüksek, alev gibi, yivli ya da sarmallar çizen kuleler metrelerce yüksekte, korkuluksuz köprülerle bağlanmıştı. Yalnızca uzun zamandır Tar Valon’da yaşayanlar, çiftliğinden hiç çıkmamış köylüler gibi alık alık bakmaktan kendilerini alabiliyorlardı.</p>

    <p>O kulelerin en büyüğü olan Beyaz Kule şehre tepeden bakıyor, güneşte kalmış cilalı kemik gibi parlıyordu. <em>Zaman Çarkı Tar Valon’un etrafında döner,</em> derdi bazıları, <em>ve Tar Valon, Kule’nin etrafında döner.</em> Yolcuların, daha atları köprüleri görecek kadar yaklaşmadan, ırmak gemilerinin kaptanları adayı fark edemeden önce, Tar Valon’a yaklaşırken ilk gördükleri, bir işaret ateşi gibi güneşi yansıtan Kule olurdu. Dev Kule’nin, bakışları altında, Kule’yi çevreleyen büyük meydanın olduğundan daha küçük görünmesine, üzerindeki insanların böcekler kadar ufalmasına şaşmamak gerekirdi. Ama, Beyaz Kule Tar Valon’daki en küçük kule olsaydı bile, Aes Sedai gücünün yüreği olduğu gerçeği, ada şehrini yine de huşu içinde bırakırdı.</p>

    <p>Çok sayıda insanın bulunmasına karşın kalabalık, meydanı doldurmaktan çok uzaktı. İnsanlar kenarlarda, günlük işlerinin peşinde koşturarak birbirlerini itekliyordu, ama Kule’nin yakınlarında pek az insan vardı. Yüksek beyaz duvarları çevreleyen, en az elli adım genişliğindeki çıplak kaldırım taşlarının üzeri boştu. Aes Sedailer, elbette Tar Valon’da daha fazla saygı görürdü ve Amyrlin Makamı Aes Sedailere ek olarak şehre de hükmederdi, ama pek az kişi Aes Sedai gücüne, gerektiğinden daha yakın olmak isterdi. Salonunuzdaki ihtişamlı şömineyle gurur duymak bir şeydi, alevlerin içine adım atmak bambaşka bir şey.</p>

    <p>Pek az kişi daha yakına, Kule’ye çıkan geniş basamaklara, yan yana bir düzine insanın geçebileceği kadar geniş, oymalı kapılara kadar giderdi. O kapılar hep açık dururdu. Ancak bir Aes Sedai’nin verebileceğine inandıkları yardımı ve yanıtı arayan insanlar hep olurdu ve yalnızca yakın yerlerden değil, Arafel, Ghealdan, Saldaea ya da Illian gibi uzak yerlerden de gelirlerdi. Çok kişi içeride yardım ya da rehberlik bulurdu, ama genellikle umdukları ya da bekledikleri biçimde değil.</p>

    <p>Min, pelerininin geniş başlığını indirmedi, yüzünü gölgelerine sakladı. Günün sıcaklığına rağmen giysisi yorum yapılmasına sebep olmayacak kadar hafifti, hele bu, çok utangaç olduğu belli olan bir kadınsa. Ve Kule’ye giden çok insan utangaç olurdu. Min’de dikkat çekecek hiçbir şey yoktu. Siyah saçları Kule’ye son geldiği zamankinden daha uzundu, ama hâlâ omuzlarına gelmemişti. Elbisesi, yakasındaki ve bileklerindeki beyaz Jaerecruz danteli dışında düz maviydi ve Kule’ye gelirken, geniş merdivene yaklaşan bütün kadınlara benzeyen, en iyi bayramlık elbisesini giymiş, iyi halli bir çiftçinin kızına yakışırdı. Min, diğer kadınlardan farklı görünmediğini umdu. Kadınların yürüyüş ve tavırlarının farklı olup olmadığını görmek için bakmaktan kendini zor alıyordu. <em>Yapabilirim,</em> dedi kendi kendine. Bunca yolu, geri dönmek için almamıştı. Elbise, tanınmaması açısından iyi bir düşünceydi. Onu Kule’den hatırlayanların aklında kısa saçlı, oğlan pantolonu ve ceketi giyen, asla elbise giymeyen genç bir kadın vardı. Kesinlikle tanınmaması gerekiyordu. Yaptığı şey konusunda seçeneği yoktu. Aslında hayır.</p>

    <p>Kule’ye yaklaştıkça karnında kelebekler uçuşuyor gibi hissetmeye başladı ve göğsüne bastırdığı bohçasını sıkı sıkı kavradı. Her zamanki giysileri ve iyi çizmeleri oradaydı ve at dışındaki tüm eşyalarını meydanın yakınındaki hanlardan birine bırakmıştı. Şansı varsa, birkaç saat sonra iğdiş atına atlamış, Ostrein Köprüsü ve güney yoluna doğru at sürüyor olacaktı.</p>

    <p>Aslında yeniden at binmeyi dört gözle beklemiyordu, tek gün dinlenmeden at sırtında geçirdiği haftalardan sonra bu olamazdı, ama bu şehirden ayrılmaya can atıyordu. Beyaz Kule’yi asla konuksever bir yer gibi görmemişti, fakat şu anda Karanlık Varlık’ın Shayol Ghul’deki zindanı kadar korkunç bir yer gibi geliyordu. Ürpererek Karanlık Varlık’ı düşünmemiş olmayı diledi. <em>Acaba Moiraine sırf o istedi diye geldiğimi mi düşünüyor? Işık bana yardım et, aptal bir kız gibi davranıyorum. Aptal bir adam için aptalca şeyler yapıyorum!</em></p>

    <p>Merdiveni huzursuzluk içinde tırmandı –her basamak iki adım genişliğindeydi– ve başka pek çok insanın aksine, Kule’nin yüksek duvarlarına bakmak için durmadı. Bu işin bir an önce bitmesini istiyordu.</p>

    <p>İçerideki kemerler, geniş, yuvarlak giriş holünü çevreliyordu, ama ricacılar odanın ortasında büzülmüş, düz kubbeli tavanın altında bekleşiyorlardı. Solgun taştan zemin yüzyıllar boyunca, sayısız endişeli ayak tarafından yıpratılmış ve parlatılmıştı. Kimse neden ve nerede olduğu dışında hiçbir şey düşünmüyordu. Kaba yünlüler içinde, birbirlerinin nasırlı ellerini tutan bir çiftçi ve karısı ile kadife çizgili ipekler içinde, arkasında gümüş işlemeli küçük bir sandık tutan (kuşkusuz Kule için bir hediye) bir hizmetçi bulunan tüccar omuz omuza duruyordu. Başka herhangi bir yerde tüccar, bu kadar yaklaşmaya cüret eden köylülere küçümseyerek bakardı ve muhtemelen köylüler yumruklarını alınlarına götürerek, özürler dileyerek gerilerdi. Şimdi değil. Burada değil.</p>

    <p>Ricacıların arasında pek az erkek vardı ve bu Min için hiç şaşırtıcı değildi. Çoğu erkek Aes Sedailerin yanında sinirli olurdu. Dünyanın Kırılışı’ndan erkek Aes Sedailerin (henüz erkek Aes Sedai varken) sorumlu olduğunu herkes biliyordu. Zaman pek çok ayrıntıyı değiştirmiş olsa da, aradan geçen üç bin yıl, o anıyı soldurmamıştı. Çocuklar hâlâ Tek Güç’ü yönlendirebilen adamların hikâyeleriyle korkutuluyordu. Karanlık Varlık’ın <em>saidin</em>’e, Gerçek Kaynak’ın eril yarısına bıraktığı leke yüzünden çıldırmaya yazgılı erkekler. En kötüsü Lews Therin Telamon’un, Kırılış’ı başlatan Lews Therin Kardeşkatili’nin hikâyesiydi. Hikâyeler yetişkinleri de korkutuyordu. Kehanetler, Ejder’in insanlığın en büyük ihtiyaç saatinde yeniden doğacağını, Karanlık Varlık’a karşı Tarmon Gai’don’u, Son Savaş’ı savaşacağını söylüyordu, ama çoğu insanın erkeklerle Güç arasındaki bağlantıya nasıl baktığını pek az değiştiriyordu bu. Artık bütün Aes Sedailer yönlendirebilen bir adamı yakalamaya çalışıyordu; yedi Ajah arasında Kızıllar başka işle uğraşmazdı.</p>

    <p>Elbette, bunların hiçbirinin Aes Sedailerden yardım istemekle ilgisi yoktu, ama Muhafızlar dışında pek az erkek Aes Sedailer ve Güç’le herhangi bir bağlantısının olmasını isterdi. Ama her Muhafız bir Aes Sedai’ye bağlı olurdu; Muhafızlar genel olarak erkek sınıfından sayılmazdı. Bir deyiş vardı: “Bir erkek bir Aes Sedai’den yardım istemektense, parmağındaki kıymığı çıkarmak için elini kesmeyi tercih eder.” Kadınlar bunu erkeklerin aptalca inatçılıklarını anlatmak için kullanırdı, ama Min bazı erkeklerin elini kaybetmenin daha iyi bir karar olabileceğini söylediğini duymuştu.</p>

    <p>Onun bildiğini bilseler bu insanların ne yapacağını merak etti. Belki çığlıklar atarak kaçarlardı. Ve burada bulunma sebebini bilseler, Kule nöbetçileri tarafından yakalanıp hücreye atılacak kadar hayatta kalamayabilirdi. Kule’de dostları vardı, ama hiçbirinin gücü ya da nüfuzu yoktu. Amacı keşfedilecek olsa, Min’e yardım edebilmeleri olasılığı, Min’in onları arkasından darağacına ya da cellada götürmesi olasılığından daha azdı. O da, elbette, yargılanacak kadar yaşarsa... Büyük olasılıkla mahkemeden çok önce çenesi kalıcı olarak kapatılmış olurdu.</p>

    <p>Kendi kendine bu şekilde düşünmeyi kesmesini söyledi. <em>İçeri girmeyi başaracağım ve dışarı çıkmayı da başaracağım. Beni bu işe soktuğu için Işık Rand al’Thor’u kavursun!</em></p>

    <p>Üç ya da dört Kabuledilmiş, Min’in yaşlarında, belki biraz daha büyük kadın yuvarlak odada dolaşıyor, ricacılar ile alçak sesle konuşuyorlardı. Beyaz elbiselerinin eteklerindeki yedi renkli şeritler ve her Ajah için bir şerit dışında süs yoktu. Zaman zaman bir çömez, bembeyaz bir elbise giymiş daha genç bir kadın ya da kız gelip birini Kule’nin içlerine götürüyordu. Ricacılar, çömezleri tuhaf, heyecanlı bir heveslilik ve gönülsüzlük karışımıyla takip ediyordu.</p>

    <p>Kabuledilmişlerden biri önünde durduğunda, Min bohçayı daha sıkı kavradı. “Işık seni aydınlatsın,” dedi kıvırcık saçlı kadın formalite gereği. “Adım Faolain. Kule sana nasıl yardım edebilir?”</p>

    <p>Faolain’in esmer, yuvarlak yüzü, başka bir şey yapmayı dilerken can sıkıcı bir işe koşulmuş birinin sabrını taşıyordu. Min’in Kabuledilmişler hakkında bildiklerine dayanarak, ders çalışıyor olmayı tercih ederdi. Aes Sedai olmayı öğreniyor olurdu. Ama daha da önemlisi, Kabuledilmiş’in gözlerindeki tanımamışlık ifadesiydi; Min daha önce kısa süre için Kule’ye geldiğinde ikisi karşılaşmıştı.</p>

    <p>Min yine de çekingen bir tavırla başını eğdi. Bu sıradışı değildi; köylülerin çoğu Kabuledilmişlikten Aes Sedailiğe yükselmenin büyük bir adım olduğunu bilmiyordu. Yüz hatlarını pelerininin başlığına gizleyerek bakışlarını Faolain’den kaçırdı.</p>

    <p>“Amyrlin Makamı’na sormam gereken bir soru var,” diye başladı, ama giriş holüne bakmak için gelen, ikisi bir kemerden, biri bir diğerinden giren üç Aes Sedai’yi görünce sustu.</p>

    <p>Dolaşırken Aes Sedailere yaklaşan Kabuledilmişler ve çömezler diz kırarak selam verdi, ama bunun dışında, biraz daha telaşlı olmak dışında işlerine aynı şekilde devam ettiler. Hepsi buydu. Ama ricacılar için durum farklıydı. Onların hepsi nefeslerini tutmuştu. Beyaz Kule’den uzakta, Tar Valon’dan uzakta, Aes Sedaileri yaşlarını tahmin edemedikleri üç kadın sanabilirlerdi, en iyi yıllarını yaşayan, ama kırışıksız yanaklarının düşündürdüğünden daha fazla olgunluğa sahip üç kadın. Ama Kule’de şüphe yoktu. Uzun süre Tek Güç’le çalışan bir kadın, geçen yıllardan başkaları gibi etkilenmezdi. Kule’de, bir Aes Sedai’yi tanımak için kimsenin altın Büyük Yılan yüzüğünü görmesi gerekmezdi.</p>

    <p>Kalabalıktan bir diz kırma dalgası geçti, erkekler hızla eğildiler. İki üç kişi dizlerinin üstüne çöktü. Zengin tüccar korkmuş gibi görünüyordu; yanındaki köylü çift, gözlerinin önünde canlanan bu efsanelere bakakaldılar. Aes Sedailere nasıl davranılacağı ancak kulaktan dolma biliniyordu; Tar Valon’da yaşayanlar dışında kimse daha önce Aes Sedai görmemişti ve muhtemelen Tar Valonlular bile bu kadar yakına gelmemişti.</p>

    <p>Ama Min’in dilini tutmasına sebep olan Aes Sedailerin kendisi değildi. Zaman zaman insanlara baktığı zaman bazı şeyler görürdü, saniyeler içinde beliren ve kaybolan imgeler ve haleler. Bazen bunların ne anlama geldiğini bilirdi. Bu nadiren olurdu, görüşten de nadir, ama bildiği zaman, hep doğru çıkardı.</p>

    <p>Çoğu kişinin aksine Aes Sedailer ve Muhafızlarının hep imgeleri ve haleleri olurdu, bazen dans eden, kayan o kadar çok imge görürdü ki, başı dönerdi. Ama sayıları onları yorumlamak konusunda fark yaratmazdı; Aes Sedailer için ne anlama geldiğini de, başka herkes için olduğu kadar nadir anlardı. Ama bu sefer istemediği kadar çoğunu anladı ve ürperdi.</p>

    <p>Beline kadar inen siyah saçları olan ince kadın, üçü arasında tanıdığı tek Aes Sedai –adı Ananda idi; Sarı Ajah’tı– hastalıklı, kahverengi bir hale taşıyordu. Bu hale, büzülmüş, çürüdükçe genişleyen çatlaklarla kaplıydı. Ananda’nın yanındaki ufak tefek, sarı saçlı Aes Sedai, yeşil saçaklı şalına bakılırsa Yeşil Ajah’tı. Arkasını döndüğünde şalın üzerindeki Beyaz Tar Valon Alevi bir an göründü. Ve omzunda, şalındaki asmaların ve çiçeklenmiş elma dallarının arasına yerleşmiş gibi, bir insan kafatası duruyordu. Küçük bir kadın kafatası, tertemiz ve güneşle beyazlamış. Üçüncüsü, odanın karşısındaki tombul, güzel kadın, şal takmamıştı; çoğu Aes Sedai, törenler dışında şal takmazdı. Çenesini kaldırışı ve omuzlarının duruşu, güç ve gurur ifade ediyordu. Serin mavi gözlerini, yüzünden aşağı akan kızıl kan dereciklerinden oluşan bir perdenin arkasından, ricacılar üzerinde dolaştırıyordu.</p>

    <p>Üçünün çevresinde dans eden imgelerin içindeki kan, kafatası ve hale gelip gitti. Ricacılar, Gerçek Kaynak’a dokunabilen ve Tek Güç’ü yönlendirebilen üç kadından başka bir şey göremeden huşu içinde bakıyorlardı. Min dışında kimse, kalanını göremiyordu. Min dışında kimse, bu üç kadının aynı günde öleceğini bilmiyordu.</p>

    <p>“Amyrlin herkesi göremez,” dedi Faolain sabırsızlığını saklamayı başaramadan. “Bir sonraki görüşme günü on gün sonra. Ne istediğini söyle, sana en iyi şekilde yardım edebilecek Aes Sedai’yi ayarlayayım.”</p>

    <p>Min’in gözü kollarındaki bohçaya kaydı ve orada kaldı, kısmen gördüklerini bir daha görmek zorunda kalmamak için. <em>Üçü birden! Işık!</em> Üç Aes Sedai’nin aynı gün ölme olasılığı ne kadardı? Ama biliyordu. Biliyordu.</p>

    <p>“Amyrlin Makamı ile konuşmaya hakkım var. Özel olarak.” Nadiren talep edilen bir haktı –kim cesaret edebilirdi ki?– fakat böyle bir hak vardı. “Her kadın bu hakka sahiptir ve ben istiyorum.”</p>

    <p>“Amyrlin Makamı’nın Beyaz Kule’ye gelen her kadını görebileceğini mi sanıyorsun? Kuşkusuz bir başka Aes Sedai sana yardım edebilir.” Faolain, Min’i ürkütmek ister gibi unvanları vurguluyordu. “Şimdi bana sorununu anlat. Ve ismini söyle ki, çömez kimi çağıracağını bilsin.”</p>

    <p>“Adım... Elmindreda.” Min elinde olmadan irkildi. İsminden hep nefret etmişti, ama Amyrlin ismini bilen pek az kişiden biriydi. Bir de hatırlasa. “Amyrlin ile konuşmaya hakkım var. Ve sorumu yalnızca ona soracağım. Hakkım var.”</p>

    <p>Kabuledilmiş, tek kaşını kaldırdı. “Elmindreda?” Ağzı eğlenirmiş gibi büküldü. “Ve hakkını talep ediyorsun. Pekâlâ. Vakanüvis’e, şahsen Amyrlin Makamı ile görüşmek istediğini aktaracağım, Elmindreda.”</p>

    <p>Min, “Elmindreda” sözcüğünü vurgulama tarzı yüzünden kadına tokat atmak istedi, ama bunun yerine kendini zorlayarak, “Teşekkür ederim,” diye mırıldandı.</p>

    <p>“Henüz bana teşekkür etme. Kuşkusuz Vakanüvis yanıt verene dek saatler geçecek ve büyük olasılıkla sorunu ancak Anne’nin bir sonraki görüşmesinde sorabileceksin. Sabırla bekle. Elmindreda.” Min’e gergin gergin, alay edercesine gülümsedi ve sırtını döndü.</p>

    <p>Min, dişlerini gıcırdatarak bohçasını alıp iki kemerin arasındaki duvara yaslandı ve solgun taşlara karışmaya çalıştı. <em>Kimseye güvenme ve Amyrlin’e ulaşana kadar dikkat çekmekten kaçın,</em> demişti Moiraine. Moiraine, güvendiği tek Aes Sedai’ydi. Çoğunlukla. Her durumda, iyi bir tavsiyeydi. Tek yapması gereken Amyrlin’e ulaşmaktı, sonra bitecekti. Yine kendi giysilerini giyebilir, dostlarını görebilir ve giderdi. Artık saklanması gerekmeyecekti.</p>

    <p>Aes Sedailerin gittiğini görünce rahatladı. Aynı gün ölen üç Aes Sedai. Bu imkânsızdı, o kadar. Ama olacaktı. Min’in söylediği ya da yaptığı hiçbir şey bunu değiştiremezdi. Bir imgenin anlamını bilmişse, olurdu. Ama Amyrlin’e bundan bahsetmesi gerekecekti. Moiraine’den getirdiği haber kadar önemli bile olabilirdi, ama buna inanmak güçtü.</p>

    <p>Bir başka Kabuledilmiş gelip oradakiyle yer değiştirdi ve Min’in gözleri, o elma yanaklı yüzün önünde bir kafes gibi süzülen parmaklıklar gördü. Sheriam, Çömezler Sorumlusu hole baktı. Kısa bir bakıştan sonra Min gözlerini ayaklarının altındaki taşlardan ayırmadı; Sheriam onu çok iyi tanıyordu. Kızıl saçlı Aes Sedai’nin yüzü perişan ve bereli görünüyordu. Bu elbette yalnızca bir görüydü ama yine de Min inlememek için dudaklarını ısırmak zorunda kaldı. Sheriam, sakin otoritesi ve eminliğiyle, Kule kadar sağlamdı. Kuşkusuz hiçbir şey Sheriam’a zarar veremezdi. Ama bir şey verecekti.</p>

    <p>Min’in tanımadığı, Kahverengi Ajah şalı takan bir Aes Sedai, ince örülmüş kırmızı yünler içindeki şişman bir kadına kapılara kadar eşlik etti. Şişman kadın bir kız kadar hafif adımlarla yürüyordu; yüzü parlıyor, keyifle kahkaha atacakmış gibi görünüyordu. Kahverengi Aes Sedai de gülümsüyordu, ama halesi bir mum alevi gibi sönüktü.</p>

    <p>Ölüm. Yaralar, tutsaklık ve ölüm. Min için, bir sayfaya basılmış kadar açıktı.</p>

    <p>Gözlerini ayaklarına dikti. Daha fazlasını görmek istemiyordu. <em>Ne olur hatırlasın,</em> diye düşündü. Puslu Dağlar’dan buraya yaptığı yolculukta, birinin atını çalmaya çalıştığı iki seferde bile çaresiz hissetmemişti, ama şimdi hissediyordu. <em>Işık, ne olur o lanet ismi hatırlasın.</em></p>

    <p>“Elmindreda Hanım?”</p>

    <p>Min irkildi. Önünde duran siyah saçlı çömez, evden uzaklaşacak kadar büyük görünmüyordu, belki on beş on altı yaşlarındaydı, ama vakur görünmeye çalışıyordu. “Evet? Ben... Bu benim adım.”</p>

    <p>“Adım Sahra. Benimle gelirseniz,” –Sahra’nın ince sesi şaşkın bir ton kazandı– “Amyrlin sizi hemen çalışma odasında görecek.”</p>

    <p>Min rahatlayarak içini çekti ve hevesle takip etti.</p>

    <p>Pelerininin derin başlığı hâlâ yüzünü gizliyordu, ama görmesini engellemiyordu ve ne kadar çok görürse, Amyrlin’e ulaşmayı o kadar çok istiyordu. Parlak renkli taşları, duvar halıları ve altın şamdanlarıyla yukarı doğru sarmallar çizerek yükselen geniş koridorlarda birkaç kişi yürüyordu –Kule, şimdi barındırdığından çok daha fazla insan için yapılmıştı– ama gördüğü hemen herkes şiddet ve tehlike anlatan bir imge ya da hale taşıyordu.</p>

    <p>Muhafızlar iki kadına bakmadan hızla geçip gittiler. Adamlar av peşinde kurtlar gibi hareket ediyordu, kılıçları ölümcüllüklerini daha da artırıyordu, ama hepsinde kanlı yüzler, büyük yaralar vardı. Başlarının çevresinde kılıçlar ve mızraklar tehditkâr bir biçimde dans ediyordu. Haleleri vahşice çakıyor, ölümün bıçak ucunda kıpırdanıyordu. Min, ölü adamların yürüdüğünü gördü ve giriş holündeki Aes Sedailer ile aynı günde ya da en fazla bir gün sonra öleceklerini anladı. Hatta işlerinin peşinde koşturan hizmetkârlardan bazıları, göğüslerinde Tar Valon Alevi taşıyan erkek ve kadınlar bile şiddet işaretleri taşıyordu. Bir yan koridorda gördüğü Aes Sedai’nin çevresinde, havada zincirler vardı. Min’in ilerisinde koridoru aşan bir başkası ve rehberi, boyunlarında gümüş tasmalar taşıyor gibiydiler. Bunu görünce Min’in nefesi kesildi; çığlık atmak istedi.</p>

    <p>“Daha önce görmemiş birine şaşkınlık verici gelebilir,” dedi Sahra. Kule ona köyündeki evi kadar sıradan geliyormuş gibi konuşmaya çalışıyordu. “Ama burada güvendesin. Amyrlin Makamı her şeyi yoluna koyacak.” Sesi, Amyrlin’den bahsederken ciyakladı.</p>

    <p>“Işık, ne olur yapsın bunu,” diye mırıldandı Min. Çömez, yatıştırmak ister gibi gülümsedi.</p>

    <p>Amyrlin’in çalışma odasının dışındaki koridora ulaştıklarında Min’in midesi çalkalanıyordu ve neredeyse Sahra’nın topuklarına basa basa yürüyordu. Yalnızca yabancı biri gibi davranma ihtiyacı, önden koşarak gitmesini engellemişti.</p>

    <p>Amyrlin’in odasının kapılarından biri açıldı ve kızıl altın saçlı genç bir adam uzun adımlarla yürüyerek dışarı çıktı, Min ile eşlikçisine çarpmaktan zor kurtuldu. Kolları ve yakası altın işlemelerle süslü mavi ceketi içinde uzun boylu, dik ve güçlü, Trakand Evi’nden Gawyn, Andor Kraliçesi Morgase’in en büyük oğlu, her santimetresiyle gururlu genç bir lord gibi görünüyordu. Öfkeli ve genç bir lord. Min, başını eğmek için zaman bulamadı; delikanlı doğrudan başlığın içine, Min’in yüzüne bakıyordu.</p>

    <p>Gawyn’in gözleri şaşkınlıkla irileşti, sonra kısılarak mavi, buzdan yarıklara dönüştü. “Demek döndün. Kardeşim ve Egwene’in nereye gittiklerini biliyor musun?”</p>

    <p>“Dönmediler mi?” Min, yükselen panik dalgası içinde başka her şeyi unuttu. Ne yaptığını bilmeden delikanlının kollarını yakaladı, telaşla gözlerine baktı ve bir adım gerilemesine sebep oldu. “Gawyn, aylar önce Kule’ye doğru yola çıktılar! Elayne, Egwene ve Nynaeve. Yanlarında Verin Sedai ve... Gawyn, ben... ben...”</p>

    <p>“Sakin ol,” dedi delikanlı, nazikçe kollarını kızın elinden kurtararak. “Işık! Seni böyle korkutmak istememiştim. Güven içinde geldiler. Ve nereye, neden gittikleri konusunda tek kelime etmediler. En azından bana söylemediler. Korkarım bunu sen de öğrenemeyeceksin.” Min yüzünü ifadesiz tuttuğunu düşündü, ama Gawyn bir bakış fırlattı ve, “Ben de öyle düşünmüştüm. Burada o kadar çok sır var ki... Yine ortadan kayboldular. Nynaeve de,” dedi. Nynaeve’i düşünmeden eklemişti; Min’in dostlarından biri olabilirdi, ama onun için hiç anlamı yoktu. Sesi bir kez daha kabalaştı, giderek gerginleşti. “Yine tek söz etmediler. Tek bir söz bile! Sözde, kaçtıkları için ceza olarak bir çiftliğe gönderilmişler, ama nerede olduğunu bulamıyorum. Amyrlin de bana doğru düzgün yanıt vermiyor.”</p>

    <p>Min irkildi; bir an kuru kandan çizgiler yüzünü sert bir maskeye dönüştürmüştü. Bu çifte çekiç darbesi gibiydi. Dostları gitmişti. Orada olduklarını bilmek Kule’ye gelişini kolaylaştırmıştı. Ve Aes Sedailerin öleceği gün, Gawyn yaralanacaktı.</p>

    <p>Kule’ye girdiğinden beri gördüğü her şeye rağmen, korkusuna rağmen, şimdiye dek hiçbiri onu kişisel olarak etkilememişti. Kule’ye çöken felaket, Tar Valon’dan çok uzaklara kadar yayılacaktı, ama o, Kule’den biri değildi ve asla olamazdı. Ama Gawyn tanıdığı, sevdiği biriydi ve o kanın anlattığından daha fazla incinecekti, etine verilen yaralardan daha derin etkilenecekti. Kule felakete yenilirse, yalnızca uzak Aes Sedailer değil, asla yakın hissedemeyeceği kadınlar değil, dostlarının da etkileneceğini anladı aniden. Onlar Kule’ye aitti.</p>

    <p>Bir açıdan Egwene ve diğerlerinin orada olmamasına sevinmişti; onlara bakıp ölüm işaretleri görmeyeceği için sevinmişti. Ama bakmak, emin olmak, dostlarına bakmak ve hiçbir şey görmemek ya da yaşayacaklarını görmek istiyordu. Işık aşkına neredeydiler? Neden gitmişlerdi? O üçünü tanıyorsa, Gawyn nerede olduklarını bilmediğine göre onlar bilmesini istememişti. Bu olabilirdi.</p>

    <p>Aniden, neden, nerede olduğunu, Gawyn ile yalnız olmadığını hatırladı. Sahra, Min’i Amyrlin’e götürdüğünü unutmuş gibi görünüyordu; genç lord dışında her şeyi unutmuş gibiydi. Delikanlının fark etmediği hayran bakışlar fırlatıyordu. Öyle olsa bile, artık Min’in Kule’ye yabancıymış gibi davranması faydasızdı. Amyrlin’in kapısındaydı; artık onu hiçbir şey durduramazdı.</p>

    <p>“Gawyn, nerede olduklarını bilmiyorum, ama bir çiftlikte ceza görüyorlarsa, muhtemelen ter ve kalçalarına kadar çamur içindedirler ve onları bu halde görmesini isteyecekleri son kişi sensin.” Üçünün yoklukları hakkında Gawyn’den daha rahat hissetmiyordu aslında. Çok fazla şey olmuştu, çok fazla şey oluyordu ve olan bitenin o üçü ile, Min ile çok fazla bağlantısı vardı. Ama ceza için bir çiftliğe gönderilmiş olabilirlerdi. “Amyrlin’i kızdırmanın onlara faydası yok.”</p>

    <p>“Bir çiftlikte olduklarından emin değilim. Hatta hayatta olduklarından. Sadece ot yoluyorlarsa bunca saklanma ve kaçamak neden? Kardeşime bir şey olursa... Ya da Egwene’e...” Çizmelerinin uçlarına kaşlarını çattı. “Elayne’e göz kulak olmam gerekiyordu. Nerede olduğunu bile bilmezken onu nasıl koruyabilirim?”</p>

    <p>Min içini çekti. “Sence korunmaya ihtiyacı var mı? Herhangi birinin?” Ama Amyrlin onları bir yere göndermişse, belki de vardı. Amyrlin, işine geliyorsa, bir kadını, elinde bir sopadan başka bir şey olmadan ayı inine gönderebilecek bir kadındı. Ve kadının talimatlar uyarınca bir ayı postu ya da tasmaya takılmış ayı ile dönmesini beklerdi. Ama Gawyn’e bunu söylemek kızgınlığını ve endişelerini artırmaktan başka işe yaramayacaktı. “Gawyn, yemin ederek Kule’ye bağlandılar. İşlerine karışırsan sana teşekkür etmezler.”</p>

    <p>“Elayne’in çocuk olmadığını biliyorum,” dedi delikanlı sabırsızca. “Çocuk gibi kaçmak ve Aes Sedaicilik oynamak arasında kararsız kalmış gibi görünmesinin bir önemi yoktu. Ama o benim kardeşim ve bunun ötesinde, Andor’un Kız-Veliahtı. Annemden sonra kraliçe olacak. Andor’un onun güven içinde ve sağlam biçimde tahta geçmesine ihtiyacı var, yeni bir Tahta Kavgası’na değil.”</p>

    <p>Aes Sedaicilik <em>oynamak</em> mı? Anlaşılan kardeşinin yeteneklerinin sınırlarını bilmiyordu. Andor’un Kız-Veliahtları, Andor’un kuruluşundan beri eğitim görmek üzere Kule’ye gönderilmişti, ama Aes Sedai olmaya yeteneği olan ilk Kız-Veliaht Elayne’di. Hem de güçlü bir Aes Sedai olacaktı. Büyük olasılıkla Egwene’in de aynı ölçüde güçlü olduğunu bilmiyordu.</p>

    <p>“Demek o istese de istemese de onu koruyacaksın?” Hata yaptığını anlatmak için düz bir sesle söylemişti bunu, ama delikanlı vurguyu anlamadı ve onaylayarak başını salladı.</p>

    <p>“Doğduğum günden beri görevim buydu. Onunkinden önce benim kanım dökülsün; onunkinden önce benim canım alınsın. Beşiğimin kenarından ötesini göremeyecek kadar küçükken bu yemini ettim; ne anlama geldiğini Gareth Bryne’ın açıklaması gerekti. Yeminimi şimdi bozmayacağım. Andor’un benden çok ona ihtiyacı var.”</p>

    <p>Sakin bir kesinlikle, doğal ve doğru olan bir şeyi kabul edermiş tavrıyla konuşması, Min’in içini ürpertti. Min, Gawyn’i hep çocuksu görmüştü, kahkaha atan, şakalar yapan biri, ama şimdi yabancı bir şeydi. Sıra erkekleri yapmaya geldiğinde, Yaratıcı’nın yorulmuş olması gerektiğini düşündü; bazen insan gibi bile gelmiyorlardı. “Ya Egwene? Onun hakkında ne yemin ettin?”</p>

    <p>Delikanlının yüzü değişmedi, ama ihtiyatla ayak değiştirdi. “Egwene için de endişeleniyorum elbette. Ve Nynaeve için. Elayne’in arkadaşlarının başına gelen, Elayne’in başına da gelebilir. Hâlâ bir arada olduklarını tahmin ediyorum; buradayken onları nadiren ayrı görüyordum.”</p>

    <p>“Annem bana hep kötü bir yalancıyla evlenmemi söylerdi ve sen bu şarta uyuyorsun. Yalnız, sanırım bir başkasının önceliği var.”</p>

    <p>“Bazı şeyler olacak,” dedi Gawyn alçak sesle. “Ve bazıları asla olmayacak. Egwene gittiği için Galad kederli.” Galad yarım kan kardeşiydi, ikisi Muhafızlar gözetiminde eğitim almak için Tar Valon’a gelmişlerdi. Bir başka Andor geleneği de buydu. Galadedrid Damodred, doğruluğu hata ölçüsünde tercih eden bir adamdı Min’e göre, ama Gawyn onda hata göremiyordu. Ve Galad’ın yüreğine giren bir kadın hakkındaki duygularını asla açıklamazdı.</p>

    <p>Min onu sarsmak, aklını başına getirmek istedi, ama şimdi zamanı yoktu. Amyrlin beklerken, Amyrlin ile konuşmayı bekleyen insanlar varken değil. Hayran bakışlı ya da değil. Sahra orada dururken hiç değil. “Gawyn, Amyrlin tarafından çağrıldım. Benimle işi bittiğinde seni nerede bulabilirim?”</p>

    <p>“Egzersiz avlusunda olacağım. Yalnızca Hammar ile kılıç çalışırken endişelenmeyi bırakabiliyorum.” Hammar kılıç ustasıydı, kılıç dersi veren Muhafız. “Çoğu gün güneş batana kadar orada oluyorum.”</p>

    <p>“Güzel. O zaman, elimden geldiğince çabuk gelirim. Ve söylediklerine dikkat etmeye çalış. Amyrlin’i kızdırırsan, Elayne ve Egwene de o kızgınlığı paylaşabilir.”</p>

    <p>“Buna söz veremem,” dedi delikanlı kararlılıkla. “Dünyada yolunda gitmeyen bir şey var. Cairhien’de iç savaş. Tarabon ve Arad Doman’da aynısı ve daha kötüsü. Sahte Ejderler. Her yerde sorunlar ve sorun söylentileri. Arkasında Kule’nin olduğunu söylemiyorum, ama burada bile her şey olması gerektiği gibi değil. Ya da göründüğü gibi. Sorunlar Elayne ve Egwene’in ortadan kaybolmasıyla. Yine de, beni endişelendiren kısmı bu. Nerede olduklarını bulacağım. Ve incinmişlerse... Ölmüşlerse...”</p>

    <p>Kaşlarını çattı ve bir an yüzü yine kanlı bir maskeye dönüştü. Dahası, başının üstünde bir kılıç süzülüyordu ve kılıcın arkasında bir sancak dalgalanıyordu. Muhafızların kullandığına benzer uzun kabzalı kılıcın hafifçe eğik çeliğinin üzerine bir balıkçıl işlenmişti. Bu bir kılıç ustasının işaretiydi ve Min, kılıç Gawyn’e mi ait, yoksa Gawyn onun tehdidi altında mı, anlayamıyordu. Sancakta, Gawyn’in saldıran Beyaz Yabandomuzu işareti vardı, ama Andor’un kırmızısı yerine, yeşil bir fon üzerindeydi. Kılıç ve sancak kanla birlikte soldu.</p>

    <p>“Dikkatli ol, Gawyn.” Bununla iki şey söylemeye çalışmıştı: Söylediklerine dikkat et ve Min’in kendine bile açıklayamadığı bir biçimde dikkatli ol. “Çok dikkatli olmalısın.”</p>

    <p>Gawyn’in gözleri, daha derin bir anlam işitmiş gibi Min’in yüzünü aradı. “Ben... denerim,” dedi sonunda. Sırıttı; neredeyse Min’in hatırladığı sırıtıştı, ama çaba gösterdiği açıktı. “Sanırım, Galad’a ayak uydurmayı düşünüyorsam egzersiz avlusuna dönsem daha iyi olacak. Bu sabah Hammar’la beşte iki başardım, ama Galad, avluya gelmeye en son zahmet ettiğinde üç kez kazandı.” Aniden Min’i ilk kez görmüş gibi oldu ve sırıtışı içtenleşti. “Daha sık elbise giymelisin. Sana yakışıyor. Unutma, gün batımına kadar orada olacağım.”</p>

    <p>Bir Muhafız’ın tehlikeli zarafetine yakın bir tavırla uzaklaşırken, Min elbisesinin kalçalarını düzeltmekte olduğunu fark etti ve hemen bıraktı. <em>Işık bütün erkekleri kavursun!</em></p>

    <p>Sahra, nefesini tutmuş gibi uzun uzun nefes verdi. “Çok yakışıklı, değil mi?” dedi hayaller içinde. “Lord Galad kadar yakışıklı değil elbette. Ve sen gerçekten onu tanıyorsun.” Bu yarım bir soruydu, ama yalnızca yarım.</p>

    <p>Min, çömezin iç çekişini yankıladı. Kız çömezler kısmında arkadaşlarıyla konuşacaktı. Bir kraliçenin oğlu doğal bir konuydu, özellikle de yakışıklıysa ve bir âşığın hikâyesinden fırlamış gibi bir havası varsa. Yabancı bir kadın ancak daha ilgi çekici spekülasyonlara yol açardı. Yine de, artık bu konuda yapabileceği bir şey yoktu. Her durumda, artık bir zararı dokunamazdı.</p>

    <p>“Amyrlin Makamı neden gelmediğimizi merak ediyordur,” dedi.</p>

    <p>Sahra iri iri açılmış gözlerle irkilerek ve yutkunarak kendine geldi. Min’in kolunu yakalayarak kapılardan birini açmak için sıçradı ve Min’i de arkasından çekti. İçeri girdikleri anda çömez telaşla diz kırdı ve panikle, “Onu getirdim, Leane Sedai. Elmindreda Hanım’ı. Amyrlin Makamı onu görmek istiyordu,” diye patladı.</p>

    <p>Antredeki uzun boylu, bakır tenli kadın, Vakanüvis olduğunu ifade eden, el genişliğindeki etolü takmıştı. Etol, Mavi Ajah’tan yükseldiğini gösterecek şekilde maviydi. Yumruklarını kalçalarına dayayarak kızın sözlerini bitirmesini bekledi. Sonra kısaca, “Epey zamanını aldı, çocuğum. Hemen görevinin başına dön,” diyerek onu kovaladı. Sahra diz kırarak bir selam verdi ve girdiği kadar büyük bir telaşla dışarı çıktı.</p>

    <p>Min, gözlerini yerden ayırmadan bekledi. Başlığı hâlâ yüzünü gizliyordu. Sahra’nın önünde her şeyi berbat etmek yeterince kötüydü. En azından çömez ismini bilmiyordu. Ama Leane, Amyrlin dışında onu Kule’de en iyi bilen kişiydi. Min artık fark etmeyeceğinden emindi, ama koridorda olanlardan sonra, Amyrlin ile yalnız kalana kadar Moiraine’in talimatlarına uymaya karar vermişti.</p>

    <p>Bu sefer önlemleri işe yaramadı. Leane iki adım attı, başlığı arkaya itti ve midesine yumruk yemişçesine homurdandı. Min başını kaldırarak meydan okurcasına baktı, gizlice sızmak isteyen biri izlenimini vermek istemiyordu. Vakanüvis’in yüzünü, kendi saçlarından biraz daha uzun, düz siyah saçlar çevreliyordu; Aes Sedai’nin yüzünde şaşkınlık ve şaşırdığı için hoşnutsuzluktan oluşan bir ifade vardı.</p>

    <p>“Demek Elmindreda sensin, öyle mi?” dedi Leane sertçe. Tavırları hep sertti. “Elbise içindeyken, her zamanki... giyiminden daha çok Elmindreda’ya benzediğini söylemeliyim.”</p>

    <p>“Yalnızca Min, Leane Sedai, lütfen.” Min yüzünü ifadesiz tutmayı başardı, ama dik dik bakmamak güçtü. Vakanüvis’in sesinde eğleniyormuş gibi bir tını vardı. Annesi mutlaka ona hikâyelerden bir isim verecekse, erkeklere gözleri ve gülümsemesi hakkında şarkılar bestelemek üzere ilham verirken geçirmediği zamanın çoğunu, onlara içini çekerek geçiren bir kadını seçmesinin nedeni neydi?</p>

    <p>“Pekâlâ, Min. Nerede olduğunu, neden elbise giyerek döndüğünü sormayacağım. Amyrlin’e bir sorı sormak istediğin açık. En azından şimdi sormayacağım.” Fakat yüzü daha sonra soracağını ve yanıt alacağını anlatıyordu. “Sanırım Anne Elmindreda’nın kim olduğunu biliyor. Elbette. Seni hemen ve yalnız içeri göndermemi istediğinde anlamalıydım. Sana neden tahammül ettiğini ancak Işık bilebilir.” Endişeyle alnını kırıştırdı. “Sorun ne, kızım? Hasta mısın?”</p>

    <p>Min, yüzündeki ifadeyi dikkatle sildi. “Hayır. Hayır, ben iyiyim.” Bir an Vakanüvis saydam bir maskenin arkasından bakmıştı, kendi çığlık atan yüzünün oluşturduğu maske. “Artık içeri girebilir miyim, Leane Sedai?”</p>

    <p>Leane onu bir an daha inceledi, sonra başını iç odaya doğal salladı. “Gir bakalım.” Min’in itaat etmek üzere yerinden fırlaması en sert kâhya kadını bile tatmin ederdi.</p>

    <p>Amyrlin Makamı’nın çalışma odası yüzyıllar içinde pek çok büyük ve güçlü kadın tarafından kullanılmıştı. Odanın içi, bu gerçeği hatırlatan andaçlarla doluydu. Kandor’dan gelen altın mermeri ile yapılmış yüksek şömine şimdi boştu. Açık renk, tuhaf çizgilere sahip, demir kadar sert, ama üzerine harika hayvanlar, vahşi tüylere sahip kuşlar işlenmiş ahşap paneller duvarları kaplamıştı. Bu paneller, bin seneden fazla zaman önce Aiel Kıraçları’nın ötesindeki gizemli ülkelerden getirilmişti. Şömine iki kat daha yaşlıydı. Yerdeki cilalı kızıltaş kaplama, Puslu Dağlar’dan gelmişti. Yüksek kemerli pencereler bir balkona açılıyordu. Pencereleri çevreleyen yanardöner taşlar inci gibi parlıyordu ve Dünyanın Kırılışı sırasında Fırtınalar Denizi’ne batan bir şehrin kalıntılarından kurtarılmıştı; kimse benzerini görmemişti.</p>

    <p>Şimdiki Amyrlin Makamı, Siuan Sanche Tear’da bir balıkçının kızı olarak doğmuştu ve onun seçtiği eşyalar basit, iyi yapılmış ve iyi cilalanmıştı. Bir çiftlik evine uyacak kadar sade, geniş bir masanın arkasında, sağlam bir sandalyeye oturmuştu. Odadaki tek diğer sandalye olan, aynı ölçüde sade ve genellikle bir yanda duran sandalye, şimdi masanın önündeki, mavi, kahverengi ve altın renginden dokunmuş basit Tear halısının üzerinde duruyordu. Odaya saçılmış yarım düzine yüksek kürsünün üzerine yarım düzine kitap açılmıştı. Hepsi buydu. Şöminenin üzerine bir resim asılmıştı: Ejderin Parmakları’ndaki sazların arasında çalışan minik balıkçı tekneleri, tıpkı Amyrlin’in babasının teknesi gibi.</p>

    <p>İlk bakışta, pürüzsüz Aes Sedai hatlarına rağmen Siuan Sanche de eşyaları kadar yalın görünüyordu. Amyrlin, sağlam yapılı, güzelden çok düzgün hatlı bir kadındı ve giysilerindeki tek süs, üzerindeki geniş, yedi Ajah için yedi renk şeridi taşıyan Amyrlin Makamı etolü idi. Yaşı, her Aes Sedai’de olduğu gibi belirsizdi; siyah saçlarında tek bir gri tel yoktu. Ama keskin mavi gözleri saçmalığa izin vermeyeceğini anlatıyordu; kararlı çenesi ise Amyrlin Makamı olmak üzere seçilen en genç kadını ifade ediyordu. Siuan Sanche on yıl boyunca hükümdarları, güç sahiplerini ayağına çağırmıştı ve Beyaz Kule’den nefret etseler de, Aes Sedailerden korksalar da, çağrılanlar gelmişti.</p>

    <p>Amyrlin masayı dolaşırken Min bohçasını yere bıraktı ve beceriksiz bir biçimde diz kırmaya çalıştı; bir yandan da alçak sesle buna zorunlu kaldığı için şikâyetler mırıldandı. Bunları saygısız davranmak istediğinden yapmıyordu. Siuan Sanche gibi birinin karşısına çıkanların aklına asla gelmezdi bu. Ama normalde selam vermek için kullanacağı eğilme biçimi, elbise içinde aptalca duracaktı ve nasıl reverans yapılacağı hakkında çok kaba bir fikri vardı.</p>

    <p>Eteklerini açarak selamının yarısını tamamlamışken, diz çöken bir kurbağa gibi donakaldı. Siuan Sanche orada bir kraliçe kadar azametle duruyordu ve bir an yerde, çırılçıplak yatıyordu.. Çıplak olmasına ek olarak, imgede tuhaf bir şey daha vardı, ama Min ne olduğunu anlayamadan imge yok oldu. Gördüğü tüm imgelerden güçlüydü ve ne anlama geldiği konusunda en ufak bir fikri yoktu.</p>

    <p>“Yine bir şeyler görüyorsun, öyle mi?” dedi Amyrlin. “Eh, bu yeteneğinden faydalanabilirim kuşkusuz. Burada olmadığın aylar boyunca işime yarayabilirdi. Ama bundan bahsetmeyeceğiz. Olan olmuştur. Çark dilediği gibi dokur.” Gergin gergin gülümsedi. “Ama bunu bir daha yaparsan derini yüzüp eldiven yaparım. Ayağa kalk, kızım. Leane bana bazen, mantıklı bir kadına bir sene yetecek kadar resmiyeti bir ayda dayatıyor. Buna zamanım yok. Bugünlerde değil. Şimdi, ne gördün?”</p>

    <p>Min yavaş yavaş doğruldu. Amyrlin Makamı bile olsa, yetisini bilen birinin yanında olmak onu rahatlatmıştı. Gördüklerini Amyrlin’den saklaması gerekmezdi. Tam tersine. “Siz... sizin üzerinizde giysi yoktu. Ben... ben ne anlama geldiğini bilmiyorum, Anne.”</p>

    <p>Siuan kısa, neşesiz bir kahkaha attı. “Kuşkusuz bir âşık edineceğim. Ama bunun için de zamanım yok. Teknedeki suyu boşaltırken erkeklere göz kırpmak için zaman olmaz.”</p>

    <p>“Belki,” dedi Min yavaşça. Bu anlama gelebilirdi, o kuşkuluydu. “Bilmiyorum. Ama, Anne, Kule’ye girdiğimden beri bir şeyler görüyorum. Kötü bir şey olacak, korkunç bir şey.”</p>

    <p>Giriş holündeki Aes Sedailerle başladı ve gördüğü her şeyi, emin olabildiği kadarıyla, anlamlarıyla birlikte anlattı. Ama Gawyn’in söylediklerini kendine sakladı ya da en azından çoğunu; onun yerine kendisi kızdıracaksa, delikanlıya Amyrlin’i kızdırmamasını söylemenin anlamı yoktu. Kalanını tüm çıplaklığıyla aktardı. Her şeyi boşaltırken, her şeyi yeniden görürken, korkusunun bir kısmı geri geldi; konuşmasını bitirdiğinde sesi titriyordu.</p>

    <p>Amyrlin’in ifadesi hiç değişmedi, “Demek genç Gawyn’le konuştun,” dedi Min bitirdiği zaman. “Eh, sanırım onu sessiz kalmaya ikna edebilirim. Ve Sahra’yı doğru hatırlıyorsam, köyde çalışmanın ona faydası olabilir. Sebze tarhlarını çapalarken dedikodu yapmaya zaman bulamaz.”</p>

    <p>“Anlamıyorum,” dedi Min. “Neden Gawyn sessiz kalsın? Ne hakkında? Ona hiçbir şey anlatmadım. Ya Sahra?.. Anne, belki yeterince açık konuşmadım. Aes Sedailer ve Muhafızlar ölecek. Bu savaş anlamına geliyor olmalı. Ve bir sürü Aes Sedai ve Muhafız’ı bir yere göndermeyi düşünmüyorsanız –hizmetkârları da; ölü ve yaralı hizmetkârlar da gördüm– bunu yapmayı düşünmüyorsanız, o savaş burada olacak! Tar Valon’da!”</p>

    <p>“Bunu gördün mü?” diye sordu Amyrlin. “Bir savaş? Yetin sayesinde biliyor musun, yoksa tahminde mi bulunuyorsun?”</p>

    <p>“Başka ne olabilir? En az dört Aes Sedai ölü sayılır. Anne, geri döndüğümden beri yalnızca dokuz Aes Sedai gördüm ve dördü ölecek! Ve Muhafızlar... Başka ne olabilir?”</p>

    <p>“Düşündüğümden daha fazla şey,” dedi Siuan sertçe. “Ne zaman? Bu... <em>şey...</em> olmadan önce ne kadar zamanımız var?”</p>

    <p>Min başını iki yana salladı. “Bilmiyorum. Çoğu bir, belki iki gün içinde olacak, ama bu yarın da olabilir, bir yıl sonra da. Ya da on yıl sonra.”</p>

    <p>“Dua edelim de on yıl sonra olsun. Yarın gelecek olursa, bunu durdurmak için yapabileceğim çok şey yok.”</p>

    <p>Min yüzünü buruşturdu. Siuan Sanche dışında yalnızca iki Aes Sedai ne yapabildiğini biliyordu; Moiraine ve Verin Mathwin, yetisini incelemeye çalışan kadın. Hiçbiri nasıl çalıştığını Min’den daha fazla bilmiyordu, yalnız Güç’le ilgisi olmadığını biliyorlardı. Belki Min’in ne anlama geldiğini anladığı bir görünün mutlaka gerçekleştiğini yalnızca Moiraine’in kabul edebilmesinin sebebi buydu.</p>

    <p>“Belki Beyazpelerinlerdir, Anne. Ben köprüyü geçerken, Alindaer’in her yerindeydiler.” Işığın Evlatları’nın gelecek şeyle ilgisi olduğuna inanmıyordu, ama inandığı şeyi söylemeye gönülsüzdü. İnandığı, ama bilmediği bir şey vardı; bu da yeterince kötüydü.</p>

    <p>Fakat Amyrlin, o sözünü bitiremeden başını iki yana sallamaya başlamıştı. “Ellerinden gelse bir şeyler denerlerdi, bundan kuşkum yok. Kule’ye saldırmaya bayılırlardı. Ama Eamon Valda Lord Kumandan’dan emir almadan açık bir hamle yapmaz ve Pedron Niall bizim yaralandığımızı düşünmediği sürece saldırmaz. Gücümüzü, aptallık yapmayacak kadar iyi biliyor. Beyazpelerinler bin senedir böyle. Sazlar arasındaki gümüşdikenler gibi, suda Aes Sedai kanı görmeyi bekliyorlar. Ama onlara henüz hiç göstermedik ve elimden gelirse göstermeyeceğiz de.”</p>

    <p>“Ama Valda kendi başına bir şey denerse...”</p>

    <p>Siuan sözünü kesti. “Tar Valon’un yakınında beş yüzden fazla adamı yok, kızım. Kalanını haftalar önce, başka yerde sorun yaratmaları için gönderdi. Parlak Duvarlar Aiellere karşı dayandı. Ve Artur Şahinkanadı’na karşı da. Valda, şehir içten çökmeye başlamadığı sürece Tar Valon’a girmeye cesaret edemez.” Devam ederken sesi değişmedi. “Sorunun Beyazpelerinlerden geleceğine inanmamı çok istiyorsun. Neden?” Gözlerinde iyilik yoktu.</p>

    <p>“Çünkü ben de buna inanmak istiyorum,” diye mırıldandı Min. Dudaklarını yaladı ve söylemek istemediği sözleri söyledi. “Bir Aes Sedai’de gördüğüm gümüş tasma. Anne, şeye benziyordu... Seanchanların... yönlendirebilen kadınları kontrol etmek için... kullandığı tasmalara benziyordu.” Siuan’ın ağzı tatsız tatsız çarpılınca sesi güçsüzleşti.</p>

    <p>“Pis şeyler,” diye hırladı Amyrlin. “Çoğu kişinin, Seanchanlardan hakkında işittiklerinin dörtte birine bile inanmaması iyi bir şey. Ama Beyazpelerinler olması olasılığı daha fazla. Seanchanlar herhangi bir yerde yine karaya çıkarsa posta güvercinleri bunun haberini birkaç gün içinde getirir ve deniz, Tar Valon’dan çok uzaktır. Yeniden görünürlerse, yeterince zamanım olacak. Hayır, korkarım gördüklerin Seanchanlardan çok daha kötü. Korkarım, ancak Kara Ajah olabilir. Onları aramızda bir avuç kişi biliyor ve bilgi yayıldığı zaman olacaklar beni sevindirmiyor, ama Kule’ye en yakın tehdit onlar.”</p>

    <p>Min eteğini öylesine sıkı kavramıştı ki, elleri acıyordu; ağzı toz gibi kurumuştu. Beyaz Kule hep, Karanlık Varlık’a adanmış gizli bir Ajah’ın varlığını serinkanlılıkla inkâr etmişti. Bir Aes Sedai’yi kızdırmanın en emin yolu, böyle bir şeyden bahsetmekti. Amyrlin Makamı’nın Kara Ajah’a böylesine kayıtsızlıkla gerçeklik vermesi, Min’i baştan aşağı ürpertiyordu.</p>

    <p>Amyrlin sıradışı hiçbir şey söylememiş gibi devam etti. “Ama bunca yolu görülerin için gelmedin. Moiraine’den ne haber var? Arad Doman’dan Tarabon’a kadar her şeyin en azından kaos içinde olduğunu biliyorum.” Gerçekten de söylenebilecek en az şey buydu; Yenidendoğan Ejder’i destekleyen adamlar ona karşı olanlarla savaşıyordu ve Almoth Ovası’nı kontrol edebilmek için birbiriyle savaşan iki ülkede iç savaş çıkarmıştı. Siuan’ın ses tonu bütün bunları salt birer ayrıntı olarak kenara kaldırdı. “Ama aylardır Rand al’Thor’dan haber almadım. Her şeyin odağı o. Nerede? Moiraine ona ne yaptırıyor? Otur, kızım. Otur.” Masanın önündeki sandalyeye işaret etti.</p>

    <p>Min, titrek bacaklar üzerinde sandalyeye yaklaştı ve kendini üzerine bıraktı. <em>Kara Ajah! Ah, Işık!</em> Aes Sedailerin Işık’ın tarafında olması gerekiyordu. Min onlara gerçekte güvenemiyor olsa da, en azından bu vardı. Aes Sedailer ve Aes Sedailerin tüm gücü Işık’ın yanında, Gölge’nin karşısında yer alırdı. Ama artık bu doğru değildi. “Tear’a gidiyor,” dediğini güçlükle duydu.</p>

    <p>“Tear! Demek <em>Callandor.</em> Moiraine, Dokunulamayan Kılıç’ı Tear Taşı’ndan çıkarmasını istiyor. Yemin ederim güneşe asıp çirozunu çıkaracağım onun! Yine çömez olduğunu dilemesini sağlayacağım! Henüz bunun için hazır olamaz!”</p>

    <p>“Bu Moiraine’in...” Min durup boğazını temizledi. “Bu Moiraine’in işi değildi. Rand, gecenin ortasında, yapayalnız gitti. Diğerleri takip etti ve Moiraine size söylemem için beni gönderdi. Tear’a varmış olabilirler. Tek bildiğim, çoktan <em>Callandor</em>’u almış olabileceği.”</p>

    <p>“Kavrulası!” diye havladı Siuan. “Şimdiye dek ölmüş bile olabilir! Keşke Ejder Kehanetleri’ni hiç duymamış olsaydı! Yenilerini duymasını engelleyebilsem bunu yapardım.”</p>

    <p>“Ama Kehanetleri gerçekleştirmesi gerekmiyor mu? Anlamıyorum.”</p>

    <p>Amyrlin bitkinlik içinde masaya yaslandı. “Sanki çoğunu anlayan varmış gibi! Onu Yenidendoğan Ejder yapan şey Kehanetler değil; onun açısından tek gereken bunu kabul etmek ve <em>Callandor</em>’u almaya gitmişse, demek ki, etmiş. Kehanetler dünyaya onun kim olduğunu ilan etmek için yazılmıştır, onu gelecek olana hazırlamak, dünyayı hazırlamak için. Moiraine onu biraz da olsa kontrol edebiliyorsa, Kehanetler adına ona rehberlik edeceğinden emin olabiliriz. Onlarla yüzleşmeye hazır olduğunda! Ve kalanı hakkında, yaptıklarının yeterli olacağına güveniyoruz. Umuyoruz. Tek bildiğim hiçbirimizin anlamadığı Kehanetleri çoktan yerine getirdiği. Işık izin verirse yeterli olur.”</p>

    <p>“Demek gerçekten onu kontrol etmeyi düşünüyorsunuz. Onu kullanmaya çalışacağınızı söylemişti, ama sizin itiraf ettiğinizi ilk kez duyuyorum.” Min’in içi üşüyordu. Öfkeyle ekledi, “Şimdiye dek siz ve Moiraine pek iyi iş çıkarmadınız.”</p>

    <p>Siuan’ın yorgunluğu omuzlarından kayıp gitmiş gibi göründü. “Çıkardığımızı umsan daha iyi olur. Onun serbest kalmasına izin verebileceğimizi mi düşünüyordun? İnatçı, dikbaşlı, eğitimsiz, hazırlıksız, belki şimdiden delirmeye başlamış. Sence masallardaki gibi hayatta kalması için, Desen’e, onun kendi <em>kaderine</em> güvenebilir miyiz? Bu bir masal değil, Rand alt edilmez bir kahraman değil ve eğer onun ipliği Desen’den kesilirse, Zaman Çarkı gidişini fark etmez ve Yaratıcı bizi kurtarmak için mucizeler yaratmaz. Moiraine, Rand’ın yelkenlerini çekemiyorsa, Rand pekâlâ kendini öldürtebilir. O zaman nerede oluruz? Dünya nerede olur? Karanlık Varlık’ın zindanı zayıflıyor. Dünyaya yeniden dokunacak; bu yalnızca zaman meselesi. Rand al’Thor Son Savaş’ta onunla yüzleşmek üzere orada olmazsa, dikbaşlı aptal ondan önce kendini öldürtürse, dünyanın sonu gelir. Güç Savaşı yeniden başlar ve bu sefer Lews Therin ve Yüz Yoldaş’ı olmaz. O zaman sonsuza dek ateş ve gölge olur.” Aniden, Min’in yüzüne bakarak durdu. “Demek rüzgâr böyle esiyor, öyle mi? Sen ve Rand. Bunu beklememiştim.”</p>

    <p>Min başını şiddetle iki yana salladı; yanaklarının kızardığını hissetti. “Elbette hayır! Ben... Son Savaş yüzünden. Ve Karanlık Varlık. Işık, Karanlık Varlık’ın serbest kaldığını düşünmek bile bir Muhafız’ın iliklerini dondurmaya yeter. Ve Kara Ajah...”</p>

    <p>“Saklamaya çalışma,” dedi Amyrlin keskin bir sesle. “Gördüğüm, bir adamın hayatı için endişelenen ilk kadın olduğunu mu sanıyorsun? İtiraf etsen daha iyi.”</p>

    <p>Min sandalyesinde kıvrandı. Siuan’ın bilgiç ve sabırsız gözleri içine işledi. “Tamam,” dedi sonunda. “Her şeyi anlatacağım. Sanki işimize yararmış gibi. Rand’ı ilk gördüğümde çevresinde üç kadın yüzü gördüm ve biri benimkiydi. Bundan önce ya da sonra kendim hakkında hiçbir şey görmedim, ama ne anlama geldiğini biliyordum. Ona âşık olacaktım. Üçümüz birden.”</p>

    <p>“Üç. Diğer ikisi. Onlar kim?”</p>

    <p>Min acı acı gülümsedi. “Yüzleri bulanıktı; kim olduklarını bilmiyorum.”</p>

    <p>“Aşkına karşılık vereceğini söyleyen herhangi bir şey var mı?”</p>

    <p>“Hiçbir şey yok! Bana asla ikinci kez bakmadı. Sanırım beni bir... bir <em>kız kardeş</em> gibi görüyor. Bu yüzden ona tasma takmak için beni kullanmayı düşünmeyin, işe yaramaz!”</p>

    <p>“Ama sen onu seviyorsun.”</p>

    <p>“Fazla seçeneğim yok.” Min sesinin daha az öfkeli çıkması için çabaladı. “Bunu bir şakaymış gibi kabul etmeyi denedim, ama artık gülemiyorum. Bana inanmayabilirsiniz, ama ne anlama geldiğini biliyorsam, gerçekleşir.”</p>

    <p>Amyrlin, parmağını dudaklarına vurarak, düşünceli düşünceli Min’e baktı.</p>

    <p>Bu bakış Min’i endişelendirdi. Kendini böylesine öne çıkarmak ya da bu kadar çok şey anlatmak istememişti. Her şeyi anlatmamıştı, ama şimdiye dek, nasıl kullanılabileceğini düşünemiyor olsa bile, bir Aes Sedai’ye manivela vermemesi gerektiğini öğrenmiş olması gerekirdi. Aes Sedailer kullanma yöntemleri bulma konusunda yetenekli olurdu. “Anne, Moiraine’in mesajını ilettim ve görülerimin ne anlama geldiği hakkında bildiğim her şeyi anlattım. Artık kendi giysilerimi giyip gitmemem için sebep kalmadı.”</p>

    <p>“Nereye?”</p>

    <p>“Tear’a,” Gawyn ile konuştuktan, aptalca bir şey yapmayacağından emin olduktan sonra. Egwene ve diğer ikisinin nereye gittiğini sorma cesaretini bulabilmeyi diledi, ama Amyrlin, Elayne’in ağabeyine söylememişse, Min’e söyleme olasılığı düşüktü. Siuan Sanche’nin gözlerinde de aynı tartan bakış vardı. “Ya da Rand her neredeyse. Bir aptal olabilirim, ama bir erkeğe deli olan ilk kadın değilim.”</p>

    <p>“Yenidendoğan Ejder’e deli olan ilk kadın olabilirsin. Dünya kim olduğunu, ne olduğunu öğrendiğinde, Rand al’Thor’un yakınında durmak tehlikeli olacaktır. Ve eğer artık <em>Callandor</em>’u tutuyorsa, dünya kısa zamanda öğrenecek. Yarısı onu yine de öldürmek isteyecek, sanki onu öldürmek Son Savaş’ı, Karanlık Varlık’ın serbest kalmasını önleyebilirmiş gibi. Yakınındaki çok kişi ölecek. Burada kalman daha iyi olabilir.”</p>

    <p>Amyrlin’in sesi sevecen çıkıyordu, ama Min buna inanmıyordu. Siuan Sanche’nin sevecenlik yeteneğine sahip olduğuna inanmıyordu. “Tehlikeyi göze alırım; belki ona yardım edebilirim. Gördüklerimle. Hem Kule’de, tek Kızıl Aes Sedai bile kaldığı sürece o kadar güvenli olmayacak. Yönlendirebilen bir adam görecekler ve Son Savaş’ı, Ejder Kehanetleri’ni unutacaklar.”</p>

    <p>“Başka çok insan da öyle,” diye araya girdi Siuan sakin sakin. “Eski düşünce tarzlarını kırmak güçtür, başka herkes kadar Aes Sedailer için de.”</p>

    <p>Min şaşkın şaşkın ona baktı. Şimdi Min’in tarafına geçmiş gibiydi. “Egwene ve Nynaeve ile dost olduğum sır değil ve onların Rand’la aynı köyden olduğu da sır değil. Kızıl Ajah için, bu yeterli bağlantı olacaktır. Kule, Rand’ın ne olduğunu öğrendiği zaman, muhtemelen gün bitmeden ben de tutuklanırım. Onları bir yerlere saklamamışsanız Egwene ve Nynaeve de öyle.”</p>

    <p>“O zaman tanınmamak gerek. Ağı görürlerse balık yakalayamazsın. Bir süre için ceket ve pantolonu unutmanı öneririm.” Amyrlin, bir fareye gülümseyen kedi gibi gülümsedi.</p>

    <p>“Benimle hangi balıkları yakalamayı düşünüyorsunuz?” diye sordu Min hafif bir sesle. Bildiğini düşünüyordu ve ümitsizce yanıldığını umuyordu.</p>

    <p>Fakat içindeki umut, Amyrlin’in söylediklerini engellemedi. “Kara Ajah. On üç tanesi kaçtı, ama bazılarının kaldığından korkuyorum. Kime güvenebileceğim konusunda emin olamıyorum, bir süre herhangi birine güvenmeye korktum. Sen Karanlıkdostu değilsin, biliyorum ve yeteneğinin faydası olabilir. En azından, güvenilir bir çift göz daha olacaksın.”</p>

    <p>“Bunu içeri girdiğimden beri planlıyordunuz, değil mi? Bu yüzden Gawyn ve Sahra’nın sessiz kalmasını istiyorsunuz.” Öfke Min’in içinde, bir çaydanlıktaki buhar gibi birikti. Kadın kurbağa dediği zaman insanların sıçramasını bekliyordu. Genellikle, sıçramaları her şeyi daha da kötüleştiriyordu. Min kurbağa değildi, dans eden bir kukla da değildi. “Egwene, Elayne ve Nynaeve’e yaptığınız bu mu? Onları Kara Ajah’ın peşinden mi yolladınız? Tam da sizden beklenecek bir davranış!”</p>

    <p>“Sen kendi ağlarına bak çocuğum ve bırak o kızlar kendilerininkine baksın. Seni ilgilendirdiği kadarıyla, ceza olarak çiftliğe gönderildiler. Açık konuştum mu?”</p>

    <p>O sabit bakışlar, Min’in sandalyesinde kıpırdanmasına sebep oldu. Amyrlin’e meydan okumak kolaydı... ta ki o keskin, soğuk mavi gözlerini size dikene kadar. “Evet, Anne.” Yanıtındaki uysallık sahtelik kokuyordu, ama Amyrlin’e fırlattığı bakış sahteliği korumak konusunda onu ikna etti. Elbisesinin ince yününü çekiştirdi. “Sanırım bunu biraz daha giyersem ölmem.” Aniden Siuan eğlenirmiş gibi göründü. Min’in tüyleri diken diken oldu.</p>

    <p>“Korkarım bu yeterli olmayacak. Elbiseli bir Min, yakından bakan biri için hâlâ elbiseli bir Min’dir. Her zaman pelerin giyip başlığını çekemezsin. Hayır, değiştirilebilen her şeyi değiştirmelisin. Başlangıç olarak, Elmindreda adıyla bilinmeye devam edeceksin. Hem, zaten ismin bu.” Min irkildi. “Saçın neredeyse Leane’inki kadar uzun, bukleler yapılacak kadar uzun. Kalanlar hakkında... ben ruj, pudra ve boya kullanmayı hiç sevmedim, ama Leane nasıl kullanıldığını hatırlıyor.”</p>

    <p>Min’in gözleri, buklelerden sonra gelen her sözcükle daha da irileşmişti. “Ah, hayır,” diye inledi.</p>

    <p>“Leane seni mükemmel bir Elmindreda yaptıktan sonra kimse pantolonlu Min olduğunu anlamaz.”</p>

    <p>“Ah, HAYIR!”</p>

    <p>“Neden Kule’de kaldığına gelince... Hiç Min gibi görünmeyen ve davranmayan heyecanlı bir kadına uygun bir sebep gerek.” Amyrlin düşünceli bir biçimde kaşlarını çattı ve Min’in araya girme çabalarını görmezden geldi. “Evet. Elmindreda Hanım’ın aynı anda iki talibe cesaret verdiğinin ve hangisini seçeceğine karar verene kadar Kule’ye sığındığının bilinmesini sağlayacağım. Hâlâ her yıl birkaç kadın sığınma hakkı istiyor ve bazen sebepleri aynı ölçüde aptalca oluyor.” Yüzü sertleşti ve gözleri yine keskinleşti. “Hâlâ Tear’ı düşünüyorsan, bir daha düşün. Rand için orada mı, yoksa burada mı daha faydalı olacağını düşün. Kara Ajah Kule’yi yerle bir ederse ya da daha da kötüsü, kontrolünü ele geçirirse, Rand benim verebileceğim pek az yardımdan da yoksun kalır. Evet. Sen bir kadın mısın, yoksa âşık bir kız çocuğu mu?”</p>

    <p>Tuzağa düştüm. Min, bacağındaki prangayı görebiliyordu. “İnsanlara istediğinizi hep yaptırır mısınız. Anne?”</p>

    <p>Bu sefer Amyrlin’in gülümsemesi daha da soğuktu. “Genellikle, çocuğum. Genellikle.”</p>

    <p class="paragraf">Elaida, kırmızı saçaklı şalını düzelterek düşünceli bir biçimde, iki genç kadının kaybolduğu, Amyrlin’in çalışma odasının kapısına baktı. Çömez hemen çıktı, Elaida’nın yüzüne bir kez baktı ve korkmuş bir koyun gibi meledi. Elaida kızı tanıdığını düşündü, ama ismi aklına gelmiyordu. Sefil çocuklara ders vermekten daha önemli işleri vardı.</p>

    <p>“Adın?”</p>

    <p>“Sahra, Elaida Sedai.” Kızın yanıtı soluksuz bir inlemeyi andırıyordu. Elaida çömezlerle ilgilenmezdi, ama çömezler onu ve ününü bilirdi.</p>

    <p>Kızı şimdi hatırlamıştı. Asla büyük bir güce ulaşmayacak ortalama yeteneği olan, gündüz düşleri gören bir kız. Elaida’nın, çoktan gördüklerinden ve işittiklerinden daha fazlasını bildiği kuşkuluydu... ya da Gawyn’in gülümsemesinden daha fazlasını hatırladığı. Aptalın biri. Elaida elini sallayıp kızı kovaladı.</p>

    <p>Kız öyle çok diz kırdı ki, yüzü neredeyse yere değiyordu. Sonra koşa koşa kaçtı.</p>

    <p>Elaida onun gidişini görmedi. Kızıl Aes Sedai sırtını dönmüş, çömezi unutmuştu bile. Koridorda hızla yürürken pürüzsüz hatları tek bir çizgiyle bozulmamıştı, ama düşünceler içinde şiddetle kaynıyordu. Yolundan kaçışan, o geçerken diz kıran hizmetkârları, çömezleri ve Kabuledilmişleri fark etmedi bile. Bir seferinde burnunu notlarına gömmüş bir Kahverengi kardeşe çarpacaktı neredeyse. Tombul Kahverengi, Elaida’nın duymadığı irkilmiş bir ciyaklamayla geriye sıçradı.</p>

    <p>Elbiseli ya da elbisesiz, Amyrlin’i görmeye giden genç kadını tanıyordu. Nedenini kimse bilmese de, Kule’yi ilk ziyaretinde Amyrlin ile epey zaman geçiren Min. Elayne, Egwene ve Nynaeve ile çok yakın arkadaş olan Min. Amyrlin o üçünün nerede olduğunu saklıyordu. Elaida bundan emindi. Bir çiftlikte ceza çektiklerini söyleyen raporların hepsi, Siuan Sanche’den gelen, üçüncü ya da dördüncü el raporlardı, açık açık yalan söylemektense sözcükleri bükmeye yetecek kadar uzak. Elaida’nın tüm çabalarına rağmen bu çiftliği bulamadığı gerçeğinden bahsetmiyordu bile.</p>

    <p>“Işık yaksın onu!” Bir an öfkesi yüzüne vurdu. Siuan Sanche’yi mi, yoksa Kız-Veliaht’ı mı kastettiğinden emin olamadı. İkisi de iş görürdü. Zayıf bir Kabuledilmiş onu duydu, yüzüne baktı ve yüzü, üzerindeki elbise kadar bembeyaz kesildi; Elaida onu görmeden yürüyüp geçti.</p>

    <p>Başka her şeyden öte, Elayne’i bulamamasına öfkeleniyordu. Elaida zaman zaman Kehanet yeteneğine sahip olurdu, gelecekteki olayları önceden görme yeteneğine. Bunu çok ender ve zayıf biçimde hissetse de, yirmi sene önce ölen Gitara Moroso’dan bu yana bu yeteneğe sahip olan bütün Aes Sedailerinkinden daha güçlüydü. Elaida’nın henüz Kabuledilmişken öngördüğü ilk şeylerden biri –o zaman bile bunu kendine saklayacak kadar bilgisi vardı– Son Savaş’ta Karanlık Varlık’ı alt etmenin anahtarının Andor’un Kraliyet ailesi olduğuydu. Morgase’in tahta çıkacağı kesinleşir kesinleşmez Morgase’in yanından ayrılmaz olmuş, yılbeyıl sabırla üzerindeki etkisini artırmıştı. Ve şimdi onca çabası, onca fedakârlığı –tüm enerjisini Andor’a odaklamamış olsaydı kendisi Amyrlin olacaktı– Elayne’in ortadan kaybolması yüzünden boşa çıkabilirdi.</p>

    <p>Bir çabayla düşüncelerini o sırada önemli olan konuya yöneltti. Egwene ve Nynaeve o tuhaf genç adam, Rand al’Thor ile aynı köyden geliyordu. Ve gerçeği saklamak için ne kadar uğraşsa da, Min de delikanlıyı tanıyordu. Her şeyin yüreğinde Rand al’Thor vardı.</p>

    <p>Elaida onu yalnızca iki kez görmüştü, sözde Andor’daki İki Nehir’den gelmiş bir çoban, ama her santimi bir Aiel’di. Onu görünce Kehanet ona gelmişti. O <em>ta’veren</em>’di, Zaman Çarkı’nın seçtiği gibi Desen’e dokunmak yerine, en azından bir süreliğine Desen’in etrafında şekillenmesine sebep olan o nadir bireylerden biri. Ve Elaida onun çevresinde kaosun döndüğünü görmüştü. Andor, hatta belki dünya için bölünmüşlük ve mücadele görmüştü. Ama ne olursa olsun Andor’un bütün kalması gerekiyordu; ilk Kehanet, onu buna ikna etmişti.</p>

    <p>Daha fazla iplik vardı, Siuan’ı kendi ağına dolamaya yetecek kadar çok. Söylentilere inanılırsa, bir değil üç <em>ta’veren</em> vardı. Hepsi aynı köyden, bu Emond Meydanı’ndan geliyordu ve üçü de aynı yaşlardaydı. Bu, Kule’de epey söylenti yaratacak kadar tuhaf bir durumdu. Ve Siuan’ın yaklaşık bir sene önce yaptığı Shienar yolculuğunda onları görmüş, onlarla konuşmuştu. Rand al’Thor. Perrin Aybara. Matrim Cauthon. Tesadüf olduğu söylenmişti. Büyük bir tesadüf. Öyle denmişti. Bunu söyleyenler Elaida’nın bildiklerini bilmiyordu.</p>

    <p>Elaida genç al’Thor’u gördüğünde, onu alıp götüren, Moiraine olmuştu. Ona ve diğer iki <em>ta’veren</em>’e eşlik eden Moiraine. Birlikte çömez oldukları zamanlardan bu yana, Siuan Sanche’nin arkadaşı olan Moiraine Damodred. Elaida iddiaya giren biri olsa, Kule’de kimsenin o dostluğu hatırlamadığına iddiaya girebilirdi. Aiel Savaşı’nın sonunda Aes Sedailiğe yükseldikleri günden bu yana Moiraine ve Siuan birbirlerinden uzaklaşmışlar, yabancı gibi davranmaya başlamışlardı. Ama Elaida o iki çömezin üzerindeki Kabuledilmişlerden biriydi, onlara ders vermiş, görevlerini yapmadıkları zaman terbiye etmişti ve hatırlıyordu. Planlarının o kadar geriye uzandığına inanmakta güçlük çekiyordu –al’Thor bundan çok uzun zaman önce doğmuş olamazdı– ama onları birbirine bağlayan son halkaydı. Onun için yeterliydi.</p>

    <p>Siuan neyin peşindeyse, durdurulması gerekiyordu. Her yanda kargaşa ve kaos çoğalıyordu. Karanlık Varlık’ın serbest kalacağı kesindi –düşünce Elaida’nın ürpermesine ve şalına daha sıkı sarınmasına sebep oluyordu– ve Kule bununla yüzleşebilmek için sıradan mücadelelerden uzak durmalıydı. Kule, ulusların bir arada durmasını sağlayacak ipleri çekmek üzere serbest olmalıydı; Rand alThor’un getireceği sorunlardan kurtulmalıydı. Bir şekilde al’Thor’un Andor’u mahvetmesi engellenmeliydi.</p>

    <p>Elaida, al’Thor hakkında bildiklerinden kimseye bahsetmemişti. Eğer mümkünse, onunla sessiz bir biçimde ilgilenecekti. Kule Salonu <em>ta’veren</em>’leri izlemek, hatta onlara rehberlik etmekten bahsetmeye başlamıştı bile. Onlardan, özellikle de bir tanesinden gerektiği gibi kurtulmayı kabul etmezdi. Dünyanın iyiliği için.</p>

    <p>Boğazından, hırlamaya yakın bir ses çıkardı. Siuan, daha çömezken bile dikbaşlıydı, fakir bir balıkçının kızı için kendini hep fazla önemserdi, ama Salon’a söylemeden nasıl Kule’yi buna bulaştırırdı? Neyin geldiğini herkes kadar iyi biliyordu. Daha da kötü olmasının tek yolu...</p>

    <p>Elaida aniden durup boşluğa baktı. Acaba bu al’Thor yönlendirebiliyor muydu? Ya da diğerlerinden biri? Büyük olasılıkla al’Thor yapacaktı. Hayır. Kuşkusuz hayır. Siuan bile onlardan birine dokunmazdı. Yapamazdı. “O kadının neler yapabileceğini kim bilebilir?” diye mırıldandı. “Amyrlin Makamı olmaya uygun değildi zaten.”</p>

    <p>“Kendi kendine mi konuşuyorsun, Elaida? Siz Kızılların kendi Ajahları dışında dostu olmadığını biliyorum, ama kuşkusuz Ajah içinde konuşabileceğin arkadaşların vardır.”</p>

    <p>Elaida başını çevirip Alviarin’e baktı. Kuğu boyunlu Aes Sedai, bakışlarına, Beyaz Ajah’ın alameti olan o çekilmez serinkanlılıkla karşılık verdi. Kızıllar ile Beyazlar arasında sevgi yoktu; bin senedir Kule Salonu’nun karşı duvarlarında durmuşlardı. Beyazlar Mavilerin yanında dururdu ve Siuan Mavi Ajah’tan yükselmişti. Ama Beyazlar duygusuz mantıklarıyla övünürdü.</p>

    <p>“Benimle yürü,” dedi Elaida. Alviarin bir an tereddüt ettikten sonra yanında yürümeye başladı.</p>

    <p>Başta Beyaz Aes Sedai, Elaida’nın Siuan hakkında söyledikleri karşısında onaylamazlıkla tek kaşını kaldırdı, ama bitirdiği zaman dikkatle kaşlarını çatıyordu. “Uygunsuz herhangi bir şeye ilişkin kanıtın yok,” dedi Elaida sonunda sustuğunda.</p>

    <p>“Henüz yok,” dedi Elaida kararlılıkla. Alviarin başını salladığı zaman kendine gergin gergin gülümseme izni verdi. Bu bir başlangıçtı. Öyle ya da böyle, Siuan Kule’yi yok etmeden durdurulacaktı.</p>

    <p class="paragraf">Taren Irmağı’nın kuzey kıyısının üstündeki yüksek meşinyaprak koruluğunun içinde saklanan Dain Bornhald, göğsünde altın bir güneş bulunan beyaz pelerinini arkaya attı ve sert köseleden bir dürbünü gözüne kaldırdı. Yüzünün çevresinde minik ısırbenilerden bir bulut vızıldıyordu, ama onları görmezden geldi. Irmağın karşısındaki Taren Salı köyünde, yüksek taş evler her bahar gelen sellere karşı yüksek temeller üzerinde duruyordu. Köylüler pencerelerden sarkmış ya da sahanlıkların üzerinde durmuş, parlak zırhlar içinde atlarının üzerinde oturan beyaz pelerinli binicilere bakıyordu. Köylü adam ve kadınlardan bir heyet atlılarla görüşüyordu. Daha doğrusu, Bornhald’ın görebildiği kadarıyla Jaret Byar’ı dinliyorlardı, ki ona göre en iyisi buydu.</p>

    <p>Bornhald babasının sesini duyar gibi oldu. <em>Bırak bir şans olduğunu düşünsünler, o zaman bir aptal o şansı kullanmaya çalışır. Sonra işin içine ölüm girer ve bir başka aptal, ilkinin intikamını almaya çalışır, bu da işin içine daha fazla ölümün girmesine neden ölüm olur. Baştan Işık korkusunu içlerine yerleştir, denileni yaparlarsa kimsenin incinmeyeceğini bilmelerini sağla. O zaman sorun yaşamazsın.</em></p>

    <p>Ölmüş babasını düşününce dişlerini sıktı. Bu konuda da bir şey yapacaktı, kısa sürede. Andor’un neredeyse unutulmuş bir bölgesindeki bu komutayı kabul etmek için neden atladığını yalnızca Byar’ın bildiğinden emindi. Byar babasına bir av köpeği kadar sadıktı ve o sadakati Dain’e aktarmıştı. Eamon Valda komutayı ona verdiğinde Byar, yardımcısı olarak Byar’ı seçmekte tereddüt etmemişti.</p>

    <p>Byar atını çevirdi ve sala sürdü. Salcılar hemen yola çıktılar ve mavnayı, hızlı akan suyun üzerine gerilen ağır bir halatı kullanarak çekmeye başladılar. Byar halat çeken adamlara baktı; mavna boyunca yürürken adamlar ona sinirli sinirli baktılar, sonra halatı tutmak için geriye yürüdüler. Durum iyi görünüyordu.</p>

    <p>“Lord Bornhald?”</p>

    <p>Bornhald dürbünü indirdi ve başını çevirdi. Yanında beliren sert yüzlü adam dimdik duruyor, koni şeklindeki miğferinin altından dümdüz önüne bakıyordu. Tar Valon’dan buraya zorlu bir yolculuktan sonra bile –Bornhald askerleri çok zorlamıştı– zırhı altın güneş patlamalı pelerini kadar parlak görünüyordu.</p>

    <p>“Evet, Ivon Evlat?”</p>

    <p>“Beni Yüzbaşı Farran gönderdi, Lordum. Tenekeciler. Ordeith üç tanesiyle konuşuyordu Lordum ve şimdi o üçü bulunamıyor.”</p>

    <p>“Kan ve küller!” Bornhald topuklarının üzerinde döndü ve peşinde Ivon, ağaçlığın içine girdi.</p>

    <p>Irmağın görüş alanının dışında, beyaz pelerinli atlılar mızraklarını kayıtsız bir aşinalıkla tutmuş ya da yaylarını eyer kaşlarının üzerine yatırmış, meşinyapraklarla çamlar arasındaki boşlukları dolduruyorlardı. Atlar sabırsızca yeri dövüyor, kuyruklarını savuruyordu. Biniciler daha sakin bekliyordu. Bu yabancı topraklara girmeden önce aşacakları ilk nehir değildi ve bu sefer onları durdurmaya kalkışanlar olmayacaktı.</p>

    <p>Atlı adamların ötesindeki geniş bir açıklıkta Tuatha’anların, Gezginlerin arabaları duruyordu. Tenekeciler. Küçük, tekerlekli evler gibi, renkleri göz sulandıran, ancak bir Tenekeci’nin gözlerinin hoşlanabileceği kırmızılara, yeşillere, sarılara ve hayal edilebilecek her renge boyanmış, atla çekilen neredeyse yüz araba. Halkın giydiği giysiler arabaların renklerinin donuk görünmesine sebep olacak kadar parlaktı. Bir arada yere oturmuş, atlı adamları tuhaf, sakin bir huzursuzlukla izliyorlardı; bir çocuğun ince ağlayışı hemen annesi tarafından yatıştırıldı. Az ötede, ölü mastiflerin oluşturduğu yığın, vızıldayan sineklerle kaplanmıştı bile. Tenekeciler kendilerini savunmak için bile el kaldırmazdı ve köpekler daha çok gösteriş içindi, ama Bornhald işi şansa bırakmamıştı.</p>

    <p>Tenekecileri izlemek için yalnızca altı adamın yeterli olacağına karar vermişti. Katı yüzlerine rağmen utanmış görünüyorlardı. Hiçbiri arabaların yakınında, atının üzerinde oturan yedinci adama bakmıyordu. Kesiminin iyiliğine rağmen üzerine bol gelen koyu gri bir ceket giymiş, kemikli, iri burunlu ufak tefek bir adam. Sakallı bir kayaya benzeyen, ama onca boya ve genişliğe rağmen çevik ayaklı bir adam olan Farran yedisine birden dik dik bakarak duruyordu. Yüzbaşı çelik eldivenli elini kalbine bastırarak selam verdi, ama konuşma işini Bornhald’a bıraktı.</p>

    <p>“Sana iki çift lafım var, Ordeith Efendi,” dedi Bornhald sessizce. Kemikli adam başını eğdi, uzun uzun Bornhald’a baktı, sonra atından indi. Farran hırladı, ama Bornhald sesini alçak tuttu. “Tenekecilerin üçü bulunamıyor, Ordeith Efendi. Önerilerini uygulamaya koymuş olabilir misin?” Tenekecileri gördüğü zaman Ordeith’in ağzından çıkan ilk sözcükler, “Öldür onları. Hiçbir işe yaramazlar,” olmuştu. Bornhald kendi payına epey insan öldürmüştü, ama küçük adamınkine uyan bir kayıtsızlıkla hiç konuşmamıştı.</p>

    <p>Ordeith parmağıyla geniş burnunun yanını ovaladı. “Şimdi, neden onları öldüreyim ki? Hem de önerdiğim için sen beni öyle lime lime ettikten sonra.” Bugün Lugard aksanı ağırdı; o fark etmiş görünmeden gelip gidiyordu, adam hakkında Bornhald’ı rahatsız eden bir şey daha.</p>

    <p>“Demek kaçmalarına izin verdin, öyle mi?”</p>

    <p>“Eh, ona gelince, birkaç tanesini ne bildiklerini bulabileceğim bir yere götürdüm gerçekten. Rahatsız edilmeden, anlıyor musun?”</p>

    <p>“Ne bildiklerini mi? Işık aşkına. Tenekeciler bizim için faydalı ne biliyor olabilirler?”</p>

    <p>“Sorana kadar bilemezsin, değil mi?” dedi Ordeith. “Onları fazla incitmedim ve arabalara dönmelerini söyledim. Çevrede onca adam varken kaçacak cesareti bulacaklarını kim düşünebilirdi ki?”</p>

    <p>Bornhald dişlerini gıcırdattığını fark etti. Bu adamla en kısa zamanda buluşmak için emir almıştı. Adam başka emirler verecekti. Bornhald bunlardan hiç hoşlanmamıştı, ama iki seferinde de emirler Işığın Evlatları’nın Lord Kumandanı Pedron Niall’ın mührünü ve imzasını taşıyordu.</p>

    <p>Ordeith’in statüsü de dahil olmak üzere, açıkça söylenmemiş birçok şey vardı. Küçük adam Bornhald’a danışmanlık etmek üzere oradaydı ve Bornhald de Ordeith ile işbirliği yapacaktı. Ordeith’in emri altında olup olmadığı konusu belirsiz bırakılmıştı ve Bornhald adamın tavsiyelerini dinlemesi gerektiği konusundaki vurgulu imalardan hiç hoşlanmamıştı. Bunca Evlat’ı bu geri bölgelere gönderme sebebi bile belirsizdi. Karanlıkdostlarının kökünü kurutmak ve Işık yaymak için, elbette; bunu söylemeye bile gerek yoktu. Ama Andor topraklarında izinsiz yarım alay adam bulundurmak... Caemlyn’deki Kraliçe duyacak olursa, bu emir çok şeyi riske atıyordu. Bornhald’a verilen birkaç yanıtla dengelenemeyecek kadar çok şey.</p>

    <p>Her şey dönüp dolaşıp Ordeith’e geliyordu. Bornhald Lord Kumandan’ın bu adama nasıl güvenebileceğini anlayamıyordu. Kurnaz sırıtışları, kara ruh halleri ve kibirli bakışlarıyla, ne tür bir adamla konuştuğunuzu asla bilemiyordunuz. Bir cümlenin ortasında aksanının değişmesinden bahsetmiyordu bile. Ordeith’e eşlik eden elli Evlat, Bornhald’ın gördüğü en asık suratlı, en öfkeli gruptu. Bu kadar çok çatık kaş görmek için Ordeith’in onları bizzat seçtiğini düşünüyordu ve bu tür adamları seçen biri hakkında bir şeyler anlatıyordu. Adı Ordeith bile, Kadim Lisan’da “ağaçkurdu” anlamına geliyordu. Yine de burada olmak için Bornhald’ın kendi sebepleri vardı. Zorunlu olduğu için bu adamla işbirliği yapacaktı. Ama yalnızca zorunlu olduğu kadar.</p>

    <p>“Ordeith Efendi,” dedi dikkatle ifadesiz tuttuğu bir sesle, “bu sal İki Nehir bölgesinden tek çıkış yolu.” Bu aslında pek doğru değildi. Elindeki haritaya göre burada Taren dışında yol yoktu ve Manetherendrelle’in güneyde, bölge sınırındaki kısımlarında geçitler bulunmuyordu. Doğuda bataklıklar vardı. Öyle olsa bile, batıda, Puslu Dağlar’dan geçen bir yol olmalıydı, ama bu harita o bölgenin kenarında sona eriyordu. Ama en iyi haliyle, adamlarının hayatta kalamayacağı zorlu bir geçiş olacaktı ve Ordeith’in bu küçük olasılığı bilmesi gerektiğini düşünmüyordu. “Gitme zamanı geldiğinde, bu kıyıyı tutan Andor askerleri bulursam, karşıya geçecek ilk grubun arasında sen de olacaksın. Bu kadar geniş bir ırmaktan güç kullanarak geçmenin ne kadar zor olduğunu ilk elden öğreneceksin, tamam mı?”</p>

    <p>“Bu senin ilk komutan, değil mi?” Ordeith’in sesinde bir alay izi vardı. “Burası harita üzerinde Andor’un parçası olabilir, ama Caemlyn nesillerdir bu kadar batıya vergi tahsildarı göndermedi. O üçü konuşsa bile, üç Tenekeciye kim inanır? Tehlikenin o kadar büyük olduğuna inanıyorsan, emirlerinin üzerindeki mührün kime ait olduğunu hatırla.”</p>

    <p>Farran Bornhald’a bir bakış fırlattı ve kılıcına uzanacak oldu. Bornhald başını hafifçe iki yana salladı ve Farran elini indirdi. “Irmağı geçmeye kararlıyım, Ordeith Efendi. İşiteceğim bir sonraki söz Gareth Bryne’ın ve Kraliçenin Askerleri’nin gün batımına dek buraya ulaşacakları olsa bile geçeceğim.”</p>

    <p>“Elbette,” dedi Ordeith, aniden yatıştırıcılık kazanan bir sesle. “Burada da Tar Valon’da olduğu kadar çok ihtişam olacak, seni temin ederim.” Derin, kara gözleri dalgınlaştı, uzaktaki bir şeye dikildi. “Tar Valon’da benim de istediğim şeyler var.”</p>

    <p>Bornhald başını iki yana salladı. <em>Ve benim onunla işbirliği yapmam gerekiyor.</em></p>

    <p>Jaret Byar yaklaştı ve Farran’ın yanında atından indi. Yüzbaşı kadar uzun boylu olan Byar kara, derine gömülmüş gözleri olan uzun yüzlü bir adamdı. Üzerindeki her gram yağ eriyip gitmiş gibi görünüyordu. “Köy koruma altına alındı, Lordum. Lucellin kimsenin kaçmamasını sağlıyor. Karanlıkdostlarından bahsettiğim zaman neredeyse altlarına edeceklerdi. Köyde hiç yok, diyorlar. Ama güneydeki köylülerin Karanlıkdostu türünden olduklarını söylüyorlar.”</p>

    <p>“Güneyde, öyle mi?” dedi Bornhald sertçe. “Göreceğiz. Irmağın karşısına üç yüz kişi yerleştir, Byar. Önce Farran’ınkiler. Kalanı Tenekeciler geçtikten sonra takip edecek. Ve başka kaçan olmayacağından emin ol, tamam mı?”</p>

    <p>“İki Nehir’i temizleyeceğiz,” diye araya girdi Ordeith. Dar yüzü çarpıldı; dudaklarında tükürük balonları oluştu. “Onları kamçılayacağız, derilerini yüzeceğiz, ruhlarını kavuracağız! Ona söz verdim! O zaman bana gelecek! Gelecek!”</p>

    <p>Bornhald, Byar ve Farran’ın emirlerini yerine getirmesi için başını salladı. <em>Delinin biri,</em> diye düşündü. <em>Lord Kumandan beni bir deliye bağladı. Ama en azından İki Nehirli Perrin’e giden yolu bulacağım. Ne olursa olsun babamın intikamını alacağım!</em></p>

    <p class="paragraf">Yüksek Leydi Suroth, tepedeki revaklı terasın üzerinden Cantorin Limanı’nın oluşturduğu geniş, çarpık çanağa baktı. Kafatasının iki yanındaki tıraşlanmış bölgeler siyah saçlarının geniş bir sorguç halinde sırtına dökülmesini sağlıyordu. Elleri, yüzlerce piliye sahip bembeyaz elbisesi kadar beyaz, pürüzsüz taştan korkulukta duruyordu. Farkında olmadan baş ve işaret parmakları mavi boyalı uzun tırnaklarını korkuluğa vururken, hafif, ritmik bir tıkırtı çıkıyordu.</p>

    <p>Aryth Okyanusu’ndan hafif bir meltem yükseldi, serinliği içinde bir tuz kokusu taşıdı. Yüksek Leydi’nin arkasındaki duvarın dibinde diz çöken iki genç kadın, meltem dinecek olursa kullanmak üzere beyaz tüylü yelpazeler taşıyordu. Hizmet etmek üzere çökmüş, bekleyen şekilleri, iki kadın daha ve dört genç adam tamamlıyordu. Yalınayak sekiz hizmetkâr, kollarının ve bacaklarının temiz hatları ve hareketlerinin zarafeti ile Yüksek Leydi’nin estetik duyularını memnun etmek için cüppelerden başka bir şey giymiyordu. Suroth o sırada, hizmetkârları mobilyalardan daha fazla fark etmiyordu.</p>

    <p>Ama revaklı terasın iki ucunda, siyah püsküllü mızrakları ve siyah lake kaplı kalkanlarıyla heykeller kadar katı bir biçimde bekleyen altı Ölümnöbetçisini görebiliyordu. Onlar zaferini ve içinde bulunduğu tehlikeyi simgeliyordu. Ölümnöbetçileri yalnızca İmparatoriçe’ye ve seçtiği temsilcilere hizmet eder, aynı heveslilikle ölür ya da öldürürdü, hangisi gerekliyse. Bir deyiş vardı: “Yükseklerde, yollar hançerlerle döşelidir.”</p>

    <p>Tırnakları taş korkuluğun üzerinde tıkırdadı. Üzerinde yürüdüğü yol bir ustura ucu kadar inceydi.</p>

    <p>Atha’an Miere, Deniz Halkı gemileri denizduvarının ötesindeki iç limanı dolduruyordu ve en büyüğü bile uzunluğuna karşı fazla dar görünüyordu. Kesilmiş halatlar, serenlerinin ve bumbalarının çılgın açılarla eğilmesine sebep olmuştu. Güverteleri boştu, mürettebatları kıyıdaydı ve gözetim altındaydı. Bu adalarda, açık denizlere yelken açma yeteneğine sahip herkes bu durumdaydı. Büyük, yüksek pruvalı Seanchan gemileri dış limanda dizili bekliyordu ve liman ağzından uzağa demirlenmişti. Biri, çizgili yelkenleri rüzgârla şişen bir gemi, ada rıhtımının yakınlarındaki küçük balıkçı teknelerine eşlik ediyordu. Küçük tekneler dağılırsa aralarından bazıları kaçabilirdi, ama Seanchan gemisi bir <em>damane</em> taşıyordu ve <em>damane</em>’nin güçleri bir kere teşhir edilince bu tür düşünceler bastırılmıştı. Deniz Halkı gemilerinin kömürleşmiş, parçalanmış gövdeleri hâlâ liman ağzının yakınındaki sığlıklarda yatıyordu.</p>

    <p>Suroth, başka yerdeki Deniz Halkı insanlarının ve lanet kıtalıların bu adaları elinde tuttuğunu öğrenmelerini daha ne kadar engelleyebileceğini bilmiyordu. <em>Yeterince uzun olacak,</em> dedi kendi kendine. <em>Yeterince uzun olmak zorunda.</em></p>

    <p>Yüksek Lord Turak’ın onları yenilgiye sürüklemesinden sonra, Seanchan güçlerinin çoğunu toparlarken mucizeye yakın bir şey başarmıştı. Falme’den kaçan bir avuç gemi, kendi kontrolü altındaydı ve kimse <em>Hailene</em>’e, Öncellere kumanda etme hakkını sorgulamamıştı. Mucize devam ederse, kıtadaki kimse burada olduklarından kuşkulanmazdı. İmparatoriçe’nin yeniden ele geçirmek istediği toprakları almak için bekliyorlardı, <em>Corenne</em>’i, Geri Dönüş’ü başarmak için bekliyorlardı. Ajanları yolda keşif yapmıştı bile. Dokuz Ay Sarayı’na geri dönmeye ve kendine ait olmayan bir yenilgi için İmparatoriçe’den özür dilemesine gerek yoktu.</p>

    <p>İmparatoriçe’den özür dileme düşüncesi içini titretti. Böyle bir şey her zaman küçük düşürücüydü ve genellikle acılı olurdu, ama titremesine sebep olan, sonunda ölümün ona reddedilmesi, Kan’dan ve sıradan herkes itibarsızlığını bilirken, hiçbir şey olmamış gibi yaşamaya devam etmeye zorlanması olasılığıydı. Yanında yakışıklı ve genç bir hizmetkâr belirdi, parlak tüylü, güzel kuşlarla işlenmiş açık yeşil bir cüppe getirdi. Kadın giymek için kollarını uzattı ve hizmetkârı kadife terliğinin yanındaki toz yumağından daha fazla fark etmedi.</p>

    <p>O özürden kaçınmak için bin sene önce kaybedilmiş olanı yeniden ele geçirmek zorundaydı. Ve bunu yapmak için, kıtadaki ajanlarının Yenidendoğan Ejder olduğunu iddia ettiğini söylediği bu adamı halletmeliydi. <em>Onu halletmenin bir yolunu bulamazsam, İmparatoriçe’nin hoşnutsuzluğu, endişelenmem gereken şeylerin en küçüğü olacak.</em></p>

    <p>Rahatça dönerek terasa bakan uzun odaya girdi. Dış duvar, esintileri yakalayabilmek için tamamen kapılardan ve yüksek pencerelerden oluşuyordu. Duvarlardaki, saten gibi pürüzsüz ve parlak, açık renk ahşap Suroth’a keyif veriyordu, ama eski sahibin, Cantorin’in eski Atha’an Miere valisinin mobilyalarını çıkartmış, yerlerine, çoğuna kuşlar ve çiçekler resmedilmiş birkaç yüksek paravan koydurmuştu. İki tanesi farklıydı. Biri Sen T’Jore’nin bir midilli kadar büyük, benekli kedisini gösteriyordu. Diğeri, sorgucu solgun bir taç gibi dik, uçları kar beyazı kanatlarını iki metre açmış siyah bir dağ kartalı sergiliyordu. Bu tür paravanlar bayağı bulunurdu, ama Suroth, hayvanları severdi. Aryth Okyanusu’nu aşarken canlı hayvan koleksiyonunu getiremediği için, en sevdiği iki tanesinin resmedildiği iki paravanı getirmişti. Herhangi bir konuda engellenmeyi hoş karşıladığı olmamıştı.</p>

    <p>Üç kadın bıraktığı gibi bekliyordu. İki tanesi diz çökmüş, bir tanesi çıplak, cilalı, açık ve koyu renk ahşap kakmalarla süslenmiş zeminde gevşek yatıyordu. Diz çöken kadınlar <em>sul’dam</em>’ların koyu mavi elbiselerini giymişti ve gümüş, çatallı şimşek işlemeli kırmızı paneller göğüslerine ve eteklerinin yanlarına dikilmişti. İki kadından biri, Alwhin, devamlı kaş çatan keskin yüzlü, mavi gözlü kadın başının sol yanını tıraşlamıştı. Saçlarının kalanı açık kahverengi bir örgü halinde omzuna sarkıyordu.</p>

    <p>Alwhin’i görünce Suroth’un ağzı bir anlığına gerildi. Daha önce <em>so’jhin</em>’liğe, miras yoluyla geçen, Kan’dan olanların yüksek hizmetkârlığı konumuna terfi eden <em>sul’dam</em> olmamıştı. Kanın Sesi konumuna terfi etmesi daha da olanaksızdı. Ama Alwhin’in özel nedenleri vardı. Alwhin çok şey biliyordu.</p>

    <p>Yine de, Suroth’un dikkatini yönelttiği kişi düz koyu griler içinde yerde yüzüstü yatan kadın oldu. Kadının boynunda gümüş metalden geniş bir tasma vardı ve parlak bir zincirle ikinci <em>sul’dam</em>’ın, Taisa’nın bileğindeki, aynı maddeden yapılmış kelepçeye bağlanmıştı. Taisa <em>a’dam,</em> yani tasma ve kelepçe sayesinde grilere bürünmüş kadını kontrol edebiliyordu. Ve kontrol etmek zorundaydı. Kadın bir <em>damane</em> idi, yönlendirebilen bir kadındı ve bu yüzden serbest kalmasına izin verilemeyecek kadar tehlikeliydi. Gecenin Orduları’na dair anılar Seanchanlar arasında, yok edilişlerinden bin sene sonra bile hâlâ güçlüydü.</p>

    <p>Suroth’un gözleri huzursuzca iki <em>sul’dam</em> üzerinde dolaştı. Artık <em>sul’dam</em>’lara güvenmiyordu, ama onlara güvenmekten başka seçeneği yoktu. Başka kimse <em>damane</em>’leri kontrol edemezdi ve <em>damane</em>’ler olmadan... Kavramın kendisi bile düşünülemezdi. Seanchanların gücü, Kristal Taht’ın gücü kontrol altındaki <em>damane</em>’lere dayanıyordu. Suroth’un başka seçeneği olmadığı çok şey vardı. Örneğin tüm yaşamı boyunca <em>so’jhin</em> olmuş gibi onu izlemekte olan Alwhin. Hayır. Kendisi Kan’danmış ve sırf kendi istediği için diz çöküyormuş gibi.</p>

    <p>“Pura.” Nefretlik Aes Sedailerden biri iken, Seanchan ellerine düşmeden önce <em>damane</em>’nin başka bir ismi vardı, ama Suroth o ismi ne biliyordu, ne de umurundaydı. Grilere bürünmüş kadın gerildi, ama başını kaldırmadı; eğitimi çok sert olmuştu. “Bir daha soracağım, Pura. Beyaz Kule kendine Yenidendoğan Ejder diyen bu adamı nasıl kontrol ediyor?”</p>

    <p><em>Damane</em> başını azıcık, Taisa’ya korku dolu bir bakış fırlatacak kadar oynattı. Yanıtı memnunluk vermezse, <em>sul’dam</em> tek parmağını oynatmadan, <em>a’dam</em> sayesinde ona acı verebilirdi. “Kule sahte bir Ejder’i kontrol etmeye çalışmaz, Yüksek Leydi,” dedi Pura nefes nefese. “Onu yakalayıp ehlileştirirler.”</p>

    <p>Taisa Yüksek Leydi’ye soru dolu bir bakış fırlattı. Yanıt Suroth’un sorusundan kaçınmıştı, hatta belki Kan’dan birinin gerçeği söylemediğini ima etmişti. Suroth başını hafifçe iki yana salladı, küçücük bir hareket –<em>damane</em> cezanın etkilerinden kurtulmaya çalışırken beklemek istemiyordu– ve Taisa başını eğdi.</p>

    <p>“Bir kez daha, Pura, bu adama yardım eden Aes Sedailer...” Suroth’un ağzı bu ismi telaffuz ederek kirlenmiş gibi çarpıldı; Alwhin hoşnutsuz bir homurtu çıkardı. “...Aes Sedailer hakkında ne biliyorsun? Seni uyarıyorum. Askerlerimiz Falme’de Kule’den kadınlarla savaştı. Güç yönlendiren kadınlarla, bu yüzden inkâr etmeye çalışma.”</p>

    <p>“Pura... Pura bilmiyor. Yüksek Leydi.” <em>Damane</em>’nin sesinde telaş ve kararsızlık vardı; iri iri açılmış gözlerini yine Taisa’ya kaydırdı. Çaresizce inanılmak istediği açıktı. “Belki... Belki Amyrlin ya da Kule Salonu... Hayır, yapmazlar. Pura bilmiyor, Yüksek Leydi.”</p>

    <p>“Adam yönlendirebiliyor,” dedi Suroth sertçe. Yerdeki kadın inledi, ama aynı sözleri Suroth’dan daha önce de duymuştu. Bir daha söylemek Suroth’un midesinin düğüm düğüm olmasına sebep oluyordu, ama yüzünden belli olmasına izin vermedi. Falme’de olanların pek azı yönlendiren kadınların işiydi; <em>damane</em>’ler bunu hissedebilirdi ve kelepçeyi takan <em>sul’dam</em>’lar <em>damane</em>’lerin ne hissettiğini hep bilirdi. Bu, adamın bir işi olduğu anlamına geliyordu. Aynı zamanda, adamın muazzam bir gücü olduğu anlamına geliyordu. O kadar güçlüydü ki, Suroth bir iki kez kendini, midesi bulanarak, adamın gerçekten Yenidendoğan Ejder olup olamayacağını merak ederken bulmuştu. <em>Bu olamaz,</em> dedi kendi kendine kararlılıkla. Her durumda, planlarını değiştirmezdi. “Beyaz Kule’nin bile böyle bir adamın serbest kalmasına izin vereceğine inanmak imkânsız. Onu nasıl kontrol ediyorlar?”</p>

    <p><em>Damane</em> sessizce orada, yüzü yerde yattı. Omuzları sarsılarak ağlıyordu.</p>

    <p>“Yüksek Leydi’ye yanıt ver!” dedi Taisa yüksek bir sesle. Taisa hareket etmedi, ama Pura inledi, kalçalarına vurulmuş gibi irkildi. <em>A’dam</em> ile vurulmuş bir darbe.</p>

    <p>“P-Pura b-bilmiyor.” <em>Damane,</em> Suroth’un ayağına dokunmak için elini tereddütle uzattı. “Lütfen. Pura itaat etmeyi öğrendi. Pura yalnızca gerçeği söylüyor. Lütfen Pura’yı cezalandırmayın.”</p>

    <p>Suroth, sinirini belli etmeden geriledi. Bir <em>damane</em> tarafından hareket etmeye zorlanmak. Yönlendirebilen biri tarafından dokunulmasına ramak kalması. O temas gerçekleşmiş gibi, banyo yapma ihtiyacı hissetti.</p>

    <p>Taisa’nın kara gözleri, <em>damane</em> cüreti karşısında öfkeyle yuvalarından fırladı; yanakları, kelepçeyi kendisi takarken bunun olmasının utancıyla kıpkırmızı kesildi. Af dilemek için <em>damane</em>’nin yanına kapanmakla kadını hemen, oracıkta cezalandırmak arasında kararsız kaldı. Alwhin dudaklarını birbirine bastırarak, horgörüyle bakıyordu. Yüzündeki her çizgi, kelepçeyi o takarken böyle şeylerin olmadığını söylüyordu.</p>

    <p>Suroth bir parmağını azıcık kaldırdı, her <em>so’jhin</em>’in çocukluğundan bildiği basit bir hareket, basit bir çıkma izni.</p>

    <p>Alwhin, hareketi yorumlamadan önce tereddüt etti, sonra gecikmesini kapatmak için sertçe Taisa’ya döndü. “Bu... yaratığı Yüksek Leydi Suroth’un huzurundan çıkar. Ve onu cezalandırdıktan sonra Surela’ya git ve sorumluluğun altında olanları, daha önce hiç kelepçe takmamış biri gibi kontrol ettiğini söyle. Ona senin de...”</p>

    <p>Suroth Alwhin’i aklından çıkardı. Dışarı çıkmaları dışında bunların hiçbiri onun emri olmamıştı, ama <em>sul’dam</em>’lar arasındaki tartışmalar onun dikkatine değmezdi. Pura’nın bir şey saklamayı başarıp başarmadığını bilmeyi diledi. Ajanları Beyaz Kule’den kadınların yalan söyleyemediğini raporlamıştı. Pura’ya zorla basit bir yalan bile, beyaz bir eşarbın siyah olduğunu bile söyletememişlerdi, ama bu kesinlikten çok uzaktı. Bazıları <em>damane</em>’lerin gözyaşlarını, <em>sul’dam</em> ne yaparsa yapsın elinden bir şey gelmediği itirazlarını kabul edebilirdi, ama kabul edenlerin hiçbiri Geri Dönüş’e önderlik edecek kadar yükselmezdi. Pura henüz inadından bir kısmını korumuş olabilir, yalan söyleyemeyeceği inancını kullanacak kadar akıllı olabilirdi. Seanchan’dan getirilen <em>damane</em>’lerin aksine, kıtada tasma takılan kadınların hiçbiri tamamen itaatkâr, güvenilir olmamıştı. Bir zamanlar kendine Aes Sedai demiş birinin ne tür sırlar sakladığını kim bilebilirdi?</p>

    <p>Suroth bir kez daha Tümentepe’de yakalanan diğer Aes Sedai’nin de burada olmasını diledi. Sorgulanacak iki kişi varken, yalanları ve kaçamakları yakalamak daha olası olurdu. Bu faydasız bir dilekti. Diğeri ölmüş, denizde boğulmuş ya da Dokuz Ay Sarayı’nda teşhir ediliyor olabilirdi. Suroth’un toparlayamadığı başka gemiler okyanusu aşmış olmalıydı ve biri kadını götürmüş olabilirdi.</p>

    <p>Önceller, üzerindeki kontrolünü sağlamlaştırır sağlamlaştırmaz, yaklaşık altı ay önce, Luthair Paendrag yaklaşık bin sene önce kendini İmparator ilan ettiğinden beri ailesine hizmet eden ailelerden gelme bir kaptan ve mürettebat ile, dikkatle hazırladığı bir rapor taşıyan bir gemi göndermişti. Gemiyi göndermek bir kumardı, çünkü İmparatoriçe, Suroth’un yerini alacak bir başkasını gönderebilirdi. Ama gemiyi göndermemek daha büyük bir kumar olurdu; o zaman yalnızca mutlak ve ezici bir galibiyet onu kurtarabilirdi. Belki bu bile kurtaramazdı. Yani İmparatoriçe Falme’yi, Turak’ın felaketini ve Suroth’un devam etme kararını biliyordu. Fakat bu bilgi hakkında ne düşünüyordu ve bu konuda ne yapıyordu? Bu, tasmalanmadan önce ne olursa olsun, herhangi bir <em>damane</em>’den daha büyük bir endişe konusuydu.</p>

    <p>İmparatoriçe ise her şeyi bilmiyordu. En kötü haber, ne kadar sadık olursa olsun herhangi bir haberciye emanet edilemezdi. Ancak Suroth’un dudaklarından, doğrudan İmparatoriçe’nin kulağına aktarılabilirdi ve Suroth bu durumu korumak için önlemler almıştı. Sırrı bilenlerden yalnızca dört kişi yaşıyordu ve onların ikisi, kendiliklerinden asla başkalarına söylemezdi. <em>Bu sırrı ancak fazladan üç ölüm daha sıkı tutabilir.</em></p>

    <p>Suroth, sonuncusunu yüksek sesle mırıldadığını, Alwhin, “Ama Yüksek Leydi’nin o üçüne canlı ihtiyacı var,” diyene kadar fark etmedi. Kadının duruşunda gerekli alçakgönüllü yumuşaklık vardı, hatta Suroth’tan gelecek herhangi bir işareti beklerken bile gözlerini yere indirmeyi başarıyordu. Sesi de alçakgönüllüydü. “Böyle bir bilginin ondan saklandığını öğrenecek olursa İmparatoriçe’nin –sonsuza dek yaşasın!– ne yapabileceğini kim bilebilir, Yüksek Leydi?”</p>

    <p>Suroth yanıt vermek yerine bir kez daha minik bir kovma hareketi yaptı. Alwhin yine tereddüt etti –bu sefer basit bir gönülsüzlük olmalıydı; kadın konumunu aşıyordu!– sonra yerlere kadar eğildi ve gerileyerek Suroth’un huzurundan çıktı.</p>

    <p>Suroth kendisini zorlayarak sakinleşti, <em>Sul’dam</em> ve diğer ikisi şimdi çözebileceği sorunlar değildi, ama sabır Kan’dan olanlar için gerekli bir nitelikti. Ondan yoksun olanlar kendilerini Kuzgun Kulesi’nde bulurlardı.</p>

    <p>Yeniden terasa çıktığında, diz çöken hizmetkârlar emirlerini yerine getirmeye hazır, biraz daha eğildiler. Askerler, rahatsız edilmemesini sağlayacak nöbetlerine devam ettiler. Suroth korkuluğun önündeki yerini aldı ve bu sefer denize, doğuda, yüzlerce kilometre ötedeki anayurda baktı.</p>

    <p>Öncellere başarıyla önderlik eden, Geri Dönüş’ü başlatan kişi olmak büyük onur getirecekti. Hatta belki İmparatoriçe’nin ailesi tarafından evlat edinilecekti, ama bu çetrefilli bir onurdu. Sahte ya da değil, bu Ejder’i yakalayan ve inanılmaz güçlerini kontrol etme yolunu bulan kişi olmak...</p>

    <p><em>Ama eğer... onu ele geçirdiğimde, İmparatoriçe’ye teslim edecek miyim? Sorun bu.</em></p>

    <p>Uzun tırnakları yine, geniş, taş korkuluğun üzerinde tıkırdamaya başladı.</p>
  </div>
</body>
</html>
