<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gölge Yükseliyor</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="2. Desen’de Burgaçlar">2<br />
    Desen’de Burgaçlar</h1>

    <p>Sıcak gece rüzgârı, denizden karaya doğru, Ejderin Parmakları denen engin deltanın, geniş ve dar, bazıları hançerotu ile kaplanmış suyollarından oluşan dolaşık labirentin üzerinde kuzeye doğru esiyordu. Başka hiçbir yerde görülmeyen örümcek köklü ağaçlardan oluşan ormanlarla kaplı alçak ada kümeleri, engin saz düzlükleriyle bölünmüştü. Zaman zaman delta kaynağına, Erinin Nehri’ne yol açıyordu. Irmak boylu boyunca, lamba balıkçılığı yapan küçük teknelerin ışıklarıyla benek benekti. Tekneler ve ışıklar aniden, beklenmedik bir biçimde vahşice sıçrıyor, yaşlı adamlardan bazıları gecenin içinde kötülüğün geçtiğini mırıldanıyordu. Genç adamlar kahkaha atıyordu, ama onlar da ağlarını daha büyük bir hevesle çekiyor, karanlıktan çıkıp eve dönmeye can atıyordu. Hikâyeler, siz davet etmezseniz kötülüğün eşiğinizi geçemeyeceğini söylerdi. Hikâyelerin dediği buydu. Ama karanlığın içinde...</p>

    <p>Rüzgâr, ırmağın yanındaki büyük Tear şehrine, kiremit çatılı hanların ve dükkânların ay ışığı altında parlayan kuleli, yüksek saraylara yaslandığı yere ulaştığında, içindeki son tuz tadı da yok olmuştu. Hiçbir saray, şehrin yüreğinden suyun kenarına kadar uzanan, dağ gibi görünen o dev kütlenin yarısı kadar bile yüksek değildi. Tear Taşı, efsanevi kale, Dünyanın Kırılışı’nın son günlerinde dikilen, insanoğlunun en eski kalesi. Uluslar ve imparatorluklar yükselip düşerken, yerlerine başkaları geçip yine düşerken, Taş ayakta kalmıştı. Üç bin sene boyunca orduların üzerinde mızraklarını ve kılıçlarını kırdıkları, cesaretlerini yitirdikleri kayaydı o. Ve onca zaman içinde, istilacı orduların karşısında hiç düşmemişti. Şimdiye dek.</p>

    <p>Bulanık karanlığın içinde şehrin sokakları, hanlar ve meyhanelerin hepsi boştu. İnsanlar ihtiyatla kendi duvarlarının arasında kalmıştı. Taş’ı elinde tutan Tear’ın, ulusun ve şehrin efendisi olurdu. Bu hep böyle olmuştu ve Tear halkı bunu hep kabullenmişti. Gün ışığı geldiğinde yeni efendilerini, eskileriyle aynı hevesle alkışlayacaklardı; geceleyin, rüzgâr çatılarında ağıt yakan bin yaslı adam gibi ulurken, sıcağa rağmen titreyerek birbirlerine sokulacaklardı. Kafalarında yeni, tuhaf umutlar dans ediyordu, Tear’da yüz nesil boyunca kimsenin düşünmeye cesaret edemediği umutlar, Kırılış kadar eski korkularla karışık umutlar.</p>

    <p>Rüzgâr, Taş’ın üzerinde duran, ay ışığını yansıtan uzun, beyaz sancağı yakaladı ve yırtmaya çalışır gibi çekiştirdi. Sancağın üzerinde bacaklı bir yılana benzeyen kıvrımlı bir şekil vardı, bir aslan gibi altın yeleli, kızıl ve altın rengi pullu, rüzgâra binmiş gibi görünüyordu. Umut edilen ve korkulan, kehanetin sancağı. Ejder’in sancağı. Yenidendoğan Ejder. Dünyanın kurtuluşunun müjdecisi, gelecek yeni Kırılış’ın habercisi. Bu meydan okumaya öfkelenmiş gibi, rüzgâr kendini Taş’ın duvarlarına fırlattı. Ejder, sancağı gecenin içinde aldırışsız, süzüldü, daha büyük fırtınaları bekledi.</p>

    <p>Taş’ın güney yüzünün yarısındaki bir odada, Perrin sayvanlı yatağın ayakucundaki sandığın üzerine oturmuş, siyah saçlı genç kadının ileri geri yürümesini izliyordu. Altın gözlerinde bir bitkinlik izi vardı. Normalde Faile ona takılır, hatta dikkatli tavırlarıyla nazikçe eğlenerek sataşırdı; bu gece, kapıdan içeri girdiğinden beri on kelime etmemişti. Perrin, temizlendikten sonra giysilerinin arasına yerleştirilmiş gül yapraklarının kokusuyla Faile’in kendi kokusunu alabiliyordu. Ve o temiz ter kokusunun içinde endişe kokusu alıyordu. Faile endişesini asla göstermezdi. Şimdi neden gösterdiğini merak etmek, kürek kemiklerinin arasına, gecenin sıcaklığıyla hiç ilgisi olmayan bir kaşıntı salıyordu. Genç kadının dar, bölünmüş etekleri her adımıyla yumuşak hışırtılar çıkarıyordu.</p>

    <p>Perrin sinirle iki haftalık sakalını kaşıdı. Kafasındaki saçlardan daha da kıvırcıktı. Aynı zamanda sıcaktı. Yüzüncü kez tıraş olmayı düşündü.</p>

    <p>“Sana yakışıyor,” dedi Faile aniden durarak.</p>

    <p>Huzursuzca, demirhanede saatlerce çalışmak yüzünden yorulmuş omuzlarını silkti. Faile bazen bunu yapıyordu. Ne düşündüğünü anlıyordu. “Kaşınıyor,” diye mırıldandı ve daha kuvvetli konuşmuş olmayı diledi. Bu onun sakalıydı; dilediği zaman tıraş edip kurtulabilirdi.</p>

    <p>Genç kadın başını bir yana eğerek onu inceledi. Vurgulu burnu ve yüksek elmacık kemikleri bunu haşin bir inceleme haline getiriyordu, ama sesi yumuşak çıktı, “Üzerinde iyi duruyor.”</p>

    <p>Perrin içini çekti ve omuzlarını yine silkti. Faile, sakalının durmasını istememişti ve istemeyecekti. Ama Perrin tıraş olmayı yine erteleyeceğini biliyordu. Arkadaşı Mat’in bu durumla nasıl başa çıkacağını merak etti. Muhtemelen bir çimdik, bir öpücük ve kendi düşünce tarzına getirene dek güldürerek. Ama Perrin kızlarla Mat gibi anlaşamadığını biliyordu. Mat, sırf bir kadın yüzünde kıl olması gerektiğini düşünüyor diye, kendini asla bir sakalın altında terlerken bulmazdı. Belki, o kadının Faile olmadığı durumda. Perrin, Faile’in babasının, onun evden ayrılmasına çok üzüldüğünü tahmin ediyordu, üstelik yalnızca onun kızı olduğu için değil. Adam, Saldaea’daki en büyük kürk tüccarıydı. Faile öyle demişti ve Perrin onun her seferinde istediği fiyatı aldığını hayal edebiliyordu.</p>

    <p>“Seni rahatsız eden bir şey var Faile ve bu benim sakalım değil. Ne oldu?”</p>

    <p>Kızın yüz ifadesi ihtiyat kazandı. Perrin dışında her yere baktı, horgörüyle odanın mobilyalarını inceledi.</p>

    <p>Yüksek gardıroptan Perrin’in bacakları kadar kalın yatak direklerine, soğuk mermer şöminenin önündeki yastıklı sıraya kadar her şey leoparlar, aslanlar, dalışa geçmiş şahinler ve av sahneleri oymalarıyla süslenmişti. Hayvanlardan bazılarının lal taşından gözleri vardı.</p>

    <p>Perrin, majhere’i sade bir oda istediğine ikna etmeye çalışmıştı, ama kadın anlamış görünmüyordu. Bunun nedeni aptal olması değildi. Majhere Taşın Savunucularının oluşturduğundan daha kalabalık bir hizmetkâr ordusuna komuta ediyordu; Taş’a her kim komuta ederse etsin, duvarlarını kim ele geçirirse geçirsin, her şeyin işlemesini sağlayan günlük konularla o ilgileniyordu. Ama dünyaya Tearlı gözlerle bakıyordu. Giysilerine rağmen Perrin, göründüğü genç köylüden daha fazla bir şey olmalıydı, çünkü Taş’a sıradan insanların girmesine asla izin verilmezdi, elbette Savunucular ve hizmetkâr dışında. Bunun ötesinde, Perrin Rand’ın grubundandı, Yenidendoğan Ejder’in dostu, takipçisi ya da bir şekilde ona yakın biriydi. Majhere için, bu onu, bir Yüksek Lord olmasa bile en azından bir Toprağın Lordu ile aynı seviyeye getiriyordu. Onu oraya, oturma odası olmayan bir daireye yerleştirdiği için yeterince utanmıştı zaten; Perrin, daha da sade bir oda üzerinde ısrar etse, kadının bayılacağını düşünüyordu. Hizmetkâr ya da Savunucu kısımlarının dışında sade oda diye bir şey varsa. En azından burada, şamdanlar dışında hiçbir şey yaldızlı değildi.</p>

    <p>Ama Faile onunla aynı fikirde değildi. “Bundan daha iyi bir odan olmalıydı. Bunu hak ettin. Son bakır paran üzerine iddiaya girebilirsin. Mutlaka Mat’in odası daha iyidir.”</p>

    <p>“Mat şatafatlı şeyleri sever,” dedi Perrin kısaca.</p>

    <p>“Kendi haklarını savunmuyorsun.”</p>

    <p>Perrin yorum yapmadı. Kızın huzursuz kokmasına sebep olan, odası ya da sakalı değildi.</p>

    <p>Bir süre sonra Faile konuştu. “Lord Ejder sana olan ilgisini kaybetmiş gibi görünüyor. Artık bütün zamanını Yüksek Lordlar alıyor.”</p>

    <p>Perrin’in kürek kemiklerinin arasındaki kaşıntı kötüleşti; artık kızı neyin rahatsız ettiğini biliyordu. “Lord Ejder mi? Bir Tearlı gibi konuşuyorsun. Onun adı Rand.”</p>

    <p>“O senin arkadaşın, Perrin Aybara, benim değil. Öyle bir adamın dostları varsa.” Derin bir nefes aldı ve daha ılımlı bir tonda devam etti. “Taş’tan ayrılmayı düşünüyordum. Moiraine’in beni durdurmaya çalışacağını düşünmüyorum. Rand’a ilişkin haberler iki haftadır şehirden yayılıyor. Moiraine artık onu saklayamaz.”</p>

    <p>Perrin kendisine engel oldu ve bir daha iç çekmedi. “Ben de seni engelleyeceğini sanmıyorum. Tam tersine, bence seni bir pürüz olarak görüyor. Muhtemelen seni yollamak için para bile verir.”</p>

    <p>Faile yumruklarını kalçalarına dayayarak durup, dik dik ona baktı. “Söyleyeceğin bundan mı ibaret?”</p>

    <p>“Ne dememi istiyorsun? Kalmanı istediğimi mi?” Kendi sesindeki öfke onu ürküttü. Kendisine kızıyordu, ona değil. Kızıyordu, çünkü bunun geldiğini görememişti; öfkeliydi, çünkü bununla nasıl başa çıkacağını bilemiyordu. O her şeyi enine boyuna düşünmekten hoşlanırdı. Telaşlı davrandığın zaman insanları istemeden incitmek kolaydı. Şimdi aynısını yapmıştı. Kızın kara gözleri şokla iri iri açılmıştı. Perrin sözlerini düzeltmeye çalıştı. “Kalmanı gerçekten istiyorum Faile, ama belki de gitmelisin. Korkak olmadığını biliyorum, ama Yenidendoğan Ejder, Terkedilmişler...” Herhangi bir yer güvenli olduğundan değil. Uzun süre değil, ama Taş’tan daha güvenli yerler vardı. En azından bir süreliğine. Ama Perrin bu şekilde ifade edecek kadar aptal değildi.</p>

    <p>Fakat kız nasıl ifade ettiğine aldırmadı. “Kalmak mı? Işık beni aydınlatsın! Her şey burada kaya gibi oturmaktan iyidir, ama...” Zarafetle önünde diz çöktü, ellerini Perrin’in dizlerine koydu. “Perrin. Terkedilmişlerden birinin ne zaman bir sonraki köşe başında karşıma çıkacağını merak etmekten hoşlanmıyorum, Yenidendoğan Ejder’in ne zaman herkesi öldüreceğini düşünmekten de hoşlanmıyorum. Bunu Kırılış’ta yaptı. Ona yakın herkesi öldürdü.”</p>

    <p>“Rand, Lews Therin Kardeşkatili değil,” diye itiraz etti Perrin. “Demek istediğim, evet, Yenidendoğan Ejder, ama o... o yapmaz...” Nasıl bitireceğini bilemeden sustu. Rand, yeniden doğan Lews Therin Telamon’du; Yenidendoğan Ejder olmak bu anlama geliyordu. Ama bu, Rand’ın Lews Therin’in sonuna yazgılı olduğu anlamına mı geliyordu? Yalnızca delirmek değil –yönlendirebilen her adamın önünde bu ve çürüyerek ölmek vardı–, ama onu seven herkesi öldürmek?</p>

    <p>“Bain ve Chiad ile konuştum, Perrin.”</p>

    <p>Bu sürpriz değildi. Faile Aiel kadınlarla epey zaman geçiriyordu. Bu dostluk bazılarının onun için endişelenmesine sebep oluyordu, ama Faile Taş’taki Tearlı asil kadınları ne kadar küçümsüyorsa, Aiel kadınları o kadar çok seviyor gibiydi. Fakat Perrin bunun konuştuklarıyla bağlantısını göremiyordu ve bu yüzden bunları söyledi.</p>

    <p>“Moiraine’in zaman zaman senin nerede olduğunu sorduğunu söylediler. Ve Mat’in. Anlamıyor musun? Seni Güç’le izleyebiliyor olsaydı bunu yapmak zorunda kalmazdı.”</p>

    <p>“Beni Güç’le izlemek mi?” dedi Perrin hafifçe. Bunu hiç düşünmemişti.</p>

    <p>“Yapamıyor. Benimle gel Perrin. O yokluğumuzu fark etmeden şehrin otuz kilometre uzağında olabiliriz.”</p>

    <p>“Yapamam,” dedi Perrin üzüntüyle. Konuyu bir öpücükle değiştirmeye çalıştı, ama Faile o kadar hızlı ayağa sıçradı ve geriledi ki, Perrin neredeyse yüzünün üstüne düşecekti. Peşinden gitmenin anlamı yoktu. Kız, kollarını göğsünde bir engel gibi kavuşturmuştu.</p>

    <p>“Bana ondan korktuğunu söyleme. Onun Aes Sedai olduğunu biliyorum ve o ipleri çekerken hepinizin dans etmesini sağlıyor. Belki... Rand’ı... öyle iyi bağlamıştır ki, kurtulamıyordur ve Işık biliyor ya, Egwene ile Elayne, hatta Nynaeve kurtulmak istemiyor, ama sen denersen iplerini koparabilirsin.”</p>

    <p>“Bunun Moiraine ile hiç ilgisi yok. Yapmam gereken bu. Ben...”</p>

    <p>Faile sözünü kesti. “Bana o, bir erkeğin görevlerini yapması gerektiği hakkındaki kıllı göğüslü saçmalıkları anlatmaya kalkma. Görev duygusunu senin kadar iyi bilirim ve burada hiçbir görevin yok. Ben göremiyor olsam bile, <em>ta’veren</em> olabilirsin, ama Yenidendoğan Ejder olan o, sen değil.”</p>

    <p>“Dinleyecek misin?” diye bağırdı Perrin öfkeyle bakarak. Kız yerinde sıçradı. Perrin ona daha önce hiç böyle bağırmamıştı. Kız çenesini kaldırdı, omuzlarını oynattı, ama hiçbir şey söylemedi. Perrin devam etti. “Bir şekilde Rand’ın kaderinin bir parçası olduğumu düşünüyorum. Mat de öyle. Biz üzerimize düşeni yapmazsak onun da yapması gerekeni yapamayacağını düşünüyorum. Görev bu. Bu belki Rand’ın başarısız olacağı anlamına geliyorsa, nasıl yürüyüp gidebilirim?”</p>

    <p>“Belki mi?” Sesinde bir yakan tonu vardı, ama bu çok zayıf bir biçimde hissediliyordu. Perrin ona daha sık bağırmayı becerip beceremeyeceğini merak etti. “Moiraine sana bunu mu söyledi, Perrin? Şimdiye dek bir Aes Sedai’nin söylediklerini daha dikkatli dinlemen gerektiğini öğrenmiş olmalıydın.”</p>

    <p>“Kendim çıkardım. Sanırım <em>ta’veren</em>’ler birbirlerine çekiliyor. Ya da belki Rand bizi, Mat ile beni kendine çekiyordur. Artur Şahinkanadı’ndan, belki Kırılış’tan bu yana görülen en güçlü <em>ta’veren</em> olması gerekiyor. Mat <em>ta’veren</em> olduğunu kabul bile etmiyor, ama ne zaman uzaklaşmaya çalışsa Rand’a çekildiğini görüyor. Loial aynı yaşta ve aynı yerden gelen üç <em>ta’veren</em> duymadığını söylüyor.”</p>

    <p>Faile yüksek sesle burnunu çekti. “Loial her şeyi bilmiyor. Bir Ogier için çok yaşlı değil.”</p>

    <p>“Doksanını geçmiş,” dedi Perrin kendini savunurcasına ve Faile gergin bir biçimde ona gülümsedi. Bir Ogier için doksan yaş Perrin’den daha yaşlı değil demekti. Hatta belki daha genç. Perrin, Ogierler hakkında çok şey bilmiyordu. Her durumda, Loial Perrin’in gördüğü ya da işittiği kitaplardan çok daha fazlasını okumuştu; bazen Loial’in basılan her kitabı okuduğunu düşünüyordu. “Ve senden de benden de daha çok şey biliyor. Benim haklı olabileceğimi düşünüyor. Moiraine de öyle. Hayır, ona sormadım, ama başka neden beni izliyor olsun? Ona bir mutfak bıçağı yapmamı istediğini mi düşündün?”</p>

    <p>Faile bir an sessiz kaldı ve konuştuğu zaman sesi duygudaştı. “Zavallı Perrin. Ben macera aramak için Saldaea’dan ayrıldım ve şimdi bir tanesinin, Kırılış’tan sonraki en büyük maceranın tam yüreğindeyken, tek istediğim başka bir yere gitmek. Sen yalnızca bir demirci olmak istiyorsun ve istesen de istemesen de hikâyelerde anlatılacaksın.”</p>

    <p>Perrin bakışlarını kaçırdı, ama kızın kokusu hâlâ başını döndürüyordu. Sırrı, zaten bilen birkaç kişiden daha fazlasının arasında yayılmadığı sürece onun hakkında hikâye anlatılacağını düşünmüyordu. Faile onun hakkında her şeyi bildiğini sanıyordu, ama yanılıyordu.</p>

    <p>Karşısındaki duvara bir balta ve bir çekiç yaslanmıştı, ikisi de sade ve işlevseldi; sapları önkolu kadar uzundu. Balta, kalın bir kazıkla dengelenmiş uğursuz, yarım ay şeklinde bir şeydi ve şiddet uygulamak için yapılmıştı. Çekiç ile bazı şeyler imal edebilirdi, demirhanede etmişti. Çekicin kafası baltanınkinden iki kat ağırdı, ama ne zaman eline alsa daha ağır gelen hep balta oluyordu. Balta ile... Düşünmemeye çalışarak kaşlarını çattı. Faile haklıydı. Onun tek istediği bir demirci olmak, eve dönmek, ailesini yine görmek, demirhanede çalışmaktı. Ama bu olmayacaktı; bunu biliyordu.</p>

    <p>Doğrulup çekici aldı ve yeniden oturdu. Onu tutmakta rahatlatıcı bir şey vardı. “Luhhan Usta hep, yapılması gerekenden kaçamayacağını söyler.” Bunun, Faile’in kıllı göğüslü saçmalıklar dediği şeye çok yakın olduğunu fark ederek aceleyle devam etti. “O, köydeki demirci, çırağı olduğum adam. Sana ondan bahsetmiştim.”</p>

    <p>Şaşkınlık içinde, kızın söylediği şey hakkında yorum yapmadığını fark etti. Aslında hiçbir şey söylemeden ona bakmış, bir şey beklemişti. Bir an sonra aklına geldi.</p>

    <p>“Demek gidiyorsun?” diye sordu.</p>

    <p>Faile eteklerini silkeleyerek ayağa kalktı. Uzun bir an boyunca, yanıtı üzerinde karar vermeye çalışırcasına sessiz kaldı. “Bilmiyorum,” dedi sonunda. “Beni güzel bir kargaşanın içine koydun.”</p>

    <p>“Ben mi? Ne yaptım ki?”</p>

    <p>“Eh, bilmiyorsan, sana söyleyecek değilim.”</p>

    <p>Perrin yine sakalını kaşıyarak diğer elindeki çekice baktı. Mat olsa, kızın ne demek istediğini muhtemelen anlardı. Hatta yaşlı Thom Merrilin bile. Beyaz saçlı Âşık, kadınları kimsenin anlamadığını iddia ederdi, ama Taş’ın göbeğindeki minik odasından ne zaman çıksa, torunu olacak yaşta yarım düzine kız içini çekerek arp çalmasını, büyük macera ve aşk hikâyeleri anlatmasını dinliyor olurdu. Perrin’in istediği tek kadın Faile idi, ama bazen kendisini, bir kuşu anlamaya çalışan bir balık gibi hissediyordu.</p>

    <p>Kızın sormasını istediğini biliyordu. Bu kadarını anlamıştı. Kız ona söyleyebilirdi de söylemeyebilirdi de, ama Perrin’in sorması gerekiyordu. İnatla ağzını açmadı. Bu sefer kızın söylemesini beklemeye kararlıydı.</p>

    <p>Dışarıda, karanlıkta bir horoz öttü.</p>

    <p>Faile ürperdi, kollarını kendine doladı. “Dadım hep bunun ölümün yaklaştığı anlamına geldiğini söylerdi, İnandığımdan değil, elbette.”</p>

    <p>Perrin aptalca olduğunu onaylamak için ağzını açtı, ama o da ürpermişti. Sonra, bir gıcırtı ve gümleme sesi üzerine başını hızla çevirdi. Balta yere devrilmişti. Perrin’in ancak, neden düşmüş olabileceğini merak ederek kaşlarını çatacak zamanı olmuştu ki, balta dokunulmadan yeniden kıpırdandı, sonra doğrudan üzerine atıldı.</p>

    <p>Perrin düşünmeden çekici savurdu. Metale çarpan metalin çınlaması, Faile’in çığlığını boğdu; balta uçarak odayı aştı, uzak duvardan sekti ve keskin ucu önde, yeniden Perrin’e doğru fırladı. Perrin bedenindeki her kılın dimdik durmaya çalıştığını düşündü.</p>

    <p>Balta yanından uçarken Faile öne atıldı ve iki eliyle sapını yakaladı. Balta elinde döndü, gözleri iri iri açılmış yüze doğru savruldu. Perrin tam zamanında sıçradı, baltayı yakalamak için çekici bıraktı ve yarım ay şeklindeki keskin kenarın kızın etine saplanmasını önledi. Balta –kendi baltası– ona zarar verecek olsa öleceğini düşündü. Baltayı öyle hızlı çekti ki, neredeyse ağır kazık göğsüne saplanacaktı. Baltanın kızı incitmesini önlemek için adil bir bedel olurdu, ama içine batan bir hisle bunun mümkün olmayabileceğini düşünmeye başladı.</p>

    <p>Silah canlı bir şey, kötücül bir iradesi olan bir şey gibi kıvranıyordu. Perrin’i istiyordu –balta ona bağırmış gibi biliyordu bunu–, ama kurnazca mücadele ediyordu. Baltayı Faile’den uzağa çektiği zaman, kendi hareketini kullanarak onu doğramaya çalışıyordu; onu kendinden uzaklaştırmaya çalıştığı zaman, bunun Perrin’in ittirmeyi bırakmasını sağlayacağını bilirmiş gibi kıza saldırıyordu. Sapını ne kadar sıkı tutarsa tutsun elinde dönüyor, ya kazıkla ya da keskin ucuyla tehdit ediyordu. Gösterdiği çabayla elleri ağrımaya başlamıştı bile ve kalın kolları geriliyor, kasları kasılıyordu. Yüzünden aşağı ter akıyordu. Perrin, balta elinden kurtulmadan önce ne kadar zamanı olduğunu bilemiyordu. Bu delilikti, tamamen delilikti ve düşünmeye zamanı yoktu.</p>

    <p>“Dışarı çık,” diye mırıldandı dişlerini sıkarak. “Odadan çık, Faile!”</p>

    <p>Kızın yüzündeki kan çekilmiş, bembeyaz kalmıştı, ama başını sallayarak balta ile güreşti. “Hayır! Seni bırakmam!”</p>

    <p>“İkimizi de öldürecek!”</p>

    <p>Kız başını yine iki yana salladı.</p>

    <p>Perrin hırlayarak bir elini baltadan çekti –nesneyi tek elle tutmaktan kolu titremeye başladı; dönen sap avucunu yaktı– ve Faile’i ittirdi. Perrin kızı kapıya itelerken Faile bağırdı. Onun haykırışlarını ve yumruk darbelerini görmezden gelerek, kapıyı açtı ve onu koridora ittirene kadar omzuyla duvara yasladı.</p>

    <p>Kapıyı arkasından çarparak kapattı, sırtını kapıya dayadı; baltayı yine iki eliyle kavrarken sürgüyü kalçasıyla yerine ittirdi. Parlak ve keskin, ağır balta yüzünden birkaç santimetre ötede titriyordu. Perrin zorlukla onu bir kol boyu ittirdi. Faile’in boğuk bağırışları kalın kapıyı aşıyordu, ama Perrin farkında bile değildi. Sarı gözleri, odadaki her ışık parçacığını yansıtıyormuş gibi parlıyordu.</p>

    <p>“Sen ve ben kaldık,” diye hırladı baltaya. “Kan ve küller, senden nasıl nefret ediyorum!” İçinde bir parça isteriyle kahkaha atacak oldu. <em>Delirmesi gereken Rand ve ben durmuş, bir baltayla konuşuyorum! Rand! Kavrulası!</em></p>

    <p>Gösterdiği çabayla dişlerini çıkararak baltayı kapıdan bir adım uzaklaştırdı. Silah, ete ulaşmak için savaşarak titriyordu; Perrin kana karşı susuzluğunu tadabiliyordu sanki. Aniden kükreyerek keskin ucu kendine doğru çekti ve kendini arkaya attı. Balta gerçekten canlı olsaydı, başına doğru uçarken bir zafer çığlığı duyacağından emindi. Son anda döndü, baltayı yanından geçirdi. Keskin uç ağır bir gümlemeyle kapıya gömüldü.</p>

    <p>Tutsak kalan silahtaki canın –ona başka ne diyebileceğini bilmiyordu– yok olduğunu hissetti. Yavaşça ellerini çekti. Balta olduğu yerde kaldı, artık yine yalnızca çelik ve odundu. Ama kapı şimdilik onu bırakmak için iyi bir yer gibi görünüyordu. Titreyen eliyle yüzündeki teri sildi. <em>Delilik. Rand’ın olduğu her yerde delilik yürüyor.</em></p>

    <p>Bir anda, Faile’in bağırışlarını ve kapıyı dövmesini artık duyamadığını fark etti. Sürgüyü çekerek telaşla kapıyı açtı. Dışarıda, kalın ahşaptan parlak bir çelik yay çıkmıştı, halılarla süslü duvar boyunca, aralıklı yerleştirilmiş lambaların ışığında parlıyordu.</p>

    <p>Faile ellerini kaldırmış, kapıya yumruklarını savururken donakalmış öylece duruyordu. İri iri açılmış gözlerle, şaşkın şaşkın burnunun ucuna dokundu. “Bir santim daha,” dedi alçak bir sesle, “ve...”</p>

    <p>Aniden irkilerek kendini Perrin’e fırlattı, onu şiddetle kucakladı, tutarsız mırıltılar eşliğinde boynuna, sakalına öpücükler yağdırdı. Aynı hızla geriledi, endişeli ellerini göğsünde, kollarında dolaştırdı. “Yaralandın mı? İncindin mi? O sana?..”</p>

    <p>“Ben iyiyim,” dedi Perrin ona. “Ya sen? Seni korkutmak istememiştim.”</p>

    <p>Kız başını kaldırıp ona baktı. “Gerçekten mi? Hiçbir şey olmadı mı?”</p>

    <p>“Sapasağlamım. Ben...” Kızın şiddetli tokadı, başının, örse vurulmuş çekiç gibi çınlamasına sebep oldu.</p>

    <p>“Seni koca, kıllı hödük! Öldüğünü sandım! Seni öldürdüğünden korktum! Sandım ki!..” Perrin, ikinci tokadı havada yakalayınca sustu.</p>

    <p>“Lütfen bir daha bunu yapma,” dedi Perrin sessizce. Kızın yanağındaki el izi yanıyordu ve gecenin geri kalanı boyunca çenesinin ağrıyacağını düşünüyordu.</p>

    <p>Kızın bileğini, bir kuşun bacağını yakalamış gibi nazikçe tuttu, ama Faile ne kadar çabalarsa çabalasın, eli bir santimetre bile oynamadı. Demirhanede bütün gün çekiç sallamakla karşılaştırılınca, balta ile mücadelesinden sonra bile, onu tutmak hiç çaba gerektirmiyordu. Kız aniden kolunu yakalamasını görmezden gelmeye karar verdi ve gözlerini ona dikti; ne kara, ne altın gözler kırpılmadı. “Sana yardım edebilirdim. Beni dışarı atmaya hiç hakkın...”</p>

    <p>“Her tür hakkım vardı,” dedi Perrin kararlılıkla. “Yardım edemezdin. Kalsaydın, ikimiz de ölürdük. Bir yandan savaşırken –savaşmam gerektiği biçimde savaşırken–, diğer yandan seni de güvende tutamazdım.” Kız ağzını açtı, ama Perrin sesini yükselterek devam etti. “Bu sözcükten nefret ettiğini biliyorum. Sana porselen gibi davranmamak için elimden geleni yapıyorum, ama ölmeni izlememi isteyecek olursan, seni pazara götürülecek bir kuzu gibi bağlarım ve Luhhan Hanım’a gönderirim. O, bu tür saçmalıklara tahammül etmez.”</p>

    <p>Dilini dişine dayayıp, gevşek olup olmadığını anlamaya çalışırken, Faile’in Alsbet Luhhan ile laf yarıştırdığını görmeyi diledi. Demircinin karısı evi yönetmek için gereken çabadan daha fazlasını harcamadan kocasını hizada tutuyordu. Nynaeve bile, Luhhan Hanım’ın yakınında keskin diline dikkat ediyordu. Dişin hâlâ sağlam olduğuna karar verdi.</p>

    <p>Faile aniden alçak, gırtlaktan gelen bir kahkaha attı. “Gönderirdin, değil mi? Ama istesen Karanlık Varlık’la dans edebileceğini düşünme sakın.”</p>

    <p>Perrin o kadar şaşırmıştı ki, kızı bıraktı. Şimdi söylediği ile daha önce söyledikleri ve kızın alevlenmesine sebep olanlar arasında gerçek bir fark göremiyordu, ama kız bunu... sevgiyle karşılamıştı. Bu durum, Perrin’i öldürme tehdidinin tamamen şaka olduğundan emin olmasından kaynaklanmıyordu. Faile, üzerinde saklı hançerler taşıyordu ve onları nasıl kullanacağını biliyordu.</p>

    <p>Faile gizlice bileğini ovaladı ve alçak nefesle bir şeyler mırıldandı. Perrin, “kıllı öküz” sözlerini yakaladı ve kendi kendine, o aptal sakalın her telini keseceğine söz verdi. Yapacaktı.</p>

    <p>Faile yüksek sesle, “Balta. Onun yüzündendi değil mi? Yenidendoğan Ejder bizi öldürmeye çalıştı.”</p>

    <p>“Rand olmalı.” Perrin, bu adı vurgulayarak söylemişti. Rand’ı başka türlü düşünmek hoşuna gitmiyordu. Emond Meydanı’nda birlikte büyüdüğü Rand’ı hatırlamayı tercih ediyordu. “Ama bizi öldürmeye çalışmıyordu. O değil.”</p>

    <p>Kız ona çarpık çarpık, yüzünü buruştururcasına gülümsedi. “O denememişse, umarım asla denemez.”</p>

    <p>“Ne yaptığını bilmiyorum. Ama yine de kesmesini söyleyeceğim. Hem de hemen.”</p>

    <p>“Kendi güvenliği için bu kadar endişelenen bir adamı niye önemsemediğimi hiç bilmiyorum,” diye mırıldandı Faile.</p>

    <p>Perrin, ne demek istediğini merak ederek şaşkın şaşkın kaşlarını çattı, ama kız, kolunu onunkine geçirdi. Taş’ın içinde yürümeye başladıklarında Perrin hâlâ merak ediyordu. Baltayı olduğu yerde bıraktı; kapıya saplanmış haliyle kimseye zarar veremezdi.</p>

    <p class="paragraf">Dişlerini uzun saplı piposuna geçiren Mat, ceketinin önünü biraz daha açtı ve önünde yüzleri aşağıda yatmakta olan kartlara ve masanın ortasına yığılmış paralara yoğunlaşmaya çalıştı. Parlak kırmızı ceketini en iyi yünden, Andor desenleri ile yaptırmış, kol yenlerini ve yüksek yakasını altın ipliklerle işletmişti, ama Tear’ın, Andor’un ne kadar güneyinde olduğunu hatırlamadığı tek bir gün yoktu. Yüzünden aşağı ter akıyordu ve gömleğini sırtına yapıştırıyordu.</p>

    <p>Masadaki arkadaşlarından hiçbiri, Mat’inkinden daha kalın görünen ceketlere, ipekler, brokarlar ve saten çizgilerle dolu şişman kol yenlerine rağmen sıcaklığı fark etmiş görünmüyordu. Kırmızı ve altın rengi üniformalar içinde iki adam kumarcıların gümüş kupalarını şarapla dolu tutuyor, zeytin, peynir ve kuruyemiş dolu parlak gümüş tepsiler sunuyordu. Sıcak, hizmetkârları da etkilemiyor gibiydi, ama zaman zaman aralarından biri, kimsenin bakmadığını düşündüğü bir anda esniyordu. Gecenin geç saatleriydi.</p>

    <p>Mat, tekrar kontrol etmek için kartlarını kaldırmaktan kaçındı. Değişmiş olamazlardı. Üç hükümdar, beş takım arasında en yüksek üç kart, çoğu eli kazanmaya yeterdi.</p>

    <p>Zar oyununda kendini daha rahat hissederdi; gümüş paraların elli değişik zar oyununda el değiştirdiği, normalde kumar oynadığı yerlerde nadiren bir deste kart bulunabilirdi, ama bu genç Tearlı lordlar, zar oynamaktansa paçavralar giymeyi tercih ederdi. Köylüler zar atardı, ama bunu Mat’in işitebileceği bir yerde söylememeye dikkat ediyorlardı. Korktukları, onun kızması değildi, arkadaşı olduğunu düşündükleri kişinin kızmasıydı. Oynadıkları kıyma denilen bu oyunu, her saat, her gece, şehirde bu ve benzer adamlar sayesinde iyi para kazanan bir adam tarafından elle resmedilmiş ve boyanmış kartlar kullanarak oynuyorlardı. Onları yalnızca kadınlar ve atlar oyundan uzaklaştırabiliyordu, fakat bunlar da fazla uzun sürmüyordu,</p>

    <p>Yine de Mat oyunu çabuk öğrenmişti ve şansı zarlarda olduğu kadar iyi olmasa bile, idare ederdi. Kartlarının yanında şişman bir cüzdan yatıyordu ve cebinde daha da şişman olan başka bir cüzdan vardı. Bir zamanlar, Emond Meydanı’nda yaşarken bir servet sayacağı, hayatının geri kalanını lüks içinde yaşamasına yetecek kadar. İki Nehir’den ayrıldığından beri, lüks anlayışı değişmişti. Genç lordlar paralarını dikkatsiz, parlak yığınlar halinde tutuyordu, ama onun bazı eski alışkanlıkları değiştirmeye niyeti yoktu. Hanlarda ve meyhanelerde bazen çabuk ayrılması gerekmişti. Özellikle de şansı çokken.</p>

    <p>Dilediği gibi yaşamasına yetecek kadar parası olduğunda, hemen Taş’tan ayrılacaktı. Moiraine ne düşündüğünü anlamadan. İstediği olsaydı günler önce gitmiş olacaktı. Ama burada kazanılacak altınlar vardı. Bu masada geçireceği bir gece, ona meyhanelerde zar atarak bir haftada kazanacağı kadarını kazandıracaktı. Şansı yaver giderse.</p>

    <p>Kaşlarını hafifçe çattı ve kartlarının devam etmeye değecek kadar iyi olup olmadığından emin değilmiş gibi piposunu çekiştirdi. Genç lordlardan ikisinin dişlerinde de pipolar vardı, fakat bunlar amber parçalı, gümüş pipolardı. Sıcak, durgun Havada parfümlü tütünleri, bir hanımefendinin giyinme odasındaki ateş gibi kokuyordu. Onu öldürmesine ramak kalan bir hastalık, anılarında iyi danteller kadar çok delik bırakmıştı, ama bunu hatırlayacağından emindi. <em>Karanlık Varlık bile bunu unutmamı istemiş olamaz.</em></p>

    <p>“Deniz Halkı gemileri bugün rıhtıma yanaştı,” diye mırıldandı Reimon, piposunun üstünden. Geniş omuzlu genç lordun sakalı sivri bir uçla bitecek şekilde kesilmiş ve yağlanmıştı. Genç lordlar arasında en son moda buydu; Reimon da modayı kadınlar kadar iyi takip ediyordu. Bunu kumar oyunlarından yalnızca birazcık daha az özenle yapıyordu. Yeni bir kart almak için, masanın ortasındaki yığına gümüş bir kron attı. “Deniz Halkı gemisi. En hızlı gemilerin onlarınki olduğu söyleniyor. Rüzgârdan daha hızlıymışlar. Bunu görmek isterdim. Ruhum kavrulsun, ama isterdim!” Yeni kartına bakmaya zahmet etmedi; elinde tam beşli olana dek bakmazdı.</p>

    <p>Reimon ile Mat’in arasındaki tombul, pembe yanaklı adam güldü. “Gemiyi mi görmek istiyorsun, Reimon? Kızları demek istedin, değil mi? Kadınları. Egzotik Deniz Halkı güzelleri; halkaları, süsleri ve sallanan yürüyüşleri ile, hı?” Bir kron koydu ve kartını aldı, karta bakıp yüzünü buruşturdu. Bunun hiç anlamı yoktu; yüzüne bakılırsa Edorion’un kartları hep düşük ve uyumsuz kartlardı. Ama kaybettiğinden daha fazlasını kazanıyordu. “Eh, belki şansım Deniz Halkı kızlarıyla daha iyi olur.”</p>

    <p>Kart dağıtan, Mat’in diğer yanındaki uzun boylu, ince, Reimon’unkinden daha kara ve parlak sakallı adam, parmağını burnunun yanına koydu. “Şansının onlarla yaver gideceğini mi düşünüyorsun, Edorion? Ne kadar kendi içlerine kapalı olduklarına bakarak, parfümlerinin kokusunu alabilirsen kendini şanslı saymalısın.” Elini salladı, içini çekerek derin derin nefes aldı ve diğer lordlar, hatta Edorion bile güldü.</p>

    <p>Estean adlı sade yüzlü bir genç, en yüksek sesle kahkaha atandı. Alnına düşüp duran düz saçlarını sıvazladı. Bu adamı kötü yünden sarı bir ceketin içine koysan, Tear’daki en zengin mülklere sahip Yüksek Lordun oğlu ve masadaki en zengin kişi değil, bir çiftçi sanılabilirdi. Aynı zamanda, diğerlerinden daha fazla şarap içmişti.</p>

    <p>Yanındaki adamın karşısında sallanan, Baran adlı, hep keskin burnundan aşağı bakar gibi görünen züppe adama doğru sallanan Estean, kart dağıtanı sarsak parmağıyla dürtükledi. Baran, Estean’ın kusmasından korkar gibi, piposunun üzerinden ağzını çarpıtarak geriledi.</p>

    <p>“Bu iyiydi, Carlomin,” dedi Estean homurdanarak. “Sence de öyle, değil mi Baran? Edorion parfüm kokusu bile alamaz. Şansını denemek istiyorsa... kumar oynayacaksa... buradaki Mat gibi Aiel karılarının peşine düşsün. Onca mızrak ve hançer. Ruhum kavrulsun. Bir aslanı dansa kaldırmak gibi.” Masanın çevresine ölüm sessizliği çöktü. Estean yalnız bir kahkaha attı, sonra gözlerini kırpıştırdı ve parmaklarını yine saçlarından geçirdi. “Sorun ne? Bir şey mi söyledim? Ah! Ah, evet. Onlar.”</p>

    <p>Mat kaşlarını çatmaktan kendini zar zor alıkoydu. Aptalın Aiel konusunu açması gerekiyordu sanki. Daha kötü tek konu Aes Sedailer olabilirdi; tek bir Aes Sedai yerine koridorlarda dolaşan, yollarına çıkan her Tearlıya küçümseyerek bakan Aielleri tercih ederlerdi ve bu adamlar en az dört Aes Sedaileri olduğunu düşünüyordu. Cüzdanından bir Andor gümüş kronu çıkarıp masaya koydu ve ortadaki yığına doğru ittirdi. Carlomin kartı yavaşça verdi.</p>

    <p>Mat, kartı dikkatle, tırnak ucuyla kaldırdı ve gözünü bile kırpmadı. Kupa Kralı, Tear’ın Yüksek Lordu. Destedeki hükümdarlar, kartların yapıldığı ülkeye göre değişiyordu ve ulusun kendi hükümdarı hep Kupa Kralı ya da Kraliçesi, yani en yüksek kart oluyordu. Bu kartlar eskiydi. Mat Kupa Kralı olarak Rand’ın yüzünü ya da ona çok benzeyen bir yüzü gösteren, Ejder sancağını da sergileyen desteler görmüştü bile. Tear hükümdarı Rand; bu kulağa son derece saçma gelse de, kendi kendini çimdiklemek istiyordu. Rand bir çobandı, aşırı ciddi ve sorumlu davranmadığı zaman birlikte eğlenilebilecek iyi biri. Rand artık, Yenidendoğan Ejder’di; bu Mat’e, orada, Moiraine’in dilediği zaman elinin altında bulabileceği bir yerde, Rand’ın şimdi ne yapacağını görmek için bekleyerek oturmakla, süzme salaklık ettiğini söylüyordu. Belki Thom Merrilin onunla gelirdi. Ya da Perrin. Yalnız, Thom gitmeyi hiç düşünmüyormuş gibi Taş’a yerleşmişti ve Perrin, Faile işaret etmediği sürece hiçbir yere gitmeyecekti. Eh, gerekirse Mat yalnız yolculuk etmeye hazırdı.</p>

    <p>Ama masanın ortasında gümüş, lordcukların önünde ise altın vardı ve beşinci hükümdar da ona verilirse kıymada onu yenebilecek el yoktu. Buna gerçekten ihtiyacı olduğundan değil. Zihninde aniden şansın kıpırtılarını hissetti. Zarlarda olduğu gibi değil, elbette, ama kimsenin dört hükümdarı yenemeyeceğinden neredeyse emindi. Tearlılar bütün gece çılgınlar gibi kumar oynamış, masanın üzerinde on çiftlik edecek paralar hızla el değiştirmişti.</p>

    <p>Ama Carlomin, dördüncü kartını almak yerine elindeki kartlara bakıyordu ve Baran şiddetle piposunu çekiştirerek cebine sokmaya hazırmış gibi önündeki paraları üst üste diziyordu. Reimon, sakalının ardında alnını kırıştırmıştı ve Edorion tırnaklarına kaşlarını çatıyordu. Yalnızca Estean etkilenmemiş görünüyordu; kararsızca sırıtarak masada oturanlara göz gezdiriyordu, belki söylediklerini unutmuştu bile. Normalde, Aieller konusu açıldığı zaman durumu düzeltmeyi başarıyorlardı, ama saat geç olmuştu ve başka şarap akmıştı.</p>

    <p>Mat onların ve altınlarının yürüyüp gitmesini engellemek için düşüncelerini bir yokladı. Yüzlerine attığı tek bakış, konuyu değiştirmenin yeterli olmayacağını söylüyordu Ama başka bir yol vardı. Aiellere gülmelerini sağlarsa... <em>Bana da gülmelerine değer mi?</em> Piposunun sapını çiğneyerek başka bir şey düşünmeye çalıştı.</p>

    <p>Baran iki eliyle birer altın yığını aldı ve ceplerine kaldıracak oldu.</p>

    <p>“Şu Deniz Halkı kadınlarını ben de bir denemeliyim,” dedi Mat çabucak, piposunu çıkarıp sallayarak. “Aiel kızları kovaladığın zaman tuhaf şeyler oluyor. Çok tuhaf. Kızların Öpücüğü dedikleri oyun gibi.” Dikkatlerini çekmişti, ama Baran henüz paraları masaya koymamıştı ve Carlomin hâlâ kart alacak gibi görünmüyordu.</p>

    <p>Estean sarhoş bir edayla kahkaha attı. “Herhalde kaburgalarına sapladıkları mızrakla öpüyorlardır seni. Mızrağın Kızları, anladın mı? Çelik. Kaburgalarında mızrak. Ruhum kavrulsun!” Başka kimse gülmedi. Ama dinliyorlardı.</p>

    <p>“Pek değil.” Mat sırıtmayı başardı. <em>Yak beni, bu kadarını anlattım bile. Kalanını anlatsam da olur.</em> “Rhuarc Kızlarla iyi anlaşmak istiyorsam, onlara Kızların Öpücüğü’nün nasıl oynandığını sormam gerektiğini söyledi. Onları tanımanın en iyi yolunun bu olduğunu söyledi.” Hâlâ evdeki, Papatyaları Öp oyunu gibi bir öpücük oyunu gibi geliyordu kulağa. Aiel klan şefinin şaka yapacak bir adam olduğunu hiç düşünmemişti. Bir dahaki sefere daha ihtiyatlı olacaktı. Sırıtışını iyileştirmek için çaba gösterdi. “Bu yüzden Bain ve...” Reimon sabırsızca kaşlarını çattı. Hiçbiri? Rhuarc dışındaki Aiellerin ismini bilmiyordu ve yine hiçbiri bilmek istemiyordu. “...kaz kadar aptal biri gibi gittim ve bana göstermelerini istedim.” Yüzlerinde beliren geniş sırıtışlara bakarak şüphelenmesi gerekirdi. Bir farenin dansa kaldırdığı kediler gibi. “Ben ne olduğunu anlamadan boynuma yaka gibi bir avuç mızrak dayandı. Tek hapşırıkla tıraşımı olabilirdim.”</p>

    <p>Masanın çevresindekiler, Reimon’un hırıldamaları ve Estean’ın şaraba boğulmuş anırmaları karşısında, kahkahaya boğuldu.</p>

    <p>Mat gülmelerine izin verdi. Parmağını oynatacak olsa derisini delecek mızrakları hâlâ hissedebiliyordu. Kahkahalar atan Bain, ona Kızların Öpücüğü oynamak isteyen adam duyduğunu hatırlamadığını söylüyordu.</p>

    <p>Carlomin sakalını sıvazladı ve Mat’in tereddüdüne karşı konuştu. “Burada duramazsın. Devam et. Ne zaman oldu bu? İddiaya girerim, iki gece önce olmuştur. Oyun için gelmemiştin ve kimse nerede olduğunu bilmiyordu.”</p>

    <p>“O gece Thom Merrilin ile taş oynadım,” dedi Mat hemen. “Bu günler önceydi.” Yüzünü ifadesiz tutarak yalan söyleyebildiği için memnundu. “Her biri birer öpücük aldı. O kadar. Kız iyi bir öpücük olduğunu düşünüyorsa mızrakları biraz çekiyorlardı. Değilse, biraz daha ittiriyorlardı; teşvik etmek için, diyebilirsin. O kadardı. Size şu kadarını söyleyeyim; tıraş olurken kendimi daha fazla keserim.”</p>

    <p>Piposunu yine dişlerinin arasına sıkıştırdı. Daha fazlasını bilmek istiyorlarsa, gidip oyunu oynamak istediklerini söylemeliydiler. Mat aralarından bazılarının yeterince aptal olduğunu umdu. <em>Lanet Aiel kadınlar ve lanet mızrakları</em>. Gün doğumuna dek yatağına gidememişti.</p>

    <p>“Benim için yeterden de fazla,” dedi Carlomin kuru kuru. “Değilse Işık ruhumu kavursun.” Masanın ortasına gümüş bir kron attı ve kendine bir kart çekti. “Kızların Öpücüğü.” Sarsılarak güldü ve masanın çevresinde yeni bir kahkaha dalgası dolaştı.</p>

    <p>Baran beşinci kartını aldı ve Estean önündeki yığından bir para alıp ne olduğuna baktı. Şimdi durmayacaklardı.</p>

    <p>“Vahşiler,” diye mırıldandı Baran piposunun üzerinden. “Cahil vahşiler. Oldukları bu işte, ruhum kavrulsun. Kıraç’ta mağaralarda yaşıyorlar. Mağaralarda! Kıraç’ta vahşilerden başka kimse yaşamaz.”</p>

    <p>Reimon başını salladı. “En azından Lord Ejder’e hizmet ediyorlar. Öyle olmasa yüz Savunucu alıp Taş’ı onlardan temizlerdim.” Baran ve Carlomin haşin bir biçimde onaylayarak hırladı.</p>

    <p>Mat’in yüzünü ifadesiz tutmak için çaba göstermesi gerekmedi. Aynısını daha önce de duymuştu. Kimse yerine getirmeni beklemezken böbürlenmek kolaydı. Yüz Savunucu? Bir sebepten Rand kenara çekilse bile, Taş’ı tutan birkaç yüz Aiel Tear’ın çıkartabileceği en büyük orduya karşı savunabilirdi onu. Aslında Taş’ı istediklerinden değil. Mat yalnızca Rand yüzünden orada olduklarını tahmin ediyordu. Bu lordcuklardan herhangi birinin bunu anladığını sanmıyordu, ama bilseler de kendilerini daha iyi hissetmelerini sağlayacağını düşünmüyordu.</p>

    <p>“Mat.” Estean kartlarını bir elinde açtı ve ne şekilde sıralanacaklarından emin değilmiş gibi yeniden düzenledi. “Mat, Lord Ejder’le konuşursun, değil mi?”</p>

    <p>“Hangi konuda?” diye sordu Mat ihtiyatla. Bu Tearlılar arasında, hoşuna gidenden daha fazla kişi Rand’la birlikte büyüdüğünü biliyordu ve yanlarında olmadığı bütün zamanı Rand’la kol kola geçirdiğini düşünüyor gibiydiler. Yönlendirebiliyor olsa, aralarından hiçbiri kendi kardeşinin yanına bile gitmezdi. Mat neden kendisinin, daha aptal görüldüğünü bilmiyordu.</p>

    <p>“Söylemedim mi?” Sade yüzlü adam gözlerini kısarak kartlarına baktı ve başını kaşıdı, sonra neşelendi. “Ah, evet. Bildirisi, Mat. Lord Ejder’in. Sonuncusu. Sıradan insanların, lordları hâkim önüne çağırabilme hakkı olduğunu söylediği. Bir lordun hâkim önüne çağrıldığı nerede görülmüş? Hem de köylüler tarafından!”</p>

    <p>Mat’in eli cüzdanı üzerinde öyle gerildi ki, içindeki paraların birbirine sürtündüğünü hissetti. “Bir balıkçının kızına, kız ne derse desin dilediğini yaptığın için ya da pelerinine çamur sıçratması yüzünden bir çiftçiyi dövdürdüğün için yargılansan ayıp olurdu,” dedi sessizce.</p>

    <p>Diğerleri ruh halini anlayarak huzursuzca kıpırdandı, ama Estean başını öyle bir salladı ki, düşecek gibi oldu. “Kesinlikle. Ama buna gelmez, elbette. Bir hâkimin önünde yargılanan bir lord, ha? Elbette olmaz. Hayatta olmaz.” Kartlarına bakarak sarhoş sarhoş güldü. “Balıkçı kızı olmaz. Ne kadar yıkatırsan yıkat balık kokar, anlıyor musun. Tombul bir çiftçi kızı en iyisidir.”</p>

    <p>Mat kendi kendine kumar oynamak için orada olduğunu söyledi. Kendi kendine, aptalın saçmalıklarını duymazdan gelmesini söyledi. Kendine Estean’ın cüzdanından ne kadar çok altın alacağını hatırlattı. Ama dili dinlemedi. “İşin nereye varacağını kim bilebilir? Belki adam işi asmaya kadar götürür.”</p>

    <p>Edorion ona yan yan, ihtiyatlı, huzursuz bir bakış fırlattı. “Bu... bu sıradan insanlar hakkında konuşmamız şart mı, Estean? İhtiyar Astoril’in kızlarına ne dersin? Hangisiyle evleneceğine karar verdin mi?”</p>

    <p>“Ne? Ah. Sanırım yazı tura atacağım.” Estean, kartlarına bakıp kaşlarını çattı, birinin yerini değiştirdi, yine kaşlarını çattı. “Medore’nin iki üç güzel hizmetçisi var. Belki Medore ile evlenirim.”</p>

    <p>Mat, çiftçi suratlı adamın yüzünü yumruklamamak için gümüş şarap kadehinden uzun bir yudum aldı. Hâlâ ilk kadehiydi; iki hizmetkâr daha fazlasını eklemeye çalışmaktan vazgeçmişti. Estean’a vuracak olsa, hiçbiri onu engellemek için kılını kıpırdatmazdı. Estean bile. Çünkü o Lord Ejder’in arkadaşıydı. Mat, şehirde bir meyhanede olduğunu, gemicinin birinin şansını sorguladığını ve postu deldirmemek için çevik diline, çevik ayaklara ya da çevik ellerine güvenmesi gerektiğini diledi.</p>

    <p>Edorion, ruh halini kestirmeye çalışarak yine Mat’e baktı. “Bugün bir söylenti duydum. Lord Ejder Illian’a savaş açıyormuş.”</p>

    <p>Mat şarapla boğulacak gibi oldu. “Savaş mı?” dedi tükürükler saçarak.</p>

    <p>“Savaş,” diye onayladı Reimon mutlulukla, piposunun sapının üzerinden.</p>

    <p>“Emin misin?” dedi Carlomin ve Baran ekledi. “Ben söylenti duymadım.”</p>

    <p>“Bugün üç dört kişiden duydum.” Edorion kartlarına dalmış gibiydi. “Ne kadar doğru olduğunu kim bilebilir?”</p>

    <p>“Doğru olmalı,” dedi Reimon. “<em>Callandor</em>’u tutarak bize önderlik edecek Lord Ejder varken, savaşmamız bile gerekmez. Illian ordularını dağıtır ve biz doğrudan Illian’a gireriz. Bir açıdan çok kötü. Değilse ruhum kavrulsun. Illianlılarla kılıç çarpıştırmayı isterdim.”</p>

    <p>“Lord Ejder önderlik ederken şansın olmayacak,” dedi Baran. “Ejder sancağını görür görmez dizlerinin üstüne çökerler.”</p>

    <p>“Ve çökmezlerse,” diye ekledi Carlomin gülerek, “Lord Ejder onları durdukları yerde şimşeklerle patlatır.”</p>

    <p>“Önce Illian,” dedi Reimon. “Ve sonra... Sonra Lord Ejder için dünyayı fethederiz. Ona böyle dediğimi söyle. Mat. Bütün dünya.”</p>

    <p>Mat başını iki yana salladı. Bir ay önce olsa, yönlendirilebilen, delirip korkunç bir biçimde ölecek bir adam fikri ile dehşete düşerlerdi. Şimdi Rand’ı takip ederek savaşa gitmeye, savaşı kazanması için gücüne güvenmeye hazırdılar. Bu şekilde ifade edecek olmasalar bile, Güç’e güvenmeye hazırdılar. Ama Mat tutunacak bir şeye ihtiyaç duyduklarını tahmin ediyordu. Aşılmaz Taş Aiellerin elindeydi. Yenidendoğan Ejder, başlarının otuz metre üstündeki odasındaydı ve <em>Callandor</em> yanındaydı. Tearlıların üç bin senelik inanç ve tarihleri yıkılmıştı; dünya tepetaklak olmuştu. Mat kendisi olsa daha iyi baş edip edemeyeceğini merak etti; onun dünyası da bir seneden fazladır biraz çarpılmıştı. Elinin arkasında, parmaklarının üstünde bir Tear altın kronunu yuvarladı. Ne kadar iyi başa çıkmış olursa olsun, geri dönmeyecekti.</p>

    <p>“Ne zaman savaşa gidiyoruz, Mat?” diye sordu Baran.</p>

    <p>“Bilmiyorum,” dedi Mat yavaşça. “Rand’ın savaş başlatacağını sanmıyorum.” Çoktan delirmemişse. Bunu düşünmeye gerek yoktu.</p>

    <p>Diğerleri, ona yarın güneşin doğmayacağını söylemiş gibi baktılar.</p>

    <p>“Hepimiz Lord Ejder’e sadığız elbette.” Edorion kartlarına bakıp kaşlarını çattı. “Ama kırsalda... Yüksek Lordlardan bazılarının, birkaçının Taş’ı geri alacak bir ordu kurmaya çalıştığını duydum.” Aniden herkes bakışlarını Mat’ten kaçırdı, ama Estean hâlâ kartlarını çözmeye çalışıyor gibi görünüyordu. “Lord Ejder bizi savaşa götürdüğünde çözülecekler elbette. Her durumda, biz, burada, Taş’ta olanlar sadığız. Eminim Yüksek Lordlar da öyledir. Onlar kırsalda birkaç kişi.”</p>

    <p>Sadakatleri, Yenidendoğan Ejder karşısındaki korkularından daha büyük değildi. Mat bir an Rand’ı bir engerek çukurunda yalnız bırakmayı planladığını hissetti. Sonra Rand’ın ne olduğunu hatırladı. Aslında bu bir tavuk kümesine gelincik bırakmaktan farklı değildi. Rand dostuydu. Ama Yenidendoğan Ejder... Kim Yenidendoğan Ejder’in dostu olabilirdi ki? <em>Ben kimseyi terk etmiyorum. İstese muhtemelen Taş’ı tepemize indirebilirdi. Benim de tepeme. Kendine yine gitme zamanının geldiğini söyledi.</em></p>

    <p>“Balıkçı kızı olmaz,” diye mırıldandı Estean. “Lord Ejder’le konuşursun.”</p>

    <p>“Senin sıran Mat,” dedi Carlomin endişeyle. Yarı korkmuş görünüyordu, ama neyden korktuğunu –Estean’ın Mat’i yine kızdıracağından mı, yoksa sohbetin yine sadakate döneceğinden mi– bilmek olanaksızdı. “Beşinci kartı alacak mısın, yoksa bırakacak mısın?”</p>

    <p>Mat dikkatini yitirdiğini fark etti. O ve Carlomin dışında herkesin beş kartı vardı, ama Reimon oyundan çıktığını ifade etmek için kendi kartlarını yüzleri aşağı bakacak şekilde para yığınının yanına bırakmıştı. Mat düşünür gibi yaparak tereddüt etti, sonra içini çekerek yığına bir para daha attı.</p>

    <p>Gümüş kron dönerek sıçrarken, şansının aniden bir sızıntıdan sele dönüştüğünü hissetti. Masanın üzerinde gümüşün her çınlaması kafasında yankılandı; yazı ya da tura diyebilirdi ve paranın her sıçrayışta nasıl düşeceğini söyleyebilirdi. Tıpkı Carlomin önüne bırakmadan önce kartının ne olduğunu bildiği gibi.</p>

    <p>Kartları masanın üzerinde bir araya toplayıp bir elinde açtı. Diğer dördünün yanında Alev Hükümdarı ona bakıyordu: avucunda bir alev dengeleyen Amyrlin Makamı, ama Siuan Sanche’ye hiç benzemiyordu. Tearlılar Aes Sedailer hakkında ne hissederse hissetsin, Tar Valon’un gücünü yine de kabulleniyorlardı, ama destedeki en düşük takım Alevlerdi.</p>

    <p>Beşinin birden ona gelmesi olasılığı neydi? Zar gibi gelişigüzel şeylerde şansı hep iyi giderdi, ama belki birazı kartlara da bulaşmaya başlamıştı. “Öyle değilse Işık kemiklerimi yaksın,” diye mırıldandı. Ya da söylemek istediği buydu.</p>

    <p>“İşte,” diye bağırdı Estean. “Bu sefer inkâr edemezsin. Bu Kadim Lisan’dı. Yanmak ve kemikler hakkında bir şey.” Sırıtarak masanın çevresinde oturanlara baktı. “Öğretmenim benimle gurur duyardı. Ona bir armağan göndermeliyim. Nereye gittiğini bulabilirsem elbette.”</p>

    <p>Asillerin Kadim Lisan’ı konuşabildiği varsaydırdı, ama aslında pek az kişinin Estean’dan daha fazla bilgisi vardı. Genç lordlar Mat’in tam olarak ne söylediğini tartışmaya koyuldular. Sıcaklık hakkında bir yorum olduğunu düşünüyor gibiydiler.</p>

    <p>Ağzından çıkan sözleri hatırlamaya çalışırken Mat’in tüyleri diken diken oldu. Bir dizi anlamsız laf, ama anlaması gerektiğini düşünüyordu. <em>Kavrul, Moiraine! Beni rahat bıraksaydı hafızamda bir araba ve atlarının geçebileceği kadar geniş delikler olmazdı ve ağzımdan bu tür... lanet laflar fışkırmazdı.</em> Aynı zamanda bir cep dolusu altınla dünyayı dolaşmak yerine babasının ineklerini sağıyor olurdu, ama işin bu kısmını görmezden gelmeyi başardı.</p>

    <p>“Kumar oynamaya mı geldiniz,” dedi sertçe, “yoksa örgü ören ihtiyar kadınlar gibi gevezelik etmeye mi?”</p>

    <p>“Kumar oynamak için,” dedi Baran kısaca. “Üç altın kron!” Paraları yığına attı.</p>

    <p>“Ben de üç tane daha.” Estean hıçkırdı ve yığına altı altın para ekledi.</p>

    <p>Mat sırıtmasını bastırırken Kadim Lisan’ı unuttu. Yeterince kolaydı; düşünmek istemiyordu. Dahası, böyle güçlü başlıyorlarsa, bu elle, sabah gitmesine yetecek kadar kazanırdı. <em>Ve Rand bir savaş başlatacak kadar deliyse, yürümem gerekse bile giderim.</em></p>

    <p>Dışarıda, karanlığın içinde bir horoz öttü. Mat huzursuzca kıpırdandı ve kendi kendine aptallık etmemesini söyledi. Kimse ölmeyecekti.</p>

    <p>Gözlerini kartına indirdi... ve kırpıştırdı. Amyrlin Makamı’nın elindeki alev yerini bir hançere bırakmıştı. O kendi kendine yorulduğunu ve hayal görmeye başladığını söylerken, kadın minik hançeri elinin arkasına sapladı.</p>

    <p>Mat boğuk bir haykırışla kartları fırlattı ve kendini arkaya attı. Sandalyesini devirdi, düşerken iki ayağıyla masayı tekmeledi. Hava bal gibi yoğunlaştı. Her şey zaman yavaşlamış gibi hareket ediyordu, ama aynı zamanda her şey aynı anda oluyordu. Haykırışını başkaları yankıladı, bir mağaranın içinde yansıyan boş bağırışlar. O ve sandalye arkaya, aşağı süzüldü; masa havalandı.</p>

    <p>Alev Hükümdarı havada asılı kaldı, irileşti, zalim bir gülümsemeyle ona tepeden baktı. Şimdi insan boyutlarına yakın, karttan çıkmaya başladı; hâlâ bir resimdi, derinliği yoktu, ama çoktan yüreğine saplanmış gibi kızarmış hançeriyle Mat’e doğru uzandı. Yanında Kupa Hükümdarı, Tear Yüksek Lordu kılıcını çekerek büyümeye başladı.</p>

    <p>Mat süzüldü, ama bir şekilde sol yenindeki hançere ulaşmayı başardı ve aynı hareketin devamı olarak doğrudan Amyrlin’in yüreğine fırlattı. O şeyin bir yüreği varsa. İkinci hançer hızla sol eline geldi ve daha da hızlı terk etti. İki hançer kaz tüyü gibi havada süzüldü. Mat çığlık atmak istedi, ama ilk şok ve öfke haykırışı hâlâ ağzını dolduruyordu. Değnek Hükümdarı, değneği cop gibi tutan Andor Kraliçesi, ilk iki kartın yanında genişliyordu. Kızıl altın saçları deli bir kadının hırlamasını çevreliyordu.</p>

    <p>Mat hâlâ düşüyor, hâlâ aynı uzamış haykırışı koparıyordu. Amyrlin kartından kurtuldu, Yüksek Lord kılıcıyla dışarı adım attı. Düz şekiller de Mat kadar yavaş hareket ediyordu. Neredeyse. Ellerindeki çeliklerin kesebildiğine ilişkin kanıtı vardı ve kuşkusuz değnek kafa kırabilirdi. Mat’in kafasını.</p>

    <p>Fırlattığı hançerler jöleye batarmış gibi hareket ediyordu. Mat horozun kendisi için öttüğünden emindi. Babası ne demiş olursa olsun, alamet gerçekti. Ama Mat pes edip ölmeyecekti. Bir şekilde ceketinin altından iki hançer çıkarmış, iki elinde tutuyordu. Havanın ortasında dönmeye çalışarak ayaklarını altına aldı, bir hançeri değnekli, altın saçlı şekle fırlattı. Dönmeye çalışırken, yüzüstü düşmeye hazırlanırken diğerini elinde tuttu...</p>

    <p>Dünya normal hızına döndü. Mat yan tarafına düştü ve bütün nefesi boşaldı. Ümitsizce ayağa kalkmaya çabalarken ceketinin altından bir kart daha çıkardı. Hançerin fazlası olmaz, demişti Thom. İkisine de ihtiyaç yoktu.</p>

    <p>Bir an kartların ve şekillerin kaybolmuş olduğunu düşündü. Ya da her şeyi hayal ettiğini. Belki delirmekte olan oydu. Sonra normal boyuna dönmüş, titremeye devam eden hançerleriyle koyu renk ahşap panellerden birine çivilenmiş kartları gördü. Derin, perişan bir nefes aldı.</p>

    <p>Masa yan yatmıştı, paralar hâlâ yerde dönüyordu ve lordcuklarla hizmetkârlar dağınık kartların arasına çökmüştü. Ağızları bir karış açık Mat ve duvardaki, ellerindeki hançerlerine aynı ölçüde iri gözlerle bakıyorlardı. Estean bir şekilde devrilmeden kalmış gümüş bir sürahi kaptı ve şarabı boğazından aşağı dökmeye başladı. Fazlası çenesinden göğsüne aktı.</p>

    <p>“Sırf kazanan kâğıtların yok diye,” dedi Edorion boğuk bir sesle, “böyle...” Ürpererek sustu</p>

    <p>“Sen de gördün.” Mat hançerleri kınlarına soktu. Elinin arkasındaki minik yaradan ince bir kan sızıyordu. “Kör numarası yapma!”</p>

    <p>“Ben hiçbir şey görmedim,” dedi Reimon kupkuru bir sesle. “Hiçbir şey!” Yerde sürünerek altın ve gümüş paraları toplamaya başladı. Dünyadaki en önemli şey paralarmış gibi onlara yoğunlaşmıştı. Diğerleri de aynısını yapıyordu. Tek istisna, şarap kalıp kalmadığını görmek için devrilmiş sürahileri araştırmakta olan Estean’dı. Hizmetkârlardan biri yüzünü ellerine saklamıştı; diğeri gözlerini kapatmış, alçak, nefes nefese sızlanırcasına dua ediyordu.</p>

    <p>Mat bir küfür sallayarak hançerlerinin panele çivilediği üç karta bakmaya gitti. Yine yalnızca oyun kartı olmuşlardı; berrak lakesi çatlamış katı kâğıtlar. Ama Amyrlin şekli hâlâ bir alev yerine hançer tutuyordu. Mat kan tadı aldı ve elindeki kesiği emmekte olduğunu fark etti.</p>

    <p>Telaşla hançerlerini kurtardı, kartları yırttı ve hançerleri kaldırdı. Bir an sonra yere saçılmış kartları buldu. Para ve Rüzgâr Hükümdarlarını buldu ve onları da yırttı. Kendini biraz aptal hissetti. Her şey olup bitmişti ve kartlar yine yalnızca karttı, ama elinde değildi.</p>

    <p>Elleri ve dizleri üzerinde emekleyen genç lordlardan hiçbiri onu durdurmaya çalışmadı. Ona bakmadan yolundan kaçıştılar. Bu gece daha fazla kumar oynanmayacaktı ve muhtemelen gelecek gecelerde de oynanmayacaktı. En azından Mat’le. Ne olmuşsa, onun hedef alındığı açıktı. Daha da açık olan, Tek Güç ile yapılmış olması gerektiğiydi. Bunun bir parçası olmak istemiyorlardı.</p>

    <p>“Kavrulası Rand!” diye mırıldandı alçak sesle. “Delirmek zorundaysan, beni dışında tut!” Piposu iki parça halinde yatıyordu, sapı temiz bir ısırıkla ayrılmıştı. Öfkeyle cüzdanını yerden aldı ve odadan çıkıp gitti.</p>

    <p class="paragraf">Kararmış odasında, beş kişiye yetecek kadar geniş bir yatakta Rand huzursuzca dönüyordu. Rüya görüyordu.</p>

    <p>Gölgeli bir ormanda Moiraine onu keskin bir sopayla Amyrlin Makamı’nın bir kütüğün üzerinde, ellerinde Rand’ın boynu için bir halat yular, beklemekte olduğu yere doğru dürtüklüyordu. Ağaçların arasında bulanık, yarı görünür şekiller hareket ediyor, gizlice izliyor, onu avlıyordu; orada solgun ışıkta bir hançerin çeliği parlıyor, burada bağlamak için kullanılacak halatlar görüyordu. İnce ve omzundan yüksek olmayan Moiraine’in yüzünde, daha önce hiç görmediği bir ifade vardı. Korku. Terleyerek daha şiddetli dürtükledi ve onu Amyrlin’in yularına doğru koşturmaya çalıştı. Gölgelerde Karanlıkdostları ve Terkedilmişler, ileride Beyaz Kule’nin yuları, arkada Moiraine. Moiraine’in sopasından kaçınarak kaçtı.</p>

    <p>“Bunun için çok geç,” diye seslendi Moiraine arkasından, ama Rand geri dönmeliydi. Geri.</p>

    <p>Mırıldanarak yatağında kıvrandı, sonra bir an daha rahat nefes alarak durdu.</p>

    <p>Köyün yakınlarındaki Suormanı’ndaydı. Ağaçların arasından yatık gelen güneş ışığı önündeki gölette kıvılcımlanıyordu. Göletin bu ucundaki kayaların üzerinde yosunlar vardı ve otuz adım ötedeki diğer uç yabançiçeklerinden bir yayla çevrilmişti. Çocukken burada yüzmeyi öğrenmişti.</p>

    <p>“Şimdi yüzmelisin.”</p>

    <p>İrkilerek döndü. Min oğlan ceketi ve pantolonu içinde sırıtarak duruyordu ve yanında kızıl altın bukleleriyle, annesinin sarayına uyacak yeşil, ipek bir elbisenin içinde Elayne vardı.</p>

    <p>Konuşan Min’di, ama Elayne ekledi, “Su davetkâr görünüyor, Rand. Burada bizi kimse rahatsız etmez.”</p>

    <p>“Bilmiyorum,” diye başladı yavaşça. Min parmaklarını ensesine doladı, ayak parmaklarının ucunda yükseldi, Rand’ı kendine çekip öperek sözünü kesti.</p>

    <p>Yumuşak bir mırıltıyla Elayne’in sözlerini tekrarladı. “Burada bizi kimse rahatsız etmez.” Geriledi, ceketini çıkardı ve gömleğinin bağcıklarını çözmeye başladı.</p>

    <p>Rand bakakaldı. Elayne’in elbisesinin yosunlu yerde yattığını görünce daha da şaşırdı. Kız-Veliaht kollarını çaprazlayarak eğilmiş, iç gömleğinin eteklerini topluyordu.</p>

    <p>“Ne yapıyorsunuz?” diye sordu boğulurcasına.</p>

    <p>“Seninle yüzmeye hazırlanıyoruz,” diye yanıt verdi Min.</p>

    <p>Elayne ona gülümsedi ve iç gömleğini başının üzerine çekti.</p>

    <p>Rand, gönülsüzce, ama telaşla döndü. Ve kendini iri, kara gözleriyle hüzünle onu izleyen Egwene’e bakarken buldu. Kız tek söz etmeden döndü ve ağaçların arasında kayboldu.</p>

    <p>“Dur!” diye bağırdı arkasından. “Açıklayabilirim.”</p>

    <p>Koşmaya başladı; onu bulmak zorundaydı. Ama ağaçların kenarına ulaştığında Min’in sesi onu durdurdu.</p>

    <p>“Gitme, Rand.”</p>

    <p>O ve Elayne suya girmişti bile, tembel tembel göletin ortasına yüzerlerken yalnızca başları görünüyordu.</p>

    <p>“Geri dön,” diye seslendi Elayne, çağırmak için ince kolunu kaldırarak. “İstediğin şeyi hak etmiyor musun?”</p>

    <p>Rand ayak değiştirdi, hareket etmek istiyordu, ama hangi yöne gideceğine karar veremiyordu. İstediği şey. Sözler tuhaf geliyordu. Ne istiyordu ki? Elini yüzüne kaldırdı ve ter gibi gelen şeyi silmeye çalıştı. İltihaplanmış deri, avucundaki balıkçıl damgasını neredeyse silmişti; kırmızı kenarlı yarıkların içinden beyaz kemik görünüyordu.</p>

    <p>İrkilerek uyandı ve karanlık sıcağın içinde titreyerek yattı. İç çamaşırları ve altındaki keten çarşaflar, terden sırılsıklam olmuştu. Yan tarafı, eski yaranın doğru düzgün iyileşmediği yerde yanıyordu. Kaba yaranın üzerinde elini gezdirdi. Yaklaşık iki buçuk santim boyunda bir çemberdi ve bunca zaman geçmesine rağmen hâlâ hassastı. Moiraine’in Aes Sedai Şifası’ndan sonra bile doğru düzgün iyileşmemişti. <em>Ama henüz çürümüyorum. Ve delirmedim de. Henüz değil.</em> Henüz değil. Bu her şeyi anlatıyordu. Kahkaha atmak istedi ve bunun çoktan biraz delirmiş olduğunu mu gösterdiğini merak etti.</p>

    <p>Min ve Elayne’i düşlemek, onları şey gibi... Eh, bu delilik değildi, ama aptallık olduğu kesindi. İkisi de uyanıkken ona bu şekilde bakmamıştı. Çocukluklarından beri Egwene ile sözlü sayılırlardı. Evlilik Yemini’ni Kadın Kurulu’nun önünde etmemişlerdi, ama Emond Meydanı’ndaki herkes bir gün evleneceklerini biliyordu.</p>

    <p>O bir gün hiç gelmeyecekti elbette: artık değil, yönlendirebilen adamın önünde yatan kaderle değil. Egwene bunu fark etmiş olmalıydı. Öyle olmalıydı. Kendini Aes Sedai olmaya adamıştı. Yine de, kadınlar tuhaftı; Aes Sedai olmasına rağmen, yönlendirebiliyor olsa da olmasa da onunla evlenebileceğini düşünüyor olabilirdi. Rand ona artık onunla evlenmek istemediğini, onu kardeş gibi sevdiğini nasıl anlatabilirdi? Ama ona bunu söylemesine ihtiyaç yoktu, bundan emindi. Olduğu şeyin arkasına saklanabilirdi. Egwene bunu anlamalıydı. Delirmeden önce, canlı canlı çürümeden önce, eğer şanslıysa birkaç senesi olduğunu bilen bir adam nasıl bir kadından kendisi ile evlenmesini isteyebilirdi? Sıcağa rağmen ürperdi.</p>

    <p><em>Uykuya ihtiyacım var.</em> Yüksek Lordlar sabah yine gelecek, onayını elde etmeye çalışacaktı. Yenidendoğan Ejder’in onayı için. <em>Belki bu sefer rüya görmem.</em> Çarşafların üzerinde kuru bir yer aramak için dönecek oldu... sonra karanlığın içindeki küçük hışırtıları dinleyerek dondu. Yalnız değildi.</p>

    <p>Kılıç Olmayan Kılıç, odanın karşısında, uzanamayacağı bir yerde. Yüksek Lordların kuşkusuz <em>Callandor</em>’u gözlerinden uzak tutmasını umarak verdiği taht gibi bir dayanağın üzerinde yatıyordu. <em>Biri</em> Callandor<em>’u çalmak istiyor.</em> İkinci bir düşünce geldi. <em>Ya da Yenidendoğan Ejder’i öldürmek istiyor.</em> Yüksek Lordların ölümsüz sadakatleri hakkındaki sözlerinin yalnızca zorunluluktan kaynaklandığını bilmek için Thom’un fısıldadığı uyarılara ihtiyacı yoktu.</p>

    <p>Kendini duygulardan ve düşüncelerden arındırdı, Boşluk’u buldu; bu kadarı, çaba göstermeden gelmişti. Duygu ve düşünceyi dışarıda bırakarak, içindeki soğuk boşlukta süzülerek Gerçek Kaynak’a uzandı. Bu sefer kolaylıkla dokundu. Her zaman öyle olmuyordu.</p>

    <p><em>Saidin,</em> beyaz sıcak ve ışıktan bir sel gibi içini doldurdu, onu yaşamla yüceltti, Karanlık Varlık’ın, saf, tatlı suyun üzerinde yüzen lağım tabakası gibi lekesiyle midesini bulandırdı. Sel onu alıp götürmek, onu gömmek, kaplamakla tehdit etti.</p>

    <p>Rand selle mücadele etti, irade gücüyle ona hâkim oldu ve Güç yönlendirerek ayaklarının üzerine inerken Rüzgârdaki Elma Çiçekleri adlı kılıç duruşunu aldı. Düşmanları çok olamazdı, yoksa daha fazla gürültü çıkarırlardı; zarafetle isimlendirilmiş form, birden çok rakibe karşı kullanılmak için düşünülmüştü.</p>

    <p>Ayakları halıya dokunduğunda, uzun kabzalı, kıvrık çelikli, bir kenarı keskin kılıç elindeydi. Alevden yapılmış gibi görünüyordu, ama ılık bile gelmiyordu. Çeliğinin sarı kırmızı rengi üzerinde bir balıkçıl şekli siyah siyah duruyordu. Aynı anda odadaki her mum, her yaldızlı lamba yandı, arkalarındaki küçük aynalar aydınlığı artırdı. Duvarlardaki büyük aynalar ve iki boy aynası daha da fazlasını yansıttı, öyle ki büyük odanın herhangi bir köşesinde rahatlıkla kitap okuyabilirdi.</p>

    <p><em>Callandor,</em> kabzası ve ucu camdan yapılmış gibi görünen kılıç, adam boyunda ve genişliğinde, oymalı, yaldızlı ve değerli taşlar kakılmış bir dayanağın üzerinde yatıyordu. Mobilyalar da yaldızlı, mücevher kakmalıydı, yatak, sandalyeler, sıralar, gardıroplar, sandıklar, lavabo masası. Sürahi ve lavabo altın Deniz Halkı porselenindendi ve yaprak kadar inceydiler. Geniş, kızıl, altın ve mavi kıvrımlarla dokunmuş Tarabon halısı bir köyün tamamını bir ay boyunca besleyebilirdi. Neredeyse her düz yüzey daha fazla narin Deniz Halkı porseleni ya da gümüş üzerine altın işlemeli ya da kaplamalı kadehler, taslar ve süslerle doluydu. Şöminenin üzerindeki geniş rafta iki yakut gözlü gümüş kurt doksan santim yüksekliğinde altın bir geyiği yere çekmeye çalışıyordu. Üstlerine altın iplikle kartal şekilleri işlenmiş kırmızı ipekten perdeler, dar pencerelere asılmış, dinmekte olan rüzgârla hafif hafif sallanıyordu. Odanın her yerine kitaplar saçılmıştı; deri ciltli, ahşap ciltli, bazıları lime lime olmuş ve hâlâ Taş’ın kütüphanesinin en derin raflarından getirdikleri tozları taşıyan kitaplar.</p>

    <p>Katiller ya da hırsızlar görmeyi umarken halının ortasında şaşkınlıkla ve tereddütle durmuş, genç, güzel, siyah saçları dalga dalga omuzlarına dökülen bir kadın gördü. Kadının ince, beyaz ipek sabahlığı sakladıklarından fazlasını teşhir ediyordu. Mayene kent-devletinin hükümdarı Berelain, görmeyi beklediği son insandı.</p>

    <p>Kadın gözleri irileşerek irkildi ve giysisinin gerilmesini sağlayan derin, zarif bir reverans yaptı. “Silahsızım, Lord Ejder. Benden şüphe ediyorsanız üzerimi aramanız için kendimi size teslim ediyorum.” Kadının gülümsemesi aniden Rand’ın üzerinde iç çamaşırlarından başka bir şey olmadığını fark etmesine sebep oldu.</p>

    <p><em>Örtünmek için koşturacağıma kavrulurum.</em> Düşünce, Boşluk’un ötesinde süzüldü. <em>Odama gizlice girmesini ben istemedim!</em> Öfke ve utanç da boşluğun kenarlarında süzülüyordu, ama yine de yüzü kızardı; bunu, yanaklarındaki kızartıyı belirsizce fark etti. Boşluk’un içi o kadar serin ve sakindi ki; dışarıda... Göğsünden ve sırtından aşağı akan her ter damlasını hissedebiliyordu. Orada, kadının bakışları altında durmak için gerçek bir çaba gerekiyordu. <em>Üzerini aramak mı? Işık bana yardım et!</em></p>

    <p>Duruşunu gevşeterek kılıcı yok etti, ama onu <em>saidin</em>’e bağlayan dar akışı korudu. Bu, toprak yığını yıkılmak isterken bentteki bir delikten su içmek gibiydi; su ballı şarap kadar tatlı, gübre yığınının ortasından akan dere kadar mide bulandırıcıydı.</p>

    <p>Bu kadın hakkında, Taş’ın içinde Mayene’deki sarayıymış gibi yürümesi dışında hiçbir şey bilmiyordu. Thom Mayene Başı’nın devamlı, herkese sorular sorduğunu söylemişti. Rand hakkında sorular. Ne olduğu düşünülürse, bu doğal sayılabilirdi, ama bu onun içini rahatlatmıyordu. Ve kadın Mayene’e dönmemişti. Bu doğal değildi. Rand gelene kadar, kadın aylar boyunca sözde tutsak tutulmuş, tahtından ve küçük ulusundan kopuk yaşamıştı. Çoğu insan, yönlendirebilen bir adamdan uzaklaşmak için önlerine çıkan ilk fırsatı kullanırdı.</p>

    <p>“Burada ne yapıyorsun?” Sesinin sert çıktığını biliyordu ve umurunda değildi. “Ben yatarken kapıyı koruyan Aiel nöbetçiler vardı. Yanlarından nasıl geçtin?”</p>

    <p>Berelain’in dudakları biraz daha kıvrıldı; Rand’a oda biraz daha ısınmış gibi geldi. “Lord Ejder’in beni çağırdığını söylediğimde hemen geçmeme izin verdiler.”</p>

    <p>“Çağırmak mı? Ben kimseyi çağırmadım.” <em>Kes şunu,</em> dedi kendi kendine. <em>Bu kadın bir kraliçe ya da ona yakın bir şey. Kraliçelerin davranış tarzları hakkında, uçmak hakkında bildiklerinden daha fazlasını bilmiyorsun.</em> Medeni davranmaya çalıştı, ama Mayene Başı’na nasıl hitap edeceğini bilemiyordu. “Leydim...” Bu iş görürdü. “...neden gecenin bu saatinde sizi çağırayım?”</p>

    <p>Kadın gırtlaktan gelen alçak, zengin bir kahkaha attı; duygusuz boşluğa sanılmışken bile Rand’ın derisini karıncalandırdı, kollarındaki ve bacaklarındaki tüylerin diken diken olmasına sebep oldu. Aniden kadının üzerine yapışan giysilerini ilk kez fark etti ve yine kıpkırmızı kesildiğini hissetti. <em>Kastettiği... Olabilir mi? Işık, şimdiye dek ona iki kelime bile etmedim.</em></p>

    <p>“Belki ben konuşmak istiyorum, Lord Ejder.” Solgun sabahlığı yere bıraktı ve Rand’ın ancak gecelik diyebileceği daha da ince, beyaz ipek bir giysi teşhir etti. Gecelik pürüzsüz omuzlarını tamamen açıkta bırakıyordu ve solgun göğsünü epey teşhir ediyordu. Rand, kendini geceliği, neyin tuttuğunu merak ederken buldu. Bakışlarını ondan ayırmak çok güçtü. “Benim gibi evinizden çok uzaktasınız. Özellikle geceler çok yalnız geliyor.”</p>

    <p>“Yarın sizinle konuşmaktan memnun olurum.”</p>

    <p>“Ama gündüz çevreniz insanlarla dolu oluyor. Ricacılar. Yüksek Lordlar. Aieller.” Kadın ürperdi; Rand, kendi kendine bakışlarını kaçırması gerektiğini söyledi, ama nefes almayı bırakmak bile daha kolay olacaktı. Daha önce, Boşluk’a sarındığı zaman kendi tepkilerinin bu kadar farkında olduğunu hiç hatırlamıyordu. “Aieller beni korkutuyor ve Tear lordlarının hiçbirini sevmiyorum.”</p>

    <p>Tearlılar hakkında ona inanabilirdi, ama bu kadını herhangi bir şeyin korkutabileceğini düşünmüyordu. <em>Yak beni, Boşluk olsa da olmasa da, gecenin ortasında, yarı giyinik, bir erkeğin yatak odasında ve köpekten kaçan kedi kadar sinirli olan benim.</em> Olaylar fazla ileri gitmeden her şeye bir son vermenin zamanı gelmişti.</p>

    <p>“Kendi yatak odanıza dönseniz iyi olacak, Leydim.” İçinden bir parça sırtına bir de pelerin almasını söylüyordu. Kalın bir pelerin. Bir parça istiyordu. “Konuşmak... konuşmak için gerçekten çok geç. Yarın. Gün ışığında.”</p>

    <p>Kadın ona yan yan, sorgularcasına baktı. “Tear âdetlerini öğrendiniz mi çoktan, Lord Ejder? Yoksa bu çekimserlik İki Nehir’e özgü bir şey mi? Mayene’de biz o kadar... resmi... değiliz.”</p>

    <p>“Leydim...” Rand, sesinin resmi çıkması için uğraştı; kadın resmiyetten hoşlanmıyorsa, Rand’ın istediği oydu. “Ben Egwene al’Vere ile sözlüyüm, Leydim.”</p>

    <p>“Aes Sedai olan mı, Lord Ejder? Gerçekten Aes Sedai ise. Kız yüzük ve şalı takmak için çok genç... belki fazla genç.” Berelain, Egwene bir çocukmuş gibi konuşmuştu, ama kendisi de Rand’dan bir yaştan fazla büyük olamazdı –o da büyükse– ve Rand Egwene’den yalnızca iki küsur yaş büyüktü. “Lord Ejder, aranıza girmek istemem. Yeşil Ajahsa onunla evlenin. Ben Yenidendoğan Ejder’le evlenmeyi aklıma bile getirmezdim. Haddimi aşıyorsam beni affedin, ama size bizim Mayene’de o kadar... resmi olmadığımızı söyledim. Size Rand diyebilir miyim?”</p>

    <p>Rand üzüntüyle içini çekerek kendini şaşırttı. Yenidendoğan Ejder’le evlenmekten bahsederken kadının gözünde bir parıltı belirmiş, ifadesi hafifçe değişmişti, ama hızla yok olmuştu. Bunu daha önce düşünmemişse bile, fakat artık düşünüyordu. Yenidendoğan Ejder, Rand al’Thor değil; kehanetin adamı, İki Nehirli bir çoban değil. Rand pek şaşırmamıştı; köydeki bazı kızlar Bel Tine ve Güneşgünü’deki oyunlarda en hızlı, en güçlü çıkan herkesin peşinden koşardı ve zaman zaman bir kadın, en zengin tarlalara ya da en büyük sürülere sahip adama göz koyardı. Rand al’Thor’u istediğini düşünmek hoş olurdu. “Gitmeniz gerek, Leydim,” dedi alçak sesle.</p>

    <p>Kadın yaklaştı. “Gözlerini üzerimde hissedebiliyorum, Rand.” Sesi dumanlı bir sıcaklığa sahipti. “Ben annesinin önlüğüne bağlanmış bir köylü kızı değilim ve ne istediğini biliyorum...”</p>

    <p>“Taştan yapıldığımı mı sanıyorsun, kadın?” Kükremesi üzerine kadın yerinde sıçradı, ama bir sonraki an halıyı aşmış, bir adamı derinliklerine çekebilecek kadar karanlık havuzlar gibi gözlerle ona uzanıyordu.</p>

    <p>“Kolların taş kadar güçlü görünüyor. Bana sert davranmak gerektiğini düşünüyorsan sert davran, ama bana sarıl.” Elleri Rand’ın yüzüne dokundu; parmaklarından kıvılcımlar fışkırmış gibi oldu.</p>

    <p>Rand düşünmeden ona bağlı akışları yönlendirdi ve havadan bir duvar onu ittirirken, kadın aniden korkuyla iri iri açılmış gözlerle, sendeleyerek geriledi. Rand hava kullandığını fark etti; sık sık ne yaptığını bilmeden bazı şeyler yapıyordu. En azından, bir kez yaptıktan sonra normalde onları nasıl yapacağını hatırlıyordu.</p>

    <p>Görünmeyen, hareketli duvar halıda dalgalar yarattı. Berelain’in yere attığı sabahlığı, soyunurken Rand’ın bir kenara attığı çizmeyi ve üzerinde Eban Vandes’in <em>Tear Taşı Tarihi</em> kitabı bulunan kırmızı deriden bir tabureyi sürükledi; kadını duvara yaslar, orada tutsak ederken onunla beraber ittirdi. Kadın güvenle Rand’dan uzaklaşmıştı. Rand akışı bağladı –yaptığı şeye ancak bu adı verebiliyordu– ve artık kalkanı kendisinin sürdürmesine gerek kalmadı. Bir an yaptığı şeyi inceledi ve tekrarlayabileceğinden emin oldu. Faydalı görünüyordu, özellikle de bağlama kısmı.</p>

    <p>Kara gözleri hâlâ iri iri açılmış Berelain, titrek elleriyle görünmez zindanının sınırlarını yokladı. Yüzü de dar, ipek geceliği kadar beyazlamıştı. Tabure, çizme ve kitap sabahlığına dolaşmış, yanında yatıyordu.</p>

    <p>“Büyük üzüntü duysam da,” dedi Rand ona, “bundan sonra yalnızca halk içinde konuşacağız, Leydim.” Gerçekten de üzülüyordu. Amacı ne olursa olsun, kadın güzeldi. <em>Yak beni, gerçekten de aptalın tekiyim!</em> Hangi açıdan olduğundan emin değildi... güzelliğini düşündüğü için mi, yoksa onu odasına gönderdiği için mi? “Aslında, en kısa sürede Mayene’e dönüş yolculuğunuzu planlasanız en iyisi olacak. Size söz veriyorum, Tear bir daha Mayene’i rahatsız etmeyecek. Benim kişisel sözüm.” Bu yalnızca Rand yaşadıkça geçerli olacak bir sözdü, belki yalnızca Taş’ta kaldığı sürece, ama kadına bir şeyler sunmak zorundaydı. İncinen gururu için bir çare, aklını korkusundan uzaklaştırmak için bir armağan.</p>

    <p>Ama kadın korkusunu çoktan kontrol altına almıştı, en azından öyle görünüyordu. Yüzü dürüstlük ve açıklıkla doldu, tüm cazibe çabaları kayboldu. “Beni affet. Bunu kötü bir biçimde ele aldım. Seni gücendirmek istememiştim. Benim ülkemde bir kadın bir erkeğe, bir erkek bir kadına fikirlerini serbestçe söyleyebilir. Rand, yakışıklı bir adam olduğunu biliyor olmalısın, uzun boylu ve güçlüsün. Bunu görüp hayran olmamak için, taştan yapılmış olmalıyım. Lütfen beni kendinden uzaklaştırma. İstersen yalvarırım.” Dans eder gibi rahatça diz çöktü. Yüz ifadesi hâlâ açık davrandığını, her şeyi itiraf ettiğini söylüyordu, ama diğer yandan diz çökerken zaten zar zor yerinde duran geceliği, düşmek üzereymiş gibi görünecek kadar çok çekmeyi başarmıştı. “Lütfen, Rand?”</p>

    <p>Boşluk’la korunuyor olsa da Rand ağzı bir karış açık, kadına bakakaldı ve bunun, güzelliği ya da düşmek üzere olan geceliğiyle bir ilgisi yoktu. Eh, en azından kısmen vardı. Taşın Savunucuları bu kadının yarısı kadar kararlı davranmış olsalardı, on bin Aiel bile Taş’ı ele geçiremezdi.</p>

    <p>“Koltuklarım kabardı, Leydim,” dedi diplomatik bir biçimde. “İnanın bana, öyle. Ama bu sizin için adil olmaz. Ben size hak ettiklerinizi veremem.” <em>Bırak bundan ne istiyorsa çıkarsın.</em></p>

    <p>Dışarıda, karanlığın içinde bir horoz öttü.</p>

    <p>Rand şaşkınlık içinde Berelain’in onun arkasına baktığını, gözlerinin fincan tabağı kadar irileştiğini gördü. Kadının ağzı açıldı ve ince boğazı, çıkmayan bir haykırışla boğuldu. Rand hızla döndü, sarı kırmızı kılıç yine ellerine geldi.</p>

    <p>Odanın karşısında, boy aynalarından biri yansımasını ona fırlattı, kızıl saçlı ve gri gözlü, beyaz keten iç çamaşırları içinde, ateşten yapılmış bir kılıç tutan uzun boylu, genç bir adam. Yansıma kılıcını kaldırarak halıya adım attı.</p>

    <p><em>Gerçekten delirdim.</em> Düşünce, Boşluk’un sınırlarında dolaştı. <em>Hayır! O da gördü. Bu gerçek.</em></p>

    <p>Göz ucuyla solunda hareket sezdi. Düşünmeden döndü ve kılıcı Suyun Üzerinde Yükselen Ay ile savruldu. Kılıç duvardaki aynadan çıkan şekli –kendi şeklini– biçti. Şekil dalgalandı, havada süzülen toz zerreleri gibi ufalandı ve kayboldu. Rand’ın yansıması yine aynada belirdi, ama belirir belirmez ellerini çerçeveye dayadı. Rand odadaki tüm aynalarda hareket olduğunu fark etti.</p>

    <p>Ümitsizce kılıcını aynaya sapladı. Sırlanmış cam parçalandı, ama ilk önce imge parçalanmış gibi göründü. Rand kafasının içinde uzak bir çığlık duyduğunu düşündü, haykıran ve solan kendi sesi. Ayna kırıkları dökülürken Tek Güç’le saldırdı. Odadaki bütün aynalar sessizce patladı, halının üzerine cam parçaları yağdırdı. Kafasındaki ölüm çığlığı tekrar tekrar yankılandı ve belkemiğinden aşağı ürpertiler yolladı. Bu kendi sesiydi; sesleri çıkaranın kendisi olmadığına inanmak güç geliyordu.</p>

    <p>Hızla dönüp dışarı çıkan şekille yüzleşti ve saldırısını karşıladı. Yelpazeyi Açmak Dağdan Düşen Taşlar’ı karşıladı. Şekil geriye sıçradı ve Rand aniden yalnız olmadığını fark etti. Aynaları ne kadar çabuk kırmış olursa olsun, iki yansıma daha kaçmıştı. Şimdi ona bakarak duruyorlardı, yan tarafındaki buruşmuş yaraya kadar aynı, ona bakan, yüzleri nefret, küçümseme ve tuhaf bir açlıkla dolu üç benzeri. Yalnız, gözleri boş, cansız görünüyordu. Rand, nefes almak için zaman bulamadan saldırdılar.</p>

    <p>Rand yana adım attı, kırık ayna parçaları ayağını kesti, sonra yine yana, duruştan duruşa, formdan forma. Her seferinde yalnızca biriyle yüzleşmeye çalışıyordu. Lan’in, Moiraine’in Muhafızının günlük egzersizlerinde kılıçla ilgili öğrettiği her şeyi kullanmaya çalışıyordu.</p>

    <p>Üçü birlikte savaşıyor, birbirlerine destek oluyor olsalardı, Rand ilk dakikada ölürdü, ama her biri yalnız başına, diğerleri yokmuş gibi savaşıyordu. Öyle olsa bile, kılıçlarını tamamen önleyemiyordu; dakikalar sonra yüzünün yanından, göğsünden ve kollarından kanlar akıyordu. Eski yara yırtılıp açılmış, iç çamaşırlarını lekeleyen kana kendi kırmızısını eklemişti. Yansımalar Rand’ın yüzü kadar becerisine de sahipti ve bire karşı üçtü. Sandalyeler ve masalar devrildi; paha biçilmez Deniz Halkı porselenleri halının üzerinde parçalandı.</p>

    <p>Rand, gücünün azaldığını hissetti. Eski yara dışında, kesiklerinin hiçbiri kendi başına önemli değildi, ama hepsi beraber... Kapının dışındaki Aiellerden yardım istemek aklına bile gelmedi. Kalın duvarlar ölüm çığlıklarını bile boğardı. Ne yapılacaksa, yalnız yapmak zorundaydı. Boşluk’un soğuk duygusuzluğuna sarınarak savaşıyordu, ama korku, geceleyin rüzgârın pencerelere çarptığı dallar gibi sınırlarını tırmalıyordu.</p>

    <p>Kılıcı rakibinin gardını aşarak, gözlerin hemen altında yüzünü çizdi... irkilmekten alıkoyamadı kendini; bu onun yüzüydü... sahibi ölümcül bir darbeyi engellemek için geriledi. Yaradan kan fışkırdı, ağzı ve çeneyi koyu kızıl bir perdeyle örttü, ama yaralı yüzdeki ifade değişmedi ve boş gözleri kırpılmadı bile. Açlıktan ölmek üzere olan bir adamın yiyecek istemesi kadar büyük bir arzuyla, Rand’ın ölmesini istiyordu.</p>

    <p><em>Herhangi bir şey onları öldürebilir mi?</em> Üçü de Rand’ın verdiği yaralarla kanıyordu, ama yaralar Rand’ı yavaşlattığı gibi onları yavaşlatmıyordu. Kılıcından sakınmaya çalışıyorlardı, ama yaralandıklarını fark etmemiş görünüyorlardı. <em>Yaralanmışlarsa,</em> diye düşündü Rand sertçe. <em>Öyle olmalı!</em></p>

    <p>Kendini toparlamak ve nefes alabilmek için bir araya ihtiyacı vardı. Aniden onlardan uzağa, yatağın üzerine sıçradı ve üzerinde yuvarlandı. Etini kıl payı kaçırarak çarşafları doğrayan kılıçları görmekten çok hissetti. Sendeleyerek diğer yanda ayaklarının üzerine indi, dengesini sağlamak için bir sehpaya tutundu. Masanın üzerindeki parlak, altın işlemeli kâse sallandı. Benzerlerinden biri yırtık yatağa tırmanmış, kılıcı elinde, ihtiyatla ilerlerken kaz tüylerini tekmeliyordu. Diğer ikisi ağır ağır yatağı dolaştılar. Hâlâ birbirlerini görmezden geliyor, gözlerini Rand’dan ayırmıyorlardı. Gözleri cam gibi parlıyordu.</p>

    <p>Masaya koyduğu eli acıyınca Rand ürperdi. On beş santimden yüksek olmayan bir imgesi küçük kılıcını saplandığı yerden çekti. Rand içgüdüyle, kılıcı yeniden saplayamadan şekli yakaladı. Şekil dişlerini çıkararak elinde kıvrandı. Rand odada küçük hareketler sezdi, küçük yansımalar cilalı gümüşlerden dışarı çıkıyordu. Şekil, etindeki ısıyı alırmış gibi eli uyuşmaya, üşümeye başladı. <em>Saidin</em>’in sıcaklığı içinde kabardı; başı bir akıntı sesiyle doldu ve ısı buz kesilmiş eline aktı.</p>

    <p>Aniden küçük şekil sabun köpüğü gibi patladı ve Rand içine bir şeyin aktığını hissetti... patlayan şeyden... kaybettiği gücün küçük bir kısmı gibi. Minik canlılık şokları onu döverken irkildi.</p>

    <p>Neden ölmediğini merak ederek başını kaldırdığında sezdiği küçük yansımalar yok olmuştu. Üç iri yansıma, Rand’ın kazandığı gücü onlar kaybediyormuş gibi dalgalanarak duruyordu. Ama o başını kaldırdığında duruldular ve daha ihtiyatlı da olsa yaklaştılar.</p>

    <p>Rand hızla düşünerek, kılıcıyla bir birini, bir ötekini tehdit ederek geriledi. Onlarla şimdiye dek yaptığı gibi savaşmaya devam ederse, eninde sonunda onu öldüreceklerdi. Rand bunu, kanamakta olduğunu bildiği kadar kesin biliyordu. Ama yansımaları bir şey birbirine bağlıyordu. Küçük şekli soğurması –bu uzak düşünce midesini bulandırdı, ama böyle olmuştu– onunla birlikte diğerlerini de getirmekle kalmamış, daha büyük yansımaları, birbirine bağlayan bir şey vardı. Aynısını içlerinden birine yapacak olsa, üçünü birden yok edebilirdi.</p>

    <p>Onları soğurmayı düşünmek bile midesini boşaltmak istemesine yol açtı, ama başka yol bilmiyordu. <em>Bu yolu da bilmiyorum. Nasıl yaptım? Işık, ne yaptım?</em> İçlerinden birini yakalaması, en azından dokunması gerekiyordu; bir şekilde bundan emindi. Ama o kadar yaklaşmaya kalkacak olursa, üç yürek atımı kadar sürede üç kılıçla biçilirdi. <em>Yansımalar. Hâlâ yansıma mı onlar?</em></p>

    <p>Aptallık etmediğini umarak –ediyorsa, ölü bir aptal olacaktı– kılıcını ortadan kaldırdı. Bir anda geri getirmeye hazırdı, ama alevden kılıcı yok olduğu zaman diğerleri de yok oldu. Bir an, bir tanesi kanlarla kaplı yüzünün üç kopyası, şaşkın şaşkın baktı. Ama Rand içlerinden birini yakalayamadan hepsi üzerine atladı ve dördü birbirine dolaşmış kollar ve bacaklardan oluşan bir yığın halinde halının üzerine devrilip kırık camların üzerinde yuvarlanmaya başladı.</p>

    <p>Rand’ın içi soğukla doldu. Kolları ve bacaklarına, kemiklerine uyuşukluk aktı, ta ki ayna parçalarını, etine batan porselen kıymıklarını hissetmez hale gelene kadar. Paniğe yakın bir şey onu çevreleyen boşluğun içinde belirip kayboldu. Ölümcül bir hata yapmış olabilirdi. Üç yansıma soğurduğundan daha büyüktü ve ondan daha fazla ısı alıyordu. Yalnızca ısı da değil. Rand soğudukça, gözlerine bakan camsı gri gözler can kazanmaya başladı. Rand bir ürpertiyle ölecek olsa mücadelenin sona ermeyeceğini anladı. Bir tanesi kalana dek üçü birbirlerine saldıracaktı ve o kopya yaşamını, anılarını ele geçirecek, o olacaktı.</p>

    <p>İnatla savaştı, zayıfladıkça daha çok mücadele etti. <em>Saidin</em> çekti, kendini ısısıyla doldurmaya çalıştı. Mide burkan lekesini bile hoş karşılıyordu, çünkü o lekeyi ne kadar çok hissederse, <em>saidin</em> içini o kadar çok dolduruyordu. Midesi isyan ediyorsa, demek hâlâ hayattaydı ve hayatta kaldığı sürece savaşacaktı. <em>Ama nasıl? Nasıl? Daha önce ne yaptım? Saidin</em> içini öyle doldurdu ki, saldırganlardan kurtulacak olsa bile, Güç tarafından tüketilecek gibi hissediyordu. <em>Nasıl yaptım?</em> Tek yapabildiği, <em>saidin</em> çekmek ve uğraşmak... uzanmak... çabalamak...</p>

    <p>Üç şekilden biri kayboldu –Rand onun içine kaydığını hissetti; sanki yüksekten taş zemine dümdüz düşmüştü– ve sonra diğer ikisi kayboldu. Darbe onu sırtüstü fırlattı ve yaldızlı kabartmalarıyla alçı tavana bakarak yattı, hâlâ nefes alıyor olmasının tadını çıkardı.</p>

    <p>Güç hâlâ varlığının her köşesini dolduruyordu. Rand şimdiye dek yediği her yemeği çıkarmak istedi. Kendini o kadar canlı hissediyordu ki, aksi ile karşılaştırıldığında <em>saidin</em>’e boğulmamış hayat bir gölgeyi yaşamak gibi geliyordu. Balmumu mumların, lambalardaki yağın kokusunu alabiliyordu. Sırtındaki halının her ipliğini hissedebiliyordu. Derisindeki her yarayı, her kesiği, her çentiği, her bereyi hissedebiliyordu. Ama <em>saidin</em>’i bırakmadı.</p>

    <p>Terkedilmişlerden biri onu öldürmeye çalışmıştı. Ya da hepsi birden. Bu olmalıydı. Karanlık Varlık serbest kalmamışsa elbette, ki o durumda bu kadar basit bir durumla karşı karşıya kalacağını sanmıyordu. Bu yüzden Gerçek Kaynak’la bağlantısını kesmedi. <em>Kendim yapmamışsam eğer. Olduğum şeyden, kendimi öldürmeye çalışacak kadar nefret ediyor muyum? Farkında bile olmadan? Işık, bunu kontrol etmeyi öğrenmeliyim. Zorunluyum!</em></p>

    <p>Acıyla doğruldu. Halının üzerinde kanlı ayak izleri bırakarak <em>Callandor</em>’un durduğu yere gitti. Üzeri yüz kesikten akan kanla kaplanmıştı. Kılıcı kaldırdı. Cam kılıç, içine akan Güç’le parladı. Kılıç Olmayan Kılıç. Camdan yapılmış gibi görünen keskin ucu en iyi çelik kadar kolay keserdi, ama <em>Callandor</em> gerçek bir kılıç değildi. Efsaneler Çağı’ndan bir andaç, bir <em>sa’angreal</em>’di. Gölge Savaşı ve Dünyanın Kırılışı’ndan kurtulan az sayıda <em>angreal</em>’den birinin yardımıyla, onsuz yönlendireni küle döndürecek kadar çok Tek Güç yönlendirmek mümkündü. <em>Angreal</em> kullanılarak mümkün olan akış, <em>angreal</em> kullanılmadan kullanılabilecek olandan ne kadar fazlaysa, daha da nadir bulunan <em>sa’angreal</em>’ler ile kullanılabilecek akış <em>angreal</em> kullanılarak yönlendirilebilecek akıştan o kadar fazlaydı. Ve yalnızca bir erkeğin kullanabileceği, üç bin senelik efsaneler ve kehanetler ile Yenidendoğan Ejder’e bağlanan <em>Callandor,</em> şimdiye dek yapılmış en güçlü <em>sa’angreal</em>’lerden biriydi. <em>Callandor</em>’u elinde tutarak tek bir darbeyle şehrin duvarlarını yıkabilirdi. <em>Callandor</em>’u elinde tutarak Terkedilmişlerden biriyle bile yüzleşebilirdi. <em>Onlardı. Öyle olmalı.</em></p>

    <p>Aniden Berelain’den hiç ses duymadığını fark etti. Onu ölü göreceğinden korkarak döndü.</p>

    <p>Kadın, hâlâ dizlerinin üzerinde irkildi. Sabahlığını yeniden giymişti ve çelikten bir zırhmış ya da taş duvarmış gibi sarınmıştı ona. Yüzü kar kadar beyaz, dudaklarını yaladı. “Hangileri?..” Yutkundu ve yine denedi. “Hangisi?..” Bitiremedi.</p>

    <p>“Yalnız ben varım,” dedi Rand nazikçe. “Evliymiş gibi davrandığın.” Kadını yatıştırmak, belki gülümsetmek istiyordu –onun göründüğü kadar güçlü bir kadın, kanla kaplı bir adamın karşısında bile olsa gülümserdi kuşkusuz– ama kadın eğildi ve yüzünü yere bastırdı.</p>

    <p>“Sizi gücendirdiğim için bütün alçakgönüllülüğümle özür diliyorum, Lord Ejder.” Nefes nefese olan sesi, gerçekten de alçakgönüllü ve korku dolu çıkıyordu. Hiç kendi gibi değil. “Yalvarırım kusurumu unutun ve bağışlayın. Sizi bir daha rahatsız etmeyeceğim. Yemin ederim, Lord Ejder. Annemin adı ve Işık üstüne, yemin ederim.”</p>

    <p>Rand düğümlediği akışı çözdü; kadını tutsak eden görünmez duvar bir anlığına sabahlığı dalgalandıran bir esinti oldu. “Affedecek bir şey yok,” dedi bitkinlik içinde. Çok yorgun hissediyordu. “İstiyorsan git.”</p>

    <p>Kadın tereddütle doğruldu, elini uzattı ve hiçbir şeyle karşılaşmayınca rahatlayarak inledi. Sabahlığının eteklerini toplayarak cam kırıklarıyla kaplı halının üzerinde kendine yol buldu. Parçalar kadife terliklerinin altında gıcırdıyordu. Kapıya yaklaştığında durdu ve gözle görünür bir çabayla Rand’a döndü. Ama onunla göz göze gelemedi. “Dilerseniz Aielleri içeri yollarım. Yaralarınıza bakması için Aes Sedailerden birini de bulabilirim.”</p>

    <p><em>Odada bir Myrddraal’le ya da Karanlık Varlık’ın kendisiyle yalnız kalmayı tercih ederdi, ama kadın korkak değil.</em> “Teşekkür ederim,” dedi Rand sessizce, “ama hayır. Burada olanları kimseye anlatmazsan memnun olurum. Henüz değil. Yapılması gerekeni ben yaparım.” <em>Terkedilmişler olmalıydı.</em></p>

    <p>“Lord Ejder nasıl emrederse.” Kadın gergin bir reverans yaptı ve belki de Rand’ın onu salıvermek konusunda fikrini değiştirmesinden korkarak telaşla çıktı.</p>

    <p>“Karanlık Varlık’ın kendisiyle,” diye mırıldandı Rand, kapı kadının arkasından kapanırken.</p>

    <p>Aksayarak yatağın ayakucuna gitti ve oradaki sandığa çöküp <em>Callandor</em>’u dizlerinin üzerine yatırdı. Kanlı ellerini parıl parıl kılıcın üzerine koydu. Ellerinde o varken, Terkedilmişlerden biri bile ondan korkardı. Biraz sonra yaralarına Şifa vermesi için Moiraine’i çağırtacaktı. Biraz sonra dışarıdaki Aiellerle konuşacak, yine Yenidendoğan Ejder olacaktı. Ama şimdilik yalnızca oturmak ve Rand al’Thor adında bir çobanı hatırlamak istiyordu.</p>
  </div>
</body>
</html>
