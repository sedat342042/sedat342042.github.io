<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gölge Yükseliyor</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="10. Taş Ayakta">10<br />
    Taş Ayakta</h1>

    <p>Rand’ın ayaklarının dibinde, çok sıradan ceketler içinde, çok sıradan görünüşlü üç adamın cesetlerine dolaşmış ölü Aieller yatıyordu. Sıradan görünüşlü adamlarla, yalnız altı Aiel ve nöbetçilerin tamamı öldürülmüştü; görünüşe bakılırsa bazıları neler olup bittiğini anlamadan olan olmuştu ve o sıradan adamların her birine en az iki Aiel mızrağı saplanmıştı.</p>

    <p>Ama bu yarısı bile değildi. Kapıyı çekip açtığı anda üzerine bir savaş kükremesi çullandı: bağırışlar, ulumalar, kızıltaş sütunların arasında çeliğe çarpan çelik sesleri. Giriş odasındaki Savunucular yaldızlı lambalar altında, iri, siyah zırhlı, kendilerinden bir baş ve omuz boyu uzun şekillerle savaşıyorlardı. Bunlar iri adamlara benzeyen, ama başları ve yüzleri boynuzlar ya da tüyler, ağız ve burunların olması gereken yerde hayvan burunları ya da gagalar ile çarpılmış şekillerdi. Trolloclar. Çizmeli ayaklar kadar pençeler ve toynaklar üzerinde de yürüyorlar, insanları tuhaf, kargılı baltaları, çengelli mızrakları, yanlış yöne kıvrılan tırpan benzeri kılıçlarıyla biçiyorlardı. Ve yanlarında bir Myrddraal, siyah zırh içinde meyve kurdu beyazı tene sahip, zarif hareket eden bir adam vardı.</p>

    <p>Taş’ın içinde bir yerde alarm gongu çalındı, sonra ölümcül bir anilikle kesildi. Bir başkası, sonra bir başkası pirinç gongları çalmaya başladı.</p>

    <p>Savunucular savaşıyordu ve sayıları hâlâ Trolloclardan fazlaydı, ama ölü Trolloclardan daha çok ölü insanlar vardı. Rand’ın gözleri onları bulurken Myrddraal, Tearlı yüzbaşının yüzünün yarısını çıplak eliyle yırtarken. Savunucuların mızraklarının arasında bir yılan gibi kıvrılarak ölüm siyahı kılıcını bir tanesinin boğazına sapladı. Savunucular çocukları korkutmak için yolcuların anlattıkları hikâyeler olduğunu sandıkları şeyle yüzleşiyorlardı; sinirleri kopacak ölçüde gerilmişti. Kenarlıklı miğferini kaybetmiş bir adam mızrağını yere fırlattı ve kaçmaya çalıştı, ama bir Trolloc dev baltası ile kafasını kavun gibi yardı. Bir başka adam Myrddraal’e baktı ve çığlık atarak kaçtı. Myrddraal yılansı hareketlerle adamın yolunu kesmek için fırladı. Biraz sonra insanların tamamı kaçmaya başlayacaktı.</p>

    <p>“Soluk!” diye bağırdı Rand. “Beni dene. Soluk!” Myrddraal hiç hareket etmemiş gibi durdu, solgun, gözsüz yüzü ona döndü. O bakışla Rand’ın içinde korku dalgaları yayıldı, <em>saidin</em>’i kucakladığı zaman onu saran soğuk sakinlik kabarcığının içine kaydı; Sınırboyları’nda, “Gözsüzün bakışı korkudur,” derlerdi. Bir zamanlar Solukların gölgelere at gibi bindiklerini ve yan döndüklerinde gözden kaybolduklarını düşünürdü. O eski inançlar çok da yanlış değildi.</p>

    <p>Myrddraal ona doğru aktı ve Rand onu karşılamak için kapının önündeki ölü insanların üzerinden atladı, inerken çizmeleri kanlı siyah mermerlerin üzerinde kaydı. “Taş’a toplanın!” diye bağırdı sıçrarken. “Taş ayakta!” Bunlar Taş’ın ayakta kalmadığı gece duyduğu savaş haykırışlarıydı.</p>

    <p>Çıktığı odadan gelen sinirli bir, “Aptal!” haykırışı duyduğunu sandı, ama Lanfear ya da onun ne yapabileceği için harcayacak zamanı yoktu. O kayma neredeyse hayatına mal olacaktı; denge kurmak için çabalarken, kırmızı altın rengi kılıcı Myrddraal’in siyah kılıcını zar zor karşıladı. “Taşa toplanın! Taş ayakta!” Savunucuları bir arada tutmalı ya da Myrddraal ve yirmi Trollocla tek başına yüzleşmeliydi. “Taş ayakta!”</p>

    <p>“Taş ayakta!” diye birinin onu yankıladığını duydu, sonra bir başkası tekrarladı. “Taş ayakta!”</p>

    <p>Soluk bir yılan gibi akıcılıkla hareket ediyordu, yılansı yanılsama, göğsündeki pullu siyah zırh tarafından vurgulanıyordu. Fakat bir siyah mızrak bile o kadar hızlı saldıramazdı. Bir süre Rand’ın tek yapabildiği kılıcı kendi zırhsız derisinden uzak tutmak oldu. O siyah metal irinlenecek yaralar açabilirdi ve o yaralar yan tarafında ağrıyan gibi güç Şifa verilen yaralar olurdu. Thakan’dar’da, Shayol Ghul yamaçlarının altında dövülen kara çelik kırmızı altın rengi, Güç’ten yapılmış kılıçla her karşılaştığında odada şimşek gibi ışık çakıyor, keskin mavimsi beyaz parıltı gözleri yakıyordu. “Bu sefer öleceksin,” diye hışırdadı Myrddraal ona, ölü yaprakların ufalanması gibi bir sesle. “Etini Trolloclara vereceğim ve kadınlarını kendime alacağım.” Rand her zamankinden daha büyük bir serinkanlılıkla ve ümitsizlikle savaştı. Soluk kılıç kullanmayı biliyordu. Sonra bir an geldi, yalnızca kılıcı saptırmakla kalmayıp ona sağlam bir darbe indirme fırsatı buldu. Kırmızı altın kılıç eriyik metale düşen bir buz parçası gibi tıslayarak siyahı yardı. Bir sonraki darbesi, gözsüzün başından omuzlarına indi; kemiği yararken hissettiği şok dalgası kollarından yukarı yayıldı. Mürekkep siyahı kan kesik boyundan fışkırdı. Ama yaratık düşmedi. Kırık kılıcı ile körcesine kıvranan başsız şekil sendeleyerek dolandı, gelişigüzel havayı yardı.</p>

    <p>Soluk’un başı düşüp yerde yuvarlandı, kalan Trolloclar da çığlıklar atarak, tekmeleyerek, kaba tüylü elleriyle başlarını yırtarak yere düştüler. Myrddraal ve Trollocların zayıflığı buydu. Myrddraaller bile Trolloclara güvenmezdi, bu yüzden genellikle Rand’ın anlamadığı bir şekilde onları kendilerine bağlarlardı; anlaşılan bu Trollocların sadakatini sağlama alıyordu, ama bir Myrddraal’e bağlananlar o öldükten sonra uzun süre hayatta kalamıyordu.</p>

    <p>Ayakta kalan, iki düzineden az Savunucu beklemedi. Trolloclar hareket etmeyi bırakana kadar mızraklarını ikişer üçer sapladılar. Bazıları Myrddraal’i de indirmişti, ama ne kadar vururlarsa vursunlar yaratık çırpınmaya devam ediyordu. Trolloclar susunca hayatta kalan birkaç yaralı insanın inleyip ağladığı duyulur oldu. Yerde hâlâ Gölgedöllerinden çok insan vardı. Siyah mermer, koyu renk taş üzerinde hemen hemen görünmez olan kanla kayganlaşmıştı.</p>

    <p>“Bırakın,” dedi Rand, Myrddraal’in işini bitirmeye çalışan Savunuculara. “Zaten ölü. Soluklar öldüklerini kabullenmek istemezler.” Bunu ona, çok uzun zaman önce olmuş gibi görünen bir anda Lan söylemişti; bundan önce kanıtını görmüştü. “Yaralılarla ilgilenin.”</p>

    <p>Başsız, kıvranan şekle, bedenindeki açık yaralara bakarak ürperdiler ve Sinsiler hakkında mırıldanarak gerilediler. Tear’da, çocuklara anlatılan hikâyelerde Soluklara böyle diyorlardı. Bazıları yerdeki insanlar arasında canlı aramaya başladılar, ayakta duramayanları kenara çektiler, kalkabilenlere yardım ettiler. Çok kişi yattıkları yerde bırakıldı. O anda sunulabilen tek teselli, adamların kendi kanlı gömleklerinden yırttıkları kumaşlarla yapılan sargılardı.</p>

    <p>Bu Tearlılar önceki kadar şık görünmüyordu. Artık parlamayan göğüs ve sırt plakalarında çentik ve oyuklar vardı; önceki şık siyah ve altın rengi ceketler ve pantolonlar kanlı kesiklerle bozulmuştu. Bazılarının miğferi yoktu ve birden fazlası onları ayakta tutan tek şeymiş gibi mızraklarına dayanıyordu. Belki gerçekten öyleydi. Derin derin nefes alıyorlardı. Yüzlerinde vahşi ifadeler vardı, savaş gören insanlarda görülen o çıplak dehşet ve kör uyuşukluk karışımı. Rand’a, o yaratıkları Afet’ten o çağırmış gibi kararsızca bakıyorlardı –geçici, korkulu bakışlar.</p>

    <p>“O mızrak uçlarını silin,” dedi Rand onlara. “Bir Soluk’un kanı, çok fazla bırakılırsa çeliği asit gibi aşındırır.” Çoğu itaat etmek için yavaşça harekete geçti ve tereddütle bulabildikleri kumaşları, kendi ölülerinin ceket yenlerini kullandılar.</p>

    <p>Koridorda daha fazla savaş gürültüsü, uzak bağırışlar, metal çarpışması sesleri süzülüyordu. Ona iki kez itaat etmişlerdi; daha fazlasını yapıp yapmayacaklarını görme zamanı gelmişti. Rand sırtını onlara dönerek giriş odasını aştı, savaş seslerine yöneldi. “Beni takip edin,” diye emretti. Onlara kim olduğunu hatırlatmak için, bu hatırlatmanın sırtına bir mızrak saplanmasına sebep olmayacağını umarak ateşten yapılmış kılıcını kaldırdı. Bu riski alması gerekiyordu. “Taş ayakta! Taş için!”</p>

    <p>Bir an kendi boş adım sesleri sütunlu odadaki tek sesti; sonra çizmeler takip etmeye başladı. “Taş için!” diye bağırdı bir adam, sonra bir başkası, “Taş ve Lord Ejder için!” Diğerleri de tekrarlamaya başladı. Rand hızlanıp koşmaya başlayarak yirmi üç adamdan oluşan kanlı ordusunu Taş’ın derinliklerine götürdü.</p>

    <p>Lanfear neredeydi ve bu olayda ne rol oynamıştı? Rand’ın merak etmek için pek az zamanı vardı. Taş’ın koridorlarında ölü adamlar kendi kanlarının içinde yatıyordu. Burada bir, biraz uzakta iki, sonra üç Savunucu, hizmetkârlar, Aieller. Keten elbiseli asil kadınlar, yünlülere bürünmüş hizmetçiler de kaçarken vurulmuşlardı. Trolloclar kimi öldürdüklerine aldırmıyordu; öldürmekten zevk alıyorlardı. Myrddraaller daha da kötüydü; Yarı-insanlar acı ve ölümden sevinç duyardı.</p>

    <p>Biraz daha derinde Tear Taşı kaynıyordu. Trolloc grupları, bazen Myrddraaller önderliğinde, bazen yalnız başlarına koridorları yakıp yıkıyor, Aieller ve Savunucular ile savaşıyor, silahsızları biçiyor, öldürmek için daha fazlasını arıyordu. Rand küçük birliğini buldukları Gölgedöllerinin üzerine götürüyor, kılıcı kaba etleri ve siyah zırhları aynı kolaylıkla kesiyordu. Yalnızca Aieller Soluklarla irkilmeden yüzleşebiliyordu. Aieller ve Rand. Soluklara ulaşmak için Trollocların yanından geçiyordu; bazen Myrddraal ölürken yanında bir düzine, iki düzine Trolloc götürüyor, bazen hiç götürmüyordu.</p>

    <p>Savunucuların bazıları düştü ve kalkmadı, ama Aieller onlara katılarak sayılarını neredeyse ikiye katladılar. İnsan grupları şiddetli çarpışmalarla bölündü, bağırarak, çılgına dönen bir demirhane gibi tangırdayarak uzaklaştılar. Başka adamlar Rand’ın peşine takıldılar, ayrıldılar, yerlerini başkaları aldı, öyle ki, başlangıçta ona katılanlardan kimse kalmadı. Bazen Rand yalnız savaşıyor ya da kendisi ve ölüler dışında kimsenin bulunmadığı koridorlarda uzak savaş seslerini takip ederek koşuyordu.</p>

    <p>Bir kez, yanında iki Savunucu ile, pek çok kapısı bulunan uzun bir odaya bakarken, Trolloclarla çevrili Moiraine ve Lan’i gördü. Aes Sedai başını hikâyelerde anlatılan, savaşa girmiş kraliçeler gibi dimdik kaldırmış, duruyordu ve çevresindeki hayvansı şekiller alevlere boğuluyordu... ama hemen yerlerini başkaları alıyor, o ya da bu kapıdan altışar sekizer içeri dalıyorlardı. Lan’in kılıcı Moiraine’in ateşinden kaçanların hesabını görüyordu. Muhafız’ın yüzünün iki yanında da kan vardı, ama yine de bir aynanın önünde egzersiz yapıyormuş gibi formdan forma serinkanlılıkla akıyordu. Sonra kurt suratlı bir Trolloc, Moiraine’in sırtına bir Tear mızrağı savurdu. Lan kafasının arkasında gözleri varmış gibi hızla döndü ve Trolloc’un bacağını dizi hizasından kesti. Trolloc uluyarak düştü, ama yine de mızrak ucunu Lan’e uzatmayı başardı. Tam o anda bir başkası baltasının düz tarafını beceriksizce Muhafız’a vurarak dizlerinin boşanmasına sebep olmuştu.</p>

    <p>Rand hiçbir şey yapamazdı, çünkü o anda beş Trolloc, hayvan burunları, yabandomuzu dişleri ve koç boynuzları ile onun ve iki yoldaşının üzerine atılarak insanları saldırılarının ağırlığı ile balkondan dışarı attılar. Beş Trolloc üç insanı zorluk çekmeden öldürebilmeliydi, ama adamlardan biri Rand’dı ve kılıcı zırhlarına kumaş gibi davranıyordu. Savunuculardan biri öldü, diğeri yaralı bir Trolloc’un, beşi arasında canlı kalan tek yaratığın peşinden koşarak kayboldu. Rand balkona geri döndüğünde aşağıdan gelen odada yanık et kokusu ve zeminde büyük, yanık bedenler vardı, ama Moiraine ya da Lan’den iz yoktu.</p>

    <p>Taş’ı ele geçirme yarışı böyleydi. Ya da Rand’ı ele geçirme yarışı. Savaşlar çıkıyor ve başladıkları yerden uzağa sürükleniyorlardı ya da bir taraf alt edildiğinde bitiyordu. Yalnızca insanlar, Trolloclar ve Myrddraallere karşı savaşmıyordu. İnsan insana karşı savaşıyordu; Gölgedöllerinin yanında Karanlıkdostları vardı, eski askerlere ya da meyhane kavgacılarına benzeyen kaba giyimli adamlar. Onlar da Trolloclardan Tearlılar kadar korkuyor gibi görünüyordu, ama bulabildikleri herkesi aynı ayrım gözetmezlikle öldürüyorlardı. Rand iki kez, Trollocların Trolloclarla savaştığını gördü. Ancak Myrddraal’in yaratıkların kontrolünü kaybettiğini ve kan açlıklarının öne çıktığını tahmin edebiliyordu. Birbirlerini katletmek istiyorlarsa, onları rahat bırakacaktı.</p>

    <p>Sonra, bir kez daha yalnız kaldığında ve aramaya başladığında koşarak bir köşeyi döndü ve kendisinden iki kat cüsseli, yarım kat daha uzun üç Trollocla yüz yüze geldi. İçlerinden biri, bir insan yüzünden fırlayan kartal gagasına sahip olanı Tearlı bir asil kadının cesedinden kolunu kesiyor, diğer ikisi dudaklarını yalayarak hevesle seyrediyordu. Trolloclar et olduğu sürece her şeyi yerdi. Hangi tarafın daha çok şaşırdığı belirsizdi, ama kendine ilk gelen Rand oldu.</p>

    <p>Kartal gagalı Trolloc, zırhı ve karnı yarılarak yere devrildi. Dikenli Çalıların Arasındaki Kertenkele denen kılıç hamlesi, diğer ikisinin işini görmeliydi, ama yere düşen ilk Trolloc kıvranmaya devam ederken, ayaklarını tekmeleyip dengesini bozdu ve Rand sendeleyince kılıcı, hedefinin zırhında önemsiz bir kesik açtı. Rand düşerken ikinci Trolloc’un yoluna çıktı ve yaratığın kurt ağzı boşlukta kapandı. Trolloc üzerine atlayarak Rand’ı döşeme taşlarına çarptı, kılıç kolunu ve kılıcı yere mıhladı. Ayakta kalan kargılı baltasını kaldırdı, yabandomuzu burnu ve uzun dişlerinin izin verdiği ölçüde gülümsedi. Rand, hareket etmek, nefes almak için mücadele etti.</p>

    <p>Tırpan gibi bir kılıç yabandomuzunun boynunu vurdu.</p>

    <p>Dördüncü Trolloc hırlayarak keçi dişlerini sergiledi, boynuzlarının arkasındaki kulakları sallayarak kılıcını çekip kurtardı. Sonra keskin toynakları döşeme taşları üzerinde tıkırdayarak fırlayıp uzaklaştı.</p>

    <p>Rand kendini ölü Trolloc’un ağırlığından kurtardı. Sersemlemişti. <em>Bir Trolloc beni kurtardı. Bir Trolloc?</em> Her tarafı yoğun ve kara Trolloc kanıyla kaplanmıştı. Koridorda, uzakta, keçi boynuzlu Trolloc’un kaçtığı yerin aksi yönünde, iki Myrddraal görüş alanına girerken mavi beyaz bir ışık çaktı. Myrddraaller kemiksiz bir bulanıklık şeklinde, daimi bir hareketle birbirleri ile dövüşüyorlardı. Biri diğerini koridoru aşmaya zorladı ve ışık çakması solarak görüş alanından çıktı. <em>Ben delirdim. İşte olan bu. Delirdim ve bütün bunlar deli rüyası.</em></p>

    <p>“O... o kılıçla çılgınca dolanarak her şeyi tehlikeye atıyorsun.”</p>

    <p>Rand dönüp Lanfear’a baktı. Kadın yine Rand’dan daha büyük olmayan, belki daha genç bir kız görünümüne bürünmüştü. Beyaz eteklerini kaldırarak bir Tear hanımefendisinin perişan bedeninin üzerinden aştı; yüzündeki duygulara baktığında, bu cesedi ancak bir kütük parçasına benzetebiliyordu.</p>

    <p>“Dallardan kulübe yapıyorsun,” diye devam etti, “halbuki bir parmak şıklatma ile mermer sarayların olabilir. Trollocların ruhlarını pek az çabayla alabilirdin, ama bunun yerine neredeyse onlar seni öldürecekti. Öğrenmelisin. Bana katıl.”</p>

    <p>“Bu senin işin miydi?” diye sordu Rand. “O Trolloc, beni kurtaran? O Myrddraaller? Öyle miydi?”</p>

    <p>Kadın başını hafifçe, üzüntüyle iki yana sallamadan önce bir an ona baktı. “Eğer ben yaptım dersem yine beklersin ve bu ölümcül olabilir. Diğerlerinin hiçbiri benim konumumdan emin değil ve ben böyle olmasını istiyorum. Benden açık yardım bekleyemezsin.”</p>

    <p>“Yardımını beklemek mi?” diye hırladı Rand. “Beni Gölge’ye döndürmek istiyorsun. Yumuşak sözcüklerle ne olduğunu unutmamı sağlayamazsın.” Rand yönlendirdi ve kadın bir duvar halısına öyle hızlı çarptı ki, inledi. Rand onu orada, kolları ve bacakları açılmış şekilde bir av sahnesinin üzerinde tuttu. Kadının ayakları yerden kesilmiş, kar beyazı elbisesi yayılıp düzleşmişti. Egwene ve Elayne’i nasıl bloke etmişti? Hatırlamak zorundaydı.</p>

    <p>Aniden koridorda uçarak Lanfear’ın karşısındaki duvara çarptı, nefes bile almasına izin vermeyen <em>bir şey</em> tarafından bir böcek gibi oraya bastırıldı.</p>

    <p>Lanfear nefes almakta güçlük çekiyor gibi görünmüyordu. “Ne yaparsan yap, Lews Therin, ben de yapabilirim. Üstelik daha iyisini.” Duvara çivilenmiş olmasına rağmen rahatsız görünmüyordu. Yakında bir yerde savaş gürültüleri yükseldi, sonra savaş uzaklaşırken soldu. “Sahip olduğun potansiyelin çok ufak bir kısmının ancak yarısını kullanıyorsun ve sana karşı çıkan herkesi ezmene izin verecek şeye sırtını dönüyorsun. <em>Callandor</em> nerede, Lews Therin? Hâlâ faydasız bir süs gibi yatak odanda mı? Bir kez çekilip saplandığı yerden kurtarıldıktan sonra, onu kullanabilecek tek elin kendi elin olduğunu mu sanıyorsun? Sammael burada olsa alır, onu sana karşı kullanırdı. Moghedien bile sen kullanma diye alırdı onu; onu erkek Seçilmişlerden birine satarak çok şey elde edebilirdi.”</p>

    <p>Rand onu tutan şeyle mücadele etti; bir yandan diğerine döndürdüğü başından başka hiçbir yeri kıpırdamıyordu. Erkek Terkedilmişlerden birinin elindeki <em>Callandor.</em> Düşünce onu korku ve hayal kırıklığı ile deliye döndürüyordu. Yönlendirdi, onu tutan şeyi sökmeye çalıştı, ama sanki sökülecek hiçbir şey yoktu. Ve sonra aniden yok oldu; Rand mücadele etmeye devam ederek duvardan fırladı, sonra serbest kaldığını fark etti. Ve onun yaptığı bir şey başarmamıştı bunu.</p>

    <p>Lanfear’a baktı. Kadın, bir çay kenarında hava almaya çıkmış gibi halinden memnun, hâlâ orada asılı duruyordu. Kadın onu sakinleştirmeye, kendisine karşı yumuşatmaya çalışıyordu. Rand onu tutan akımlar üzerinde tereddüt etti. Onları bağlayıp kadını orada bırakırsa, Lanfear kendini kurtarmaya çalışırken Taş’ın yarısını yıkabilirdi... oradan geçmekte olan bir Trolloc kadının Taş halkından biri olduğunu sanıp öldürmezse. Bu, Terkedilmişlerden birinin ölümü Rand’ı rahatsız etmemeliydi, ama bir kadını, herhangi birini Trolloclar karşısında savunmasız bırakmak onu tiksindiriyordu. Kadının sakin duruşunu görünce bu düşünce aklından çıktı. Yönlendirebildiği sürece Taş’taki kimse, hiçbir şey kadına zarar veremezdi. Onu bloke etmesi için Moiraine’i bulabilse.</p>

    <p>Lanfear bir kez daha onun yerine karar verdi. Koparılan akımların etkisi Rand’ı sarstı ve kadın hafifçe yere indi. Kadın duvardan uzaklaşır, sakin sakin eteklerini silkelerken, Rand ona bakakaldı. “Bunu yapamazsın,” diye inledi aptal aptal ve kadın gülümsedi.</p>

    <p>“Ne ve nerede olduğunu biliyorsam, çözmek için bir akışı görmem gerekmez. Görüyorsun, öğrenecek çok şeyin var. Seni bu şekilde seviyorum. Hep rahat edemeyecek kadar gururlu ve kendinden emin oldun. Durumundan emin olmaman hep daha iyi oldu. Yani <em>Callandor</em>’u unutuyor musun?”</p>

    <p>Rand yine de tereddüt etti. Terkedilmişlerden biri orada duruyordu. Ve yapabileceği kesinlikle hiçbir şey yoktu. Döndü ve <em>Callandor</em>’a koştu. Kadının kahkahası peşinden geliyordu.</p>

    <p>Bu sefer Trolloclarla ya da Myrddraallerle savaşmak için durmadı, yoluna çıkmadıkları sürece Taş’ın içindeki çılgınca koşusunu yavaşlatmadı. O zaman da ateşten oyulmuş kılıcı ona yol açıyordu. Perrin ile Faile’i gördü. Perrin’in elinde balta vardı, genç kadın hançerleri ile onun arkasını kolluyordu; Trolloclar Perrin’in baltası kadar sarı gözleri ile de karşılaşmak istemiyor gibiydi. Rand arkasına bakmadan uzaklaştı. Terkedilmişlerden biri <em>Callandor</em>’u alacak olursa hiçbiri gün doğumunu görecek kadar yaşamazdı.</p>

    <p>Nefes nefese sütunlu giriş odasında koşturdu, <em>Callandor</em>’a ulaşmak için seğirtirken hâlâ orada yatan Savunucu ve Trolloc cesetlerinin üzerinden atladı. İki kapıyı hızla ittirip açtı. Kılıç Olmayan Kılıç yaldızlı, mücevher kakmalı sehpasının üzerinde oturmuş, batan güneşin ışığı ile parlıyordu. Onu bekliyordu.</p>

    <p>Rand onun güvende olduğunu görünce, dokunmaktan yine tiksindiğinin farkına vardı. Bir kez <em>Callandor</em>’u kullanılması gerektiği gibi kullanmıştı. Yalnızca bir kez. Onu tekrar aldığı zaman, Gerçek Kaynak’tan herhangi bir insanın yardım görmeden çekebileceği kadar Güç çektiği zaman onu beyin beklediğini biliyordu. Kırmızı altın rengi kılıcı salıvermek yapamayacağı kadar büyük bir şey gibi geldi; yok olduğu zaman, neredeyse geri getirecekti.</p>

    <p>Ayaklarını sürüyerek Gri Adam cesedinin çevresinden dolandı ve ellerini yavaşça <em>Callandor</em>’un kabzasına koydu. Soğuktu, uzun süre karanlıkta kalmış kristal gibiydi, ama eli kayacak kadar pürüzsüz değildi.</p>

    <p>Bir şey, başını kaldırıp bakmasına sebep oldu. Eşikte bir Soluk duruyordu. Gözsüz bakışları <em>Callandor</em>’un üzerinde, solgun yüzü ile tereddüt ediyordu.</p>

    <p>Rand <em>saidin</em> çekti. <em>Callandor</em> aracılığı ile. Kılıç Olmayan Kılıç, öğlen güneşini tutuyormuş gibi alevlendi. Güç içini doldurdu, katılaşmış gök gürültüsü gibi gürledi. Leke içinden bir siyahlık seli gibi aktı. Damarlarında eriyik kaya dolaşıyordu; içindeki soğukluk güneşi dondurabilirdi. Onu kullanmak zorundaydı, aksi halde çürük kavun gibi patlayacaktı.</p>

    <p>Myrddraal kaçmak için döndü ve aniden siyah giysileri, zırhı buruşarak yere düştü, geriye yalnızca havada süzülen yağlı zerreler kaldı.</p>

    <p>Rand, bitene kadar yönlendirdiğini fark etmedi bile; hayatı buna dayalı olsa bile ne yaptığını söyleyemezdi. Ama <em>Callandor</em> elindeyken hiçbir şey hayatını tehdit edemezdi. Güç içinde dünyanın yürek atışı gibi zonkluyordu. Güç, dağları çatlatacak bir çekiç gibi onu dövüyordu. Yönlendirdiği bir iplikçik Myrddraal’in kalıntılarını, giysilerini ve zırhını giriş odasından götürdü; küçük bir akış onları da kavurdu. Rand onu avlamaya gelenleri avlamak için uzun adımlarla odadan çıktı.</p>

    <p>Bazıları giriş odasına kadar gelmişti. Bir başka Soluk ile büzülmüş Trolloclardan bir grup, sütunların uzak tarafında durmuş, havada süzülen küllere, Myrddraal ile giysilerinden kalan parçalara bakıyorlardı. Elinde alevlenen <em>Callandor</em> ile Rand’ı görünce, Trolloclar hayvanlar gibi uludu. Soluk şokla felç olmuş, yerinde duruyordu. Rand onlara kaçma fırsatı vermedi. Onlara doğru ağır ağır ilerleyerek yönlendirdi ve Gölgedöllerinin ayaklarının altındaki çıplak, siyah mermerden alevler fışkırdı, öyle kızgındı ki yüzünü korumak için elini kaldırmak zorunda kaldı. Gölgedöllerinin yanına vardığında alevler gitmişti; mermer üzerinde donuk çemberler dışında hiçbir şey kalmamıştı.</p>

    <p>Taş’ın içine döndü ve gördüğü her Trolloc, her Myrddraal alevlere boğularak öldü. Rand Aieller ya da Tearlılar ile savaşırken, kendilerini ölülerden kaptıkları mızraklar ya da kılıçlar ile savunmaya çalışan hizmetkârları öldürürken kavurdu. Onları, daha fazla kurban arar ya da kendisinden kaçarak koşarken kavurdu. Daha hızlı hareket etmeye, koşturmaya, sonra koşmaya başladı. Genellikle ilgilenen biri olmadan yatan yaralananların, ölülerin yanından koştu. Yeterli değildi; yeterince hızlı ilerleyemiyordu. Trollocları avuç avuç öldürmesine rağmen başkaları, sırf kaçmak için bile olsa, katliama devam ediyordu.</p>

    <p>Aniden daha geniş bir koridorda durdu. Çevresi ölülerle doluydu. Bir şeyler yapmak zorundaydı... daha fazlasını yapmalıydı. Güç, kemikleri boyunca, ateşin özü gibi kayıyordu. Daha fazlası. Güç, iliklerini donduruyordu. Hepsini öldürecek bir şey; hepsini aynı anda. <em>Saidin</em>’deki leke, ruhunu gömmekle tehdit eden çürüyen pislikten bir dağ gibi üzerine yuvarlandı. Rand, <em>Callandor</em>’u kaldırarak Kaynak’tan çekti, donuk alevden çığlıklar atacak hale gelene kadar çekmeye devam etti. Hepsini öldürmeliydi.</p>

    <p>Tavanın hemen altında, başının üzerinde hava yavaş yavaş dönmeye, gittikçe daha hızlı dönmeye, kırmızı, siyah, gümüş rengi çizgiler halinde dönmeye başladı. Kaynadı, içe yıkıldı, daha fazla kaynadı, dönerek küçülürken inledi.</p>

    <p>Ona bakarken Rand’ın yüzünden aşağı ter akıyordu. Bunun ne olduğu konusunda en ufak fikri yoktu, yalnızca sayamayacağı kadar çok akışın kendisini o kütleye bağladığını biliyordu. Kütlesi vardı; o <em>şey</em> kendi üzerine çökerken gittikçe artan bir ağırlık. <em>Callandor</em> gittikçe daha parlak yanıyordu, bakamayacağı kadar parlak; Rand gözlerini kapattı ve ışık göz kapaklarını yakıp geçermiş gibi geldi. Güç, onu da dönüşün içine çekmeye çalışan öfkeli bir akıntı gibi içinde akıyordu. Salıvermek zorundaydı. Zorunluydu. Gözlerini açılmaya zorladı ve bastırılarak bir Trolloc kafası kadar küçültülmüş, dünyanın bütün fırtınalarına bakmak gibiydi. Zorunluydu... zorunluydu... zorunluydu...</p>

    <p><em>Şimdi.</em> Düşünce, farkındalığının sınırında alaylı bir kahkaha gibi süzüldü. Ondan dışarı akan akışları kesti, nesneyi dönmeye, kemik delinircesine inlemeye bıraktı. <em>Şimdi.</em></p>

    <p>Ve şimşekler geldi, tavandan çıkıp gümüş dereler gibi, sağa sola çaktılar. Bir Myrddraal bir yan koridordan çıktı ve ikinci adımını atamadan yarım düzine alevli akım inerek yaratığı paramparça etti. Diğer akımlar akmaya, koridorda dallanmaya devam ettiler. Her birinin yerini daha fazlası alıyordu.</p>

    <p>Rand’ın ne yaptığı, nasıl işlediği konusunda en ufak fikri yoktu. İçini dolduran, kullanma ihtiyacı ile titremesine sebep olan Güç’le durup bakmaktan başka bir şey gelmiyordu elinden. Kullanmak onu yok edecek olsa bile. Trollocların ve Myrddraallerin öldüğünü hissedebiliyordu, şimşeklerin çarptığını ve öldürdüğünü hissedebiliyordu. Onları her yerde, dünyadaki her yerde öldürebilirdi. Biliyordu. <em>Callandor</em> ile her şeyi yapabilirdi. Ve denemenin onu öldüreceğini de biliyordu.</p>

    <p>Şimşekler son Gölgedölü ile birlikte solup öldü; dönen kütle içe çekilen havanın gürültüsü ile çöktü. Ama <em>Callandor</em> güneş gibi parlamaya devam ediyordu; Rand Güç ile sarsılıyordu.</p>

    <p>Moiraine orada, bir düzine adım ötede, ona bakıyordu. Elbisesi düzgün, mavi ipeğin her kıvrımı yerli yerindeydi, ama saçları tutam tutam dağılmıştı. Kadın bitkin görünüyordu... ve şok içinde. “Nasıl?.. Yaptığın şeyin mümkün olduğuna inanmazdım.” Lan elinde kılıç, yüzü kanlı, ceketi yırtılmış, koridorda yarı koşturarak belirdi. Moiraine gözlerini Rand’dan ayırmadan elini uzattı ve Muhafız’ı ona ulaşamadan durdurdu. Rand’a ulaşamadan. Sanki o Lan’in bile yaklaşamayacağı kadar tehlikeliymiş gibi. “Sen... iyi misin, Rand?”</p>

    <p>Rand bakışlarını kadından kopardı ve gözleri siyah saçlı, çocukluktan yeni çıkmış bir kıza takıldı. Kız sırtüstü yayılmış, yatıyordu, gözleri irileşmiş, tavana dikilmişti, elbisesinin göğsü kanla kararmıştı. Rand üzüntüyle kızın saçlarını yüzünden arkaya süpürdü. <em>Işık, gerçekten de daha bir çocuk. Çok geç kaldım. Neden daha erken yapmadım? Bir çocuk!</em></p>

    <p>“Birinin gelip onunla ilgilenmesini sağlarım, Rand,” dedi Moiraine nazikçe. “Artık ona yardım edemezsin.”</p>

    <p>Rand’ın <em>Callandor</em>’un üzerindeki eli öyle titriyordu ki, zar zor tutabiliyordu. “Bununla her şeyi yapabilirim.” Sesi kendi kulaklarına sert geldi. “Her şeyi!”</p>

    <p>“Rand!” dedi Moiraine telaşla.</p>

    <p>Rand dinlemedi. Güç içindeydi. <em>Callandor</em> alevlendi ve Rand güç oldu. Yönlendirdi, akışları çocuğun bedenine yöneltti, aradı, denedi, yokladı; çocuk ayağa fırladı, kolları ve bacakları doğal olmayacak kadar katıydı ve sarsılarak hareket ediyordu.</p>

    <p>“Rand, bunu yapamazsın. Bu olmaz!”</p>

    <p><em>Nefes al. Nefes almak zorunda.</em> Kızın göğsü yükselip alçaldı. <em>Kalp. Çarpmak zorunda.</em> Kızın göğsündeki yaradan yoğun ve kara bir kan akıyordu. <em>Yaşa. Yaşa, kavrulasıca! Çok geç kalmak istemedim.</em> Kızın gözleri camlaşmış bir şekilde ona bakıyordu. Cansız. Gözyaşları Rand’ın yanaklarında serbestçe akmaya başladı. “Yaşamak zorunda! Ona Şifa ver, Moiraine. Ben nasıl yapacağımı bilmiyorum. Ona Şifa ver!”</p>

    <p>“Ölüme Şifa yoktur, Rand. Sen Yaratıcı değilsin.”</p>

    <p>Rand o ölü gözlere bakarak yavaşça akışları geri çekti. Beden kaskatı düştü. Ceset. Rand başını arkaya attı ve bir Trolloc gibi vahşice uludu. O hayal kırıklığı ve acı içinde saldırırken örülmüş alevler duvarlarda ve tavanda cızırdadı.</p>

    <p>Rand çökerek <em>saidin</em>’i salıverdi, kendinden uzaklaştırdı. Bir kayayı, yaşamı ittirmek gibiydi. Güç ile birlikte kendi kuvveti de tükendi. Ama leke kaldı, kir karanlıkla üzerine çöktü. Ayakta kalabilmek için <em>Callandor</em>’u yere dayayıp yaslanmak zorunda kaldı,</p>

    <p>“Diğerleri.” Konuşmak zordu; boğazı acıyordu. “Elayne, Perrin, kalanlar? Onlar için de mi çok geç kaldım?”</p>

    <p>“Çok geç kalmadın,” dedi Moiraine sakin sakin. Ama daha yakına gelmedi ve Lan Rand ile Moiraine’in arasına girmeye hazır görünüyordu. “Böyle düşünmemelisin...”</p>

    <p>“Hâlâ hayattalar mı?” diye bağırdı Rand.</p>

    <p>“Hayattalar,” diye temin etti onu kadın.</p>

    <p>Rand rahatlayarak bitkinlik içinde başını salladı. Kızın cesedine bakmamaya çalıştı. Birkaç öpücük çalmak için üç gün beklemişti. Üç gün önce harekete geçseydi... Ama o üç gün içinde bazı şeyler öğrenmişti, bir araya getirebilirse kullanabileceği şeyler. Eğer. En azından dostları için çok geç kalmamıştı. “Trolloclar nasıl içeri girdi? Aieller gibi duvarlara tırmandıklarını sanmıyorum. Güneş henüz ufkun üzerindeyken yapamazlar. Hâlâ ufkun üzerinde mi?” Sislerin bir kısmını dağıtmak için başını iki yana salladı. “Fark etmez. Trolloclar. Nasıl?” Yanıt veren Lan oldu. “Bu akşamüstü Taş’ın rıhtımlarına sekiz büyük tahıl mavnası yanaştı. Anlaşılan kimse neden yüklü mavnaların <em>ırmak aşağı</em> geldiğini sormamış.” Sesi horgörü doluydu. “Ya da neden Taş’ın rıhtımlarına yanaştığını ya da neden mürettebatın ambar kapaklarını gün batımı yaklaşana kadar kapalı bıraktığını. Aynı zamanda, bir araba kervanı gelmiş... yaklaşık iki saat önce... otuz araba, sözde kır evinden Taş’a dönen bir lordun eşyalarını taşıyormuş. Kanvaslar arkaya atıldığında onların da Yarı-insanlar ve Trolloclarla dolu olduğu görülmüş. Başka yollarla da gelip gelmediklerini, henüz bilmiyorum.”</p>

    <p>Rand yine başını salladı ve gösterdiği çaba, bacaklarının boşanmasına sebep oldu. Lan aniden yanında bitti, Rand’ın kolunu omzuna çekerek ayakta durmasına yardım etti. Moiraine yüzünü ellerine aldı. Rand’ın içinden soğuk bir dalga geçti, tam Şifa’nın soğuk rüzgârı değil, geçerken bitkinliği de süpüren bir ürperti. Bitkinliğin çoğunu. Bütün gün tütün çapalamış gibi bir tohum kaldı. Artık ihtiyaç duymadığı destekten uzaklaştı. Lan yalnız ayakta durup duramayacağını görmek için ya da belki ne kadar tehlikeli, ne kadar aklı başında olduğundan emin olmadığı için izledi.</p>

    <p>“Birazını bilerek bıraktım,” dedi Moiraine ona. “Bu gece uyuman gerek.”</p>

    <p>Uyumak. Uyumaya fırsat vermeyecek kadar çok iş vardı. Ama yine başını salladı. Kadının peşine takılmasını istemiyordu. Ama söylediği şu oldu, “Lanfear buradaydı. Bu onun işi değildi. Öyle dedi ve ben ona inanıyorum. Şaşırmış görünmüyorsun, Moiraine.” Lanfear’ın önerisi onu şaşırtır mıydı? Herhangi bir şey şaşırtır mıydı? “Lanfear buradaydı ve ben onunla konuştum. Beni öldürmeye çalışmadı ve ben de onu öldürmeye çalışmadım. Ve sen şaşırmadın.”</p>

    <p>“Onu öldürebileceğinden kuşkuluyum. Henüz yapamazsın.” Kadının <em>Callandor</em>’a bakışı kara gözlerinin kısaca kaymasından fazlası değildi. “Yardım almadan olmaz. Ve seni öldürmeye çalışacağından da kuşkuluyum. Henüz yapmaz. Terkedilmişler hakkında pek az bilgimiz var, en az da Lanfear hakkında, ama Lews Therin Telamon’u sevdiğini biliyoruz. Ona karşı güvende olduğunu söylemek kesinlikle fazla güçlü bir ifade olur... seni öldürmeden yapabileceği epey şey var... ama Lews Therin’i kazanabileceğini düşündüğü sürece seni öldürmeye çalışacağını sanmıyorum.”</p>

    <p>Lanfear onu istiyordu. Gecenin Kızı, ona yalnızca yarı yarıya inanan anneler tarafından çocuklarını korkutmak için kullanılan kadın. Rand’ı kesinlikle korkutuyordu. Öyle çok korkutuyordu ki, kahkaha atmak istiyordu. Egwene dışında herhangi bir kadına bakarken hep suçlu hissetmişti ve Egwene onu istemiyordu, ama Andor’un Kız-Veliahtı en azından onu öpmek istiyordu ve Terkedilmişlerden biri ona âşık olduğunu iddia ediyordu. Neredeyse kahkaha atmaya yetecek kadar çok, ama yeterli değil. Lanfear Elayne’i kıskanıyor gibiydi; o sarı saçlı süt çocuğu, demişti ona. Delilik. Hepsi delilikti.</p>

    <p>“Yarın.” İkisinden uzaklaşacak oldu.</p>

    <p>“Yarın mı?” dedi Moiraine.</p>

    <p>“Yarın sana ne yapacağımı söyleyeceğim.” Bir kısmını söyleyecekti. Her şeyi söyleyecek olsa Moiraine’in yüzünün alacağı şekli düşünmek kahkaha atmak istemesine sebep oluyordu. Sanki kendisi her şeyi biliyormuş gibi. Son parçayı ona bilmeden Lanfear vermişti. Bir adım daha, bu gece. Yanında, <em>Callandor</em>’u tutan eli titredi. Onunla her şeyi yapabilirdi. <em>Daha delirmedim. O kadar delirmedim.</em> “Yarın. Işık izin verirse hepimiz için iyi bir gece olacak.” Yarın başka türden bir şimşek salıverecekti. Onu kurtarabilecek bir başka şimşek. Ya da onu öldürecek. Daha delirmemişti.</p>
  </div>
</body>
</html>
