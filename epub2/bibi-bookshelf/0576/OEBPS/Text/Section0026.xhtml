<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gölge Yükseliyor</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="18. Yollarda">18<br />
    Yollarda</h1>

    <p>Perrin ceketini düğmelerken durdu ve kapıdan çıkardığından beri bıraktığı yerde, duvardaki askıda duran baltasına baktı. O silahı yine taşıma fikri hoşuna gitmiyordu, ama yine de kemeri çengelden çıkardı ve beline tokaladı. Çekici, daha önceden doldurduğu heybeye bağladı. Heybe ve battaniye rulosunu omzuna attı, köşeden dolu sadağını ve ipi çözülmüş yayını aldı.</p>

    <p>Yükselen güneş, dar pencerelerden içeri ısı ve ışık akıtıyordu. Orada birinin kaldığına ilişkin tek kanıt dağınık yataktı. Oda, içinde Perrin’in yaşadığı hissini kaybetmişti bile; çarşaflardaki kokusuna rağmen boş kokuyordu. Perrin, o hissin her zaman gitmeye hazır olması hissini alt etmesine yetecek kadar kalmazdı bir yerde. Kök salacak, orayı yuvası kılacak kadar uzun süre kalmazdı. <em>Eh, şimdi eve gidiyorum.</em></p>

    <p>Sırtını, çoktan boşalmış odaya dönerek dışarı çıktı.</p>

    <p>Gaul, at sırtında aslan avlayan adamların resmedildiği bir duvar halısının altında, sırtını duvara vererek çöktüğü yerden rahatça doğruldu. Bütün silahlarını takmıştı, iki deri su şişesi, battaniye rulosu ve küçük bir tencere sırtındaki işlenmiş köseleden yay çantasının yanına asılmıştı. Yalnızdı.</p>

    <p>“Diğerleri?” diye sordu Perrin ve Gaul başını iki yana salladı.</p>

    <p>“Üç Kat Topraklar’dan çok uzak. Seni uyarmıştım, Perrin. Bu sizin topraklar fazla ıslak; havayı solumak, su solumak gibi. Çok fazla insan, birbirlerine çok yakın yaşıyor. Yabancı yerleri dilediklerinden fazla gördüler.”</p>

    <p>“Anlıyorum,” dedi Perrin, ama anladığı tek şey, kurtuluş olmadığı, beyazpelerinleri İki Nehir’den sürecek Aieller olmayacağı idi. Hayal kırıklığını kendine sakladı. Kaderinden kaçacağını düşündükten sonra zordu, ama kendini diğer seçeneğe hazırlamadığını söyleyemezdi. Demir kırıldığı zaman ağlamanın anlamı yok; yeniden döverdin. “İstediklerimi yaparken sorun yaşadın mı?”</p>

    <p>“Hayır. Bir Tearlıya istediklerini Ejderduvarı Kapısı’ndaki ahıra götürmesini ve bundan kimseye bahsetmemesini söyledim; orada birbirlerini görürler, ama eşyaların benim için olduğunu düşünüp sessiz kalırlar. Ejderduvarı Kapısı. Dünyanın Omurgası’nın yüz fersah uzakta değil de ufkun hemen arkasında olduğunu sanırsın.” Aiel duraksadı. “Kız ve Ogier hazırlıklarını saklamıyor, Perrin. Kız âşığı bulmaya çalıştı ve herkese Yollar’da yolculuk etmeyi planladığını söylüyor.”</p>

    <p>Perrin sakalını kaşıyarak, hırlarcasına, ağır bir nefes verdi. “Beni Moiraine’e ele verirse, yemin ederim bir hafta oturamayacak.”</p>

    <p>“O hançerleri çok iyi kullanıyor,” dedi Gaul, tarafsız bir ses tonuyla.</p>

    <p>“Yeterince iyi değil. Beni ele vermişse değil.” Perrin duraksadı. Aieller yok. Darağacı hâlâ bekliyordu. “Gaul, eğer bana bir şey olursa, ben söylersem Faile’i uzaklara götür. Gitmek istemeyebilir, ama sen yine de götür. Onun güven içinde İki Nehir’den çıkmasını sağla. Bana bunun için söz verir misin?”</p>

    <p>“Elimden geleni yaparım, Perrin. Sana kan borcum var, yaparım.” Gaul’un sesi kuşkulu çıkıyordu, ama Perrin Faile’in hançerlerinin onu durdurmaya yeteceğini sanmıyordu.</p>

    <p>Ellerinden geldiğince, hizmetkârların kimseyi rahatsız etmeden bir yerlere gidebilmeleri için düşünülmüş arka geçitleri ve dar merdivenleri kullandılar. Perrin, Tearlıların hizmetkârlara ayrı koridor da vermemelerinin çok kötü olduğunu düşündü. Yine de yaldızlı şamdanları ve süslü duvar halıları olan geniş koridorlarda pek az kişi gördüler, hele asilleri hiç.</p>

    <p>Perrin bu yokluk üzerine yorum yaptı ve Gaul, “Rand al’Thor hepsini Taşın Yüreği’ne çağırdı,” dedi.</p>

    <p>Perrin homurdanmakla yetindi, ama Moiraine’in de çağrılanlar arasında olmasını umuyordu. Rand’ın bu şekilde onun kaçmasına yardım mı etmeye çalıştığını merak etti. Sebep her ne olursa olsun, bundan faydalanacağı için memnundu.</p>

    <p>Son dar merdivenden Taş’ın zemin katına indiler. Cadde kadar geniş ve yüksek koridorlar dış kapılara gidiyordu. Burada duvar halıları yoktu. Duvarda, yükseğe asılmış, demir destekler üzerinde demir lambalar penceresiz geçitleri aydınlatıyordu. Zemin atların nallarına uzun zaman dayanacak kaba taşlarla döşeliydi. Perrin koşmaya başladı. Ahırlar büyük tünelin ilerisinde, görüş alanının biraz ötesindeydi. Geniş Ejderduvarı Kapısı ötede açık duruyordu ve yalnızca bir avuç Savunucu tarafından korunuyordu. Moiraine artık yollarını kesemezdi. Karanlık Varlık’ın kendi şansı olmadan bu olanaksızdı.</p>

    <p>Ahırın açık kapısı on beş adım genişliğinde bir kemerdi. Perrin içeriye bir adım attı ve durdu.</p>

    <p>Hava; saman, kuru ot, altta yatan tahıl, yulaf, deri ve at pisliği kokularıyla ağırlaşmıştı. Her yerde değer verilen güzel Tear atları ile dolu bölmeler duvar boyunca dizilmiş, ortada da sıralar oluşturuyordu. Düzinelerce seyis iş başındaydı, kaşağılıyor, tarıyor, pislik temizliyor, onarım yapıyorlardı. Perrin durmadan Faile ile Loial’in çizmeleri içinde, yolculuğa hazır, durdukları yere baktı. Yanlarında Bain ve Chiad, Gaul gibi silahlar, battaniyeler, su şişeleri ve pişirme gereçleriyle donanmış, bekliyordu.</p>

    <p>“Yalnızca deneyeceğini söylemenin sebebi onlar mı?” diye sordu Perrin sessizce.</p>

    <p>Gaul omuzlarını silkti. “Elimden geleni yaparım, ama onlar kızın tarafını tutar. Chiad Goshien’dir.”</p>

    <p>“Klanı fark eder mi?”</p>

    <p>“Onun klanı ve benimki kan davası güdüyor Perrin ve ben onun mızrak-kardeşi değilim. Belki su andı onu engeller. O teklif etmediği sürece onunla mızrak dansı yapmam.”</p>

    <p>Perrin başını iki yana salladı. Tuhaf bir halk. Su andı da neydi? Ama tek söylediği, “Neden onunla birlikteler?” oldu.</p>

    <p>“Bain topraklarınızı daha fazla görmek istediklerini söyledi, ama sanırım onları cezbeden seninle Faile arasındaki tartışma. Ondan hoşlanıyorlar ve bu yolculuğu duydukları zaman seninle değil onunla gitmeye karar verdiler.”</p>

    <p>“Eh, onu beladan uzak tuttukları sürece.” Gaul başını arkaya atıp güldüğü zaman Perrin şaşırdı. Endişe içinde sakalını kaşıdı.</p>

    <p>Loial, uzun kaşları endişe içinde sarkarak onlara doğru geldi. Yolculukta hep olduğu gibi cepleri kitapların köşeli şekilleri ile şişmişti. En azından daha az aksıyor gibiydi. “Faile sabırsızlanıyor, Perrin. Her an gitmekte ısrar edebilir. Lütfen acele et. Ben olmadan Yolkapısı’nı bulamazsın bile. Denememelisin de, zaten. Siz insanlar beni öyle sıçratıyorsunuz ki, kendi kafamı bile bulamıyorum. Lütfen acele et.”</p>

    <p>“Onu arkada bırakmam,” diye seslendi Faile. “Basit bir iyiliği bile isteyemeyecek kadar inatçı ve aptal olmasına rağmen. Öyle olsun, yine de kaybolmuş bir köpek yavrusu gibi beni takip edebilir. Kulaklarını kaşımaya ve ona göz kulak olmaya söz veriyorum.” Aiel kadınlar kahkahalarla iki büklüm oldular.</p>

    <p>Gaul aniden doğruldu, mızraklarından birini çevirerek yerden iki adım yükseğe sıçradı. “Sizi av peşindeki dağ kedileri gibi takip edeceğiz,” diye bağırdı, “avlanan kurtlar gibi.” Rahatça, hafifçe yere indi. Loial şaşkın şaşkın ona bakıyordu.</p>

    <p>Diğer yandan Bain tembel tembel parmaklarını kısa, alev rengi saçlarından geçirdi. “Mezradaki yatağımda güzel bir kurt postum var zaten,” dedi Chiad’a sıkkın bir sesle. “Kurtlar çok kolay yakalanıyor.”</p>

    <p>Perrin’in gırtlağında bir hırlama yükselerek, iki kadının bakışlarını üzerine çekti. Bain bir an bir şey daha söyleyecek oldu, ama onun sarı bakışlarına kaşlarını çattı ve korkusuzca, ama aniden ihtiyat kazanarak sustu.</p>

    <p>“Bu köpek yavrusu daha tuvalet eğitimi almadı,” dedi Faile Aiel kadınlara sır verircesine.</p>

    <p>Perrin ona bakmayı reddetti. Bunun yerine demir kırı aygırının durduğu bölmeye gitti. Tear atları kadar uzun boylu bir hayvandı, ama omuzları ve sağrısı daha ağırdı. Seyisi kovalayarak Çevik’in koşumunu kendisi taktı ve dışarı çıkardı. Seyisler atı yürütmüştü elbette, ama Perrin’in bu adı vermesine sebep olacak çevik adımlarla sıçrayacak kadar uzun süre içeride kalmıştı. Perrin pek çok at nallamış bir adamın kendinden eminliği ile atı yatıştırdı. Yüksek kaşlı eyerini atın üzerine koymak, heybelerini bağlamak ve battaniye rulosunu arkaya yerleştirmek hiç sorun değildi.</p>

    <p>Gaul ifadesizce onu izliyordu. Zorunlu olmadığı sürece at sürmezdi ve kesinlikle gerekli olduğundan bir adım daha fazla değil. Aiellerin hiçbiri yapmazdı bunu. Perrin neden olduğunu anlamıyordu. Belki de uzun mesafeler koşabilmelerinden gururlandıkları için. Aieller bundan daha fazlası varmış gibi davranıyorlardı, ama Perrin, hiçbirinin açıklayamayacağını tahmin ediyordu.</p>

    <p>Elbette yük atının da hazırlanması gerekiyordu, ama Gaul’un istediği her şey düzgün bir yığın halinde bekliyor olduğundan, bu çabucak halledildi. Yiyecek ve su tulumları. Atlar için yulaf ve tahıl. Yollar’da bunların hiçbiri bulunmazdı. Köstek, ne olur ne olmaz diye bazı at ilaçları, yedek bir çıra kutusu gibi birkaç şey daha.</p>

    <p>Hasır sepetlerin çoğu Aiellerin su mataralarına benzeyen, ama daha iri ve lamba yağıyla dolu mataralarla doldurulmuştu. Uzun sırıklar üzerindeki lambalar da diğerlerinin üzerine bağlanınca her şey hazır oldu.</p>

    <p>Perrin ipini çözdüğü yayını eyer kayışının altına soktuktan sonra, elinde yük atının yuları, Çevik’in eyerine atladı. Sonra öfkeden köpürerek beklemek zorunda kaldı.</p>

    <p>Loial çoktan atına binmişti. Dev, tüylü ayaklı bir attı onunki; ahırdaki tüm atlardan birkaç el daha uzundu, ama Ogier’in aşağı sarkan uzun bacaklarının yanında midilli gibi görünüyordu. Ogier’in at binmeye Aieller kadar gönülsüz olduğu zamanlar vardı, ama artık atının üzerinde rahattı. Oyalanan, atını, parlak siyah kısrağı daha önce hiç görmemiş gibi inceleyen Faile idi, ama Perrin Taş’a gelmelerinden kısa zaman sonra, satın almadan önce kızın atın adımlarını gördüğünü biliyordu. Kırlangıç adlı at güzel bir Tear atıydı, ince bilekleri, kemerli bir boynu vardı. Hem hızlı, hem dayanıklı görünüyordu, ama Perrin’e göre nalları fazla inceydi. O nallar fazla dayanmazdı. Ona haddini bildirmek için yeni bir çaba harcanmıştı, kız bunun ne olduğunu düşündüyse.</p>

    <p>Faile sonunda dar, bölünmüş etekleri içinde, atına bindiğinde, Perrin’e yaklaştı. İyi at biniyordu, o ve atı yekvücut hareket ediyordu. “Neden soramıyorsun, Perrin?” dedi yumuşak sesle. “Beni ait olduğum yerden uzaklaştırmaya çalıştın, bu yüzden şimdi sormak zorundasın. Böylesi basit bir şey o kadar zor olabilir mi?”</p>

    <p>Taş, dev bir çan gibi çınladı, ahır zemini sıçradı, tavan yıkılacakmış gibi titremeye başladı. Çevik de haykırarak, başını sallayarak sıçradı; Perrin yerinde kalmayı zor başardı. Seyisler düştükleri yerlerden kalktılar ve şahlanan, çığlık atan, ahır bölmelerine tırmanmaya çalışan atları yatıştırmak için çılgınca koşturdular. Loial dev atının boynuna asılıyordu, ama kısrağı çılgınca haykırarak dans ederken Faile emin bir tavırla Kırlangıç’ın üzerinde oturuyordu.</p>

    <p>Rand. Perrin o olduğunu biliyordu. <em>Ta’veren</em> çekişi onu çekiştiriyordu, birbirini çeken iki burgaç. Kalkan tozun içinde öksürerek, atından inip Taş’a koşmamak için çaba göstererek başını elinden geldiğince şiddetle salladı. “Gidiyoruz!” diye bağırdı, kale titremelerle sarsılırken. “Şimdi gidiyoruz, Loial! Şimdi!”</p>

    <p>Faile de gecikmek için sebep göremiyordu; kısrağını topukladı ve Loial’in yüksek atının yanında ahırdan çıktı, iki yük atını arkalarından çekerek dörtnala Ejderduvarı Kapısı’na ulaştılar. Savunucular bir bakış fırlattı ve dağıldılar. Bazıları hâlâ elleri ve dizleri üzerinde duruyordu; onların görevi insanları Taş’ın dışında tutmaktı, bunları içeride tutmak için emir almamışlardı. Emir almış olsalar da doğru düzgün düşünebileceklerinden değil, titremeler henüz sönerken ve Taş altlarında homurdanmaya devam ederken değil.</p>

    <p>Perrin kendi yük atı ile tam arkalarındaydı, Ogier’in atının daha hızlı koşmasını, Loial’in ağır hayvanını geride bırakmayı ve onu çekiştiren güçten, <em>ta’veren</em>’i çeken <em>ta’veren</em>’den kaçmayı diledi. Tear sokaklarında yük ve binek arabalarından kaçınmak için pek az yavaşlayarak, yükselen güneşe doğru dörtnala ilerlediler. Dar ceketler içinde adamlar ve kat kat önlükler takmış kadınlar, sarsıntılarla sersemlemiş, onlara bakakaldılar, bazen yoldan çekilmeyi bile zor akıl ettiler.</p>

    <p>İç şehrin duvarlarında kaldırım taşları yerlerini toprağa, ayakkabılar ve ceketler yerlerini çıplak göğüslere ve enli kuşaklarla yerinde tutulan bol pantolonlara bıraktı. Buradaki insanlar da kaçıştı, çünkü Perrin şehrin dış duvarından çıkana, dış şehrin bir araya yığılmış basit taş evlerini ve dükkânlarını arkada bırakana, dağınık çiftlikleri ve çalılarıyla kırlara çıkana, <em>ta’veren</em> çekişinden kurtulana kadar yavaşlamayacaktı. Ancak o zaman, köpüklenmiş atı kadar nefes nefese, Çevik’in dizginlerini çekip yürütmeye başladı.</p>

    <p>Loial’in kulakları şokla dikilmişti. Faile dudaklarını yaladı ve bembeyaz bir suratla, bakışları Ogier’den Perrin’e çevirdi. “Ne oldu? Bu... o muydu?”</p>

    <p>“Bilmiyorum,” diye yalan söyledi Perrin. <em>Gitmek zorundayım, Rand. Bunu biliyorsun. Sana söylerken yüzüme baktın ve neyi yapmam gerektiğine inanıyorsam onu yapmamı söyledin.</em></p>

    <p>“Bain ve Chiad nerede?” dedi Faile. “Bize yetişmeleri bir saat alır şimdi. Keşke ata binselerdi. Onlara at satın almayı önerdim ve alınmış gibi baktılar. Eh, zaten terleri soğusun diye atları yürütmemiz gerekecek.”</p>

    <p>Perrin ona Aieller hakkında düşündüğü kadar bilgili olmadığını söyleyecekken dilini tuttu. Arkalarında şehir duvarlarını ve bir dağ gibi yükselen Taş’ı görebiliyordu. Hatta kalenin üzerinde dalgalanan sancağın kıvrımlı şeklini ve dönerek uçmakta olan, çınlamayla havalanmış kuşları bile seçebiliyordu; diğerleri yapamazdı bunu. Uzun, mesafe tüketen adımlarla, hızlarını yalanlayan bir rahatlıkla koşmakta olan üç insanı görmek hiç güç değildi. Perrin kendisi olsa o kadar uzun süre o kadar hızlı koşamayacağını düşündü, ama Aiellerin bu kadar yakında olması için Taş’tan bu yana hızlarını korumuş olması gerekirdi.</p>

    <p>“Fazla beklemek zorunda kalmayacağız,” dedi.</p>

    <p>Faile şehre doğru kaşlarını çattı. “Gelen onlar mı? Emin misin?” Çatık kaşlarını aniden Perrin’e döndürdü ve yanıt vermesi için meydan okudu. Ona sormak Perrin’in de grubun parçası olduğunu kabullenmek gibi olmuştu, elbette. “Görme yeteneğinden pek gururlanıyor,” dedi Loial’e, “ama hafızası o kadar iyi değil. Zaman zaman ben hatırlatmasam geceleyin mum yakmayı unutacak sanıyorum. Herhalde deprem olduğunu sandıkları şeyden kaçan zavallı bir aileyi görüyor.”</p>

    <p>Loial, eyerinde huzursuzca kıpırdandı, derin derin göğüs geçirdi ve insanlar hakkında, Perrin’in övgü olduğundan kuşku duyduğu bir şeyler mırıldandı. Faile fark etmedi elbette.</p>

    <p>Birkaç dakika sonra, üç Aiel onun da seçebileceği kadar yaklaştığında Faile bakışlarını Perrin’e dikti, ama hiçbir şey söylemedi. Bu ruh hali içinde, gökyüzünün mavi olduğunu söylemiş olsa bile Perrin’in herhangi bir konuda haklı olduğunu kabullenecek değildi. Atların yanında durduklarında Aieller nefes nefese bile değillerdi.</p>

    <p>“Daha uzun bir koşu olmaması yazık.” Bain ve Chiad birbirlerine gülümsediler ve ikisi birden Gaul’a sinsi bir bakış fırlattılar.</p>

    <p>“Yoksa bu Taş Köpeği yıkılana kadar koştururduk,” dedi Chiad, diğer kadının cümlesini bitirirmiş gibi. “Taş Köpekler’in geri çekilmemek için yemin etmelerinin sebebi bu. Taş kemikler ve taş kafalar koşamayacak kadar ağır kılıyor onları.”</p>

    <p>Gaul alınmadı, ama Perrin onun Chiad’a göz kulak olabileceği bir yerde durduğunu fark etti. “Kızların neden sık sık izci olarak kullanıldığını biliyor musun, Perrin? Çünkü çok uzağa koşabiliyorlar. Ve bu, bir adamın çıkıp onlarla evlenmek isteyeceğinden korkmalarından kaynaklanıyor. Bundan kaçınmak için bir Kız yüz altmış kilometre koşabilir.”</p>

    <p>“Çok akıllıca,” dedi Faile iğneleyici bir sesle. “Dinlenmeye ihtiyacınız var mı?” diye sordu Aiel kadınlara ve onlar reddettiğinde şaşırmış göründü. Yine de Loial’e döndü. “Gitmeye hazır mısın? Güzel. Bana bu Yolkapısı’nı bul, Loial. Burada fazla kaldık. Kaybolmuş bir köpek yavrusunun yanında kalmasına fazla izin verirsen ona senin bakacağını düşünmeye başlar ve bu hiç uygun olmaz.”</p>

    <p>“Faile,” diye itiraz etti Loial, “gerektiğinden fazla sürdürmüyor musun?”</p>

    <p>“Ne kadar gerekirse o kadar sürdürürüm, Loial. Yolkapısı?”</p>

    <p>Loial kulaklarını sarkıtarak derin bir nefes salıverdi ve atını yine doğuya çevirdi. Perrin onun ve Faile’in bir düzine adım uzaklaşmasına izin verdi, sonra o ve Gaul takip etmeye başladılar. Kızın kuralları ile oynamak zorundaydı, ama onları en az onun kadar iyi oynayacaktı.</p>

    <p>Perrin’in hayvan barınağı olarak bile kullanmayacağı, kaba taş evleri ile küçük, sıkışık çiftlikler doğuya doğru ilerledikçe birbirlerinden daha da uzaklaştılar ve çalılıklar da küçüldü, ta ki ne çiftlik, ne de çalı kalmayana, arazi alçalıp yükselen, tepelik bir otlağa dönüşene kadar. Gözle görebildiğince çimen vardı, orada burada, bir tepenin üzerindeki çalı benekleri dışında hiçbir şey bozmuyordu manzarayı.</p>

    <p>Yeşil yamaçlarda bir düzinelik kümeler ya da yüzlük sürüler halinde ünlü Tear atları görünüyordu. Küçük ya da büyük, her at topluluğuna eyersiz atlara binmiş, ayakkabısız bir iki oğlan göz kulak oluyordu. Oğlanlar atları bir arada tutmak ya da çevirmek için kullandıkları uzun saplı kırbaçlar taşıyordu. Kırbaçları hayvanların derisine yaklaştırmadan keskin seslerle, ustaca şaklatıyorlardı. Atları yabancılardan uzak tutuyorlar, gerekirse geriye sürüyorlardı, ama bu tuhaf grubun –iki insan, atlı bir Ogier ve Taş’ı ele geçirdiği söylenen vahşi Aiellerden üç kişi– geçişini, çocukların cesur merakıyla izliyorlardı.</p>

    <p>Perrin için hoş bir manzaraydı. Atları severdi. Luhhan Usta’nın çırağı olmak istemesinin bir sebebi, atlarla çalışma şansı elde etmekti, Emond Meydanı’nda bu kadar çok ve bu kadar güzel at olması bunun gerçek nedeni değildi.</p>

    <p>Loial için öyle değildi. Ogier kendi kendine homurdanmaya başladı, çimenli tepelerin arasında ilerledikçe homurtuları yükseldi ve sonunda gür, bas bir sesle patladı. “Gitmiş! Hepsi gitmiş, hem de ne için? Ot. Bir zamanlar burası bir Ogier korusu idi. Burada büyük işler yapmadık, Manetheren’le ya da sizin Caemlyn dediğiniz şehirle boy ölçüşebilecek bir şey değil, ama bir koruluk ekmeye yetecek kadar yapmıştık. Her tür ağaç, her ülkeden, her yerden. Gökyüzüne yüz kulaç yükselen Ulu Ağaçlar. Halkıma insanlar için inşaat yapmak üzere terk ettikleri <em>yurdu</em> hatırlatmak için, hepsi adanmışlıkla bakıldı. İnsanlar bizim taş işlerine değer verdiğimizi sanıyorlar, ama bu Kırılış’tan sonra, Uzun Sürgün sırasında öğrendiğimiz önemsiz bir şey. Bizim asıl sevdiğimiz ağaçlar. İnsanlar, halkımın en büyük zaferinin Manetheren olduğunu sanır, ama biz buradaki koruluk olduğunu biliriz. Ama gitmiş. Öylesine. Gitmiş ve bir daha asla geri gelmeyecek.”</p>

    <p>Loial, ot ve atlar dışında çıplak kalmış tepelere sert bir yüzle, kulaklarını arkaya yatırarak baktı. Öfke kokuyordu. Çoğu hikâye Ogierlere barışçıl derdi, neredeyse Gezginler kadar pasifist, ama birkaç hikâye onların alt edilmez düşmanlar olduğunu söylerdi. Perrin daha önce Loial’i yalnızca bir kez öfkeli görmüştü. Belki dün gece, o çocukları savunurken de öfkeliydi. Loial’in yüzüne bakarken eski deyiş geldi aklına. “Ogier’i kızdırmak ve dağı tepene indirmek.” Herkes imkânsız bir şeyi yapmak olarak anlardı bunu. Perrin deyişin anlamının belki de seneler içinde değişmiş olduğunu düşündü. Belki başlangıçta, “Bir Ogier’i kızdırmak bir dağın tepene inmesi gibidir,” idi. Zor bir iş, ama başarıldığı zaman ölümcül. Loial’in, geniş burnu daima bir kitabın içinde, nazik, beceriksiz Loial’in ona kızmasını asla istemeyeceğini düşünüyordu.</p>

    <p>Yok olmuş Ogier korusunun bulunduğu yere geldiklerinde, Loial başı çekmeye başladı ve yolları biraz güneye büküldü. Yol işareti yoktu, ama Loial yönünden emindi ve atların her adımıyla daha da emin oluyordu. Ogier bir şekilde Yolkapısı’nı hissedebiliyor, bir arının kovanını bulması gibi bulabiliyordu. Loial en sonunda, atından indiğinde otlar onun için dizlerini biraz geçiyordu. Yoğun bir çalı kümesinden başka bir şey göremiyorlardı, çoğu çalıdan daha yüksek, yapraklı dalları Ogier kadar uzundu. Loial neredeyse pişmanlıkla onları kopardı ve bir yana yığdı. “Belki atlı çocuklar kurudukları zaman ateşlik odun olarak kullanırlar.”</p>

    <p>Yolkapısı oradaydı.</p>

    <p>Bir tepenin yanında yükseliyordu ve bir kapıdan çok bir parça gri duvar gibi görünüyordu, ama bir saray duvarı gibi. Yoğun yaprak ve sarmaşık oymaları öylesine incelikle işlenmişti ki neredeyse çalılar kadar canlı görünüyorlardı. En azından üç bin senedir burada duruyorlardı, ama yüzeyinde tek bir yıpranma izi yoktu. O yapraklar, bir sonraki esintiyle dalgalanmaya başlayacak gibi duruyordu.</p>

    <p>Bir an hepsi sessizlik içinde kapıya baktı. Sonunda Loial derin bir nefes aldı ve elini Yolkapısı üzerindeki tüm diğer yapraklardan farklı görünen bir yaprağın üzerine koydu. Efsanevi Yaşam Ağacı’nın, <em>Avendesora</em>’nın üç parçalı yaprağı. Dev eli ona dokunana kadar geri kalanlar gibi bir oyma görüntüsündeydi, ama kolaylıkla yerinden kurtuldu.</p>

    <p>Faile yüksek sesle inledi, Aieller bile mırıldandılar. Hava huzursuzluk kokusu doluydu; kimden geldiğini seçmek zordu. Belki hepsinden birden.</p>

    <p>Taş yapraklar şimdi gerçekten de hissetmedikleri bir rüzgârla kıpırdanır gibiydi; yeşil bir renk aldılar, canlandılar. Yavaşça ortada bir yarık belirdi, Yolkapısı ikiye bölünerek açıldı, arkada tepeyi değil, solgunca onları yansıtan donuk bir pırıltı sergiledi.</p>

    <p>“Derler ki, bir zamanlar,” diye mırıldandı Loial, “Yolkapıları aynalar gibi parlarmış ve Yollar’da yürüyenler güneşin ve gökyüzünün altında yürürmüş. Artık gitti. Tıpkı bu koruluk gibi.”</p>

    <p>Perrin yük atından hızla doldurulmuş bir sırıklı lamba çekti ve yaktı. “Burası fazla sıcak,” dedi. “Biraz gölge iyi gelecek.” Çevik’i Yolkapısı’na doğru mahmuzladı. Faile’in yine inlediğini duyduğunu sandı.</p>

    <p>Aygır, kendi loş yansımasına yaklaşınca direndi, ama Perrin ilerlemesi için topukladı. Ağır ağır, diye hatırlıyordu. Ağır ağır yapılması gerekiyordu. Atın burnu tereddütle kendi yansımasına dokundu, sonra bir aynaya giriyormuş gibi onunla birleşti. Perrin kendi kendine yaklaştı, dokundu... Buz gibi bir soğuk derisinde kaydı, onu tel tel sardı; zaman uzadı.</p>

    <p>Soğukluk patlayan bir kabarcık gibi aniden kayboldu ve kendini sonsuz bir karanlığın ortasında buldu. Lambanın aydınlığı çevresinde ezilmiş bir havuz gibiydi. Çevik ve yük atı sinirli sinirli kişnediler.</p>

    <p>Gaul sakin sakin içeri adım attı ve yeni bir lamba hazırlamaya başladı. Arkasında puslu bir ayna var gibiydi. Dışarıdaki diğerleri görülebiliyordu. Loial atına biniyor, Faile dizginleri topluyordu, hepsi çok yavaş hareket ediyordu. Yollar’ın içinde zaman farklı akıyordu.</p>

    <p>“Faile sana kızgın,” dedi Gaul, lambası yandığı zaman. Aydınlığa fazla katkısı olmamıştı. Karanlık ışığı içiyor, yutuyordu. “Bir tür anlaşmayı bozduğunu düşünüyor gibi. Bain ve Chiad... Seni yalnız yakalamalarına izin verme. Faile’in hatırına sana bir ders vermeyi planlıyorlar ve planladıklarını başarırlarsa atının üzerinde o kadar rahat oturamayacaksın.”</p>

    <p>“Ben hiçbir anlaşma yapmadım, Gaul. Hileyle beni yapmaya zorladığı şeyi yapıyorum. O istediği zaman Loial’i takip etmemiz gerekecek, ama elimden geldiği sürece önden gitmeyi düşünüyorum.” Çevik’in toynaklarının altındaki kalın, beyaz çizgiye işaret etti. Kırık ve çukurlarla dolu çizgi ileriye uzanıyordu, ama bir iki metre sonra karanlıkta kayboluyordu. “O ilk rehber taşına gidiyor. Loial’in okuması ve hangi köprüden geçeceğimize karar vermesi için orada beklememiz gerekecek, ama Faile bizi oraya kadar takip edebilir.”</p>

    <p>“Köprü,” diye mırıldandı Gaul düşünceli düşünceli. “Bu sözcüğü biliyorum. Burada su mu var?”</p>

    <p>“Hayır. Tam olarak o tür köprülerden değil. Aynı görünüyorlar, ama... Belki Loial açıklayabilir.”</p>

    <p>Aiel başını kaşıdı. “Ne yaptığını biliyorsun, değil mi Perrin?”</p>

    <p>“Hayır,” diye itiraf etti Perrin, “ama Faile’in bunu bilmesi için bir neden yok.”</p>

    <p>Gaul kahkaha attı. “Bu kadar genç olmak eğlenceli, değil mi, Perrin?”</p>

    <p>Perrin, adamın kendine gülmediğinden emin olamayarak kaşlarını çattı ve yük atını arkasından çekerek Çevik’i mahmuzladı. Burada, yirmi otuz adım sonra lambanın ışığı hiç görülemeyecekti. Faile içeri girdiğinde görüş alanından tamamen çıkmış olmak istiyordu. Bırak onsuz devam etmeye karar verdiğini düşünsün. Rehber taşında onu bulana kadar birkaç dakika endişelenirse, hak ettiğini bulmuş olurdu.</p>
  </div>
</body>
</html>
