<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gölge Yükseliyor</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="38. Gizli Yüzler">38<br />
    Gizli Yüzler</h1>

    <p>Gümüş Meltem Bahçesi bir bahçe değil, dev bir şarapeviydi. Aslında şarapevi denemeyecek kadar genişti. Tanchico’nun üç yarımadasından en batıdaki olan Calpene’nin Büyük Meydanı’nın altında, bir tepenin üzerindeydi. İsim kısmen, en üst katta, bir duvarın yerini almış cilalı, yeşil damarlı mermer sütunların ve korkulukların arasından esen meltemlerden geliyordu. Yağmur yağdığı zaman altın rengi, yağlı ipekten perdeler indirilebiliyordu. Tepe o yanda dikti ve korkuluklar boyunca dizilmiş masalar, beyaz kubbeler ve kuleler, gemilerle her zamankinden daha dolu büyük limanı açıkça görüyordu. Tanchico’da her şeye, çaresizce ihtiyaç duyuluyordu ve orada, kazanılacak altın vardı... altın ve zaman tükenene kadar.</p>

    <p>Yaldızlı lambaları, altın gibi parlayan pirinç işlemeli kakma tavanları, zarafet, güzellik ve ağız sıkılığı için seçilmiş hizmetkâr kadınları ve erkekleri ile, Gümüş Meltem Bahçesi sorunlar başlamadan önce de şehirdeki en pahalı şarapeviydi. Şimdi fiyatlar korkunçtu. Ama dev miktarlarda parayla uğraşanlar, güç ve nüfuzla iş yapanlar ya da yaptığını sananlar hâlâ geliyordu. Bazı açılardansa daha öncekine göre daha az iş vardı; bazı açılardan daha fazla.</p>

    <p>Her masa alçak duvarlarla çevriliydi, yeşil ve altın rengi seramikler üzerinde adacıklar oluşturuyordu. Hiç kimse görülmeden kulak misafiri olamasın diye düşünülmüş, dantelsi oymalarla delinmiş her duvar, buluşanları gelip geçenlerin kayıtsız bakışlarından koruyacak kadar yüksekti. Buna rağmen müşteriler, özellikle son zamanlarda, genellikle maskeli dolaşıyordu ve bazılarının masalarının yanında korumaları vardı, müşteri tedbirli biriyse yine maskeli korumalar. Ayrıca en tedbirli müşteriler için, söylentilere göre, dilsiz korumalar bulunuyordu. Korumaların hiçbiri görünür silah taşımıyordu; Gümüş Meltem Bahçesi’nin sahibesi, Selindrin adında, yaşını belli etmeyen, ince bir kadındı, artık sokaktan içeri silah kabul etmiyordu. Kural ihlal edilmiyordu, en azından açık açık.</p>

    <p>Egeanin, korkuluğun yanındaki, her zamanki masasından limandaki gemileri, özellikle de yelken açanları izliyordu. Gemiler bir kez daha güvertede olmayı ve emirler vermeyi dilemesine sebep oluyordu. Görevlerinin kendisini bu duruma getireceğini hiç düşünmemişti.</p>

    <p>Farkında olmadan yüzünün üst yarısını gizleyen kadife maskeyi düzeltti; bu şeyi takarken kendini aptal gibi hissediyordu, ama bir ölçüye kadar yerlilerin arasına karışmak gerekliydi. Ama maske –yüksek yakalı ipek elbisesine uyması için maviydi–, elbise ve omuzlarına kadar uzamış siyah saçlardan ötesine içi elvermiyordu. Tarabonlu gibi görülmek gereksizdi –Tanchico mültecilerle tıka basa doluydu, çoğu sorunlar yüzünden yerlerinden olmuş yabancılardı– ve zaten elinden gelse de yapamazdı. Buradakiler hayvandı; ne disiplinden, ne düzenden anlıyorlardı.</p>

    <p>Üzüntü içinde bakışlarını limandan masa arkadaşına, bir gelinciğin açgözlü gülümsemesine sahip, dar yüzlü adama çevirdi. Floran Gelb’in lime lime yakası, Gümüş Meltem Bahçesi’ne yakışmıyordu ve adam ellerini ceketine silip duruyordu. Kadın onlarla, iş yapmak zorunda kaldığı bu yağlı, küçük adamlarla hep burada görüşürdü. Onlar için bir ödüldü ve dengelerini bozmak için bir yol.</p>

    <p>“Benim için neyin var, Gelb Efendi?”</p>

    <p>Adam ellerini yine sildi ve masaya kaba bir jüt torba çıkararak endişe içinde kadını izledi. Kadın açmadan önce torbayı yanına indirdi. İçinde gümüşsü metalden bir <em>a’dam</em> vardı, birbirlerine incelikle işlenmiş bir zincirle bağlanmış bir tasma ve bilezik. Kadın torbayı kapattı ve yere koydu. Gelb’in bulduğu üçüncüydü bu, başka herkesten daha fazla.</p>

    <p>“Çok güzel, Gelb Efendi.” Masanın üzerinde, diğer yöne küçük bir kese geçti; Gelb, içinde bir avuç gümüş değil de İmparatoriçe’nin tacı varmış gibi keseyi ceketinin altında kaybetti. “Peki başka nelerin var?”</p>

    <p>“O kadınlar. Aramamı istediğiniz?” Kadın bu insanların çabuk çabuk konuşmasına alışmaya başlamıştı, ama adamın dudaklarını o şekilde yalamamasını diliyordu. Konuşmasını anlamayı güçleştirmiyordu, ama hoş değildi.</p>

    <p>Kadın neredeyse ona artık ilgilenmediğini söyleyecekti, fakat Tanchico’da bulunmasının sebebi kısmen buydu; belki de artık tek sebebi. “Onlara ne olmuş?” Görevinden kaçınmayı düşünmüş olması, niyetlendiğinden daha sert konuşmasına yol açmıştı ve Gelb irkildi.</p>

    <p>“Ben... sanırım bir tane daha buldum.”</p>

    <p>“Emin misin? Daha önce... hatalar oldu.”</p>

    <p>Hatalar demek, daha nazik bir ifade olurdu. Tariflere pek az benzeyen hemen hemen bir düzine kadın, onları bir kez gördükten sonra, aslında görmezden gelebileceği sıkıntılar oluşturmuşlardı. Ama o asil kadın, savaşta yakılan mülklerinden kaçan kadın... Gelb, nerede olduğunu söylemektense kadını teslim etmenin daha fazla para kazandıracağını düşünerek kadını sokağın ortasında kaçırmıştı. Evet, Leydi Leilwin Egeanin’in aradığı kadınlardan birine çok benziyordu, ama adama onun bildiği bir aksanla konuşmadıklarını, özellikle de Tarabon aksanlarının olmadığını söylemişti. Egeanin kadını öldürmek istememişti, ama Tanchico’da bile hikâyesini dinleyecek biri çıkabilirdi. Leilwin gecenin bir yarısı, bağlanmış ve ağzı tıkanmış bir halde ulak teknelerinden birine gitmişti; genç ve güzeldi, biri kadın için boğazını kesmekten farklı bir fayda bulabilirdi. Ama Egeanin Tanchico’ya Kan için hizmetkâr kızlar bulmak için gelmemişti.</p>

    <p>“Hata yok, Elidar Hanım,” dedi adam telaşla, dişlerini çıkararak. “Bu sefer değil. Ama... biraz altına ihtiyacım var. Emin olmak için. Yeterince yaklaşabilmek için. Dört beş kron?”</p>

    <p>“Ben sonuçlar için para öderim,” dedi Egeanin adama kararlılıkla. “Senin... hatalarından sonra, bir daha para alabildiğine sevinmen gerek.”</p>

    <p>Gelb sinirli sinirli dudaklarını yaladı. “Dediniz ki... Başta dediniz ki, <em>özel</em> işler yapanlar için birkaç para olabileceğini söylediniz.” Yanağında bir kas seğirdi; masanın üç yanındaki dantel oymalı duvarın arkasında birileri dinliyor olabilirmiş gibi gözleri oraya buraya kaydı ve sesi boğuk bir fısıltıyla alçaldı. “Çıkacak sorunlar hakkında? Bir söylenti duydum... Lord Brys’in uşağından... Meclis ve yeni Panarch seçilmesi hakkında. Doğru olabileceğini düşünüyorum. Adam sarhoştu ve ne söylediğini fark ettiğinde neredeyse altını kirletecekti. Öyle olmasa bile, yine de Tanchico’yu fena karıştırabilir.”</p>

    <p>“Bu şehirde sorun aramaya gerçekten gerek olduğunu düşünüyor musun?” Tanchico ilk rüzgârda düşmeye hazır, çürümüş bir çanmeyvesi idi. Bütün bu sefil topraklar öyleydi. Bir an bu “söylenti”yi satın almayı düşündü. Kadın karşısına her ne mal ya da bilgi çıkıyorsa, satın alacak bir tüccar gibi davranıyordu ve birkaçını da satmıştı. Ama Gelb ile iş yapmak midesini bulandırıyordu. Ayrıca kendi şüpheleri onu korkutuyordu. “Bu kadar yeterli, Gelb Efendi. Bunlardan başkalarını bulursan benimle nasıl iletişim kuracağını biliyorsun.” Kaba torbaya dokundu.</p>

    <p>Adam kalkmak yerine maskenin arkasını görmeye çalışarak, bakarak oturdu. “Siz nerelisiniz, Elidar Hanım? Konuşma tarzınız, peltek peltek ve yumuşak... affınıza sığınırım; gücendirmek istemedim... ama çıkartamıyorum.”</p>

    <p>“Bu kadarı yeterli, Gelb.” Belki kıç güverte sesi, belki soğuk bakışlarını gizleyemeyecek maske sayesindeydi, ama Gelb ayağa fırladı, eğilerek selamlar verdi, özürler kekeleyerek dantel oymalı duvarın kapısını açtı.</p>

    <p>O gidene kadar kadın orada oturdu ve Gelb’in Gümüş Meltem Bahçesi’nden çıkması için zaman tanıdı. Kadını takip etmediğinden emin olmak için biri dışarıda adamı takip edecekti. Bütün bu saklanma ve gizlilikler kadını tiksindiriyordu; bir şey gizliliği delsin, dürüstçe, yüz yüze savaşma olanağı versin diye dilek tutacaktı neredeyse.</p>

    <p>Aşağıdaki limana yeni bir gemi giriyordu, yüksek direkli, bulut bulut yelkenli bir Deniz Halkı teknesi. Daha önce bunlardan tutsak alınmış bir tanesini incelemişti, ama bir tanesini alıp gitmek için hemen hemen her şeyi verirdi. Gerçi gemiyi gerektiği gibi işletmek için Deniz Halkı’ndan bir mürettebat gerekeceğini tahmin ediyordu. Atha’an Miere yeminleri etmek konusunda inatçıydı; bir mürettebat satın almak aynı ölçüde iyi olmazdı. Tüm bir mürettebatı satın almak! Ulak tekneleriyle gelen altın miktarı onu etkilemeye başlamış olmalıydı.</p>

    <p>Jüt torbayı alarak doğrulacak oldu, sonra bir başka masadan kalkan geniş, kalın omuzlu adamı görünce telaşla yine oturdu. Omuzlarına kadar gelen siyah saçları ve üst dudağını çıplak bırakan sakalları, Bayle Domon’un yuvarlak yüzünü çevreliyordu. Maskeli değildi elbette; Tanchico’ya girip çıkan bir düzine kıyı teknesi işletiyordu ve görünüşe bakılırsa nerede olduğunu kimlerin bildiğine aldırmıyordu. Maske. Kadın doğru düzgün düşünemiyordu. Maskeliyken onu tanıyamazdı. Yine de masadan kalkmadan önce adamın gitmesini bekledi. Tehlikeli olmaya başlarsa adamın işi görülmesi gerekebilirdi.</p>

    <p>Selindrin, uzattığı altını zarif bir gülümseme ve Egeanin’in yeniden buyurması dilekleri mırıldanarak kabul etti. Düzinelerce ince örgü halinde toplanmış siyah saçlarıyla, Gümüş Meltem Bahçesi’nin sahibesi, bir hizmetkâr kadına yakışacak kadar ince, bedenine yapışan beyaz ipek elbise giymiş ve Egeanin’in hep Tarabonlulara ne tür danslar edebildiklerini sormak istemesine sebep olan o saydam peçelerden bir tane takmıştı. Shea dansçılarının tıpatıp aynı peçeleri olurdu. Yine de, sokakta yürümeye başladığında Egeanin kadının keskin bir zihni olduğunu düşündü, aksi halde kimsenin düşmanlığını kazanmadan her hizbe hizmet ederek, Tanchico’nun sığlıklarında manevra yapamazdı.</p>

    <p>Egeanin’in yanından geçen ve Selindrin tarafından selamlanan uzun boylu, beyaz pelerinli, şakakları beyazlamış, ama sert yüzlü ve sert bakışlı adam bunun kanıtıydı. Jaichim Carridin’in pelerininin göğsünde altın bir güneş patlaması, onun altında dört altın düğüm, arkasında kızıl bir çoban asası vardı. Işığın Eli’nin Engizisyoncusu, Işığın Evlatları arasında yüksek bir subay. Evlatları, yalnızca kendine hesap veren askeri bir topluluk kavramını düşünmek Egeanin’i öfkeye boğuyordu. Ama Carridin ve birkaç yüz askerinin, çoğu zaman her tür otoriteden yoksun görünen Tanchico’da bir tür gücü varmış gibiydi. Şehir Bekçileri artık sokaklarda devriye gezmiyordu ve ordu –Kral’a hâlâ sadık olanlar– şehrin çevresindeki kaleleri tutmakla meşguldüler. Egeanin Selindrin’in Carridin’in kalçasındaki kılıca bakmadığını fark etti.</p>

    <p>Sokağa adım atar atmaz müşterileri bekleyen grubun içinden tahtırevanıyla taşıyıcılar koşarak geldi ve korumaları mızrakları ile çevresine kapandı. Uyumsuz bir gruptular, bazıları çelik şapkalar, üçü üzerine çelik pullar dikilmiş deri gömlekler giymişti; kaba yüzlü adamlardı, muhtemelen asker kaçakları, ama midelerinin dolu kalmasının ve harcayacak gümüşlerinin olmasının kadının güvende kalmasına bağlı olduğunun farkındaydılar. Taşıyıcılar bile sağlam bıçaklar taşıyordu ve kuşaklarından sopalar çıkıyordu. Parası varmış gibi görünen hiç kimse, korumasız kapıdan dışarı adımını atmıyordu. Her durumda, korumasız çıkma riskine girecek olsa, ancak dikkat çekmeye yarardı.</p>

    <p>Korumalar kalabalığın içinde güçlük çekmeden yol açtı. Kalabalık, şehrin tepelerinin çevresinde dolanan dar sokaklarda çalkalanıyor ve kabarıyor, korumalarla çevrili tahtırevanlar için cepler açıyordu. Pek az araba vardı. Atlar israf olarak görülmeye başlamıştı.</p>

    <p>Dolanan yığınları tarif edecek tek sözcük “yıpranmış” idi; yıpranmış ve çılgın. Yıpranmış yüzler, yıpranmış giysiler ve aşırı parlak, çılgın gözler, çaresiz, umut olmadığını bildikleri halde umut dolu. Çoğu pes etmiş, duvarların dibine çökmüş, eşiklerde büzülmüş, karılarına, kocalarına, çocuklarına sarılmış, yalnızca yıpranmış değil sefil ve boş suratlı görünüyordu. Bazen biraz canlanıp gelip geçenlerden para, ekmek, herhangi bir şey dileniyorlardı.</p>

    <p>Egeanin gözlerini önünden ayırmadı, tehlike sezmeleri için korumalarına güvenmek zorundaydı. Bir dilenci ile göz göze gelmek yirmi tanesinin umutla tahtırevanının çevresine doluşması anlamına geliyordu. Bir para atmak yüz tanesinin toplanması, şamata yapması ve ağlaması demekti. Egeanin zaten ulak teknelerinin getirdiği paranın bir kısmını bir aşevi işletmek için kullanıyordu, sanki Kan’dan biriymiş gibi. Konumunu aşmanın ne anlama geleceğini düşününce ürperdi. Bunun, üzerine brokar bir cüppe geçirip kafasını tıraşlamaktan farkı yoktu.</p>

    <p>Tanchico düştüğü zaman her şey yoluna konacaktı, herkes beslenecek, herkes yerini bilecekti. Egeanin elbiseleri ve ne bildiği ne sevdiği şeyleri bir kenara bırakabilir, gemisine dönebilirdi. En azından Tarabon ve belki Arad Doman, kömürleşmiş ipek gibi bir dokunuşta ufalanmaya hazırdı. Yüksek Leydi Suroth neden uzak duruyordu? Neden?</p>

    <p class="paragraf">Jaichim Carridin, Tarabon tarzı sandalyesine yerleşmiş, pelerini oymalı kollara yayılmış, özel odanın diğer sandalyelerini işgal eden Tarabon asillerini inceliyordu. Adamlar altın işlemeli ceketleri içinde katı katı oturuyorlardı, şahin, aslan ve leopar yüzlerine benzeyecek şekilde işlenmiş maskelerinin altında ağızları gergindi. Carridin’in endişelenecek daha fazla nedeni vardı, ama sakin kalmayı başarıyordu. Kendi yatak odasında canlı canlı derisi yüzülen kuzeninin haberini alalı iki ay olmuştu. Bir Myrddraal tarafından düğününden kaçırılan en küçük kız kardeşi Dealda’dan beri bu üçüncüydü. Aile kâhyası inanmazlık içinde, Carridin Evi’ne musallat olan trajediler karşısında çılgına dönmüş bir tarzda yazmıştı. İki ay. Dealda’nın hızlı öldüğünü umuyordu. Myrddraallerin ellerinde kadınların akıllarının fazla başlarında kalmadığı söylenirdi. İki koca ay. Jaichim Carridin dışında biri olsa kan terliyor olurdu.</p>

    <p>Her adamın elinde altın bir şarap kadehi vardı, ama hizmetkâr yoktu. Onlara Selindrin servis yapmış, sonra rahatsız edilmeyecekleri konusunda temin ederek ayrılmıştı. Aslında Gümüş Meltem Bahçesi’nin bu en üst katında başka kimse yoktu. Asillerle gelen iki adam –Carridin tahmininde yanılmıyorsa Kralın Yaşam Bekçileri’nin üyeleri– gizliliğin korunması için merdivenin dibinde bekliyordu.</p>

    <p>Carridin şarabını yudumladı. Tarabonluların hiçbiri kendininkine dokunmamıştı. “Demek,” dedi hafif bir sesle, “Kral Andric Işığın Evlatları’nın şehirde düzen sağlamasını diliyor. Genellikle ulusların iç meselelerine karışmayız.” Açık açık değil. “Daha önce böyle bir talep yapıldığını kesinlikle hatırlamıyorum. Lord Kumandan ne der, bilemiyorum.” Pedron Niall ne gerekiyorsa yapmasını ve Tarabonluların Işığın Evlatları’na borçlu olduklarını bilmelerini sağlamasını ve tam olarak ödeyeceklerinden emin olmasını söylerdi.</p>

    <p>“Amador’dan talimat beklemeniz için zaman yok,” dedi siyah benekli leopar maskesi takmış bir adam. Hiçbiri isimlerini vermemişti, ama Carridin’in verilmesine ihtiyacı yoktu.</p>

    <p>“İstediğimiz şey gerekli,” diye terslendi bir başkası. Şahin maskesi altındaki kalın bıyığı ona tuhaf bir baykuş görünümü veriyordu. “Son derece gerekli olmasa böyle bir talep yapmayacağımı anlamalısınız. Birlik olmalı, ayrım değil, değil mi? Tanchico’da bile pek çok bölücü unsur var. Kırsal alana barış dayatma umudu beslemek için onların bastırılması gerek.”</p>

    <p>“Panarch’ın ölümü işleri çok güçleştirdi,” diye ekledi ilk adam.</p>

    <p>Carridin kaşını sorgularcasına kaldırdı. “Kadını kimin öldürdüğünü keşfettiniz mi?”</p>

    <p>Carridin’e göre, Panarch’ın tahtı ele geçirmek isteyen asi gruplardan birini desteklediği inancıyla Andric’in kendisi yaptırmıştı. Kral haklı olabilirdi, ama Lordlar Meclisi’nden toplayabildiklerini topladığı zaman –çoğu kırsaldaki bir ya da diğer asi grupla beraberdi–, kendi seçimini onaylamak konusunda olağanüstü inat gösterdiklerini görmüştü. Leydi Amathera Andric’in yatağını paylaşıyor olmasa bile, Meclis’in elindeki tek gerçek güç, Kral’ın ve Panarch’ın seçimiydi. Bu güçten vazgeçmek istemiyorlardı. Leydi Amathera hakkındaki güçlüklerin bilinmiyor olması gerekiyordu. Meclis bile bu haberin isyanlar başlatacağını anlamıştı.</p>

    <p>“Ejderyeminli delilerden biri, kuşkusuz,” dedi baykuş görünümlü adam, bıyığını hızla çekerek. “Hiçbir gerçek Tarabonlu Panarch’a zarar vermez, değil mi?” Neredeyse inanıyormuş gibi konuşmuştu.</p>

    <p>“Elbette,” dedi Carridin rahatça. Şarabından bir yudum daha aldı. “Panarch’ın Sarayı’na Leydi Amathera’nın yükselmesini güvene alacaksam, Kral’ın kendisinden duymalıyım. Aksi halde. Işığın Evlatları Tarabon’da güç elde etmeye çalışıyor gibi görünebilir. Halbuki bizim istediğimiz, dediğiniz gibi, ayrımların sona ermesi ve Işık’ın altında barış gelmesi.”</p>

    <p>Yaşlıca, kare çeneli, koyu sarı saçlarında beyaz tutamlar olan bir leopar soğuk sesle konuştu. “Pedron Niall’ın Ejderyeminlilere karşı birlik aradığını duydum. Kendisi altında birlik, değil mi?”</p>

    <p>“Lord Kumandan hâkimiyet aramıyor,” diye yanıt verdi Carridin, aynı ölçüde soğuk bir sesle. “Evlatlar Işık’a hizmet eder. İyi niyetli bütün insanlar gibi.”</p>

    <p>“Kuşkusuz,” diye araya girdi ilk leopar, “Tarabon hiçbir şekilde Amador’un hükmü altına girmez. Kuşkusuz!” Her sandalyeden öfkeli onaylar yükseldi.</p>

    <p>“Elbette hayır,” dedi Carridin, düşünce aklına hiç gelmemiş gibi. “Yardımımı istiyorsanız ederim... bildirdiğim koşullar altında. Aksi halde, Işığın Evlatları için daima iş bulunur. Işık’a hizmet asla sona ermez, çünkü Gölge her yerde bekliyor.”</p>

    <p>“Kral tarafından imzalanmış ve mühürlenmiş teminatlar elinizde olacak,” dedi gri saçlı, aslan maskeli bir adam. Geldiğinden beri ilk kez konuşuyordu. Elbette bu, Carridin’in bilmiyor olması gerekse de, Andric’in kendisiydi. Kral’ın Işığın Eli’nin Engizisyoncusu ile görüşmesi, hatta Gümüş Meltem Bahçesi olsa bile bir şarapevini ziyaret etmesi söylentilere yol açardı.</p>

    <p>Carridin başını salladı. “Elime geçtiğinde Panarch’ın Sarayı’nı güvence altına alırım ve Evlatlar atamayı engellemeye çalışacak her tür... bölücü unsuru... bastırır. Işık’ın altında yemin ederim.” Tarabonluların gerilimi gözle görülür biçimde azaldı; yerine şarap doldurmaya çalışırlarmış gibi kadehlerini boşalttılar, Andric bile.</p>

    <p>Tarabon halkı söz konusu olduğunda, kaçınılmaz ölümlerin sorumluluğu Kral’a ya da Tarabon ordusuna değil, Evlatlara ait olacaktı. Amathera Ağaç Tacı ve Asası’nı aldığı zaman, Meclis’ten birkaç kişi daha asilere katılabilirdi, ama kalanlar onu kendilerinin seçmediğini itiraf edecek olursa Tanchico yangın yerine dönerdi. Kaçanlardan gelen hikâyelere gelince... neden, asiler her tür haince yalanı yayabilirdi. Ve Tarabon’un Kralı ve Panarch’ı, ikisi birden Carridin’in, dilediğini yapmak üzere Pedron Niall’a vereceği iplerin ucunda asılı olacaktı.</p>

    <p>Tarabon Kralı yalnızca Tanchico çevresindeki birkaç yüz kilometrekare alanı kontrol ederken o kadar da büyük bir ödül değildi, ama yine de büyük olabilirdi. Evlatların yardımıyla –en az bir iki alay gerekirdi; yalnızca Carridin’in elindeki beş yüz adam değil– Ejderyeminliler ezilebilir, değişik asi grupları alt edilebilir, hatta Arad Doman ile yapılan savaş başarıyla sürdürülebilirdi. İki ülke hâlâ birbirleriyle savaştıklarının farkındaysalar. Arad Doman’daki durumun Tarabon’dakinden daha kötü olduğunu duymuştu Carridin.</p>

    <p>Gerçekte, Tarabon, Tanchico, herhangi biri Işığın Evlatları’nın hükmü altına girse de girmese de umurunda değildi. Yapılması gereken hareketler, hep yaptığı gibi halledilmesi gereken işler vardı, ama kendi gırtlağı kesilebilecekken başka herhangi bir şeyi düşünmek güçtü. Belki gırtlağının kesilmesi için can atardı. Son rapordan bu yana iki koca ay.</p>

    <p>Tarabonlularla içmek için kalmadı, elinden geldiğince kısa vedalar ettikten sonra ayrıldı. Alınmışlarsa, ona belli etmeyecek kadar ihtiyaçları vardı. Selindrin aşağı indiğini gördü ve sokağa ulaştığında ahır uşaklarından biri atıyla beraber ön kapıya koşturuyordu. Oğlana bir bakır para atarak siyah iğdiş atını eşkin kaldırdı. Dolambaçlı sokaklardaki sefil halk yolundan çekildi, ki bu iyiydi; içlerinden birini ezecek olsa fark edeceğinden emin değildi. Bir kayıp olacağından değil. Şehir dilencilerle doluydu; eski, ekşi ter ve kir kokusu yüzünden nefes almakta bile güçlük çekiyordu. Tamrin bunları temizleyip kaldırmalıydı; bırak kırlardaki asiler uğraşsın onlarla.</p>

    <p>Aklını meşgul eden, kırsal alanın kendisiydi, asiler değil. Şu ya da bu kişinin Karanlıkdostu olduğu söylentisi yayılarak onlarla kolayca başa çıkılabilirdi. Ve birkaç tanesi bir kez Işığın Eli’ne teslim edilirse, herkesin önüne çıkıp Karanlık Varlık’a tapındıklarını, çocuk yediklerini, onlara söylenen her şeyi itiraf etmeye razı olurlardı. Bundan sonra asiler fazla dayanamazdı; hâlâ sahada bulunan taklitçiler bir sabah uyanır ve kendilerini yalnız bulurlardı. Ama Ejderyeminliler, Yenidendoğan Ejder’i takip etmeye yemin edenler, Karanlıkdostu suçlamasıyla uzaklaşmazdı. Çoğu insan zaten yönlendirebilen bir adamı takip etmeye yemin etmiş grubu Karanlıkdostu sayıyordu.</p>

    <p>Sorun olan takip etmeye yemin ettikleri adamdı, adını bile bilmedikleri adam. Rand al’Thor. O neredeydi? Orada yüz Ejderyeminli çetesi vardı, en azından ikisi ordu denebilecek kadar büyüktü, asilerle savaşan Kral’ın ordusu –Andric’e hâlâ sadık olanlar– ile savaşıyorlardı. Asiler, Andric ya da Ejderyeminliler kadar birbirleriyle de savaşıyorlardı. Ama Rand al’Thor’un hangi çeteye sığındığı hakkında Carridin’in en ufak fikri yoktu. Almoth Ovası’nda ya da Arad Doman’da olabilirdi, ikisinde de durum aynıydı. Eğer öyleyse, Jaichim Carridin ölü bir adam sayılırdı.</p>

    <p>Evlatların karargâhı olarak el koyduğu, Verana’daki sarayda dizginleri beyaz pelerinli nöbetçilerden birine attı ve selam vermelerini beklemeden içeri girdi. Bu süslü, solgun kubbe, dantel dantel kule ve gölgeli bahçeler yığınının sahibi Işığın Tahtı’na başvuruda bulunmuştu ve kimse işgalden itiraz etmemişti, hele sahibi hiç; kafasından kalanlar hâlâ Maseta’daki Hainler Merdiveni’nin üzerinde bir kazığı süslüyordu.</p>

    <p>Bu sefer Carridin güzel Tarabon halılarına ya da altın ve fildişiyle işlenmiş mobilyalara, fışkıran suyun serin sesler çıkardığı çeşmeli avlulara bakmadı bile. Altın lambalı, altın nakışlarla kaplı yüksek tavanlı geniş koridorlar hiç ilgisini çekmiyordu. Bu saray, Amadicia’daki en büyük olmasa bile en güzel saraylarla boy ölçüşebilirdi, ama o anda aklındaki tek şey çalışma odası yaptığı odadaki sert brendi idi.</p>

    <p>Mavi, kızıl ve altın desenli, paha biçilmez halının üzerinde, gözlerini çifte damıtılmış brendi dolu gümüş sürahiyi saklayan oymalı dolaba dikmiş, yolu yarılamıştı ki odada yalnız olmadığını fark etti. Dar, açık kırmızı elbise içinde bir kadın yüksek, ağaç gölgeleri ile kaplı bahçelere bakan dar pencerelerin yanında durmuş bekliyordu. Sayısız örgü ile toplanmış bal rengi saçları omuzlarına dökülüyordu. Küçük, sis gibi peçesi yüzünü saklamıyordu. Genç ve güzeldi, gül goncası gibi ağzı ve iri kahverengi gözleri, o giyim tarzıyla, bir hizmetkâr olamazdı.</p>

    <p>“Sen kimsin?” diye sordu Carridin sinirle. “Buraya nasıl girdin? Hemen çık, yoksa seni sokağa attırırım.”</p>

    <p>“Tehditler mi, Bors? Konuğunu daha hoş karşılamalısın, değil mi?”</p>

    <p>Bu isim adamı sarstı. Düşünmeden kılıcını çıkarmış, kadının boğazına atılıyordu.</p>

    <p>Bir şey onu yakaladı –hava pelteye dönmüştü–; bir şey onu dizlerinin üzerine çökmeye zorladı ve onu boynundan aşağı tamamen kapladı. Bileğinin çevresinde öyle sıkılaştı ki, kemikleri gıcırdadı; eli açıldı ve kılıç düştü. Güç. Kadın üzerinde Tek Güç kullanıyordu. Bir Tar Valon cadısı. Ve o ismi biliyorsa...</p>

    <p>“Hatırlıyor musun?” dedi kadın yaklaşarak. “Ba’alzamon’un kendisinin göründüğü ve bize Matrim Cauthon, Perrin Aybara ve Rand al’Thor’un yüzlerini gösterdiği bir toplantı yapılmıştı?” Kadın isimleri tükürür gibi telaffuz etmişti, özellikle sonuncusunu; gözleri çeliğe delik açabilirdi. “Görüyor musun? Kim olduğunu biliyorum, değil mi? Sen ruhunu Karanlığın Yüce Efendisi’ne adadın, Bors.” Ani kahkahası çınlayan çanlar gibiydi.</p>

    <p>Carridin’in yüzü terle kaplandı. Yalnızca küçümsenecek bir Tar Valon cadısı değil. Kara Ajah. Kadın bir Kara Ajah’tı. Carridin bu sefer onun için gelenin bir Myrddraal olacağını sanıyordu. Daha zaman olduğunu sanıyordu. Daha fazla zaman. Henüz olmaz. “Onu öldürmeye çalıştım,” diye kekeledi. “Rand al’Thor’u. Denedim! Ama onu bulamıyorum. Bulamıyorum! Başarısız olursam ailemin teker teker öldürüleceği söylendi. Son öldürülenin ben olacağım söylendi! Daha kuzenlerim var. Yeğenlerim. Bir kız kardeşim daha var! Bana daha fazla zaman vermelisin!”</p>

    <p>Kadın, o keskin, kahverengi gözlerle izleyerek, o küçük, tombul ağızla gülümseyerek, adam Vanora’nın nerede bulunabileceğini, yatak odasının nerede olduğunu, Carmera’nın ötesindeki ormanda nasıl yalnız başına at bindiğini anlatırken oracıkta durdu. Belki bağırsa nöbetçiler gelirdi. Belki kadını öldürürlerdi. Ağzını biraz daha açtı... ve o yoğun, görünmez pelte içeri aktı, çenelerini öyle ayırdı ki, kemikleri kulaklarının içinde gıcırdadı. Burun delikleri iri iri açılarak çılgınca nefes aldı. Hâlâ nefes alabiliyordu, ama çığlık atamıyordu. Tek çıkarabildiği ses boğuk inlemelerdi, duvarların arkasında feryat eden bir kadın gibi. Çığlık atmak istiyordu.</p>

    <p>“Çok eğlencelisin,” dedi bal saçlı kadın sonunda. “Jaichim. Bir köpek için güzel bir isim bence. Köpeğim olmak ister misin, Jaichim? İyi bir köpek olursan bir gün Rand al’Thor’un ölmesini izlemene izin verebilirim, ne dersin?”</p>

    <p>Kadının söylediklerini kavraması biraz zaman aldı. Rand al’Thor’un ölmesini izleyecekse, demek... Onu öldürmeyecekti, canlı canlı derisini yüzmeyecekti, yanında kırbaçlanmanın rahatlama sayılacağı, aklının yarattığı şeyleri yapmayacaktı. Yüzünden aşağı gözyaşları aktı. Rahatlayarak hıçkırdı. Bu tutsak durumda, elinden geldiğince sarsıldı. O tuzak aniden yok oldu ve Carridin ağlamaya devam ederek elleri ve dizleri üzerinde yıkıldı. Susamıyordu.</p>

    <p>Kadın yanında diz çöktü ve elini saçlarına dolayarak başını kaldırdı. “Şimdi beni dinle, tamam mı? Rand al’Thor’un ölümü gelecek için ve ancak iyi bir köpek olursan görebilirsin. Beyazpelerinleri Panarch’ın Sarayı’na göndereceksin.”</p>

    <p>“B-bunu n-nereden biliyorsun?”</p>

    <p>Kadın kabaca başını bir yandan diğerine salladı. “İyi bir köpek efendisini sorgulamaz. Ben sopayı fırlatırım; sen sopayı alırsın. Ben öldür derim; sen öldürürsün. Tamam mı? Tamam.” Gülümsemesi bir diş çakmasından başka bir şey değildi. “Saray’ı ele geçirmekte güçlük çıkar mı? Panarch’ın alayı orada, bin adam, koridorlarda, sergi salonlarında, avlularda uyuyorlar. Senin o kadar çok Beyazpelerinin yok.”</p>

    <p>“Onlar...” Durup yutkunması gerekti. “Onlar sorun çıkarmaz. Amathera’nın Meclis tarafından seçildiğine inanırlar. Asıl Meclis...”</p>

    <p>“Canını sıkma, Jaichim. Panarch’ın Sarayı’nı tuttuğun sürece Meclis’in tamamını öldürsen de umurumda değil. Ne zaman harekete geçeceksin?”</p>

    <p>“A... Andric’in teminatları göndermesi üç dört gün alır.”</p>

    <p>“Üç dört gün, diye mırıldandı kadın, yarı kendi kendine. “Pekâlâ. Biraz daha gecikmenin bir zararı olmaz.” Adam, kadının hangi gecikmeden bahsettiğini merak ederken kadın ayağının altında kalan birazcık desteği de yok etti. “Saray’ı kontrol altına alacaksın ve Panarch’ın cici askerlerini göndereceksin.”</p>

    <p>“Bu imkânsız,” diye inledi adam ve kadın başını öyle hızlı çekti ki, Carridin önce boynu mu kırılacak, yoksa saç derisi mi kopacak, bilemedi. Direnmeye cesaret edemezdi. Bin görünmez iğne yüzüne, göğsüne, sırtına, kollarına, bacaklarına, her yerine batıyordu. Görünmez, ama yine de gerçek gibi geliyordu.</p>

    <p>“İmkânsız mı, Jaichim?” dedi kadın yumuşak sesle. “İmkânsız, işitmekten hoşlanmadığım bir sözcüktür.”</p>

    <p>İğneler daha da derine saplandı; Carridin inledi, ama açıklamak zorundaydı. Kadının istediği <em>gerçekten</em> imkânsızdı. Telaşla, nefes nefese konuştu. “Amathera Panarch olarak taç giydiği zaman Alay onun kontrolü altında olacak. Saray’ı tutmaya çalışırsam onları üzerime gönderebilir ve Andric de ona yardım eder. Panarch’ın Alayı’na ve Andric’in Meydan kalelerinden alabileceği birliklere karşı direnmemin yolu yok.”</p>

    <p>Kadın onu öyle uzun inceledi ki, terlemeye başladı. İrkilmeye, hatta gözlerini kırpmaya cesaret edemiyordu; o bin küçük iğne buna izin vermiyordu.</p>

    <p>“Panarch’ın icabına bakılacak,” dedi kadın sonunda. İğneler yok oldu ve kadın doğruldu.</p>

    <p>Carridin de doğrularak dik durmaya çalıştı. Belki bir tür pazarlık yapılabilirdi. Kadın o sırada mantık dinlemeye gönüllü görünüyordu. Carridin’in bacakları şokla titriyordu, ama sesini becerebildiğince kararlı kıldı. “Amathera üzerinde etkiniz varsa...”</p>

    <p>Kadın sözünü kesti. “Sana sorgulamamanı söylemiştim, Jaichim. İyi bir köpek efendisine itaat eder, değil mi? Sana söz veriyorum, itaat etmezsen seninle oynayacak bir Myrddraal bulmam için bana yalvaracaksın. Beni anlıyor musun?”</p>

    <p>“Anlıyorum,” dedi adam kasvetle. Kadın bakmaya devam etti ve bir an sonra Carridin anladı. “Dediğiniz gibi yapacağım... efendim.” Kadının kısa, onaylar baş sallaması kızarmasına sebep oldu. Kadın, gerçekten de, bir köpekmiş, hem de dişsiz bir köpekmiş gibi sırtını ona dönerek kapıya gitti. “Ne?.. Adınız ne?”</p>

    <p>Kadının gülümsemesi bu sefer hem tatlı, hem alaylıydı. “Evet. Bir köpek efendisinin adını bilmeli. Bana Liandrin derler. Ama bu isim asla bir köpeğin dudaklarına dokunmamalı. Aksi halde, sana çok kızarım.”</p>

    <p>Kapı kadının arkasından kapandığı zaman Carridin sendeleyerek fildişi kakmalı, yüksek sırtlı sandalyeye gitti ve üzerine yığıldı. Brendiyi olduğu yerde bıraktı; midesi böyle burkulurken kusmasına sebep olurdu. Kadının Panarch’ın Sarayı’nda ne çıkarı olabilirdi? Tehlikeli bir soru, belki, ama aynı efendiye hizmet ediyor olsalar da bir Tar Valon cadısı karşısında tiksintiden başka bir şey hissedemiyordu.</p>

    <p>Kadının, sandığı kadar bilgisi yoktu. Kral’ın teminatları elindeyken Tamrin’i ve orduyu, planlarını açıklama tehdidiyle gırtlağından uzak tutabilirdi. Amathera’yı da. Ama yine de ayaktakımını ayaklandırabilirlerdi. Bütün bunlar, Lord Kumandan’ı epey kızdırırdı; kişisel güç elde etmeye çalıştığını sanabilirdi. Carridin başını ellerine eğdi ve Niall’ın ölüm fermanını imzalamasını hayal etti. Onu kendi adamları tutuklar ve asardı. Cadının ölümünü ayarlayabilirse... Ama onu Myrddraallerden korumaya söz vermişti. Carridin yine ağlamak istedi. Kadın burada bile değildi, ama onu öylesine sıkı bir tuzağa düşürmüştü; çelik çeneler bacaklarına kapanmış, ilmik boynuna geçmişti.</p>

    <p>Bir çıkış yolu olmalıydı, ama ne yöne bakarsa baksın ancak başka tuzaklar görebiliyordu.</p>

    <p class="paragraf">Liandrin bir hayalet gibi koridorlarda kaydı, hizmetkârlardan ve Beyazpelerinlerden rahatlıkla kaçındı. Küçük arka kapıdan, sarayın arkasındaki dar geçide çıktığı zaman uzun boylu, genç asker ona rahatlama ve huzursuzluk karışımı bir ifadeyle baktı. Kadının bir insanı önerilerine karşı açık fikirli kılmak için yaptığı küçük numara –Güç’ten yalnızca küçük bir sızıntı gerekiyordu– Carridin’de gerekli olmamıştı, ama bu aptalı içeri girmesi gerektiğine kolayca ikna etmişti. Adam gülümseyerek yaklaşmasını işaret etti. Sıska hödük, bir öpücük beklermiş gibi sırıttı, kadının ince hançeri gözüne saplanırken kaybolan bir sırıtma.</p>

    <p>Adam, kemiksiz bir et yığını halinde yere düşerken Liandrin çeviklikle geriye sıçradı. Artık kazayla bile kadından bahsedemeyecekti. Elinde tek bir kan lekesi yoktu. Güç’le öldürmek konusunda Chesmal’in yeteneğine sahip olmayı diledi, hatta Rianna’nın daha küçük becerisine. Güç’le öldürme yeteneğinin, bir yüreği durdurma ya da damarlardaki kanı kaynatma becerisinin Şifa ile yakından ilgili olması tuhaftı. Kendisi çizikler ya da berelerden başka bir şeye Şifa veremezdi; ilgi duyduğundan da değil.</p>

    <p>Kırmızı lake kaplı, fildişi ve altın kakmalı tahtırevanı geçidin sonunda bekliyordu. Aç kurt yüzlerine sahip bir düzine iri adamdan oluşan korumaları da öyle. Sokağa çıktıkları zaman kalabalığın içinde kolaylıkla yol açtılar. Mızrakları ile, yeterince çabuk çekilmeyenleri sopaladılar. Hepsi Karanlığın Yüce Efendisi’ne adanmıştı elbette; kadının tam olarak kim olduğunu bilmeseler de, doğru düzgün hizmet edemeyen başka adamların kaybolduğunu biliyorlardı.</p>

    <p>Liandrin ile diğerlerinin yerleştiği ev, iki geniş katı olan, düz çatılı, taş ve beyaz sıvadan oluşan bina, Tanchico’nun en doğudaki yarımadasında, Verana’nın dibindeki bir tepenin yamacındaydı ve Yüce Efendi’ye yemin etmiş bir tüccara aitti. Liandrin bir sarayı tercih ederdi... belki bir gün Maseta’daki Kral’ın Sarayı’nı alırdı; kendisi Lordların saraylarına kıskançlıkla bakarak büyümüştü, ama neden onlardan birine yerleşecekti ki? Ama tercihlerine rağmen, şimdilik gözlerden uzak kalmak mantıklı geliyordu. Tar Valon’daki aptalların Tarabon’da olduklarını talimin etmelerinin imkânı yoktu, ama Kule hâlâ peşlerindeydi ve Siuan Sanche’nin köpekleri her yeri kokluyor olabilirdi.</p>

    <p>Bahçe kapıları, üst kat dışında tamamen penceresiz küçük bir iç avluya açıldı. Liandrin korumaları ve taşıyıcıları orada bırakarak içeri seğirtti. Tüccar birkaç hizmetkâr sağlamıştı; hepsinin Yüce Efendi’ye yeminli olduğu konusunda temin etmişti onları, ama nadiren dışarı çıkan on bir kadın için yeterli değildi. Liandrin içeri girdiğinde içlerinden biri, gürbüz ve düzgün yüz hatlarına sahip, kendine Gyldin diyen kara örgülü bir kadın antrenin kırmızı beyaz seramiklerini süpürüyordu.</p>

    <p>“Diğerleri nerede?” diye sordu.</p>

    <p>“Öndeki oturma odasında.” Gyldin, Liandrin nerede olduğunu bilmiyormuş gibi sağdaki çifte kemerli kapılara işaret etti.</p>

    <p>Liandrin’in ağzı gerildi. Kadın diz kırmamıştı; saygı unvanları kullanmıyordu. Doğru, Liandrin’in gerçekte kim olduğunu bilmiyordu, ama Gyldin emir verecek ve itaat edilecek kadar yüksek olduğunu, o şişman tüccarın önünde eğildiğini, yaltaklandığını ve ailesini bir yerlere sepetlediğini kesinlikle biliyordu. “Temizlik yapman gerekiyor, değil mi? Durup bakman değil. Eh, temizle o zaman! Her yer toz içinde. Bu akşam tek toz zerresi bulursam, dayak yersin! Seni inek seni!” Dişlerini sıkıp sustu. Asillerin ve zenginlerin konuşma tarzını o kadar uzun süredir kullanıyordu ki, bazen babasının bir el arabasında meyve sattığını unutuyordu, ama bir anlık öfke içinde sıradan insanların konuşması ağzından dökülüvermişti. Çok fazla stres. Çok fazla bekleme. Son bir, “Çalış!” terslemesi ile oturma odasının kapısını ittirdi ve arkasından çarparak kapattı.</p>

    <p>Diğerlerinin <em>hepsi</em> orada değildi, bu sinirlerini daha da bozdu. Ama yeterliydi. Yuvarlak yüzlü Eldrith Jhondar, lapis kakmalı bir masanın başında, beyaz badanalı duvarlardan birindeki tablonun altında oturmuş, yırtık pırtık bir parşömenden dikkatle notlar çıkarıyordu; bazen kaleminin ucunu dalgın dalgın koyu renk, yün elbisesinin kolunda temizliyordu. Marillin Gemalphin, sıska, sarı bir kediyi okşayarak ve yeşil elbisesinin her yerine kedi tüyleri yapıştığını fark etmeden, dar pencerelerden birinin yanında oturmuştu, mavi gözleri hülyalı hülyalı küçük avluda akan minik çeşmeye dalmıştı. O ve Eldrith Kahverengi’ydi, ama Marillin getirdiği sokak kedilerinin kaybolmasından Eldrith’in sorumlu olduğunu öğrenecek olursa, sorun çıkardı.</p>

    <p>Eskiden Kahverengi’ydiler. Bazen artık öyle olmadıklarını hatırlamak güç geliyordu ya da Liandrin’in artık Kızıl olmadığını. Onları eski Ajahlarının üyeleri olarak işaretleyen çok şey, açık açık Kara Ajah’a yemin ettiklerinden beri değişmemişti. Örneğin iki eski Yeşil. Bakır rengi derili, kuğu boyunlu Jeaine Caide bulabildiği en ince, en üste oturan ipek elbiseleri giyerdi –bugün beyazdı. Tarabon’da bir erkeğin dikkatini çekecek hiçbir şey bulamadığından, bu elbiselerin iş görmesi gerektiğini söylerdi, Jeaine Arad Doman’dandı; Domanlı kadınlar rezil giysileri ile tanınırdı. Asne Zeramene, kara, çekik gözleri, cüretli burnu ve açık gri, sade kesimli ve yüksek yakalı elbisesi ile neredeyse ağırbaşlı görünürdü, ama Liandrin Muhafızlarını geride bıraktığına pişman olduğunu onun ağzından birkaç kez duymuştu. Rianna Andomeran’a gelince... Sol kulağının üzerindeki bembeyaz saç tutamı ile siyah saçları, ancak bir Beyaz’ın takınabildiği soğuk, kibirli yüzü çerçeveliyordu.</p>

    <p>“Oldu,” diye bildirdi Liandrin. “Jaichim Carridin Beyazpelerinlerini Panarch’ın Sarayı’na götürecek ve bizim için tutacak. Henüz konuklarımız olacağını bilmiyor... elbette.” Birkaç kişi yüz buruşturdu; Ajah değiştirmek hiçbirinin yönlendirebilen kadınlardan nefret eden erkeklere karşı duygularını değiştirmemişti. “İlginç bir şey var. Oraya onu öldürmek için gittiğime inanıyordu. Rand al’Thor’u öldürmekte başarısız olduğu için.”</p>

    <p>“Bu mantıklı gelmiyor,” dedi Asne, kaşlarını çatarak. “Onu bağlayacağız ve kontrol edeceğiz. Öldürmeyeceğiz.” Aniden, alçak, yumuşak sesle kahkaha attı ve arkasına yaslandı. “Onu kontrol etmenin bir yolu varsa, adamı kendime bağlamaya itiraz etmezdim. Pek az gördüm, ama yakışıklı bir adama benziyor.” Liandrin burnunu çekti; o erkekleri hiç sevmezdi.</p>

    <p>Rianna endişeyle başını iki yana salladı. “Mantıklı geliyor, fakat bu huzursuz edici. Kule’den aldığımız emirler açıktı, ama Carridin’in başka emirler aldığı da açık. Fakat Terkedilmişler arasında ayrılık olduğunu varsayabiliyorum.”</p>

    <p>“Terkedilmişler,” diye mırıldandı Jeaine, kollarını sıkı sıkı kavuşturarak; ince beyaz ipek göğüslerini daha da teşhir edici şekilde sardı. “İlk önce savaşan Terkedilmişler arasında ezilirsek Yüce Efendi döndüğünde dünyaya hükmedeceğimiz vaatlerinin ne faydası var? İçlerinden herhangi birine karşı durabileceğimize inanan var mı?”</p>

    <p>“Şerateş.” Asne, kara, çekik gözleri meydan okuyarak çevresine bakındı. “Şerateş Terkedilmişlerden birini bile yok eder. Ve onu üretme yoluna sahibiz.” Kule’den aldıkları <em>ter’angreal</em>’lerden biri, bir adım uzunluğunda yivli bir çubuk o işe yarıyordu. Hiçbiri onu almalarının neden emredildiğini bilmiyordu, Liandrin bile. <em>Ter’angreal</em>’lerin çoğu böyleydi, yalnızca sebebi verilmeden söylendiği için alınmıştı, ama bazı emirlere itaat edilmesi gerekliydi. Liandrin hiç olmazsa bir <em>angreal</em> almış olmalarını diliyordu.</p>

    <p>Jeaine keskin bir sesle burnunu çekti. “İçimizden biri onu kontrol edebilirse. Yoksa tek sınamanın beni neredeyse öldüreceğini unuttunuz mu? Ve ben durduramadan geminin iki yanında iki delik yaktığını? Tanchico’ya ulaşmadan boğulmak pek işimize yarardı.”</p>

    <p>“Neden şerateşe ihtiyacımız olsun ki?” dedi Liandrin. “Yenidendoğan Ejder’i kontrol edebilirsek, bırak Terkedilmişler bizimle nasıl başa çıkacaklarını düşünsün.” Aniden odada bir başkasının varlığını fark etti. Gyldin adlı kadın bir köşede alçak sırtlı, oymalı bir sandalyeyi siliyordu. “Orada ne yapıyorsun, kadın?”</p>

    <p>“Temizlik.” Kara örgülü kadın tasasızca doğruldu. “Bana temizlik yapmamı söyledin.”</p>

    <p>Liandrin neredeyse Güç’le vuracaktı. Neredeyse. Ama Gyldin, Aes Sedai olduklarını kesinlikle bilmiyordu. Kadın ne kadarını duymuştu? Önemli bir şey değil. “Aşçıya git,” dedi soğuk bir öfke içinde. “Ona, seni kayışla dövmesini söyle. Çok dövsün! Ve bütün tozlar gidene kadar hiçbir şey yemeyeceksin.” Yine. Kadın onun sıradan biri konuşmasına sebep olmuştu.</p>

    <p>Marillin burnunu kedinin burnuna dayayarak ayağa kalktı ve hayvanı Gyldin’e verdi. “Aşçı seninle işini bitirdiği zaman kediye bir tabak krema ver. O güzel kuzu etinden de. Küçük küçük kes; zavallının fazla dişi kalmamış.” Gyldin gözlerini kırpmadan ona baktı ve Marillin ekledi, “Anlamadığın bir şey mi var?”</p>

    <p>“Anladım.” Gyldin’in ağzı gergindi. Belki sonunda anlamıştı; o bir hizmetçiydi, eşitleri değil.</p>

    <p>Liandrin kadının kediyle gitmesini bekledi, sonra kapılardan birini hızla açtı. Antre boştu. Gyldin gizli gizli dinlemiyordu. O kadına güvenmiyordu. Ama zaten, kimseye güvenmiyordu.</p>

    <p>“Bizi ilgilendiren konularla ilgilenmeliyiz,” dedi gergin gergin, kapıyı kapatarak. “Eldrith, o sayfalarda yeni ipucu buldun mu? Eldrith?”</p>

    <p>Tombul kadın irkildi, sonra gözlerini kırpıştırarak bakışlarını kadınların üzerinde dolaştırdı. Sarı parşömenlerden ilk kez başını kaldırıyordu; Liandrin’i görünce şaşırdı. “Ne? İpucu mu? Ah. Hayır. Kralın Kütüphanesi’ne girmek yeterince zor; tek bir sayfanın özetini çıkarsam kütüphaneci hemen anlardı. Ama onlardan kurtulsam, hiçbir şey bulamazdım. Orası labirent gibi. Hayır, bunu Kral’ın Sarayı’nın yakınındaki bir kitapçıda buldum. İlginç bir tez. Konusu...”</p>

    <p>Liandrin <em>saidar</em>’ı kucaklayarak sayfaları yere saçtı. “Rand al’Thor’u kontrol etmek üzerine bir tez değilse yansınlar! Aradığımız şey hakkında ne öğrendin?”</p>

    <p>Eldrith gözlerini kırpıştırarak dağınık kâğıtlara baktı. “Eh, Panarch’ın Sarayı’nda.”</p>

    <p>“Bunu iki gün önce öğrendin.”</p>

    <p>“Ve bir <em>ter’angreal</em> olmalı. Yönlendiren birini kontrol etmek Güç gerektirmeli ve özel bir kullanımı olduğuna göre, demek ki bir <em>ter’angreal.</em> Onu sergi salonunda ya da belki Panarch’ın koleksiyonunda bulacağız.”</p>

    <p>“Yeni bir şey, Eldrith.” Liandrin bir çabayla sesini daha az tiz kıldı. “Yeni bir şey buldun mu? Herhangi bir şey?”</p>

    <p>Yuvarlak yüzlü kadın kararsızca gözlerini kırpıştırdı. “Aslında... Hayır.”</p>

    <p>“Fark etmez,” dedi Marillin. “Birkaç gün içinde, kıymetli Panarch’larına taç giydirdikten sonra aramaya başlayabiliriz ve her şamdanı kontrol etmemiz gerekse bile, bulacağız. Tam kıyısındayız, Liandrin. Rand al’Thor’a bir tasma takacağız ve ona oturup yerde yuvarlanmayı öğreteceğiz.”</p>

    <p>“Ah, evet,” dedi Eldrith mutlu mutlu gülümseyerek. “Tasma.”</p>

    <p>Liandrin öyle olmasını umuyordu. Beklemekten ve saklanmaktan bıkmıştı. Bırak dünya onu tanısın. Bırak eski yeminlerden vazgeçip yenilerini ettiği zaman vadedildiği gibi insanlar önünde diz çöksün.</p>

    <p class="paragraf">Egeanin, mutfak kapısından küçük evine girer girmez yalnız olmadığını anladı, ama yine de maskesini ve jüt torbasını dikkatsizce masanın üzerine bıraktı ve tuğla şöminenin yanında bir kova suyun durduğu yere yürüdü. Bakır kepçeyi almak için eğildiğinde sağ eli kovanın arkasında, iki tuğlanın çıkarıldığı yerde kalan alçak boşluğa gitti. Dönerek doğruldu ve küçük arbaletini kaldırdı. Otuz santimden daha uzun olmamasına rağmen keskin, çelik okunun ucundaki kara leke bir yürek atışı için gereken sürede öldürebilirdi.</p>

    <p>Kayıtsızca köşeye yaslanmış olan adam arbaleti görmüşse bile belli etmedi. Sarı saçlı, mavi gözlüydü, orta yaşlarındaydı ve Egeanin’in zevkine göre çok ince olmasa yakışıklı sayılırdı. Yanındaki demir parmaklıklı pencereden dar avluyu geçmesini izlediği açıktı. “Seni tehdit ettiğini mi sanıyorsun?” dedi bir an sonra.</p>

    <p>Kadın, anayurdunun aksanını tanıdı, ama arbaleti indirmedi. “Sen kimsin?”</p>

    <p>Adam yanıt olarak iki parmağını dikkatle kemerindeki keseye soktu –anlaşılan görebiliyordu– ve küçük, düz bir şey çıkardı. Egeanin masaya bırakmasını ve gerilemesini işaret etti.</p>

    <p>Ancak adam köşeye döndüğü zaman yaklaşıp oraya bıraktığı şeyi aldı. Gözlerini ve arbaleti çevirmeden görebileceği kadar kaldırdı. Altın kenarlı, üzerine bir kuzgun ve bir kule kakılmış küçük, fildişi bir plaka. Kuzgunun gözleri siyah safirdendi. Bir kuzgun, İmparatorluk ailesinin simgesi; Kuzgunlar Kulesi, İmparatorluk adaletinin simgesi.</p>

    <p>“Normalde bu yeterli olurdu,” dedi adama, “ama Seanchan’dan çok uzağız, tuhaflığın sıradan olduğu bir yerdeyiz. Başka ne kanıt sunabilirsin?”</p>

    <p>Adam eğlenti ile hafifçe gülümseyerek ceketinden sıyrıldı, gömleğinin iplerini çözerek çıkardı. İki omzuna birer kuzgun ve kule dövmesi işlenmişti.</p>

    <p>Çoğu, Gerçeğin Arayıcısı kuzguna ek olarak kuleyi de taşırdı, ama bir Arayıcı’nın plakasını çalmaya cesaret edecek biri bile kendini bu şekilde damgalamaya cesaret edemezdi. Kuzgunları taşımak İmparatorluk ailesinin malı olmak anlamına geliyordu. Üç yüz yıl önce, sarhoşken kendilerine dövme yaptıran aptal bir lord ve leydinin hikâyesi anlatılırdı. İmparatoriçe öğrenince onları Dokuz Ay Sarayı’na getirtmiş, yer silmekle görevlendirmişti. Bu adam onların torunlarından olabilirdi. Kuzgun damgası ebediydi.</p>

    <p>“Özürlerimi kabul et, Arayıcısı,” dedi, arbaleti bırakarak. “Neden buradasın?” İsim sormadı; adamın vereceği herhangi bir isim gerçek olabilirdi de olmayabilirdi de.</p>

    <p>Adam yavaş yavaş giyinirken plakayı kadında bıraktı. İnce bir hatırlatıcı. Kadın bir kaptan ve maldı, ama o bir Arayıcı’ydı ve yasalar altında, kendi yetkesi ile kadını sorgulayabilirdi. Yasaya göre onu burada sorgularken kendini bağlatmak üzere ip almaya gönderebilirdi ve iple dönmesini beklerdi. Bir Arayıcı’dan kaçmak suçtu. Bir Arayıcı ile işbirliği yapmayı reddetmek suçtu. Egeanin hayatı boyunca herhangi bir suç işlemeyi düşünmemişti bile, Kristal Taht’a ihanet etmeyi düşünmediği gibi. Ama adam yanlış soruları sorarsa ve yanlış yanıtları talep ederse... Arbalet yine de elinin yakınındaydı ve Cantorin çok uzaktaydı. Vahşi düşünceler. Tehlikeli düşünceler.</p>

    <p>“Ben İmparatoriçe için Yüksek Leydi Suroth’a ve <em>Corenne</em>’e hizmet ediyorum,” dedi adam. “Yüksek Leydi’nin bu topraklara yerleştirdiği casusların gelişimlerini kontrol ediyorum.”</p>

    <p>Kontrol etmek mi? Kontrol edilmesi gereken ne vardı ki? Hem de bir Arayıcı tarafından? “Ulak teknelerinden bu konuda hiçbir haber almadım.” Adamın gülümsemesi derinleşti ve Egeanin kızardı. Elbette mürettebat bir Arayıcı hakkında konuşmazdı. Yine de gömleğinin iplerini bağlarken yanıt verdi.</p>

    <p>“Ulak tekneleri benim yolculuklarımla riske atılamaz. Yerel bir kaçakçının gemileri ile geldim. Bayle Domon adında bir adamın. Gemileri Tarabon ile Arad Doman arasındaki bütün iskelelerde duruyor.”</p>

    <p>“Adını duydum,” dedi kadın sakin sakin. “Her şey yolunda mı?”</p>

    <p>“Şimdilik yolunda. En azından senin talimatları doğru düzgün anlayabilmiş olmana memnun oldum. Diğerleri arasında, yalnızca Arayıcılar anlamış. <em>Hailene</em>’in yanında artık Arayıcı olmaması üzücü.” Ceketini omuzlarına geçirerek Arayıcı plakasını kadının elinden aldı. “<em>Sul’dam</em> kaçaklarının dönüşü biraz utanç yarattı. Bu tür kaçışların haberi yayılmamalı. Yok olmaları çok daha iyi.”</p>

    <p>Yüzünü ancak biraz düşünmek için zamanı olduğu için ifadesiz tutabildi. <em>Sul’dam</em>’lar, Falme’deki yenilgide arkada bırakılmıştı. Kulağına gelen haberler bu yöndeydi. Muhtemelen bazıları kaçmıştı. Bizzat Yüksek Leydi Suroth’dan aldığı talimatlar, bulunabilenleri isteseler de istemeseler de geri göndermek, bu imkânsızsa yok etmekti. Sonuncusu nihai seçenek gibi gelmişti. Şimdiye dek.</p>

    <p>“Bu toprakların kaf’ı bilmemesine üzülüyorum,” dedi adam bir sandalyeye oturarak. “Cantorin’de bile, yalnızca Kan’dan olanlarda kaf var. Ya da ben yola çıkarken öyleydi. Belki o zamandan bu yana Seanchan’dan erzak gemileri gelmiştir. Çay yeterli olmak zorunda. Bana çay hazırla.”</p>

    <p>Egeanin neredeyse adamı yere yıkacaktı. Adam bir maldı. Bir Arayıcı. Çay demledi. Ve sandalyesinin yanında ayakta durup fincanını dolu tutarak hizmet etti. Bir peçe takıp masanın üzerinde dans etmesini istememesine şaştı.</p>

    <p>Sonunda kalem, mürekkep ve kâğıt getirdikten sonra oturmasına izin verildi, ama yalnızca Tanchico’nun ve savunmalarının, hakkında en ufak bilgisi olduğu bütün şehirlerin ve kasabaların haritalarını çizmek için. Sahadaki değişik güçlerin, kuvvetleri ve sadakatleri hakkında bildiklerinin, eğilimleri hakkında çıkardıklarının listesini yaptı.</p>

    <p>İşi bittiği zaman adam hepsini cebine tıktı, jüt torbanın içindekileri bir sonraki ulak teknesi ile göndermesini söyledi ve birkaç hafta sonra gelişmeleri kontrol etmek için yine gelebileceğini söyleyerek o eğlenti dolu gülümseme ile ayrıldı.</p>

    <p>Egeanin, adam gittikten sonra uzun süre oturdu. Çizdiği her harita, yaptığı her liste daha önce ulak tekneleri ile gönderilmişti zaten. Adam izlerken hepsini tekrar yapmak zorunda bırakılmak, onu dövmelerini göstermeye zorlamak için verilmiş cezaydı. Ölümnöbeti Askerleri dövmeleriyle gösteriş yapardı; ama Arayıcılar nadiren gösterirdi onları. Bu olabilirdi. En azından kadın gelmeden önce bodruma inmemişti. Yoksa inmiş miydi? Kadının konuşmasını mı beklemişti?</p>

    <p>Mutfağın ötesindeki kapının üzerinde asılı duran sağlam demir kilit, dokunulmamış gibi duruyordu, ama Arayıcıların anahtar kullanmadan kilit açmayı bildikleri söylenirdi. Anahtarı kemerindeki keseden çıkararak kilidi açtı ve dar basamaklardan aşağı indi.</p>

    <p>Raftaki tek lamba toprak zeminli bodrumu aydınlatıyordu. Kaçışa yardım edebilecek her şeyden arındırılmış dört çıplak duvar. Havada hafif bir dışkı kokusu asılıydı. Lambanın karşısında, kirli bir elbise giymiş kadın birkaç kaba yün battaniyenin üzerinde ümitsizlik içinde oturuyordu. Egeanin’in adımlarını duyunca başını kaldırdı, kara gözleri korku ve yakarı doluydu. Egeanin’in bulduğu ilk <em>sul’dam</em>’dı bu. İlk ve tek. Bethamin’i bulduktan sonra Egeanin aramayı bırakmıştı. Ve o zamandan bu yana, ulak tekneleri gelip giderken Bethamin bodrumda kalmıştı.</p>

    <p>“Buraya inen oldu mu?” diye sordu Egeanin.</p>

    <p>“Hayır. Yukarıda ayak sesleri duydum, ama... Hayır.” Bethamin ellerini uzattı. “Lütfen, Egeanin. Bunların hepsi bir hata. Beni on senedir tanıyorsun. Bu şeyi çıkar.”</p>

    <p>Boynunda gümüş rengi bir tasma vardı ve kalın, gümüş rengi bir zincirle aynı metalden yapılmış, başının bir metre kadar üzerindeki kancaya asılmış bileziğe bağlıydı. Onu tasmalamak neredeyse bir kazaydı. Yalnızca birkaç dakikalığına bağlamış olmak için. Ve sonra kadın kaçmaya çalışırken Egeanin’i devirmeyi başarmıştı.</p>

    <p>“Onu bana getirirsen çıkarırım,” dedi Egeanin öfkeyle. Pek çok şeye karşı öfkeliydi, Bethamin’e karşı değil. “<em>A’dam</em>’ı buraya getir, çıkarayım.”</p>

    <p>Bethamin ürperdi, ellerini indirdi. “Hataydı,” diye fısıldadı. “Korkunç bir hata.” Ama bileziğe uzanmadı. İlk kaçma çabası onu yukarıda mide bulantısıyla kıvranır bırakmıştı. Egeanin ise serseme dönmüştü.</p>

    <p><em>Sul’dam</em>’lar <em>a’dam</em> kullanarak <em>damane</em>’leri, yönlendirebilen kadınları kontrol ederdi. Yönlendirebilenler <em>damane</em>’lerdi, <em>sul’dam</em>’lar değil. Ama bir <em>a’dam</em> yalnızca yönlendirebilen kadınları kontrol edebilirdi. Başka kadınları değil, erkekleri değil –yönlendirme yeteneği olan genç adamlar idam edilirdi, elbette–, yalnızca yönlendirebilen kadınları. Yeteneğe sahip olan ve tasma takmış bir kadın, bağlantıyı tamamlamak üzere, bilezik bir <em>sul’dam</em>’ın bileğinde olmadığı sürece birkaç adımdan fazlasını atamazdı.</p>

    <p>Egeanin basamakları tırmanıp kapıyı yine kilitlerken çok yorgun hissetti. Çay içmek istiyordu, ama Arayıcı’nın bıraktığı azıcık çay da soğumuştu ve yenisini demlemek içinden geçmiyordu. Bunun yerine oturdu ve <em>a’dam</em>’ı jüt torbadan çıkardı. Onun için yalnızca ince bağlantılı gümüştü; onu kullanamazdı ve o da biri onunla kafasına vurmadığı sürece Egeanin’e zarar veremezdi.</p>

    <p>Kendini <em>a’dam</em> ile bu kadar ilişkilendirmek, kendisini kontrol edebileceğini inkâr etmek bile, belkemiğinden aşağı bir ürperti yayılması için yeterliydi. Yönlendirebilen kadınlar insan değil, tehlikeli hayvanlardı. Dünyayı Kıranlar onlardı. Kontrol edilmeliydiler, yoksa herkesi kendi malları kılarlardı. Ona öyle öğretilmişti, Seanchan’da bin senedir öğretilen şeyler. Bunun burada olmaması tuhaftı. Hayır. Bu tehlikeli, aptalca bir düşünce dizişiydi.</p>

    <p><em>A’dam</em>’ı torbaya tıkarak düşüncelerini berraklaştırmak için çay malzemelerini temizledi. Düzenlilikten hoşlanırdı ve mutfağı düzenlemek küçük bir tatmin hissi veriyordu. Düşünmeden kendine çay demlemeye başladı. Bethamin hakkında düşünmek istemiyordu; bu da tehlikeli bir aptallıktı. Masanın başına oturarak koyu bir fincan çaya bal karıştırdı. Kaf değil, ama iş görürdü.</p>

    <p>İnkârlarına, yakarılarına rağmen Bethamin yönlendirebiliyordu. Ya diğer <em>sul’dam</em>’lar? Neden Yüksek Leydi Suroth Falme’de kalanların öldürülmesini istemişti? Düşünülmesi imkânsız bir şeydi. İmkânsızdı. Seanchan’da her sene yapılan sınamalarda içinde yönlendirme kıvılcımı olan bütün kızlar bulunurdu; hepsi yurttaşlık kayıtlarından, aile kayıtlarından çıkarılır, tasmalı <em>damane</em>’ler olmak üzere götürülürlerdi. Aynı sınamalar, <em>sul’dam</em> takmayı öğrenebilecek kızları da bulurdu. Kıvılcım oradaysa yönlendirmeye başlayabilecek yaşa gelene kadar hiçbir kız sınamalardan kaçamazdı. Damane olan bir kız nasıl <em>sul’dam</em> sanılabilirdi? Ama Bethamin bodrumda tutsaktı işte, <em>a’dam</em> onu bir çapa kadar güvenle tutuyordu.</p>

    <p>Bir şey kesindi. Buradaki olasılıklar potansiyel olarak ölümcüldü. Bu Kan’ı ve Arayıcıları ilgilendiriyordu. Hatta belki Kristal Taht’ı. Yüksek Leydi Suroth böyle bir bilgiyi İmparatoriçe’den saklamaya cüret edebilir miydi? O grup içinde basit bir gemi kaptanı, tek bir yanlış kaş çatış karşılığında çığlıklar atarak ölebilir ya da kendini bir kapris sonucunda mal olarak bulabilirdi. On Bin Gözyaşı Ölümü’nden kaçınmak istiyorsa daha fazla bilgiye ihtiyacı olacaktı. Başlangıç olarak, bu Gelb ve ona benzer diğer hırsız gelinciklere daha fazla para harcamak, daha fazla <em>sul’dam</em> bulmak, <em>a’dam</em>’ların onları da tutup tutmadığını görmek demekti. Bunun ötesinde... Bunun ötesinde pruvada iskandilci olmadan bilinmeyen resiflerde yolculuk ediyordu.</p>

    <p>Ölümcül oku ile yatan arbalete dokunurken, bir şeyin daha kesin olduğunu fark etti. Arayıcıların onu öldürmesine izin vermeyecekti. Yalnızca Yüksek Leydi Suroth’un bir sırrı saklamasına yardımcı olmak için değil. Belki herhangi bir sebepten değil. Bu ihanete ürpertici ölçüde yakın bir düşünceydi ve bir türlü gitmiyordu.</p>
  </div>
</body>
</html>
