<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gölge Yükseliyor</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="58. Rhuidean Tuzakları">58<br />
    Rhuidean Tuzakları</h1>

    <p>Kapı kaybolduğu zaman karanlıkla çevrelendi, göz alabildiğince bir siyahlık, ama görebiliyordu. Islak olmasına rağmen burada sıcak ya da soğuk duygusu yoktu; hiçbir duygu yoktu. Yalnızca varoluş. Önünde düz, gri basamaklar yükseliyordu, her basamak desteksiz asılı duruyor, görüş alanından çıkana kadar kemer oluşturarak uzanıyorlardı. Bunları ya da benzerlerini daha önce de görmüştü; bir şekilde onu gideceği yere götüreceklerini biliyordu. O imkânsız merdivenden yukarı koştu. Çizmesi ıslak ayak izi ile her birini terk ettiğinde, o basamak solarak kayboldu. Yalnızca ilerideki basamaklar bekliyordu, yalnızca onu gideceği yere götürecek olanlar. Bu da daha önce gördüğü gibiydi.</p>

    <p><em>Bunları Güç’le ben mi yapıyorum, yoksa başka bir şekilde zaten varlar mı?</em></p>

    <p>Düşünce ile ayağının altındaki gri taş solmaya başladı ve ileridekiler pırıldadı. Rand ümitsizce onlara yoğunlaştı; gri taş, gerçek. Gerçek! Pırıltı durdu. Artık o kadar sade değildiler, cilalı, kenarlarına süslü işlemeler oyulmuş, daha önce bir yerde gördüğünü hatırladığı bir merdiven oldular.</p>

    <p>Nerede gördüğüne aldırmadan –fazla düşünmeye cesaret edebileceğinden emin değildi– gücü yettiğince hızlı koşmaya devam etti. Sonsuz karanlığın içinde basamakları üçer üçer çıkıyordu. Onu istediği yere götüreceklerdi, ama ne kadar sürerdi? Asmodean ne kadar önce yola çıkmıştı? Terkedilmiş, yolculuk etmek için daha hızlı bir yol biliyor muydu? Sorun buydu. Terkedilmişler her şeyi biliyordu; Rand’ın sahip olduğu tek şey çaresizlikti.</p>

    <p>İleriye baktığı zaman irkildi. Basamaklar uzun adımlarına uyum göstermiş, geniş adımları kadar açılmışlardı ve altında şey gibi kapkara... Ne gibi? Burada bir düşüş sonsuza dek sürerdi. Kendini boşlukları görmezden gelmeye, koşmaya zorladı. Yan tarafındaki eski, yarı iyileşmiş yara zonklamaya başladı... Belirsiz bir farkındalık. Ama <em>saidin</em>’e sarınmış olmasına rağmen farkındaysa, yara açılmak üzere olmalıydı. <em>Görmezden gel.</em> Düşünce içindeki Boşluk’un yüzeyinde süzüldü. Bu yarışı kaybetme riskini göze alamazdı, bu onu öldürse bile. Bu basamaklar hiç bitmeyecek miydi? Ne kadar gelmişti?</p>

    <p>Aniden uzakta, solda bir şekil gördü, kırmızı ceketli, kırmızı çizmeli, karanlıkta kayan parlak, gümüşsü bir platformun üzerinde bir adama benziyordu. Asmodean olduğunu anlamak için Rand’ın daha yakından bakmasına gerek yoktu. Terkedilmiş, yarı yarıya tükenmiş köylü bir çocuk gibi koşmuyordu; adı her ne ise, onu sürüyordu.</p>

    <p>Rand taş basamakların üzerinde kalakaldı. Cilalı metal gibi parlayan platformun ne olduğu konusunda en ufak bir fikri yoktu, ama... Önündeki basamaklar kayboldu. Çizmelerinin altındaki taş parçası ileriye kaymaya başladı, gittikçe hızlandı. Hareket ettiğini anlatan bir rüzgâr yoktu, o engin karanlıkta, harekete işaret eden hiçbir şey yoktu... yalnız Asmodean’a yaklaşmaya başlamıştı. Bunu Güç’le mi yapıyor, bilmiyordu; oluveriyordu işte. Basamak sallandı ve Rand kendini meraktan vazgeçmeye zorladı. <em>Daha yeterince bilgim yok.</em></p>

    <p>Siyah saçlı adam bir eli kalçasında, düşünceli bir şekilde çenesini sıvazlayarak rahat rahat duruyordu. Boynundan beyaz danteller sarkıyordu; daha fazlası ellerini yarı gizliyordu. Yüksek yakalı kırmızı ceketi ipek sateninden daha parlak görünüyordu ve tuhaf bir kesimi vardı; kuyruğu dizlerine kadar uzanıyordu. İnce çelik tellere benzer siyah iplikler adamdan uzaklaşarak çevredeki karanlıkta kayboluyordu. Rand bunları daha önce kesinlikle görmüştü.</p>

    <p>Asmodean başını çevirdi ve Rand’ın ağzı açık kaldı. Terkedilmişler yüzlerini değiştirebiliyordu –ya da en azından sizin farklı bir yüz görmenizi sağlayabiliyorlardı, Lanfear’ın yaptığını görmüştü– ama bunlar Jasin Natael’in, âşığın yüz hatlarıydı. Hiç değişmeyen avcı gözleriyle Kadere olacağından emindi.</p>

    <p>Aynı anda Asmodean da onu gördü ve irkildi. Terkedilmişin gümüş tüneği ileri atıldı... ve aniden, dev bir alevden kesilmiş, bir buçuk kilometre uzunluğunda ve bir buçuk kilometre genişliğinde bir ateş dilimi Rand’a doğru süzülmeye başladı.</p>

    <p>Rand çaresizce yönlendirdi; tam alevler ona çarpacakken aniden paramparça oldular ve ondan uzaklaşarak söndüler. Ama alev perdesi kaybolurken yaklaşan yeni bir tanesini sergiledi. Rand onu da parçaladı, sonra bir başkası göründü, üçüncüyü parçaladı ve dördüncüyü gördü. Asmodean uzaklaşıyordu, bundan emindi. Alevler yüzünden Terkedilmiş’i göremiyordu. Boşluk’un yüzeyinde öfke kaydı ve Rand yönlendirdi.</p>

    <p>Bir ateş dalgası ona doğru süzülen kızıl perdeyi sardı ve onu da taşıyarak yuvarlanmaya devam etti. Bu ince bir dilim değil, vahşi, fırtınalarca dövülen dalgalanır gibi kabaran bir şeydi. Rand içinde kükreyen Güç’le titriyordu; Asmodean’a karşı duyduğu öfke, Boşluk’un yüzeyini tırmalıyordu.</p>

    <p>Patlayan yüzeyde bir delik belirdi. Hayır, tam olarak bir delik değil. Asmodean ve parlak platformu ortasında duruyordu, ama alev alev dalga öne kayarken üzerine kapandı. Terkedilmiş, kendine bir tür kalkan yapmıştı.</p>

    <p>Rand, kendini Boşluk’un yüzeyindeki uzak öfkeyi görmezden gelmeye zorladı. Ancak soğuk sükûnet içinde <em>saidin</em>’e dokunabiliyordu; öfkeyi kabullenmek Boşluk’u yok ederdi. O yönlendirmeyi bırakınca ateş dalgaları yok oldu. Adamı yakalaması gerekiyordu, öldürmesi değil.</p>

    <p>Taş basamak karanlıkta daha da hızlı kayıyordu. Asmodean yaklaşıyordu.</p>

    <p>Aniden Terkedilmiş’in platformu durdu. Adamın önünde parlak bir delik belirdi ve adam içeri atladı; gümüşsü şey kayboldu ve kapı kapanmaya başladı.</p>

    <p>Rand çılgınca Güç savurdu. Onu açık tutmak zorundaydı; bir kez kapanırsa Asmodean’ın nereye kaçtığını asla bulamazdı. Küçülme durdu. İçinden geçebileceği kadar büyük, sert güneş ışığından bir kare. Onu açık tutmak, Asmodean fazla uzağa gidemeden ulaşmak zorundaydı...</p>

    <p>Daha o durmayı düşünürken basamak yerinde kalakaldı. O durdu, ama Rand öne fırladı, kapıya doğru uçtu. Bir şey çizmesini çekiştirdi ve sonra kendini tepetaklak sert zeminde yuvarlanırken buldu ve sonunda soluksuz bir yığın halinde indi.</p>

    <p>Ciğerlerini doldurmaya çalışarak ayağa kalktı. Bir an bile savunmasız kalmaya cesaret edemezdi. Tek Güç hâlâ içini yaşam ve pislik ile dolduruyordu; bereleri de nefes alma çabaları kadar uzak geliyordu, ıslak giysilerini, her yerini kaplayan sarı toz kadar uzak. Ama aynı zamanda fırın gibi havadaki her kıpırtının, her toz zerresinin, kil topraktaki her çatlağın farkındaydı. Güneş ıslaklığını kurutmaya başlamış, gömleğinden ve pantolonundan emiyordu. Kıraç’taydı, Chaendaer’in altındaki vadide, sislere bürünmüş Rhuidean’dan elli adım ötede. Kapı gitmişti.</p>

    <p>Sis duvarına doğru bir adım attı ve durdu. Sol ayağını kaldırdı. Topuğunda temiz bir kesik vardı. Hissettiği çekiştirme; kapının kapanması. Isıya rağmen ürperdiğini belirsizce fark etti. Bu kadar tehlikeli olduğunu bilmiyordu. Terkedilmişler her şeyi biliyordu. Asmodean ondan kaçamayacaktı.</p>

    <p>Sertçe giysilerini düzeltti, kılıçlı küçük adam oymasını cebine yerleştirdi ve sislere koşarak girdi. Kör edici bir griliğe sarındı. İçini dolduran Güç burada daha iyi görmesini sağlayamıyordu. Körlemesine koştu.</p>

    <p>Aniden kendini yere fırlatarak sisten dışarı son adımını pürüzlü kaldırım taşlarının üzerine yuvarlanarak aştı. Orada yatarak üç parlak kurdeleye baktı, Rhuidean’ın tuhaf ışığında gümüş mavi parlayan, sağa sola uzanarak havada süzülen üç kurdele. Ayağa kalktığı zaman beli, göğsü ve boynu hizasında olacaklardı ve o kadar inceydiler ki yandan bakınca görünmüyorlardı. Anlamasa da nasıl yapılıp asıldıklarını görebiliyordu. Çelik kadar sert, yanında bir usturanın tüy gibi kalacağı kadar keskin. Çarpsa onu dilim dilim keseceklerdi. Minik bir Güç akışı ile gümüş kurdeleler toza dönüştü. Boşluğun dışında soğuk öfke; içinde soğuk amaçlılık ve Tek Güç.</p>

    <p>Sis kubbenin mavimsi parıltısı yarı bitirilmiş, mermer, kristal, kesme camdan sarayların, bulutları delen yivli, sarmal kulelerin üzerine gölgesiz bir ışık düşürüyordu. Ve ilerideki geniş caddede Asmodean koşuyor, kuru çeşmelerin yanından geçerek şehrin yüreğindeki büyük meydana gidiyordu.</p>

    <p>Rand yönlendirdi... tuhaf şekilde güç geliyordu; <em>saidin</em>’i çekiştirdi, içine dolana kadar çekti... yönlendirdi ve bulut kubbeden çentikli şimşekler düştü. Asmodean’ın üzerine değil. Terkedilmiş’in hemen önündeki kırmızı beyaz, on beş metre kalınlığında ve yüz adım yüksekliğinde, yüzyıllar yaşındaki parlak sütunlara. Sütunlar patlayarak bir moloz yağmuru halinde, toz bulutları içinde caddeye devrildi.</p>

    <p>Dev, renkli camlı pencerelerden azametli bir dinginliğe sahip erkekler ve kadınlar Rand’a onaylamazlıkla bakar gibiydi. “Onu durdurmak zorundayım,” dedi onlara; sesi kendi kulaklarında yankılandı sanki.</p>

    <p>Asmodean durdu, yıkılan duvarlar karşısında geriledi. Ona doğru süzülen tozlar parlak kırmızı ceketine hiç dokunmuyordu; çevresinde aralanıyor, berrak hava bırakıyordu.</p>

    <p>Rand’ın çevresinde ateş belirdi, hava ateş <em>olurken</em> onu sardı... ve o nasıl yaptığının farkına varmadan yok oldu. Giysileri kuru ve sıcaktı; saçları kavrulmuş gibiydi ve attığı her adımda pişmiş tozlar dökülüyordu. Asmodean caddeyi tıkayan kırık taşlara tırmanıyordu; daha fazla şimşek çaktı, ileride kırık kaldırım taşları fışkırttı, kristal saray duvarlarını parçalayarak üstlerine moloz yağdırdı.</p>

    <p>Terkedilmiş yavaşlamadı ve o gözden kaybolurken parlak bulutlardan Rand’ın üzerine şimşekler yağdı, körlemesine, ama öldürmek amacıyla indi. Rand koşarak çevresine bir kalkan ördü. O çatırdayan mavi şimşeklerden kaçınır, yerde açtıkları deliklerin üzerinden atlarken taş parçaları kalkandan sekti. Hava kıvılcımlanıyor gibiydi; kollarındaki kıllar onunla kalkıyor, saçları kıpırdanıyordu.</p>

    <p>Kırık sütunlardan engelin içine örülmüş bir şey vardı. Çevresindeki kalkanı sağlamlaştırdı. O ulaşıp tırmanmaya başlarken kırmızı ve beyaz taş parçaları saf ışık ve uçuşan taşlarla patladı. Kabarcığının içinde güvende, Rand koşarak geçti, yıkılan binaların gümbürtüsünün belirsizce farkındaydı. Asmodean’ı durdurmak zorundaydı. Zorlanarak –zorlanması gerekiyordu– ileriye şimşek gönderdi, ateş topları yerden fırladı, kırmızı ceketli adamı durdurmak için her şey. Meydana yalnızca bir düzine adım arkada girdi. Hızlanmaya çalışarak Asmodean’ı yavaşlatma çabalarını iki katına çıkardı. Asmodean kaçarken onu öldürmek için mücadele etti.</p>

    <p><em>Ter’angreal</em> ve Aiellerin buraya getirmek için canlarını verdiği diğer kıymetli şeyler şimşeklerle havaya fırlıyor, ateş fırtınaları ile çılgınca savruluyor, gümüş ve kristal yapılar parçalanıyor, yer sarsılır, geniş yırtıklarla açılırken tuhaf metal şekiller devriliyordu.</p>

    <p>Asmodean çılgınca arayarak koşuyordu. Ve onca döküntü içinde en az önemli şeymiş gibi görünen şeyin üzerine kendini attı. Belki otuz santim uzunluğunda, sırtüstü yatan, kaldırdığı elinde kristal bir küre tutan bir adam. Asmodean sevinçli bir haykırışla ellerini üzerine kapattı.</p>

    <p>Bir yürek atımı sonra, Rand’ın elleri de kavradı. Kısa bir an boyunca Terkedilmiş’in yüzüne baktı. Âşık olduğu zamandan farklı görünmüyordu, tek değişen kara gözlerindeki çılgın çaresizlikti. Orta yaşlarında, yakışıklıca bir adam... Terkedilmiş olduğunu söyleyen hiçbir şey yoktu. Kısa bir an ve ikisi de biblo aracılığı ile, <em>ter’angreal</em> aracılığı ile yapılmış en güçlü iki <em>sa’angreal</em>’den birine uzandı.</p>

    <p>Rand belirsizce uzakta, Cairhien’de yarı gömülü heykelin elindeki dev kristal kürenin güneş gibi parladığını, Tek Güç’le zonkladığını fark etti. Ve içindeki Güç dünyanın bütün denizleri fırtınada kabarmış gibi yükseldi. Bununla kuşkusuz her şeyi yapabilirdi; kuşkusuz o ölü çocuğa bile Şifa verebilirdi. Leke de aynı ölçüde kabardı, her zerresini sardı, her çatlağa, ruhuna girdi. Ulumak istiyordu; patlamak istiyordu. Ama o <em>sa’angreal</em>’in taşıdığının yalnızca yarısını tutabiliyordu; diğer yarısı Asmodean’ın içini dolduruyordu.</p>

    <p>İleri geri mücadele ettiler, dağınık, kırık <em>ter’angreal</em>’lerin üzerinde sendelediler, düştüler. Diğerinin çekeceği korkusuyla ikisi de bibloyu bir parmak bile bırakmaya cesaret edemiyordu. Ama onlar yuvarlanır, bir şekilde ayakta kalmayı başarmış kızıltaştan çerçeveye, kırılmadan yan düşmüş kristal bir heykele, bir bebeği göğsüne bastıran çıplak bir kadın heykeline çarparken, <em>ter’angreal</em>’i ele geçirmek için savaşırlarken savaşları bir başka seviyede de sürüyordu.</p>

    <p>Dağları dümdüz edecek düzeyde Güç’ten çekiçler, toprağın yüreğini delebilecek kılıçlar Rand’ın üzerine iniyordu; görünmez cımbızlar zihnini bedeninden ayırmaya çalışıyor, ruhunu yırtıyordu. Çekebildiği her Güç zerresi ile o saldırıları uzaklaştırmaya çalışıyordu. Herhangi biri onu, hiç var olmamış gibi yok edebilirdi; bundan emindi. Nereye gittiklerinden emin olamıyordu. Altlarında yer sıçrıyor, mücadele ederlerken onları sarsıyor, gerilmiş kaslardan kıvranan bir yumak halinde fırlatıyordu. Rand belirsizce engin gürlemelerin, tuhaf bir müzik gibi bin ince vızıltının farkındaydı. Titreyen, titreşen cam sütunlar. Onlar için endişelenemezdi.</p>

    <p>Uykusuz geçen onca gece, üzerine yaptığı koşu etkisini göstermeye başlamıştı. Yorgundu ve Boşluk’un içinde olmasına rağmen bunu biliyorsa, demek bitkin düşmek üzereydi. Sarsılan toprakla fırlatılırken artık <em>ter’angreal</em>’i Asmodean’dan almaya çalışmadığını, yalnızca tutunduğunu fark etti. Kısa süre sonra gücü tükenecekti. Taş bibloyu tutmaya devam etmeyi başarsa bile <em>saidin</em>’i bırakması gerekecek ya da onun akıntısı ile süpürülüp götürülecek, Asmodean’ın yapacağı kadar mutlak bir biçimde yok edilecekti. <em>Ter’angreal</em>’den tek bir iplik daha çekemiyordu; o ve Asmodean eşitti, dengelenmişti, her biri Cairhien’deki <em>sa’angreal</em>’in çekebildiğinin yarısı ile dolmuştu. Asmodean hırlayarak yüzüne nefes verdi; Terkedilmiş’in alnından ter damlıyor, yanaklarından akıyordu. Adam da yorgundu. Ama Rand kadar mı?</p>

    <p>Kabaran toprak Rand’ı bir an kaldırdı ve aynı hızla Asmodean’ı yukarı döndürdü, ama o kısa anda Rand aralarına bir şey bastırıldığını hissetti. Kılıçlı küçük adam oyması hâlâ kemerine takılıydı. İçlerine çektikleri muazzam Güç’le karşılaştırıldığında önemsiz bir şey. Engin bir ırmak, bir okyanusla karşılaştırıldığında bir kupa su. Büyük <em>sa’angreal</em>’in bağlıyken onu kullanıp kullanamayacağını bilmiyordu bile. Peki ya kullanabilirse? Asmodean dişlerini çıkardı. Yüz buruşturma değil, bitkin bir zafer gülümsemesi; adam kazanacağını düşünüyordu. Belki kazanıyordu da. Rand’ın parmakları titredi, <em>ter’angreal</em>’in çevresinde zayıfladı; dev <em>sa’angreal</em>’i bağlı olmasına rağmen <em>saidin</em>’e tutunmayı ancak başarabiliyordu.</p>

    <p>Karanlık yerden çıktıklarından beri siyah çelik tellere benzeyen o tuhaf şeyleri Asmodean’ın çevresinde görmemişti, ama Boşluk’ta iken onları gözlerinin önüne getirebiliyor, Terkedilmiş’in çevresindeki yerlerini bulabiliyordu. Tam, okçuluğa yardımcı olması için ona Boşluk’u öğretmişti, yayla, okla ve hedefle bir olmayı. Kendini o hayali siyah tellerle bir kıldı. Asmodean’ın kaşlarını çattığını ancak gördü. Adam neden yüzünün sakinleştiğini merak ediyor olmalıydı; okun salıverildiği andan önceki anda her zaman sükûnet vardı. Belindeki küçük <em>angreal</em> ile uzandı ve içine daha fazla Güç aktı. Sevinmekle zaman harcamadı; zaten içine dolmuş olanla karşılaştırıldığı zaman küçücük bir akıştı ve bu onun nihai darbesi idi. Bu son gücünü kullanacaktı. Onunla Güç’ten bir kılıç yaptı, Işık’tan bir kılıç ve indirdi; kılıçla bir, hayali tellerle bir.</p>

    <p>Asmodean’ın gözleri irileşti ve çığlık attı, dehşetinin derinliklerinden bir uluma; Terkedilmiş, vurulmuş bir gong gibi titredi. Bir an iki tane gibi göründü, iki görüntü titreyerek birbirlerinden ayrıldılar, sonra yeniden bir araya geldiler. Adam sırtüstü devrildi, kolları kirlenmiş, lime lime kırmızı ceketinin içinde açıldı, göğsü kabardı; hiçliğe dikilen kara gözleri kaybolmuş görünüyordu.</p>

    <p>O yıkılırken Rand <em>saidin</em>’i salıverdi ve Güç onu terk etti. <em>Ter’angreal</em>’i göğsüne bastırarak Asmodean’dan uzağa yuvarlanmaktan başka şey gelmiyordu elinden. Dizleri üzerinde doğrulmak bir dağa tırmanmak gibiydi; kristal küreli adam biblosunun üzerine kapandı.</p>

    <p>Toprak hareket etmeyi bıraktı. Cam sütunlar hâlâ ayaktaydı... Rand bunun için minnettardı; onları yok etmek Aiellerin tarihini silmek gibi olacaktı. Ve <em>Avendesora</em>’nın altında epey üç parçalı yaprak saçılmış olsa da, büyük ağaçta yalnızca tek bir dal kırılmıştı. Ama Rhuidean’ın kalanı...</p>

    <p>Meydan, çılgın bir dev tarafından alınıp savrulmuş gibi görünüyordu. Büyük sarayların, kulelerin yarısı şimdi moloz yığınına dönüşmüştü, bazıları meydana dökülmüştü; devrilmiş dev sütunlar diğerlerini kırmıştı ve eskiden renkli camlı dev pencerelerin olduğu yerde şimdi yıkılmış duvarlar, boş delikler vardı. Şehir boyunca bir gedik uzanıyor, toprağı on beş metrelik bir yarıkla ayırıyordu. Yıkım burada son bulmuyordu. Rhuidean’ı yüzyıllardır saklayan sis kubbe dağılıyordu; altı artık parlamıyordu ve sert güneş ışığı büyük deliklerden içeri doluyordu. Ötede, Chaendaer’in zirvesi farklı görünüyordu, daha alçak. Ve vadinin diğer yanında dağların bazıları kesinlikle daha alçaktı. Vadinin kuzey ucunda, bir dağın durduğu yerde şimdi bir taş ve toprak yelpazesi açılmıştı.</p>

    <p><em>Yok ediyorum. Hep yok ediyorum! Işık, bunun sonu gelmeyecek mi?</em></p>

    <p>Asmodean karnının üzerine yuvarlandı, elleri ve dizleri üzerinde doğruldu. Gözleri Rand’ı, <em>ter’angreal</em>’i buldu ve onlara doğru sürünecek oldu.</p>

    <p>Rand tek bir kıvılcım bile yönlendiremezdi, ama ilk yönlendirme kâbusundan önce dövüşmeyi öğrenmişti. Bir yumruğunu kaldırdı. “Aklına bile getirme.” Terkedilmiş durdu, bitkinlik içinde sallandı. Yüzü sarktı, ama üzerinde ümitsizlik ve arzu savaşmaya devam etti; gözlerinde nefret ve korku pırıldadı.</p>

    <p>“Erkeklerin savaşmasını izlemek hoşuma gider, ama siz ikiniz ayakta bile duramıyorsunuz.” Lanfear Rand’ın görüş alanına girerek yıkımı inceledi. “İyi iş becermişsiniz. İzleri hissedebiliyor musunuz? Bu yer bir şekilde korunuyormuş. Nasıl yapıldığını anlamama yetecek kadarını bırakmamışsınız.” Kara gözler aniden canlandı, kadın Rand’ın önünde diz çökerek elindekine baktı. “Demek bunun peşindeymiş. Hepsinin yok edildiğini sanıyordum. Gördüğüm tek bir tanesinin yalnızca yarısı duruyor; dikkatsiz Aes Sedailer için iyi bir tuzak.” Elini uzattı ve Rand <em>ter’angreal</em>’i daha sıkı kavradı. Kadının gülümsemesi gözlerine dokunmadı. “Sende kalsın, kesinlikle. Benim için bir biblodan fazlası değil.” Doğrularak, ihtiyaç duymamasına rağmen beyaz eteğini silkeledi. Rand’ın onu izlediğini fark ettiği zaman moloz kaplı meydanı aramayı bıraktı ve kendini daha canlı gülümseye zorladı. “Kullandığın sana bahsettiğim iki <em>sa’angreal</em>’den biriydi. Ne kadar <em>muazzam</em> olduğunu hissettin mi? Nasıl bir şey olduğunu hep merak etmişimdir.” Sesindeki açlığın farkında değil gibiydi. “Onlarla birlikte, Karanlığın Yüce Efendisi’ni bile yerinden edebiliriz. Yapabiliriz, Lews Therin! Birlikte.”</p>

    <p>“Bana yardım et!” Asmodean sallanarak kadına doğru emekledi. Kaldırdığı yüzü dehşet doluydu. “Ne yaptığını bilmiyorsun. Bana yardım etmelisin. Sen olmasan buraya gelmezdim.”</p>

    <p>“Ne yaptığını mı?” diye burnunu çekti kadın. “Seni bir köpek gibi dövdü ve hak ettiğinin yarısı kadar bile değil. Sen asla büyük olamazsın, Asmodean, ancak büyük olanları takip edebilirsin.”</p>

    <p>Rand bir şekilde taş ve kristal bibloyu göğsüne bastırmaya devam ederek ayağa kalkmayı başardı. Kadının önünde dizlerinin üzerinde kalmayacaktı. “Siz <em>Seçilmişler</em>” –kadına sataşmanın tehlikeli olduğunu biliyordu, ama kendini engelleyemiyordu– “ruhlarınızı Karanlık Varlık’a verdiniz. Onun sizi kendine bağlamasına izin verdiniz.” Ba’alzamon ile yaptığı savaşı aklında kaç sefer yeniden izlemişti? O tellerin ne olduğunu tahmin etmeye başlayana kadar kaç sefer? “Onun Karanlık Varlık’la arasındaki bağı kestim, Lanfear. Bağını koparttım!”</p>

    <p>Kadının gözleri şokla irileşti, bakışlarını ondan Asmodean’a kaydırdı. Adam ağlamaya başladı. “Mümkün olduğunu sanmıyordum. Neden? <em>Onu</em> Işık’a getirmeyi mi düşünüyorsun? Ondaki hiçbir şeyi değiştirmedin.”</p>

    <p>“Hâlâ başta kendini Gölge’ye veren aynı adam,” diye onayladı Rand. “Bana siz <em>Seçilmişlerin</em> birbirinize ne kadar az güvendiğinizi söylemiştin. Bunu ne kadar saklayabilir? Kaçınız bir şekilde kendi kendine yapmadığına inanır? İmkânsız olduğunu düşünmene sevindim; belki kalanınız da öyle düşünür. Bana yepyeni bir fikir verdin, Lanfear. Bana Güç’ü nasıl kontrol edeceğimi öğretecek bir adam. Ama Karanlık Varlık’a bağlı birinden ders alamazdım. Artık öyle olması gerekmeyecek. Aynı adam olabilir, ama fazla seçeneği yok, değil mi? Kalıp bana ders verebilir, kazanmamı umar, kazanmama yardım eder ya da kalanınızın bu bahaneyi kullanarak aleyhine dönmeyeceğini umar. Sence hangisini seçer?”</p>

    <p>Asmodean iri iri açılmış gözlerle çöktüğü yerden Rand’a bakıyordu, sonra ellerini yakarırcasına Lanfear’a uzattı. “Sana inanırlar! Onlara söyleyebilirsin! Sen olmasan buraya gelmezdim! Onlara söylemelisin! Ben Karanlığın Yüce Efendisi’ne sadığım.”</p>

    <p>Lanfear da Rand’a bakıyordu. Rand ilk kez onu kararsız görüyordu. “Ne kadarını hatırlıyorsun, Lews Therin? Ne kadarı sensin ve ne kadarı o çoban? Bu biz birlikteyken yapabileceğin türden bir plan...” Derin bir nefes alarak Asmodean’a döndü. “Evet, bana inanırlar. Onlara senin Lews Therin’e gittiğini söylediğim zaman. Herkes en iyi şansın olduğu yere atladığını bilir. İşte.” Tatmin içinde kendi kendine başını salladı. “Senin için küçük bir armağan daha, Lews Therin. O kalkan küçük bir sızıntının geçmesine izin verecek, sana ders vermesine yetecek kadar. Zamanla dağılacak, ama daha aylarca sana meydan okuyamayacak ve o zaman da senin yanında olmak dışında seçeneği kalmayacak. Kalkan kırmak konusunda asla çok iyi olmadı; acıyı kabullenmelisin ve o bunu asla yapamaz.”</p>

    <p>“HAAAYIIIR!” Asmodean kadına doğru süründü. “Bunu bana yapamazsın! Lütfen, Mierin! Lütfen!”</p>

    <p>“Benim adım <em>Lanfear!</em>” Kadının yüzü öfkeyle öyle çarpılmıştı ki çirkin görünüyordu. Adam kolları, bacakları açık, havalandı; giysileri üzerine yapışmış, yüzündeki etler çarpılmış, kaya altında kalmış tereyağı gibi yayılmıştı.</p>

    <p>Rand, kadının onu öldürmesine izin veremezdi, ama yardım olmadan Gerçek Kaynak’a dokunamayacak kadar yorgundu; onu zar zor sezebiliyordu, görüş alanının hemen dışında loş bir parıltı gibi. Bir an elleri kristal küreli taş adam üzerinde gerildi. Cairhien’deki o dev <em>sa’angreal</em> aracılığı ile uzanırsa, o kadar Güç onu yok edebilirdi. Bunun yerine belindeki oyma ile uzandı; <em>angreal</em> kullandığında, diğeri ile karşılaştırıldığında saç kadar ince, zayıf bir akıştı, ama daha fazlasını çekemeyecek kadar bitkindi. Çektiğini iki Terkedilmişin arasına fırlatarak, başka bir şeye yaramasa bile kadının dikkatini çekmeyi umdu.</p>

    <p>İkilinin arasına üç metre boyunda kor beyaz bir ışın aktı, yaylar çizen mavi şimşekle çevrili bir bulanıklık yarattı, meydanda bir adım derinliğinde bir oyuk açtı, eriyik toprak ve taş dolu, pürüzsüz kenarlı, parlak bir kesik; alevden ışın yeşil çizgili bir saray duvarına çarptı ve patladı. Kükreme, yıkılan mermerlerin gümbürtüsü içinde kayboldu. Eriyik yarığın diğer yanında Asmodean titreyen bir yığın halinde döşeme taşlarının üzerine düştü. Kulaklarından ve burnundan kan akıyordu; diğer yanda Lanfear darbe yemiş gibi sendeledi, sonra hızla Rand’a döndü. Delikanlı yaptığı için gereken çaba ile sallandı ve <em>saidin</em>’i bir kez daha kaybetti.</p>

    <p>Bir an kadının yüzü, Asmodean karşısında olduğu kadar büyük bir öfke ile çarpıldı. Rand bir an ölümün eşiğinde durdu. Sonra öfke şaşırtıcı bir anilikle kayboldu, baştan çıkarıcı bir gülümsemenin arkasına gömüldü. “Hayır, onu öldürmemeliyim. Bunca çaba harcadıktan sonra değil.” Daha yakına gelerek uzanıp Rand’ın boynunun kenarını, düşteki ısırığının iyileştiği yeri okşadı; Rand Moiraine’e söylememişti. “Hâlâ işaretimi taşıyorsun. Onu daimi kılayım mı?”</p>

    <p>“Alcair Dal’da ya da kamplarda herhangi birine zarar verdin mi?”</p>

    <p>Kadının yüzündeki gülümseme değişmedi, ama okşaması değişti, parmakları aniden boğazını yutacakmış gibi durdu. “Mesela kimi? O küçük çiftçi kıza âşık olmadığını fark ettiğini sanıyordum. Yoksa şu Aiel kızı mı?” Bir engerek. Ona âşık olan ölümcül bir engerek <em>–Işık bana yardım et!–</em> ve onu ya da başkasını ısırmaya karar verirse onu nasıl durduracağını bilmiyordu.</p>

    <p>“Kimsenin incinmesini istemiyorum. Daha onlara ihtiyacım var. Onları kullanabilirim.” Bunu söylemek acı vericiydi, içindeki gerçeklik payı yüzünden acı vericiydi. Ama Lanfear’ın dişlerini Egwene ve Moiraine’den, Aviendha ve ona yakın herkesten uzak tutmak biraz acıyla değerdi.</p>

    <p>Kadın güzel başını arkaya devirerek, çınlayan çanlar gibi kahkaha attı. “Kimseyi kullanamayacak kadar yumuşak yürekli olduğun zamanları hatırlıyorum. Savaşta korkunç, taş kadar sert ve dağlar kadar kibirli, ama bir kız çocuğu kadar açık ve yumuşak yürekli! Hayır, kıymetli Aes Sedailerinden hiçbirine zarar vermedim. Kıymetli Aiellerine de. Sebepsiz yere kimseyi öldürmem, Lews Therin. Sebepsiz yere incitmem bile.” Rand, Asmodean’a bakmamaya özen gösterdi; adam bembeyaz kesilmiş, zorlukla nefes alarak bir eliyle kendini kaldırdı ve diğeriyle ağzındaki, çenesindeki kanları sildi.</p>

    <p>Lanfear yavaşça dönerek büyük meydanı inceledi. “Bu şehri bir ordunun yapabileceği kadar yıktınız.” Ama öyleymiş gibi yapsa da baktığı yer yıkık saraylar değildi; <em>ter’angreal</em> ve kim bilir daha neler dolu kırık meydandı. Rand’a döndüğünde ağzının köşeleri gergindi; kara gözlerinde bastırılmış bir öfkenin kıvılcımları vardı. “Derslerini iyi kullan, Lews Therin. Diğerleri hâlâ orada. Seni kıskanan Sammael, nefreti ile Demandred, güç açlığı ile Rahvin. Onun elinde olduğunu öğrenirlerse... öğrendikleri zaman seni indirmek için daha az değil daha fazla hevesli olacaklar.”</p>

    <p>Bakışları Rand’ın ellerindeki otuz santimlik bibloya gitti ve bir an Rand kadının onu elinden almayı düşündüğünü tahmin etti. Diğerleri sırtına binmesin diye değil, kadının başa çıkamayacağı kadar güçlü olacak diye. O anda, ellerinden başka bir şey kullanmasa bile kadını engelleyebileceğinden emin değildi. Bir an kadın <em>ter’angreal</em>’i onda bırakma kararını tartıyor, bir sonrakinde bitkinliğini ölçüyordu. Ona açık olmaktan ne kadar bahsederse etsin, o şeyi kullanacak kadar güç kazandığında ondan uzak olmak isteyecekti. Kadın dudaklarını büzerek meydanı bir daha gözden geçirdi; sonra aniden yanında bir kapı açıldı, karanlığa değil, beyaz oymalı mermerler ve beyaz ipek perdelerle dolu bir saray odasına açılan bir kapı.</p>

    <p>“Hangisiydin?” dedi Rand, kadın eşiğe adım atarken. Lanfear durdu, omzunun üzerinden neredeyse cilveli bir gülümseme ile baktı.</p>

    <p>“Sence şişman, çirkin Keille olmaya tahammül edebilir miydim?” Vurgulamak için ellerini ince, yuvarlak bedeninde dolaştırdı. “Ama Isendre. İnce, güzel Isendre. Şüphelenecek olsan ondan şüpheleneceğini düşündüm. Gururum, gerektiğinde biraz yağı kaldıracak kadar güçlüdür.” Gülümsemesi dişlerini sergiledi. “Isendre basit Karanlığın Dostları ile iş yaptığını sanıyordu. Şu anda öfkeli bir Aiel kadına sandığının dibinde bulunan büyük miktarda altın kolye ve bileziği açıklamaya çalışıyorsa hiç şaşmam. Aslında bazılarını kendisi çaldı.”</p>

    <p>“Kimseyi incitmediğini söyledin sanıyordum!”</p>

    <p>“İşte yumuşak kalbin kendini gösterdi. Dilediğim zaman hassas bir kadın yüreği sergileyebilirim. Onu kırbaçlanmaktan kurtaramazsın, sanırım. Bana fırlattığı bakışlar yüzünden hiç olmazsa bu kadarını hak ediyor. Ama çabuk dönersen onu bir su tulumu ile bu harap olmuş topraklardan göndermelerini engelleyebilirsin. Bu Aieller hırsızlara karşı oldukça sert gibiler.” Eğlenti dolu bir kahkaha attı ve başını şaşkınlık içinde iki yana salladı. “Eskiden olduklarından ne kadar farklı. Bir Da’shain’in yüzünü tokatlardın ve onun tek sorduğu ne hata yaptığı olurdu. Bir daha tokat atardın ve seni gücendirdi mi diye sorardı. Bütün gün devam etsen değişmezdi.” Asmodean’a yan yan, küçümseme dolu bir bakış fırlatarak ekledi, “İyi ve çabuk öğren, Lews Therin. Birlikte hüküm sürmeyi planlıyorum, Sammael’in seni öldürmesini ya da Graendal’ın seni yakışıklı delikanlı koleksiyonuna eklemesini izlemeyi değil. İyi ve çabuk öğren.” Beyaz mermerli ve ipekli odaya girdi ve kapı yan döner gibi daralarak kayboldu.</p>

    <p>Rand, kadın göründüğünden beri ilk kez derin bir nefes aldı. Mierin. Cam sütunlardan hatırladığı bir isim. Efsaneler Çağı’nda Karanlık Varlık’ın zindanını bulan ve kazan kadın. Ne olduğunu biliyor muydu? Karanlık Varlık’ın gördüğü alev alev yazgıdan nasıl kurtulmuştu? Kendini Karanlık Varlık’a o sırada mı vermişti?</p>

    <p>Asmodean sallanarak, her an düşecekmiş gibi görünerek ayağa kalkıyordu. Artık kanamıyordu, ama kulaklarından boynuna uzanan kuru kan izleri duruyordu. Ağzı ve çenesi hâlâ lekeliydi. Pis, kırmızı ceketi yırtılmış, beyaz dantelleri bozulmuştu. “Delirmeden <em>saidin</em>’e dokunmamı sağlayan Karanlığın Yüce Efendisi’ne olan bağımdı,” dedi boğuk bir sesle. “Tek yaptığın, beni de kendin kadar savunmasız kılmak. Beni bıçaksan da olur. Çok iyi bir öğretmen değilim. O beni seçti, çünkü...” Dudakları sözlerini geri almaya çalışır gibi kıvrandı.</p>

    <p>“Çünkü başka kimse yoktu,” diye bitirdi Rand onun yerine ve sırtını döndü.</p>

    <p>Rand sarsak bacaklar üzerinde, döküntülerin arasından geçerek geniş meydandan çıktı. O ve Asmodean <em>Avendesora</em>’nın çevresindeki cam sütun ormanının çevresindekilerin yarısını ezmişti. Yerdeki erkek ve kadın heykelleri arasında kristal kaideler yatıyordu, bazıları kırılmıştı, ama bazıları çizilmemişti bile. Metal ve taştan sandalyelerin üzerine büyük, düz, gümüşsü metalden bir halka düşmüştü, metal, kristal ve camdan tuhaf şekiller parçalanmış şeylerin üzerinde karman çorman duruyordu. Mızrağa benzer siyah metalden bir direk yığının üzerinde imkânsız bir biçimde dengelenmiş, dik duruyordu. Tüm meydan böyleydi.</p>

    <p>Büyük ağaçtan uzaklaşarak biraz arandı ve kargaşanın içinde aradığı şeyi buldu. Sarmal çizen cam tüplere benzeyen şeyleri kenara tekmeledi, kırmızı kristalden sade oymalı bir sandalyeyi ittirdi ve otuz santimlik bir bibloyu aldı. Beyaz taştan, dingin yüzlü, bir elinde berrak bir küre tutan bir kadın. Sağlam. Rand ya da herhangi bir erkek için faydasız. Erkek ikizinin Lanfear için faydasız olduğu gibi. Onu kırmayı düşündü. Kolunun tek bir savruluşu ile o kristal küreyi kaldırım taşları üzerinde parçalayabilirdi.</p>

    <p>“Onu arıyordu.” Asmodean’ın peşinden geldiğini fark etmemişti. Adam sallanarak kanlı ağzını sildi. “Onu ele geçirirse yüreğini söker.”</p>

    <p>“Ya da bu sırrı ondan sakladığın için seninkini. O bana <em>âşık.</em>” <em>Işık bana yardım et. Kuduz bir kurt tarafından sevilmekten bir farkı yok!</em> Bir an sonra kadın biblosunu erkekle birlikte kolunun altına aldı. Bir faydası bulunabilirdi. <em>Ve başka hiçbir şeyi yok etmek istemiyorum.</em></p>

    <p>Ama çevresine bakınırken yıkımdan başka bir şey daha gördü. Yıkık şehrin üzerindeki sis hemen hemen tamamen kaybolmuştu; batan güneşin altında, binaların arasında süzülen birkaç ince tabaka dışında hiç kalmamıştı. Vadi zemini artık keskin bir açıyla güneye eğilmişti ve şehrin içindeki büyük yarıktan su fışkırıyordu. Yarık derin, gizli okyanusun olduğu yere kadar uzanıyordu. Vadinin alçak ucu dolmaya başlamıştı bile. Bir göl. Zaman içinde şehre ulaşabilirdi, üç metrelik bir havuzun insanları çekebildiği topraklarda dört buçuk kilometre genişliğinde bir göl. İnsanlar yaşamak için bu vadiye gelecekti. Çevredeki dağlardaki taraçalarda yeşil ekinler yetiştiğini görür gibi oluyordu. <em>Avendesora</em>’ya, son chora ağacına bakacaklardı. Hatta belki Rhuidean’ı yeniden inşa ederlerdi. Kıraç’ta bir şehir olurdu. Belki bunu görecek kadar yaşardı da.</p>

    <p><em>Angreal</em> ile, kılıcı olan küçük, şişman adamla karanlığa bir kapı açmayı başardı. Asmodean gönülsüzce onunla birlikte eşikten geçti, ikisinin ancak sığabildiği tek bir oymalı taş basamak belirince hafifçe güldü. Hâlâ kendini Karanlık Varlık’a veren aynı adam. Rand’ın hatırlatmaya ihtiyacı varsa, tartan, yan bakışları yeterliydi.</p>

    <p>Basamak karanlıkta süzülürken yalnızca iki kez konuştular.</p>

    <p>Rand bir kez, “Sana Asmodean diyemem,” dedi.</p>

    <p>Adam ürperdi. “Adım Joar Addam Nesossin idi,” dedi sonunda. Çırılçıplak soyunmuş ya da bir şeyleri kaybetmiş gibi konuşmuştu.</p>

    <p>“Bunu da kullanamam. Hangi tarih parçasının o ismi bir yerlerde saklamadığını kim bilebilir? Fikir birinin senin Terkedilmiş olduğunu fark edip öldürmemesi.” Ve Rand’ın bir Terkedilmiş öğretmeni olduğunu öğrenmemesi. “Sanırım Jasin Natael olarak devam etmelisin. Yenidendoğan Ejder’in yanındaki âşık. Seni yakında tutmak için yeterli bir bahane.” Natael yüzünü buruşturdu, ama hiçbir şey söylemedi.</p>

    <p>Biraz sonra Rand, “Bana ilk göstereceğin şey düşlerimi nasıl koruyacağım olacak,” dedi. Adam asık suratla başını salladı. Sorun yaratacaktı, ama cehaletin yaratacağı kadar büyük sorunlar değil.</p>

    <p>Basamak yavaşladı, durdu ve Rand yine <em>katladı.</em> Alcair Dal’daki çıkıntının kenarında bir kapı açıldı.</p>

    <p>Yağmur durmuştu, ama kanyonun akşamla gölgelenen zemini hâlâ ıslaktı ve Aiel ayaklarınca ezilerek çamura döndürülmüştü. Öncekinden daha az Aiel vardı, dörtte bir kadarı gitmişti. Ama savaşmıyorlardı. Çıkıntıya, Moiraine ve Egwene’in, Aviendha ve Bilgelerin klan şeflerine katılmış, Lan’le konuşarak durdukları yere baktı. Mat biraz uzakta çökmüş, şapkasını aşağı çekmiş, siyah saplı mızrağını omzuna dayamıştı. Adelin ve diğer Mızrağın Kızları onun çevresinde duruyordu. Rand kapıdan çıktığında ağızları açık bakakaldılar. Arkasından parlak kırmızı ceketi ve beyaz dantelleri ile Natael çıkınca daha da şaşırdılar. Mat sırıtarak ayağa fırladı ve Aviendha ona doğru elini yarı kaldırdı. Kanyondaki Aieller sessizce izlediler.</p>

    <p>Kimse konuşamadan Rand konuştu. “Adelin, panayıra birini gönderip Isendre’yi dövmeyi bırakmalarını söyler misin? Düşündükleri kadar büyük bir hırsız değil.” Sarı saçlı kadın şaşkın şaşkın baktı, ama hemen Kızlardan biri ile konuştu ve kadın fırlayıp gitti.</p>

    <p>“Bunu nereden biliyorsun?” diye bağırdı Egwene. Aynı anda Moiraine sordu, “Nerelerdeydin? Nasıl?” İri, kara gözleri ondan Natael’e kaydı ve Aes Sedai sakinliği ortalarda görünmüyordu. Ve Bilgeler?.. Güneş saçlı Melaine çıplak elleri ile yanıtları kopartıp alacakmış gibi bakıyordu. Bair onları sopa marifeti ile öğrenmeye kararlıymış gibi kaşlarını çatıyordu. Amys şalını düzeltti ve parmaklarını açık renk saçlarından geçirdi, endişeli mi hissetmeliydi, rahatlamış mı, karar veremiyordu.</p>

    <p>Adelin hâlâ ıslak olan ceketini uzattı. Rand onu iki taş bibloya sardı. Moiraine onları da inceliyordu. Kadının onların ne olduklarını tahmin edip etmediğini bilemiyordu, ama onları herkesten elinden geldiğince saklamayı düşünüyordu. <em>Callandor</em>’un gücü konusunda kendisine güvenemiyorsa, büyük <em>sa’angreal</em>’e ne kadar güvenebilirdi? Onu ve kendisini nasıl kontrol edeceğini öğrenene kadar güvenmeyecekti.</p>

    <p>“Burada neler oldu?” diye sordu ve Aes Sedai’nin ağzı görmezden gelinmesi karşısında gerildi. Egwene daha memnun görünmüyordu.</p>

    <p>“Shaidolar Sevanna ve Couladin önderliğinde ayrıldı,” dedi Rhuarc. “Kalanların hepsi seni <em>Car’a’carn</em> olarak tanıyor.”</p>

    <p>“Kaçanlar yalnızca Shaidolar değildi.” Han’ın köselemsi suratı ekşi ekşi çarpıldı. “Benim Tomanellelerin bir kısmı da gitti. Ve Goshienler, Shaaradlar ve Chareenler.” Jheran ve Erin Han kadar aksi yüzlerle başlarını salladılar.</p>

    <p>“Shaidolarla değil,” diye gürledi uzun boylu Bael, “ama yine de gittiler. Burada olanları, senin açıkladıklarını yayacaklar. Bu iyi olmadı. Mızraklarını atıp kaçan erkekler gördüm.”</p>

    <p><em>Sizi birbirinize bağlayacak ve sizi yok edecek.</em></p>

    <p>“Hiçbir Taardad gitmedi,” diye araya girdi Rhuarc, gururla değil, basit bir gerçeği ifade ederek. “Senin götüreceğin yere gitmeye hazırız.”</p>

    <p>Götüreceği yere. Rand’ın daha Shaidolarla, Couladin ya da Sevanna’yla işi bitmemişti. Gözlerini kanyondaki Aieller üzerinde dolaştırdığı zaman, kalmayı seçmiş olmalarına rağmen sarsılmış yüzler gördü. Kaçanlarınki nasıldı acaba? Ama Aieller yalnızca bir amaç için araçlardı. Bunu hatırlamak zorundaydı. <em>Onlardan da sert olmalıyım.</em></p>

    <p>Jeade’en Mat’in iğdiş atı ile birlikte çıkıntının ötesinde bekliyordu. Rand Natael’e yakınında kalmasını işaret ederek cekete sarılmış bohçası kolunun altında, eyere tırmandı. Bir zamanlar Terkedilmiş olan adam ağzını çarpıtarak gelip sol üzengisinin yanında durdu. Adelin ve kalan Mızrağın Kızları aşağı atlayıp çevrelerini aldılar. Şaşırtıcı şekilde, Aviendha sağında, her zamanki yerine geçti. Mat tek bir sıçrayışta Zar’ın eyerine oturdu.</p>

    <p>Rand, çıkıntının üzerinde kalanlara baktı. Hepsi izliyor, bekliyordu. “Geri dönüş yolu uzun olacak.” Bael yüzünü çevirdi. “Uzun ve kanlı.” Aiellerin yüzü değişmedi. Egwene acılı gözlerle elini uzatacak oldu, ama Rand onu görmezden geldi. “Kalan klan şefleri geldiğinde başlayacak.”</p>

    <p>“Uzun zaman önce başladı,” dedi Rhuarc sessizce. “Soru, nerede ve nasıl biteceği.”</p>

    <p>Rand’ın buna yanıtı yoktu. Benekli atını döndürerek, tuhaf maiyeti eşliğinde, yavaşça kanyonda sürdü. Aieller izleyerek, bekleyerek önünde aralandılar. Gecenin soğuğu çökmeye başlamıştı.</p>
  </div>
</body>
</html>
