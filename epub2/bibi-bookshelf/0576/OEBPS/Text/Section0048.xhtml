<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gölge Yükseliyor</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="40. Trolloc Avcısı">40<br />
    Trolloc Avcısı</h1>

    <p>Sabah erkenden yağan yağmurun kalıntıları hâlâ elma ağaçlarının yapraklarından damlıyordu. Mor bir ispinoz bu sene hasat edilmeyecek meyvelerin büyüdüğü dalda sıçrıyordu. Güneş epey yükselmişti, ama gri bulutların arkasına saklanmıştı. Bağdaş kurup yere oturmuş olan Perrin, farkında olmadan kirişini kontrol etti; sıkı sıkı sarılmış, mumlanmış sicimler ıslak havada gevşeyebilirdi. Kurtarma gecesi onları gizlemek için Verin’in çağırdığı fırtına şiddetiyle Aes Sedai’yi bile şaşırtmıştı. O geceyi takip eden altı gün içinde sağanak yağmurlar üç kez daha gelmişti. Perrin altı gün olduğuna inanıyordu. O geceden bu yana gerçekten düşünmemişti, yalnızca olayların akışına kapılıp sürüklenmiş, mevcut ana tepki vermişti. Balta ucunun düz yüzeyi yan tarafına batıyordu, ama o fark etmiyordu.</p>

    <p>Alçak, çimenlik tümsekler buraya gömülen Aybara nesillerini gösteriyordu. Oyulmuş tahtadan mezar taşları arasında en eskisi, çatlamış ve zar zor okunanı üç yüz yıllık tarihler taşıyordu ve düz zemin üzerinde zar zor seçilen mezarları işaretliyordu. Onun içini yakan seyrek otlarla kaplı, yağmurlarla düzleşmiş tümseklerdi. Aybaralar nesillerdir buraya gömülürdü, ama asla bir anda on dört tanesi birden değil. Carlin Amca’nın daha eski mezarının yanında Neain Yenge ve yanında iki çocukları. Büyük Hala Ealsin’in yanında Eward Amca, Magde Yenge ve üç çocukları. Annesinin ve babasının bulunduğu uzun sıra. Adora, Deselle ve küçük Paet. Otların arasında çıplak, ıslak toprağın hâlâ görülebildiği uzun bir sıra. Perrin eliyle yoklayarak sadağında kalan okları saydı. On yedi. Pek çoğu zarar görmüştü, yalnızca çelik ok başları için toplamaya değmişti. Kendi oklarını yapacak zaman yoktu; fazla zaman geçmeden Emond Meydanı’ndaki okçuyu görmesi gerekecekti. Buel Dowtry iyi oklar yapardı; Tam’den bile iyi.</p>

    <p>Arkadan gelen hafif bir hışırtı havayı koklamasına sebep oldu, “Ne var, Dannil?” dedi arkasına bakmadan.</p>

    <p>Biri bir anlık şaşkınlıkla nefesini tuttu, sonra Dannil Lewin, “Leydi geldi, Perrin,” dedi. Hiçbiri onları görmeden ya da karanlıkta kimin kim olduğunu anlamasına alışamamıştı, ama Perrin, onların neyi tuhaf bulduğuna artık aldırmıyordu.</p>

    <p>Omzunun üzerinden kaşlarını çattı. Dannil eskiye göre daha ince görünüyordu; çiftçiler aynı anda ancak belli sayıda boğaz doyurabiliyorlardı ve yemekleri avların nasıl gittiğine bakarak ya ziyafet ya kıtlık oluyordu. Çoğunlukla kıtlık. “Leydi mi?”</p>

    <p>“Leydi Faile. Bir de Lord Luc. Emond Meydanı’ndan geldiler.”</p>

    <p>Perrin rahatça kalktı, Dannil’in yetişmek için seğirtmek zorunda kaldığı uzun adımlarla yürüdü. Eve. O büyürken bir ev olan kömürleşmiş kütükler ve isli bacalara bakmaktan kendini aldı. Ama gözetçileri, çiftliğin en yakınında olanları görmek için ağaçları taradı. Suormanı’na yakın olan bu arazide bol bol yüksek meşe, baldıran, büyük dişbudaklar ve defneler vardı. Gür bitki örtüsü delikanlıları da gizliyordu –kasvetli çiftlik giysileri saklanmayı kolaylaştırıyordu–, öyle ki, Perrin bile onları seçmekte güçlük çekiyordu. Daha uzaktaki gözetçilerle konuşması gerekecekti; kimsenin haber verilmeden yaklaşmamasını sağlamaları gerekirdi. Faile ve bu Luc olsa bile.</p>

    <p>Bir zamanlar vahşi ormanlar kabul edip oyun oynadığı geniş ağaçlık, çalılarla kaplı kaba bir yerdi, sığınak yapmak için ağaçların arasına battaniyeler germişler, daha fazlasını küçük ateşlerin yakınına, yere yaymışlardı. Burada da dallardan su damlıyordu. Kamptaki hemen hemen elli adamın hepsi gençti ve çoğu ya Perrin’i taklit ettiklerinden ya da soğuk suyla tıraş olmak hoş olmadığı için tıraşsızdı. İyi avcılardı –Perrin olmayanları eve göndermişti–, ama dışarıda üst üste bir, iki geceden fazlasını geçirmeye alışık değillerdi. Ve şimdi onlara yaptırdıklarına da alışık değillerdi.</p>

    <p>Şu anda durmuş, ağızları bir karış açık Faile ve Luc’a bakıyorlardı ve yalnızca dört ya da beş tanesi uzun yaylarını ellerinde taşıyordu. Kalan yaylar ve sadaklar şiltelerin arasında yatıyordu. Luc yüksek, siyah aygırının dizginlerini savurarak aylak aylak duruyordu, üşengeç, kırmızı ceketli bir kibir tablosu idi, çevresindeki adamlarla, insanlık dahil tek bir ortak noktası yokmuş gibi, soğuk mavi gözleri çevresindekileri görmezden geliyordu.</p>

    <p>Faile gülümseyerek Perrin’i karşılamak için seğirtti. Dar, bölünmüş etekleri ipeğe sürtünen ipeğin yumuşak sesi ile hışırdıyordu. Hafifçe tatlı, bitkisel sabun ve kendisi kokuyordu. “Luhhan Efendi seni burada bulabileceğimizi söyledi.”</p>

    <p>Perrin burada ne yaptığını sormak istiyordu, ama kendini, kıza sarılırken ve saçlarının içine, “Seni görmek çok güzel. Seni özledim,” derken buldu.</p>

    <p>Kız onu iteledi ve başını kaldırıp yüzüne baktı. “Yorgun görünüyorsun.”</p>

    <p>Perrin bunu duymazdan geldi; yorulmaya zamanı yoktu. “Herkesi güven içinde Emond Meydanı’na götürdün mü?”</p>

    <p>“Badeçay Hanı’ndalar.” Kız aniden sırıttı. “Al’Vere Efendi eski bir baltalı kargı buldu ve Beyazpelerinler onları istiyorsa önce onu aşmaları gerekeceğini söylüyor. Artık herkes köyde, Perrin. Verin, Alanna, Muhafızlar. Başka kimlik altında, elbette. Ve Loial. Loial kesinlikle olay yarattı. Bain ve Chiad’dan bile fazla.” Sırıtışı soldu, kaşlarını çattı. “Sana bir mesaj iletmemi istedi. Alanna iki kez kimseye haber vermeden yok olmuş. Bir seferinde yalnızmış. Loial kadını bulamayınca Ihvon’un şaşırdığını söyledi. Başka kimseye söylememi istemedi.” Delikanlının yüzünü inceledi. “Bu ne anlama geliyor, Perrin?”</p>

    <p>“Belki de hiçbir şey. Yalnızca ona güvenebileceğimden emin olamıyorum. Verin ona karşı beni uyardı, ama Verin’e güvenebilir miyim? Bain ve Chiad’ın Emond Meydanı’nda olduğunu mu söylüyorsun? Sanırım bu, o da onları biliyor demek.” Başını Luc’a doğru salladı. Adamların birkaçı ona yaklaşmış, çekinerek soru soruyorlardı ve Luc tenezzülkâr bir gülümsemeyle yanıt veriyordu.</p>

    <p>“Bizimle geldiler,” dedi Faile yavaşça. “Şu anda kampın çevresinde keşif yapıyorlar. Senin gözetçilerini pek beğendiklerini sanmıyorum. Perrin, neden Luc’un Aielleri bilmesini istemiyorsun?”</p>

    <p>“Evleri yakılan birkaç kişiyle konuştum.” Luc işitemeyecek kadar uzaktaydı, ama yine de sesini alçalttı. “Flann Lewin’in yerini de sayarsak, saldırıya uğradıkları gün ya da bir gün önce Luc beş eve de gitmiş.”</p>

    <p>“Perrin, adam bazen kibirli bir aptal oluyor... bize Murandy’den olduğunu söylemesine rağmen Sınırboyları tahtlarından biri üzerinde hak iddia ettiğini duydum... ama Karanlıkdostu olduğuna gerçekten inanıyor olamazsın. Emond Meydanı’nda bazı çok iyi önerilerde bulundu. Herkes orada dediğim zaman herkesi kastettim.” Esmer başını şaşkın şaşkın iki yana salladı. “Kuzeyden, güneyden, her yönden yüzlerce insan sığırlarını ve koyunlarını alıp gelmiş. Hepsi, Perrin Altıngöz’ün uyarılarından bahsediyor. Senin küçük köyün gerekirse kendini savunmaya hazırlanıyor ve Luc son günlerde her yerde bulundu.”</p>

    <p>“Perrin kim?” diye inledi Perrin, irkilerek. Konuyu değiştirmeye çalıştı, “Güneyden mi? Ama buradan güneye gitmedim ki? Badeçay Suyu’nun bir buçuk kilometreden uzağındaki hiçbir çiftçiye konuşmadım.”</p>

    <p>Faile kahkaha atarak sakalını çekiştirdi. “Haberler yayılıyor, benim büyük generalim. Bence gelenlerin yarısı senin onlardan bir ordu oluşturup Trollocları ta Büyük Afet’e kadar kovalamanı bekliyor. Gelecek iki bin sene boyunca İki Nehir’de senin hikâyelerin anlatılacak. Perrin Altıngöz, Trolloc avcısı.”</p>

    <p>“Işık!” diye mırıldandı Perrin.</p>

    <p>Trolloc avcısı. Şimdiye dek bu lakabı haklı çıkaracak pek az şey olmuştu. Luhhan Hanım ve diğerlerini kurtardıktan iki gün sonra, Verin ve Tomas kendi yollarına gittikten sonra, Perrin ve yanındaki on beş İki Nehirli delikanlı hâlâ dumanları tüten bir çiftlik evine gelmişlerdi. Küllerin arasında bulduklarını gömdükten sonra Gaul’un iz sürücülüğü ve Perrin’in burnu sayesinde Trollocları takip etmek kolay olmuştu. Trollocların keskin, pis kokularının kaybolmasına yetecek kadar zaman geçmemişti, Perrin için değil. Trollocları avlamak konusunda söylediklerini gerçekten kastettiğini anladıklarında delikanlıların bazıları tereddüt etmişti. Çok uzağa gitmeleri gerekse, Perrin kimse bakmazken çoğunun kaçıp gideceğini düşünüyordu, ama iz dört buçuk kilometre ötede bir ağaçlıkta son bulmuştu. Trolloclar nöbetçi koymaya zahmet etmemişlerdi –yanlarında tembelliklerini bastıracak bir Myrddraal yoktu– ve İki Nehirliler sessiz yürümeyi bilirdi. Otuz iki Trolloc pis battaniyeleri içinde ölmüştü, feryat koparmaya fırsat bulamadan oklarla ve birkaç kılıç ya da balta ile delik deşik olmuşlardı. Dannil, Ban ve diğerleri büyük zaferlerini kutlamaya çok hazırdılar... ta ki ateşin küllerinin üzerinde oturan büyük, demir tencerede ne olduğunu görene kadar. Çoğu kusmak için koşarak uzaklaşmıştı, daha fazlası açık açık ağlamaya başlamıştı. Mezarı Perrin kazmıştı. Yalnızca bir tane: kimin kim olduğunu ayırt etmenin yolu yoktu. İçi buz kesmişti, ayırt etmenin yolu olsa dayanabileceğinden emin değildi.</p>

    <p>O gün, daha sonra, bir başka pis kokulu iz bulduğunda, neyi takip ettiğini soranlar olsa da, kimse tereddüt etmemişti. Sonunda Gaul toynak ve insan izi olamayacak kadar iri çizme izleri bulmuştu. Suormanı’na yakın bir başka ağaçlık, kırk bir Trolloc ve bir Soluk barındırıyordu, nöbetçi koymuşlardı, ama çoğu nöbet yerlerinde horlamakla meşguldü. Uyanık olsalar da fark etmezdi. Gaul ağaçların arasında bir gölge gibi kayarak nöbetçileri öldürmüştü ve o sırada İki Nehirliler de neredeyse otuz kişiydiler. Dahası, tencereyi görmeyenler de duymuştu; ok atarken, Trolloc ulumaları kadar vahşi seslerle, tatmin içinde bağırmışlardı. Son ölen siyahlara bürünmüş Myrddraal olmuştu, bedenine saplanan oklarla kirpiye dönmüştü. Kimse o bedene saplanan okları almaya çalışmadı, hatta kıvranmayı bıraktığı zaman bile.</p>

    <p>O akşam ikinci yağmur geldi, kaynayan kara bulutlar ve hançer gibi inen şimşekler arasında, hepsini iliklerine kadar ıslatan bir sağanak. Perrin o zamandan bu yana Trolloc <em>kokusu</em> almamıştı ve yerdeki izler de kaybolmuştu. Beyazpelerin devriyelerinden kaçınmak için çok zaman kaybediyorlardı, herkes eskisine göre daha fazla devriye olduğunu söylüyordu. Perrin’in konuştuğu çiftçiler, devriyelerin Trolloc aramaktan çok kaçan tutsakları bulmakla ilgilendiğini söylemişti.</p>

    <p>Artık Luc’un çevresinde daha az adam vardı. Kızıl altın saçları kara kafaların arasından görünecek kadar uzundu. O konuşuyor, diğerleri dinliyor gibiydi. Ve başlarını sallıyorlardı.</p>

    <p>“Bakalım ne diyormuş,” dedi Perrin sertçe.</p>

    <p>İki Nehirliler biraz dürtülünce Perrin ve Faile’e yol vermek için açıldılar. Hepsi kırmızı ceketli lordu dikkatle dinliyordu. Adam gerçekten de nutuk çekiyordu.</p>

    <p>“...yani artık köy epey güvenli. Köyü savunmak için epey insan toplandı. Söylemeliyim ki, elimden geldiğinde bir çatı altında uyumak hoşuma gidiyor. Handaki al’Vere Hanım’ın yemekleri çok lezzetli. Ekmeği yediğim en iyi ekmeklerden. Gerçekten de taze pişmiş ekmek ve yeni yapılmış tereyağından, bir gece bir kupa şarap ya da al’Vere Efendi’nin iyi, kahverengi birasından alıp ayaklarını kaldırmaktan güzel şey yok.”</p>

    <p>“Lord Luc, Emond Meydanı’na gitmemiz gerektiğini söylüyor Perrin,” dedi Kenley Ahan, pis elinin tersiyle kızarmış burnunu ovarak. Dilediği kadar yıkanamayan tek kişi o değildi ve soğuk almış tek kişi de değildi.</p>

    <p>Luc Perrin’e, bir numara yapmasını beklediği köpeğe gülümseyen birinin tavrıyla gülümsedi. “Köy gerçekten oldukça güvenli, ama güçlü birilerine her zaman ihtiyaç var.”</p>

    <p>“Biz Trolloc avlıyoruz,” dedi Perrin soğuk soğuk. “Daha herkes çiftliklerinden ayrılmadı ve bulup öldürebildiğimiz her çete daha az çiftliğin yanması, daha fazla insanın güvenliğe ulaşabilmesi demek.”</p>

    <p>Wil al’Seen havlarcasına güldü. Şişmiş, kızarmış burnu ve benek benek, altı günlük sakalı ile hiç de o kadar yakışıklı görünmüyordu. “Günlerdir Trolloc kokusu almadık. Mantıklı ol, Perrin. Belki hepsini öldürmüşüzdür.” Onay mırıltıları yükseldi.</p>

    <p>“Ayrılık yaratmak istemem.” Luc art niyetsiz bir tavırla ellerini açtı. “Kuşkusuz bizim duyduklarımızın dışında da pek çok başarınız vardır. Yüzlerce Trolloc öldürdünüz, sanırım. Gerçekten de hepsini kovalamış olabilirsiniz. Emond Meydanı hepinizi kahraman gibi karşılamaya hazır, size bu kadarını söyleyebilirim. O tarafta yaşayanlar için, aynısı Gözlem Tepesi için de geçerli. Deven Yolu’ndan gelen var mı?” Wil başını salladı ve Luc boş bir dostluk hareketiyle omzuna şaplak attı. “Kahramanlar gibi karşılanacaksınız; bundan kuşkunuz olmasın.”</p>

    <p>“Eve dönmek isteyen gidebilir,” dedi Perrin düz bir sesle. Faile, kaşlarını uyarırcasına çattı; general olmanın yolu bu değildi. Ama Perrin orada olmak istemeyen kimseyi yanında istemiyordu. Zaten general olmak da istemiyordu. “Ben henüz işin bitmediğini düşünüyorum, ama seçim sizin.”</p>

    <p>Wil hazır görünüyordu, ama kimse gitmeye yeltenmedi. Yirmiden fazla kişi bakışlarını yere dikerek çizmelerini geçen senenin yaprakları üzerinde sürttü.</p>

    <p>“Eh,” dedi Luc kayıtsızca. “Kovalayacak Trolloc kalmadıysa, belki dikkatinizi Beyazpelerinlere çevirmenizin zamanı gelmiştir. Siz İki Nehirlilerin kendinizi savunmaya karar vermenizden memnun değiller. Ve tutsaklarını çaldığınız için, özellikle bu grubu asmayı düşündüklerini duydum.”</p>

    <p>İki Nehirli delikanlıların çoğu endişe içinde kaşlarını çatarak bakıştılar.</p>

    <p>Tam bu sırada Gaul, peşinde Bain ve Chiad ile kalabalığı yararak geçti. Aiellerin ittirmesine gerek yoktu elbette; kim olduklarını fark eder etmez herkes kenara çekiliyordu. Luc düşünceli düşünceli, belki de onaylamazlık içinde Gaul’a kaşlarını çattı; Aiel taş gibi bir suratla bakışlarına karşılık verdi. Wil, Dannil ve diğerleri Aielleri görünce canlandı. Çoğu, çalıların ve ormanın içinde daha yüzlercesinin saklandığını düşünüyordu. Onca Aiel’in neden saklandığını hiç sormuyorlardı ve Perrin konuyu asla açmıyordu. Birkaç yüz Aiel’in desteğine inanmak cesaretlerini korumalarına yardım ediyorsa, onun için sakıncası yoktu.</p>

    <p>“Ne buldunuz?” diye sordu Perrin. Gaul önceki günden beri yoktu; atlı bir adam kadar hızlı hareket edebiliyordu, ormanda daha da hızlı ve daha fazlasını görebiliyordu.</p>

    <p>“Trolloclar,” diye yanıt verdi Gaul, koyunların varlığını raporlarmış gibi bir tavırla, “bu ismini hak eden Suormanı’nın içinde, güneye doğru ilerliyorlar. Sayıları otuzdan fazla değil ve ormanın kenarında kamp kurup bu gece saldırmayı planladıklarını düşünüyorum. Güneyde topraklarını bırakmamış adamlar var daha.” Aniden, kurt gibi sırıttı. “Beni görmediler. Habersiz olacaklar.”</p>

    <p>Chiad Bain’e yaklaştı. “Bir Taş Köpek için iyi hareket ediyor,” diye fısıldadı yüksek, altı metre öteden işitilebilecek bir sesle. “Sakat bir boğadan fazla ses çıkarmıyor.”</p>

    <p>“Ee, Wil?” dedi Perrin. “Emond Meydanı’na dönmek istiyor musun? Tıraş olursun ve belki Trolloclar bu gece akşam yemeklerini yerken sen dans edecek bir kız bulursun.”</p>

    <p>Wil kıpkırmızı kesildi. “Bu gece sen neredeysen ben de orada olacağım, Aybara,” dedi sert bir sesle.</p>

    <p>“Çevrede hâlâ Trolloclar varken kimse eve dönmeyi düşünmüyor, Perrin,” diye ekledi Kenley.</p>

    <p>Perrin diğerlerine de baktı ve yalnızca onaylayan baş sallamalar gördü. “Ya sen, Luc? Yanımızda bir lord ve bir Boru Avcısı olması hoşumuza gider. Bize nasıl yapıldığını gösterirsin.”</p>

    <p>Luc azıcık gülümsedi, o soğuk, mavi gözlere asla ulaşmayan, taşın üzerindeki bir çizik gibi. “Korkarım Emond Meydanı’ndaki savunma hatlarının bana hâlâ ihtiyacı var. Trollocların otuzdan fazla sayılarda gelmesi durumunda halkınızın korunmasını sağlamalıyım. Ya da Işığın Evlatları’nın. Leydi Faile?” Kızın ata binmesine yardım etmek için elini uzattı, ama Faile başını iki yana salladı.</p>

    <p>“Ben Perrin’le kalacağım, Lord Luc.”</p>

    <p>“Yazık,” diye mırıldandı adam, kadınların zevkini anlamak imkânsız, dermişçesine başını iki yana sallayarak. Kurt işlemeli eldivenlerini takarak rahatça siyah aygırın eyerine atladı. “Sana iyi şanslar, Altıngöz Efendi. Umarım çok şansın olur.” Faile’e yarım bir eğilmeyle selam verdikten sonra yüksek atını gösterişli gösterişli çevirdi ve mahmuzlayarak dörtnala kaldırdı. Adamların bazıları atın yolundan geri sıçramak zorunda kaldı.</p>

    <p>Faile, yalnız kaldıklarında kabalık üzerine bir ders vereceğini düşündürecek bir edayla Perrin’e kaşlarını çattı. Perrin, Luc’un atı işitilmez olana kadar dinledi, sonra Gaul’a döndü. “Trollocların önüne geçebilir miyiz? Onlar her nerede duracaklarsa, orada bekliyor olmamız mümkün mü?”</p>

    <p>“Şimdi yola çıkarsak, olabilir,” dedi Gaul. “Düz bir çizgi üzerinde ilerliyorlar ve acele etmiyorlar. Yanlarında Gecekoşucusu yok. Onlarla uyanıkken karşılaşmaktansa battaniyeleri içinde baskın yapmak daha kolay olur.” İki Nehirliler için daha kolay olacağını kastediyordu; adamda korku kokusu yoktu.</p>

    <p>Diğerlerinde korku kokusu kesinlikle vardı, ama hiçbiri Trolloclarla uyanık ve tetikteyken ve onları güdecek bir Myrddraal varken yüzleşmenin en iyi plan olduğunu savunmadı. Perrin emir verir vermez kampı topladılar, ateşleri söndürdüler ve külleri dağıttılar, tencerelerini kaldırdılar, birbiriyle uyumsuz atlarına ve midillilerine bindiler. Nöbetçiler de geldikten sonra –Perrin kendine onlara iki çift laf etmesi gerektiğini hatırlattı–, neredeyse yetmiş kişi ediyorlardı. Otuz Trolloc’a pusu kurmak için kesinlikle yeterli. Ban al’Seen ve Dannil, hâlâ adamların yarısına önderlik ediyordu –tartışmaları önlemenin tek yolu bu gibi görünüyordu. Bili al’Dai, Kenley ve diğerleri adam başı on kişinin başını çekiyordu. Wil de; aklını kızlardan uzak tutabildiği zamanlarda aslında pek de kötü biri değildi.</p>

    <p>Aieller önde koşarken, güneye doğru yola çıktıklarında Faile Kırlangıç’ı Çevik’e yanaştırdı. “Ona gerçekten de hiç güvenmiyorsun,” dedi. “Onun Karanlıkdostu olduğunu düşünüyorsun.”</p>

    <p>“Sana, yayıma ve baltama güveniyorum,” dedi Perrin ona. Kızın yüzü aynı anda hem hüzünlü, hem memnun göründü, fakat gerçek buydu.</p>

    <p>Gaul iki saat boyunca onları güneye götürdü, sonra Suormanı’na döndüler. Orman yüksek meşe, çam ve meşinyapraklardan, çalılık defnelerden, huni şeklindeki kızılyağ ağaçlarından, yüksek, yuvarlak tepeli dişbudaklardan, tatlımeyvelerden ve kara söğütlerden ve yerdeki dolaşık sarmaşıklarla kaplı çalılardan oluşuyordu. Dallarda binlerce sincap çıtırdıyordu, ispinozlar ve kızılkanatlar uçuşuyordu. Perrin; geyik, tavşan ve tilki kokusu da aldı. Minik dereler, kenarları sazlarla çevrili havuzlar ve göller her yerdeydi, ağaçlarca gölgelenmiş, ama bazen üstleri açıktı, çoğunun genişliği on adımdan dardı, ama birkaçı elli adımı geçiyordu. Onca yağmurdan sonra toprak ıslaktı, atların toynakları altında fışırdıyordu.</p>

    <p>İri, söğüt çevrili bir havuzla bir adım genişliğinde bir dere arasında, ormanın belki üç kilometre kadar içinde, Gaul durdu. Trolloclar önceki gibi devam ederlerse, buraya gelecekti. Üç Aiel bundan emin olmak ve yaklaştıkları haberini getirmek için ağaçların arasında kayboldu.</p>

    <p>Faile ve bir düzine adamı atlara göz kulak olmaları için bırakan Perrin diğerlerini dar bir yay, Trollocların içine gireceği bir fincan gibi yaydı. Her adamın iyice saklandığından ve ne yapacağını bildiğinden emin olduğunda fincanın dibine gitti, eni boyundan büyük bir meşenin yanında konuşlandı.</p>

    <p>Baltasını kemerindeki halkadan gevşetti, yayına ok taktı ve beklemeye başladı. Hafif bir rüzgâr bir yükselip bir dinerek yüzüne esiyordu. Görüş alanına girmeden uzun süre önce Trollocların kokusunu almalıydı. Tam üzerine geliyor olmalıydılar. Baltasına yine dokundu ve beklemeye devam etti. Dakikalar geçti. Bir saat. Daha fazla. Gölgedölleri belirmeden daha ne kadar zaman geçecekti? Bu ıslak havada biraz daha geçerse kirişleri değiştirmek zorunda kalacaklardı.</p>

    <p>Kuşlar gözden kayboldu, sonra sincaplar sustu. Perrin derin bir nefes aldı ve kaşlarını çattı. Hiçbir şey. Hayvanlar sezer sezmez o esintide Trollocların kokusunu alması gerekirdi.</p>

    <p>Başıboş bir rüzgâr yüzyıllar yaşında eski ter ve çürüme kokusuna benzeyen o pis kokuyu getirdi. Perrin dönerek bağırdı, “Arkamızdalar! Yanıma toplanın! İki Nehirliler, yanıma!” Arkada. Atlar. “Faile!”</p>

    <p>Her yerde çığlıklar ve bağırışlar koptu, ulumalar ve vahşi feryatlar. Koç boynuzlu bir Trolloc yirmi adım uzakta açıklığa sıçradı ve uzun, kıvrık yayını kaldırdı.</p>

    <p>Perrin tek bir rahat hareketle okunu kulağına kadar çekti ve bıraktı. Ok yaydan çıkar çıkmaz yeni bir ok almak için uzandı. Geniş ok ucu Trolloc’a gözlerinin arasından saplandı; yaratık bir kez böğürdü, sonra düştü. Ve küçük bir mızrak büyüklüğündeki oku Perrin’in yan tarafına bir çekiç darbesi gibi indi.</p>

    <p>Perrin şokla inleyerek iki büklüm oldu, yayını ve okunu düşürdü. Kara tüylü oktan dalga dalga acı yayıldı; nefes alırken ok titriyordu ve her titreme yeni acılar veriyordu.</p>

    <p>Ölü arkadaşlarının üzerinden iki Trolloc daha sıçradı. Kurt burunlu ve keçi boynuzlu, siyah zincir zırhlı yaratıklar Perrin’den yarım kat uzun, iki kat genişti. Bağırarak, kıvrık kılıçlarını kaldırarak üzerine atıldılar.</p>

    <p>Perrin kendini doğrulmaya zorladı, dişlerini sıktı ve başparmağı kalınlığındaki oku kırdı, baltasını kurtardı ve yaratıkları karşılamak üzere atıldı. Belirsizce uluduğunu fark etti. Görüş alanını kızartan bir öfkeyle uluyordu. Trolloclar, dirsekleri ve omuzları diken diken zırhları ile tepesine dikildiler, ama Perrin her darbe ile bir ağaç kesmeye çalışırcasına baltasını çılgınca salladı. Adora için. Deselle için. “Annem!” diye çığlık attı. “Kavrulun! Annem!”</p>

    <p>Aniden, yerdeki kanlı şekilleri doğramakta olduğunu fark etti. Hırlayarak kendini durmaya zorladı. Yan tarafındaki acı kadar gösterdiği çabayla da titriyordu. Artık daha az bağırış vardı. Daha az feryat. Kendisinden başka kalan var mıydı? “Yanıma toplanın! İki Nehirliler, yanıma!”</p>

    <p>“İki Nehir!” diye bağırdı biri çılgınca, ıslak ağaçlıkların arasında ve sonra bir başkası, “İki Nehir!”</p>

    <p>İki. Yalnızca iki. “Faile!” diye haykırdı Perrin. “Ah, Işık, Faile!”</p>

    <p>Ağaçlıkların arasında akan siyah bir gölge, o daha açıkça görmeden Myrddraal’in varlığını ilan etti, yılansı siyah zırhı göğsünde, mürekkep karası pelerini koşmasına karşı kıpırtısız. Yaklaşırken yavaşlayarak kıvrak, kendinden emin bir tavırla yürümeye başladı; Perrin’in incindiğini biliyordu, kolay et olacağını sanıyordu. Solgun yüzlü, gözsüz bakışları delikanlının içine hançer gibi bir korku saldı. “Faile mi?” dedi alayla. Sesi ismi yanık derinin ufalanması gibi telaffuz etmişti. “Faile’in... çok lezzetliydi.”</p>

    <p>Perrin kükreyerek kendini yaratığın üzerine attı. Siyah kılıç ilk darbesini savuşturdu. Ve ikincisini. Üçüncüsünü. Yaratığın kurtçuk beyazı yüzü yoğunlaşmayla sabitlenmişti, ama engerek gibi, şimşek gibi hareket ediyordu. Bir an Perrin savunmaya çekildi. Bir an. Yan tarafından kan sızıyordu; yan tarafı demirhane ateşi gibi yanıyordu. Bunu fazla sürdüremezdi. Ve gücü tükendiği zaman, o kılıç yüreğini bulacaktı.</p>

    <p>Ayağı çiğnediği çamurlarda kaydı, Soluk’un kılıcı geriledi... ve bulanık bir kılıç darbesi gözsüz kafayı yarı yarıya koparttı. Kafa, kara bir kan fıskiyesi eşliğinde bir omzuna devrildi. Myrddraal kılıcını körlemesine savurarak öne sendeledi, tamamen ölmeyi reddediyor, içgüdüyle hâlâ öldürmeye çalışıyordu.</p>

    <p>Perrin yaratığın yolundan çekildi, ama dikkati serinkanlılık içinde bir avuç yaprakla kılıcını silmekte olan adamdaydı. Ihvon’un renk değiştiren pelerini sırtında asılıydı. “Alanna seni bulmam için yolladı beni. Bu hareket tarzıyla neredeyse bulamayacaktım, neyse ki, yetmiş at iz bırakıyor.” Esmer, ince Muhafız, şöminenin önünde piposunu yakıyormuşçasına kendine hâkimdi. “Trolloclar o şeye bağlı değillerdi...” Kılıcı ile Myrddraal’i işaret etti; yaratık düşmüştü, ama kılıcını savurmaya devam ediyordu. “...yazık, ama adamlarını toplayabilirsen, onları dürtecek Yüzsüzlerden biri olmadan gücünüzü sınamaya gönüllü olmayabilirler. Ben başlangıç olarak yüz tane tahmin ederim. Artık birkaç tane daha az. Birkaçını hallettiniz.” Ağaçların altındaki gölgeleri sakin sakin incelemeye başladı, sıradışı bir şey olduğunu yalnızca elindeki kılıç gösteriyordu.</p>

    <p>Kısa bir an boyunca Perrin’in ağzı açık kaldı. Alanna onu mu istiyordu? Ihvon’u mu göndermişti? Tam da hayatını kurtarmak için gereken zamanda. Silkelenerek sesini yükseltti. “İki Nehirliler yanıma! Işık aşkına, yanıma toplanın! Buraya! Toplanın! Buraya!”</p>

    <p>Bu sefer tanıdık yüzler belirip sendeleyerek yaklaşmaya başlayana kadar sürdürdü. Yüzlerin çoğunda kan izleri vardı. Şok dolu, şaşkın şaşkın bakan yüzler. Adamların yarısı diğer yarısını destekliyordu ve bazıları yaylarını kaybetmişlerdi. Aieller aralarındaydı, Gaul’un hafifçe aksaması dışında yaralanmamışlardı.</p>

    <p>“Beklediğimiz gibi gelmediler,” dedi Aiel yalnızca. Gece beklediğimizden soğuktu. Beklediğimizden daha çok yağmur yağdı. İşte bu tavırla söylemişti.</p>

    <p>Faile atlarla birden maddeleşmiş gibi göründü. Atların yarısıyla, Çevik ve Kırlangıç aralarındaydı ve kızın yanında kalan yirmi adamın dokuzu. Faile’in yanağında bir çizik vardı, ama canlıydı. Perrin ona sarılmaya çalıştı, ama kız kollarını ittirdi ve kırık ok hakkında öfkeyle homurdanarak delikanlının ceketini nazikçe arkaya itti ve kalın ok sapının nereye gittiğine bakmaya çalıştı,</p>

    <p>Perrin, çevresindeki adamları inceledi. Gelmeyi bırakmışlardı ve kayıp yüzler vardı. Kenley Ahan. Bili al’Dai. Teven Marwin. Kendini olmayanların ismini söylemeye, onları saymaya zorladı. Yirmi yedi. Yirmi yedi kişi yoktu. “Bütün yaralıları getirdiniz mi?” diye sordu donuk donuk. “Orada kalan var mı?” Faile’in yan tarafındaki eli titredi; yarasına kaşlarını çatarken yüz ifadesi bir endişe ve öfke karışımıydı. Kızmaya hakkı vardı. Perrin asla onu bu işe karıştırmamalıydı.</p>

    <p>“Yalnızca ölüler,” dedi Ban al’Seen yüzü kadar kasvetli bir sesle.</p>

    <p>Wil görüş alanının hemen dışında bir şeye kaşlarını çatar gibiydi. “Kenley’yi gördüm,” dedi. “Başı iki meşe dalının köşesindeydi, ama kalanı yerdeydi. Onu gördüm. Artık soğuk algınlığı onu rahatsız etmeyecek.” Hapşırdı ve şaşırmış göründü.</p>

    <p>Perrin derin derin göğüs geçirdi ve bunu yapmamış olmayı diledi; yan tarafından yayılan acıyla dişlerini sıktı. Faile eline yeşil ve altın rengi ipek bir eşarp almış, gömleğini pantolonundan çıkarmaya çalışıyordu. Perrin kızın kaşlarını çatmasına aldırmadan ellerini ittirdi; şu anda yaralara bakmak için zaman yoktu. “Yaralılar atlara,” dedi konuşmayı başardığında. “Ihvon, bize saldırırlar mı?” Orman kıpırtısızdı. “Ihvon?” Muhafız vahşi bakışlı gri iğdiş atını çekerek belirdi. Perrin sorusunu tekrarladı.</p>

    <p>“Belki. Belki de hayır. Trolloclar kendi başlarına en kolay kimi öldüreceklerse ona saldırırlar. Bir Yarı-insan olmadan muhtemelen, üstlerine ok yağdıracak birileri yerine bir çiftlik bulmayı tercih ederler. Dik duran herkesin, çekemeyecek olsalar bile yaylarına ok takıp öyle taşımalarına dikkat et. Eğlencenin bedelinin çok büyük olduğuna karar verebilirler.”</p>

    <p>Perrin ürperdi. Trolloclar saldırırsa, bir Güneşgünü dansında eğlenebilecekleri kadar eğlenirlerdi. Gerçekte savaşmaya hazır yalnızca Aieller ile Ihvon kalmıştı. Ve Faile; kızın kara gözleri öfkeyle parlıyordu. Perrin onu güvenliğe kavuşturmak zorundaydı.</p>

    <p>Muhafız yaralılar için kendi atını önermedi ve bu mantıklıydı. Hayvan sırtına başka kimseyi kabul etmezdi. Trolloclar bir daha gelecek olursa savaş eğitimli atı üzerinde bir Muhafız zorlu bir silah olurdu. Perrin Faile’i Kırlangıç’ın üzerine bindirmeye çalıştı, ama kız onu durdurdu. “Yaralılar dedin,” dedi ona yumuşak sesle. “Unuttun mu?”</p>

    <p>Kız Perrin’i kızdırarak, Çevik’e binmesi konusunda ısrar etti. Getirdiği felaketten sonra diğerlerinin itiraz etmesini bekliyordu, ama kimse etmedi. Yürüyemeyenler ile fazla yürüyemeyeceklere yetecek kadar at ancak vardı... Perrin, istemeye istemeye ikinci kategoriye girdiğini itiraf ederek, eyere yerleşti. Diğer binicilerin yarısı kendi eyerlerine yapışmak zorunda kalıyordu. Perrin dişlerini sıkarak dik oturdu.</p>

    <p>Yürüyenler ya da sendeleyenler ile at üzerindekilerin bir kısmı, kurtuluşları demekmiş gibi yaylarını kavramışlardı. Perrin de bir yay taşıyordu. Faile de, ama Perrin kızın İki Nehir uzun yayını çekebileceğinden emin değildi. Şu anda önemli olan görünüştü; yanılsama güvene kavuşmalarını sağlayabilirdi. Kıvrılmış kırbaç kadar tetikte olan Ihvon gibi, Aieller de kayarak yürürken değişmemiş görünüyorlardı. Sırtlarındaki yay, koşumundan mızraklar çıkıyordu, kemik yayları ellerinde ve hazırdı. Kendisi de dahil geri kalanlar perişan bir gruptu. Perrin’in buraya getirdiği, öylesine güvenli ve gurur dolu topluluğa hiç benzemiyorlardı. Ama yanılsama gerçeklik kadar işe yaradı. Dolaşık ağaçların içindeki ilk bir buçuk kilometre boyunca başıboş rüzgârlar Trolloc kokuları getirdi, takip eden, gözleyen Trolloclar. Sonra Trolloclar imgeye aldanarak geride kalırken koku yavaş yavaş soldu ve kayboldu.</p>

    <p>Faile, Çevik’in yanında yürüyordu, onu tutmaya niyetliymiş gibi bir elini Perrin’in bacağına koymuştu. Arada bir başını kaldırıp ona bakıyor, cesaretlendirmek için gülümsüyordu, ama alnı endişeyle kırışmıştı. Perrin elinden geldiğince gülümseyerek karşılık veriyor, kıza iyi olduğu izlenimi vermeye çalışıyordu. Yirmi yedi. İsimlerin kafasından geçmesini engelleyemiyordu. Colly Garren. Jared Aydaer. Dale al’Taron. Ren Chandin. Kendi aptallığı yüzünden ölen yirmi yedi İki Nehirli. Yirmi yedi.</p>

    <p>Batıormanı’na giden en kısa yolu seçtiler, akşamüstü ormandan çıktılar. Gökyüzü hâlâ gri bulutlarla kaplı, her yer gölgeli olduğundan saatin ne kadar geç olduğunu bilmek güçtü. Önlerinde tek tük ağaçlarla, dağınık koyunlarla ve uzakta birkaç çiftlik eviyle bölünen yüksek otlarla kaplı bir mera uzanıyordu. Bacaların hiçbirinden duman yükselmiyordu; evlerde birileri olsaydı, ocaklarda sıcak bir şeyler pişiyor olurdu. En yakın duman bulutu en az yedi buçuk kilometre uzaktaydı.</p>

    <p>“Geceyi geçirmek için bir çiftlik bulmalıyız,” dedi Ihvon. “Yine yağması olasılığına karşılık korunaklı bir yer. Bir ateş. Yiyecek.” İki Nehirlilere baktı ve ekledi, “Su ve sargılar.”</p>

    <p>Perrin başını sallamakla yetindi. Muhafız yapılacak doğru işi bilmek açısından kendisinden iyiydi. Muhtemelen beyni birayla uyuşmuş ihtiyar Bili Congar bile daha iyiydi. Çevik’in Ihvon’un gri atını takip etmesini sağlamak dışında bir şey yapmadı.</p>

    <p>Bir buçuk kilometre gittikten sonra Perrin’in kulakları hafif bir ezgi yakaladı, neşeli ezgiler çalan kemanlar ve flütler. Başta düş gördüğünü sandı, ama sonra başkaları da duydu. İnanmayan gözlerle birbirlerine baktılar, sonra rahatlayarak sırıttılar. Müzik insanlar demekti ve sese bakılırsa mutlu insanlar, kutlama yapan birileri. Birilerinin kutlanacak bir şeyi olması düşüncesi biraz hızlanmalarını sağladı.</p>
  </div>
</body>
</html>
