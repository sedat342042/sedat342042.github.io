<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gölge Yükseliyor</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="24. Rhuidean">24<br />
    Rhuidean</h1>

    <p>Mat’in ağzındaki pürüzsüz çakıltaşı artık nem yaratmıyordu. Bu bir süredir böyleydi. Mat taşı tükürerek Rand’ın yanına çöktü ve otuz adım önlerinde dalgalanan gri duvara baktı. Sis. En azından orasının buradan daha serin olduğunu umuyordu. Ve biraz su da takdir görürdü elbette. Dudakları çatlıyordu. Başındaki eşarbı çıkardı ve yüzünü sildi, ama kumaşı ıslatacak kadar ter yoktu. Derisinde, terleyecek su kalmamıştı. Oturacak bir yer. Çizmelerinin içindeki ayakları pişmiş sosis gibi geliyordu; aslında tamamen pişmiş hissediyordu. Sis sağa ve sola bir buçuk kilometre kadar uzanıyor, tepesinde bir uçurum gibi yükseliyordu. Çıplak, kavrulmuş bir vadide yoğun sisten bir uçurum. Orada su olmalıydı.</p>

    <p><em>Neden buharlaşıp gitmiyor?</em> İşin bu kısmı hoşuna gitmiyordu. Güç’le uğraşmak onu buraya getirmişti ve şimdi yine onunla uğraşmak zorunda kalacak gibi görünüyordu. <em>Işık, Güç’ten ve Aes Sedailerden kurtulmak istiyorum! Yak beni, istiyorum!</em> O sise gireceğini bir dakika daha düşünmemek için herhangi bir şey. “Koşarken gördüğüm gerçekten Egwene’in Aiel arkadaşıydı,” diye gakladı. Koşuyor! Bu sıcakta. Bunu düşünmek bile ayaklarının daha fena acımasına sebep oldu. “Aviendha. Ya da adı her ne ise.”</p>

    <p>“Öyle diyorsan,” dedi Rand, sisi inceleyerek. Ağzında bir avuç toz varmış gibi konuşuyordu, yüzü güneşten yanmıştı ve çömeldiği yerde sallanıyordu. “Ama orada ne yapacak ki? Hem de <em>çıplak!</em>”</p>

    <p>Mat boş verdi. Rand kızı görmemişti –dağdan indiklerinden beri gözlerini kaynayan sislerden ayırmamıştı bile– ve Mat’in gördüğüne de inanmıyordu. Deli bir kadın gibi koşmuş, ikisinden uzak durmuştu. Bu tuhaf sise yönelmiş gibi gelmişti Mat’e. Rand sislere girmeyi Mat kadar az istiyor gibi görünüyordu. Mat kendisinin de Rand kadar kötü mü göründüğünü merak etti. Yanağına dokununca irkildi. Herhalde öyle görünüyordu.</p>

    <p>“Bütün gece burada mı kalacağız? Bu vadi oldukça derin. Birkaç saat sonra burası kararacak. O zaman daha serin olabilir, ama geceleri buralarda neler dolaşıyorsa, onlarla karşılaşmak isteyeceğimi sanmıyorum. Muhtemelen aslanlar. Kıraç’ta aslanlar olduğunu duydum,”</p>

    <p>“Bunu yapmak istediğinden emin misin, Mat? Bilgelerin dediklerini duydun. Orada ölebilirsin ya da delirebilirsin. Çadırlara dönebilirsin. Zar’ın eyerinde su mataraları ve bir su tulumu bıraktın.”</p>

    <p>Mat, Rand’ın bunu hatırlatmamış olmasını diliyordu. Su hakkında düşünmemek en iyisiydi. “Yak beni, hayır, istemiyorum. <em>Zorunluyum.</em> Ya sen? Lanet Yenidendoğan Ejder olmak sana yetmedi mi? Şimdi de kavrulası bir Aiel klan şefi mi olmak istiyorsun? Sen neden buradasın?”</p>

    <p>“Olmak zorundayım, Mat. Olmak zorundayım.” Kurumuş sesinde teslimiyet vardı, ama bir şey daha vardı. Bir heves tınısı. Adam gerçekten deliydi; bunu yapmak <em>istiyordu.</em></p>

    <p>“Rand, belki herkese verdikleri yanıt budur. O yılan insanlar, demek istiyorum. Rhuidean’a git. Belki hiç de burada olmamız gerekmiyordur.” Buna inanmıyordu, ama yüzüne bakan o sisin karşısında...</p>

    <p>Rand konuşmadan dönüp ona baktı. Sonunda, “Bana Rhuidean’dan hiç bahsetmediler, Mat,” dedi.</p>

    <p>“Ah, yak beni,” diye mırıldandı Mat. Bir şekilde, Tear’daki o çarpık kapıya dönmek istiyordu. Dalgın dalgın ceketindeki altın Tar Valon markasını çıkardı, parmaklarının arkasında yuvarladı, sonra yine cebine soktu. O yılan insanlar isteseler de istemeseler de ona birkaç yanıt daha vereceklerdi. Bir şekilde.</p>

    <p>Rand tek söz etmeden kalktı ve sallanarak sise doğru yürümeye başladı. Gözlerini ileriye dikmişti. Mat peşinden seğirtti. Yak beni. <em>Yak beni. Bunu yapmak istemiyorum!</em></p>

    <p>Rand yoğun sisin içine daldı, ama takip etmeden önce Mat bir an tereddüt etti. Sisi koruyan Güç olmalıydı, kenarları kaynıyor, ama ne bir santim ilerliyor, ne bir santim geriliyordu. Lanet Güç! Başka seçeneği yoktu. İlk adım bir nimetti, serin ve ıslak; sis dilini ıslatsın diye ağzını açtı. Üç adım sonra endişelenmeye başladı. Burnunun ötesinde yalnızca şekilsiz grilik vardı. Rand olabilecek bir gölge bile göremiyordu.</p>

    <p>“Rand?” Ağzından ses çıkmamış gibiydi; sanki bulanıklık kendi kulaklarına ulaşmadan yutmuştu sesini. Artık hangi yöne gittiğinden bile emin değildi ve Mat daima yolunu hatırlardı. Önünde her şey olabilirdi. Ya da ayaklarının altında. Ayaklarını göremiyordu; belinin altı tamamen sislere bürünmüştü. Aldırmadan hızlandı. Ve aniden Rand’ın yanında tuhaf, gölgesiz bir aydınlığa adım attı.</p>

    <p>Sis, gökyüzünü gizleyen, dev, boş bir kubbe oluşturuyordu, kaynayan iç yüzeyi keskin, açık mavi bir renkle parlıyordu. Rhuidean Tear ya da Caemlyn kadar büyük değildi, ama boş sokaklar Mat’in gördüğü en geniş sokaklardı. Ortalarında, bir zamanlar orada ağaçlar yetiştirmiş gibi toprak şeritleri vardı ve büyük, heykelli çeşmeler görüyordu. Caddelerin iki yanında dev binalar dizilmişti, mermer, kristal ve kesme camdan tuhaf, düz cepheli saraylar, basamaklar ya da dik duvarlar ile on metrelerce yükseliyordu. Görünürde tek bir küçük bina yoktu, basit bir meyhane, bir han ya da ahır olabilecek hiçbir şey. Yalnızca muazzam saraylar, on beş metre kalınlığında, kırmızı, beyaz, mavi, yüzlerce adım yükselen ışıltılı sütunlar, yivli ve sarmallar çizen, bazıları yukarıdaki bulutları delen ihtişamlı kuleler.</p>

    <p>Onca ihtişama rağmen şehir tükenmemişti. O muazzam binaların çoğu terk edilmiş inşaatların diş diş görüntüsü ile sona eriyordu. Bazı dev pencerelerde renkli camla imgeler yapılmıştı: dokuz metre uzunluğunda, hatta daha uzun, ağırbaşlı, görkemli erkekler ve kadınlar, gün doğumları, yıldızlı gece gökleri; diğerleri boş duruyordu. Bitirilmemiş ve uzun zaman önce terk edilmiş. Çeşmelerde sular şakırdamıyordu. Sessizlik, şehri sis kubbesi gibi tamamen kaplamıştı. Hava dışarıdan daha serindi, ama aynı ölçüde kuruydu. Solgun, pürüzsüz döşeme taşları üzerinde, ayaklarının altında toz gıcırdıyordu.</p>

    <p>Mat yine de, belki şansı vardır diye en yakın çeşmeye gitti ve bel yüksekliğindeki beyaz kenarından eğildi. Onun boyunun iki katı, üç çıplak kadın başlarının üzerinde tuhaf, geniş ağızlı bir balığı dengelemiş, Mat’in ağzı kadar kuru, geniş, tozlu bir havuza bakıyorlardı.</p>

    <p>“Elbette,” dedi Rand arkasından. “Bunu daha önce düşünmeliydim.”</p>

    <p>Mat, omzunun üzerinden ona baktı. “Neyi düşünmeliydin?” Rand sessiz kahkahalarla sarsılarak çeşmeye bakıyordu. “Kendini topla, Rand. Son anda delirmedin. Neyi düşünmeliydin?”</p>

    <p>Boş bir gurultu Mat’in bakışlarını hızla Rand’dan çeşmeye çevirmesine sebep oldu. Aniden balığın ağzından su fışkırdı, neredeyse Mat’in bacağı kadar kalın bir akıntı. Havuza girdi, suyun altında durdu, başını arkaya atıp ağzını açtı. Soğuk, tatlı su, onu ürpertecek kadar soğuk, şaraptan daha tatlı. Saçlarını, ceketini, pantolonunu ıslattı. Boğulacakmış gibi gelmeye başlayana kadar içti, içti; sonunda sendeleyerek gidip bir kadının taş bacağına yaslandı.</p>

    <p>Rand hâlâ durmuş, çeşmeye bakıyordu. Yüzü kızarmış, dudakları çatlamıştı ve yumuşak sesle gülüyordu. “Su yok, Mat. Su getiremeyeceğimizi söylediler, ama burada zaten su olduğu hakkında hiçbir şey söylemediler.”</p>

    <p>“Rand? İçmeyecek misin?”</p>

    <p>Rand irkildi, sonra şimdi bileklerine dek yükselmiş suyun içine girdi ve sular sıçratarak biraz önce Mat’in durduğu yere yürüdü. Aynı şekilde, gözlerini kapatarak, yüzünü yukarı çevirerek ve suyun her yerini ıslatmasına izin vererek içti.</p>

    <p>Mat endişeyle onu izliyordu. Tam olarak deli değil; henüz değil. Ama Mat konuşmasaydı Rand susuzluktan boğazı taşa dönüşürken ne kadar orada durup gülecekti? Mat onu orada bıraktı ve çeşmeden çıktı. Suyun birazı çizmelerinin içine sızmıştı. Her adımda çıkarttığı foşurtuları duymazdan geldi; çıkarırsa çizmelerini yeniden giyebileceğinden emin değildi. Dahası, bu çok hoş bir duyguydu.</p>

    <p>Şehre bakarak orada ne işi olduğunu merak etti. O yılan insanlar aksi halde öleceğini söylemişti, ama Rhuidean’da bulunmak yeterli değil miydi? <em>Bir şey mi yapmam gerek? Ne?</em></p>

    <p>Boş caddeler ve bitmemiş saraylar o açık gök mavisi altında gölgesizdi. Kürek kemiklerinin arası karıncalandı. Bütün o boş pencereler ona bakıyordu, bütün o eksik dişli, terk edilmiş taş duvarlar. Orada herhangi bir şey saklanıyor olabilirdi ve böyle bir yerde herhangi bir şey olabilirdi... <em>Hem de her lanet şey.</em> En azından çizmesindeki hançerlerin yanında olmasını diledi. Ama o kadınlar, o Bilgeler ona, hançerleri vermediğini biliyormuş gibi bakmıştı. Ve yönlendirmişlerdi, biri ya da hepsi. Kaçınabiliyorsanız, yönlendirebilen kadınların tersine gitmek akıllıca değildi. <em>Yak beni, Aes Sedailerden kurtulabilsem bir daha hiçbir şey istemem. Eh, en azından uzun süre istemem. Işık, acaba orada bir şeyler saklanıyor mu?</em></p>

    <p>“Yürek şu tarafta olmalı, Mat.” Rand sular damlatarak havuzdan çıkıyordu.</p>

    <p>“Yürek mi?”</p>

    <p>“Bilgeler benim yüreğe gitmem gerektiğini söyledi. Şehir merkezi demek istemiş olmalılar.” Rand dönüp çeşmeye baktı ve aniden su akıntısı azaldı; sonra durdu. “Orada, aşağıda bir okyanus dolusu tatlı su var. Derinde. O kadar derinde ki, neredeyse bulamıyordum. Onu yukarı çıkarabilsem... Ama harcamaya gerek yok. Gitme zamanı geldiğinde yeniden içebiliriz.”</p>

    <p>Mat huzursuzca ayak değiştirdi. <em>Aptal! Nereden geldiğini sanmıştın? Elbette yönlendirdi. Işık bilir kaç zamandan sonra durup dururken akmaya başladığını mı sanmıştın?</em> “Şehir merkezi. Elbette. Yolu göster.”</p>

    <p>Geniş sokağın ortasında, çıplak toprak şeritlerinin kenarında yürüdüler. Daha fazla kurumuş çeşme geçtiler, bazılarında yalnızca taş havuz ve üzerinde heykel olması gereken mermer kaideler vardı. Şehirde hiçbir şey kırılmamıştı, yalnızca... tamamlanmamıştı. İki yanda saraylar uçurum gibi yükseliyordu. Orada bir şeyler olmalıydı. Mobilya, belki, eğer çürüyüp gitmemişse. Belki altın. Bıçak. Ne kadar zaman geçerse geçsin bu kuru havada bıçaklar paslanıp gitmezdi.</p>

    <p><em>Orada lanet Myrddraaller de olabilir. Işık, neden bunu düşünmek zorundaydım?</em> Taş’tan ayrılırken yanında bir değnek getirmeyi akıl edebilmiş olmayı diledi. Belki Bilgeleri onun yalnızca bir yürüyüş asası olduğuna ikna edebilirdi. Artık düşünmenin faydası yoktu. Bir ağaç da işe yarardı, eğer iyi bir dal kesip yontacak bir alet bulabilirse. Yine eğer. Bu şehri her kim yapmışsa, ağaç yetiştirmeyi başarıp başarmadıklarını merak etti. Mat babasının çiftliğinde, gördüğünde iyi toprağı tanıyacak kadar çalışmıştı. Bu uzun toprak şeritleri fakirdi, ot dışında herhangi bir şey yetiştirmek için işe yaramazdı; fazla ot da bitmezdi. Artık hiç yoktu.</p>

    <p>Bir buçuk kilometre yürüdükten sonra aniden cadde geniş bir meydanda sona erdi. Genişliği, belki yürüdükleri yol kadar vardı ve o mermer ve kristal saraylarla çevriliydi. Şaşırtıcı şekilde, ortasında bir ağaç yükseliyordu. En az otuz metre uzunluğundaydı ve kalın, yapraklı dallarını tozlu, beyaz kaldırım taşlarının üzerinde yaymıştı. Yanında, ışıltılı, cam sütunlardan oluşan, eş merkezli halkalar vardı ve yükseklikleri ile karşılaştırıldığında (ağaç kadar vardılar) iğne kadar ince görünüyorlardı. Mat, meydanın kalanını dolduran hayret verici karışıklığa bakmakla meşgul olmasaydı, burada, güneş ışığı olmadan nasıl ağaç yetişebildiğini merak ederdi.</p>

    <p>Mat’in görebildiği her caddeden açık bir şerit doğrudan sütun halkalarına uzanıyordu, ama aradaki boşluklarda yere konuvermiş, taş, kristal ya da metalden, gerçek boyutlarının yarısı kadar heykeller gelişigüzel duruyordu. Aralarında... Başta onlara ne diyeceğini bilemedi. Düz, gümüşsü bir halka, üç metre genişliğinde ve bıçak kadar ince. Küçük heykeller için kaide olarak yapılmış gibi görünen, bir adım yüksekliğinde, yükseldikçe incelen kristal bir baza. Parlak, siyah, metal bir sütun, bir mızrak kadar ince, ama daha uzun, ama yere saplanmış gibi dik duruyor. Hayal edilebilecek her şekilde, hayal edilebilecek her maddeden yapılmış yüzlerce, hatta binlerce nesne aralarında en fazla üç buçuk metre bırakarak, dev meydanı doldurmuştu.</p>

    <p>Bunların ne olduğunu aniden anlatan, sıradışı bir şekilde dik duran siyah, metal mızrak oldu. <em>Ter’angreal.</em> Bir şekilde Güç’le ilgisi olan şeyler. Aralarından bazıları öyle olmalıydı. Taş’ın Büyük Emanet’indeki çarpık eşik de devrilmeye direnmişti.</p>

    <p>Mat dönüp gitmeye hazırdı, ama Rand yoluna çıkanlara dikkat etmeden devam etti. Rand bir kez durdu, diğer şeylerin yanında durmaya layık değilmiş gibi görünen iki bibloya baktı. Belki otuz santimetre yüksekliğinde iki küçük heykel, bir erkek ve bir kadın, her biri kaldırdığı elinde kristal bir küre tutuyordu. Rand dokunacakmış gibi yarı eğildi, ama öyle hızlı doğruldu ki, Mat hayal görmüş bile olabilirdi.</p>

    <p>Bir süre sonra Mat yetişmek için peşinden seğirtti. Işıldayan sütun halkalarına yaklaştıkça gerildi. Çevrelerindeki o şeylerin Güç’le ilgisi olmalıydı, sütunların da öyle. Biliyordu işte... İnanılmaz ölçüde yüksek, ince sütunlar mavimsi ışıkta kıvılcımlanıyor, göz kamaştırıyordu. <em>Tek söyledikleri buraya gelmem gerektiğiydi. Eh, buradayım işte. Lanet Güç hakkında hiçbir şey söylemediler.</em></p>

    <p>Rand öyle anilikle durdu ki, Mat fark etmeden sütun halkalarına üç adım daha yaklaştı. Rand’ın ağaca baktığını gördü. Ağaç. Mat kendini, oraya çekiliyormuş gibi hareket ederken buldu. Hiçbir ağaç o üç parçalı yapraklara sahip değildi. Bir tanesi hariç hiçbir ağaç; efsanevi ağaç.</p>

    <p><em>“Avendesora,”</em> dedi Rand yumuşak sesle. “Yaşam Ağacı. Burada.”</p>

    <p>O yaygın dalların altında, Mat yapraklardan birini tutmak için sıçradı; uzattığı parmakları en alttakinden bir adım uzak kaldı. Yapraklı çatının altında daha derinlere yürüyüp, kalın gövdeye yaslanmakla yetindi. Bir an sonra aşağı kayarak oturdu. Eski hikâyeler doğruydu... Tatmin hissediyordu. Huzur. Mutluluk. Ayakları bile o kadar rahatsız etmiyordu artık.</p>

    <p>Rand yakında bağdaş kurarak oturdu. “Hikâyelere inanabilirim. Bilgelik edinmek için kırk yıl <em>Avendesora</em>’nın altında oturan Ghoetam. Şu anda inanabilirim.”</p>

    <p>Mat, başını ağacın gövdesine yasladı. “Ama bana yiyecek getirmeleri için kuşlara güvenebileceğimden emin değilim. Arada bir kalkmak gerekebilir.” <em>Fakat bir saat boyunca böyle oturmak hiç de kötü olmaz. Hatta bütün gün.</em> “Yine de mantıklı gelmiyor. Kuşlar buraya ne tür yiyecekler getirebilir? Hangi kuşlar?”</p>

    <p>“Belki Rhuidean her zaman böyle değildi, Mat. Belki... Bilmiyorum. Belki o zamanlar <em>Avendesora</em> başka yerdeydi.”</p>

    <p>“Başka yerde,” diye mırıldandı Mat. “Ben de başka yerde olmayı tercih ederdim.” <em>Ama... çok... iyi... geliyor.</em></p>

    <p>“Başka yerde mi?” Rand yakında parlayan uzun, ince sütunlara baktı. “Görev bir dağdan daha ağırdır,” diye içini çekti.</p>

    <p>Bu Sınırboyları’nda öğrendiği bir deyişin parçasıydı. “Ölüm tüyden hafiftir, görev dağdan ağırdır.” Mat’e saf aptallık gibi geliyordu, ama Rand ayağa kalkıyordu. Mat gönülsüzce onu taklit etti. “Orada ne bulacağımızı düşünüyorsun?”</p>

    <p>“Sanırım buradan sonra yalnız gitmeliyim,” dedi Rand yavaşça.</p>

    <p>“Ne demek istiyorsun?” diye sordu Mat. “Buraya kadar geldim, değil mi? Şimdi dönüp gitmeyeceğim.” <em>Ama gitmeyi ne kadar isterdim!</em></p>

    <p>“Bu değil, Mat. Oraya girersen ya klan şefi olursun ya da ölürsün. Ya da delirerek çıkarsın. Başka seçenek olduğunu sanmıyorum. Ama belki Bilgeler de oraya giriyordur.”</p>

    <p>Mat duraksadı. <em>Ölmek ve yeniden yaşamak.</em> Böyle demişlerdi. Ama Aiel klan şefi olmayı denemeye niyeti yoktu; muhtemelen Aieller mızraklarını saplardı ona. “Şansa bırakalım,” dedi, cebindeki Tar Valon markasını çıkararak. “Benim şans param olmaya başlıyor. Alev gelirse seninle geliyorum; baş gelirse dışarıda kalıyorum.” Rand itiraz edemeden altın parayı çabucak fırlattı.</p>

    <p>Bir şekilde yakalayamadı; para parmak uçlarından sıçradı, kaldırım taşlarında tıngırdadı, iki kez sıçradı... Ve kenarı üzerinde durdu.</p>

    <p>Mat suçlarcasına dik dik Rand’a baktı. “Bu tür şeyleri bilinçli olarak mı yapıyorsun? Kontrol edemiyor musun?”</p>

    <p>“Hayır.” Para düştü ve yıldızlarla çevrili yaşı belirsiz bir kadın yüzü gösterdi. “Burada kalıyormuşsun gibi görünüyor, Mat.”</p>

    <p>“Bunu sen?..” Rand’ın yanında yönlendirmemesini ne kadar isterdi! “Ah, yak beni, burada kalmamı istiyorsan kalırım.” Parayı yerden kaptı ve cebine soktu. “Dinle, içeri giriyorsun, ne yapman gerekiyorsa yapıyorsun ve dışarı çıkıyorsun. Buradan gitmek istiyorum ve sonsuza dek parmak çevirerek seni beklemeyeceğim. Ve peşinden geleceğimi de sanma, bu yüzden dikkat etsen iyi olur.”</p>

    <p>“Bunu senden hiç beklemem, Mat,” dedi Rand.</p>

    <p>Mat şüpheyle ona baktı. Neye sırıtıyordu? “Gelmeyeceğimi anla da. Aaah, haydi git ve lanet bir Aiel şefi ol. Tam da uygun bir surat seninki.”</p>

    <p>“Oraya gelme, Mat. Ne olursa olsun, gelme.” Mat başını sallayana kadar bekledi, sonra döndü.</p>

    <p>Mat onun pırıltılı sütunlar arasında yürümesini izleyerek durdu. Devamlı kayan parıltıda hemen gözden kayboldu. <em>Göz yanılması,</em> dedi Mat kendi kendine. Buydu işte. <em>Lanet bir göz yanılması.</em></p>

    <p>Mesafesini koruyarak sütunların çevresinde dolaşmaya başladı. Rand’ı bir kez daha görmeye çalıştı. “Ne yaptığına dikkat et,” diye bağırdı. “Beni Moiraine ve Aiellerle baş başa bırakacak olursan seni boğarım. Yenidendoğan Ejder olsan da olmasan da!” Bir an sonra ekledi. “Ve başını derde soksan bile peşinden gelmiyorum! Beni duydun mu?” Yanıt gelmedi. <em>Oradan bir saat içinde çıkmazsa...</em> “Oraya girmesi bile delilik,” diye mırıldandı. “Eh, pastırmasını ateşten çeken ben olmayacağım. Yönlendirebilen kendisi. Kafasını eşekarısı yuvasına sokarsa, yönlendirip çıkabilir.” <em>Ona bir saat veriyorum.</em> Ve sonra Rand dönse de, dönmese de gidecekti. Arkasını dönüp gidecekti işte. Öylesine. İşte yapacağı buydu. Gidecekti.</p>

    <p>O ince sütunların mavimsi ışığı kırması ve yansıtması, fazla dikkatli bakınca başını ağrıtıyordu. Mat döndü, geldiği yoldan döndü, huzursuzca meydanı dolduran <em>ter’angreal</em>’leri –ya da her ne iseler– inceledi. Burada ne işleri vardı? Neden?</p>

    <p>Aniden o tuhaf nesnelerden birine bakarak yerinde kalakaldı. Cilalanmış kızıltaştan geniş bir kapı çerçevesi, öyle bükülmüş ki, çepeçevre takip etmeye çalışsanız gözünüz kayıp gidiyor. Hiç dikkat etmeden, gözlerini eşikten ayırmadan kendi boyunda parlak, çok yüzlü sütunların ve cam tabakası gibi görünen şeylerle dolu alçak, altın çerçevelerin arasından geçerek o tarafa yürüdü.</p>

    <p>Aynısıydı. Aynı cilalı kızıltaş, aynı büyüklük, aynı göz kahredici köşeler. Her dik kenar boyunca, sivri ucu yere bakan üç üçgen çizgi uzanıyordu. Tear’dakinde bunlar var mıydı? Hatırlayamıyordu; son seferde her detayı ezberlemeye çalışmamıştı. <em>Aynıydı;</em> öyle olmak zorundaydı. Belki diğerine yeniden giremezdi, ama ya bu?.. O yılan insanlara ulaşmak ve birkaç soru daha yanıtlamalarını sağlamak için bir şans daha.</p>

    <p>Pırıltılara karşı gözünü kısarak sütunlara baktı. Bir saat vermişti Rand’a. Bir saat içinde bu şeyin içine girip çıkabilirdi ve daha zamanı da kalırdı. Belki ikizini kullandığı için işe yaramazdı. <em>Aynılar.</em> Ama belki de yarardı. Güç’e bir kez daha temas etmek olurdu yalnızca.</p>

    <p>“Işık,” diye mırıldandı. “<em>Ter’angreal</em>’ler, Geçit Taşları, Rhuidean. Bir kez daha yapsam ne çıkar?”</p>

    <p>Eşikten içeri adım attı. Kör edici beyaz bir ışık duvarından içeri, her tür sesi yok eden bir kükremeden içeri.</p>

    <p>Gözlerini kırpıştırarak çevresine bakındı ve bildiği en kötü küfrü yuttu. Burası her neresi ise, önceki sefer gittiği yer değildi.</p>

    <p>Çarpık eşik, yıldız şeklinde görünen dev bir odanın ortasında duruyordu. Her biri sekiz derin oyukla yivlenmiş, keskin kenarları sarı, yumuşak bir ışıkla parlayan kalın sütunlardan bir ormanla çevrili olduğu için kesin olarak anlamak güçtü. Sütunlar, parlayan kenarları dışında parlak siyahtı ve donuk beyaz zeminden çok yukarıdaki bulanık loşluğa yükseliyor, orada sarı çizgiler bile soluyordu. Sütunlar ve zemin cam gibi görünüyordu, ama eğilip elini sürdüğünde taş gibi geldi. Tozlu taş. Elini ceketine sildi. Havada bir misk kokusu vardı ve tozun üzerinde kendi ayak izlerinden başkası yoktu. Buraya çok uzun süredir kimse gelmemişti.</p>

    <p>Hayal kırıklığı içinde <em>ter’angreal</em>’e döndü.</p>

    <p>“Çok uzun zaman oldu.”</p>

    <p>Mat hızla döndü; eli, şimdi dağ yamacında duran hançerini kapmak için kol yenine gitti. Sütunların arasında duran adam hiç de yılan insanlara benzemiyordu. Görünüşü, Mat’i o son hançerleri Bilgelere teslim ettiğine pişman ediyordu.</p>

    <p>Adam uzun boyluydu. Bir Aiel’den daha uzun gibiydi ve kaslıydı, ama omuzları dar beli için fazla genişti. Derisi en iyi kâğıt gibi beyazdı. Gümüş kakmalı açık renk deri kayışlar kollarında ve çıplak göğsünde çaprazlanmıştı ve siyah bir kilt dizlerine uzanıyordu. Gözleri çok iri ve neredeyse renksizdi, dar çeneli yüzünde derinlere kaçmıştı. Kısa kesilmiş, açık kızıl saçları fırça gibi dimdikti ve kulağına yapışık duran kulaklarının tepesi sivri gibiydi. Nefes alarak Mat’e doğru eğildi, daha fazla hava çekmek için ağzını açtı ve keskin dişler sergiledi. Köşeye kıstırdığı tavuğun üzerine atlamaya hazırlanan bir tilki izlenimi bırakıyordu.</p>

    <p>“Çok uzun zaman oldu,” dedi doğrularak. Sesi pürüzlüydü, neredeyse bir hırlama gibi. “Anlaşmalara ve sözleşmelere uyarak mı geldin? Demir, müzik aleti ya da ışık yapma gereçleri var mı üzerinde?”</p>

    <p>“Hiçbiri yok,” diye yanıt verdi Mat yavaşça. Burası aynı yer değildi, ama bu adam aynı soruları soruyordu. Ve o koklamayla falan, aynı şekilde davranıyordu. <em>Lanet deneyimlerimi karıştırıyor, öyle mi? Eh, bırak karıştırsın. Belki benim, de hatırlayabilmem için bazılarını anlatır.</em> Yine Kadim Lisan’ı mı konuştuğunu merak etti. Bilmemek, ayırt edememek rahatsız ediciydi. “Beni birkaç sorumun yanıtını alabileceğim bir yere götürebileceksen, yolu göster. Değilse, seni rahatsız ettiğim için özür dileyip giderim.”</p>

    <p>“Hayır!” O iri, renksiz gözler heyecanla kırpıştı. “Gitmemelisin. Gel. Seni ihtiyacın olanı bulabileceğin yere götüreceğim. Gel.” İki eli ile işaret ederek geriledi. “Gel.”</p>

    <p>Mat <em>ter’angreal</em>’e bakarak takip etti. Adamın o sırada sırıtmış olmamasını diliyordu. Belki güven vermek istemişti, ama o dişler... Mat bir daha bütün hançerlerinden birden asla vazgeçmemeye karar verdi, ne Bilgeler için, ne de Amyrlin Makamı’nın kendisi için.</p>

    <p>Geniş, beş kenarlı kapı çerçevesi daha çok bir tünel ağzına benziyordu, çünkü ötedeki koridor, kıvrımlar boyunca uzanan, tavanı ve tabanı çevreleyen o yumuşak, parlak sarı şeritler ile tam olarak aynı büyüklük ve şekle sahipti. Sonsuza dek uzanıyor gibiydi, bulanık bir uzaklıkta soluyor, o büyük, beş kenarlı kapılardan daha fazlası ile kesiliyordu. Kiltli adam ikisi de koridora girene kadar sırtını Mat’e dönmedi. O zaman bile Mat’in hâlâ orada olduğundan emin olmak istermiş gibi geniş omzunun üzerinden dönüp dönüp bakmaya devam etti. Hava artık misk kokmuyordu; şimdi nahoş bir koku vardı, tanıdık gelen, ama tanıyabileceği kadar güçlü olmayan bir koku.</p>

    <p>Mat, kapıların ilkinden geçerken baktı ve içini çekti. Yıldız şeklinde, siyah sütunların ötesinde, çarpık, kızıltaştan bir kapı çerçevesi donuk, camsı, beyaz zeminin üzerinde duruyordu ve yerde <em>ter’angreal</em>’den çıkan, sonra bir çift çıplak ayak tarafından koridora götürülen bir çift çizme izi vardı. Omzunun üzerinden baktı. Elli adım ötede buna benzer bir odayla sona ermek yerine, göz görebildiğince uzanıyordu. İleride yatan yolun ayna tersi gibi. Rehberi keskin dişlerini göstererek gülümsedi; adam aç görünüyordu.</p>

    <p>Mat, Taş’taki kapının diğer yanında olanları gördükten sonra böyle bir şey beklemesi gerektiğini biliyordu. Olmaları gereken yerden, mantıksal olarak olmamaları gereken yere giden kuleler. Kuleler değilse odalar. <em>Dışarıda kalıp Rand’ı beklemeliydim. İşte yapmam gereken buydu. Daha bir sürü şeyi yapmam gerekirdi.</em> En azından, ilerideki bütün kapılar aynıysa, <em>ter’angreal</em>’i bulmakta güçlük çekmeyecekti.</p>

    <p>Bir sonraki kapıdan içeri baktı ve siyah sütunlar, kızıltaştan <em>ter’angreal,</em> tozun üzerinde kendi ayak izleri ile rehberinin ayak izlerini gördü. Dar çeneli adam omzunun üzerinden yine baktığında Mat dişlerini göstererek sırıttı ona. “Tuzağınıza bir bebeğin düştüğünü sanmayın. Beni aldatmaya kalkışırsan derini yüzüp eyer örtüsü yaparım.”</p>

    <p>Adam irkildi, renksiz gözleri irileşti, sonra omuzlarını silkti ve göğsündeki gümüş kakmalı kayışları düzeltti; alaycı gülümsemesi yaptığı işe dikkat çekmek içinmiş gibiydi. Mat aniden kendisi o açık renk derilerin nereden geldiğini merak ederken buldu. Herhalde şey olamazdı... <em>Ah, Işık, sanırım öyle.</em> Kendini yutkunmaktan alıkoydu, ama zorla. “Yol göster, seni keçi dölü. Derin tek gümüş etmez. Beni gitmem gereken yere götür.”</p>

    <p>Adam dimdik bir sırtla, hırlayarak seğirtti. Mat adamın alınıp alınmamasına aldırmıyordu. Ama bir hançerinin olmasını diliyordu. <em>Tilki suratlı bir keçi beyinin</em> benim <em>derimden kayış yapmasına izin vereceksem kavrulayım.</em></p>

    <p>Ne kadar yürüdüklerini anlamanın yolu yoktu. Koridor, kıvrık duvarları ve parlayan sarı şeritleri ile hiç değişmiyordu. Her kapı, <em>ter’angreal</em> ve ayak izleri ile, aynı odayı gösteriyordu. Aynılık zamanın şekilsizliğe kaymasına sebep oluyordu. Mat ne kadardır burada olduğu hakkında endişelenmeye başlamıştı. Kuşkusuz kendine tanıdığı bir saatten fazla. Giysileri şimdi yalnızca nemliydi; çizmeleri artık ses çıkarmıyordu. Ama rehberinin sırtına bakarak yürümeye devam etti.</p>

    <p>Aniden koridor ileride bir başka kapıyla son buldu. Mat gözlerini kırpıştırdı. Bir an önce koridorun göz görebildiğince uzandığına yemin edebilirdi. Ama ileride yatanlardan çok keskin dişli adamı izlemekle meşguldü. Arkasına baktı ve küfredecek oldu. Koridor öyle uzaklara uzanıyordu ki, sarı şeritler bir noktada toplanıyordu. Ve hiçbir yerde, tek bir açıklık görünmüyordu.</p>

    <p>Döndüğü zaman beş kenarlı kapının önünde yalnızdı. <em>Yak beni, keşke bunu yapmasalar.</em> Derin bir nefes alarak kapıdan geçti.</p>

    <p>Yine beyaz zeminli, yıldız şeklinde bir odaydı, sütunlu oda –ya da odalar– kadar geniş değildi. Sekiz uçlu yıldız şeklinde bir oda. Yıldızın her ucunda, diğer sütunlardan iki kulaçlık birer dilim alınmış gibi, camsı, siyah birer kaide duruyordu. Odanın ve kaidelerin keskin kenarlarında parlak sarı şeritler uzanıyordu. Nahoş koku burada daha güçlüydü; Mat şimdi onu tanımıştı. Vahşi hayvan ini kokusu. Ama bunu düşünmedi bile, çünkü oda kendisi dışında boştu.</p>

    <p>Yavaş yavaş dönerek kaidelere kaşlarını çattı. Kuşkusuz üstlerinde biri olacaktı, sorularını her kim yanıtlayacaksa. Aldatılıyordu. Buraya gelebiliyorsa, yanıt da alabilmeliydi.</p>

    <p>Aniden kaideleri değil de pürüzsüz, gri duvarları arayarak döndü. Kapı kaybolmuştu; çıkış yolu yoktu.</p>

    <p>Ama ikinci dönüşünü tamamlayamadan her kaidenin üzerinde birer kişinin durduğunu fark etti, rehberine benzeyen, ama farklı giyinmiş birer kişi. Dördü erkek, diğerleri kadındı; katı saçları sorguç gibi yükseliyor, sonra sırtlarına dökülüyordu. Hepsi ayaklarını saklayan uzun, beyaz etekler giymişlerdi. Kadınların kalçalarının altına kadar uzanan, yüksek dantel yakalar ve solgun fırfır manşetlerle süslü beyaz bluzları vardı. Erkekler rehberden de fazla kayış takmıştı, kayışlar daha geniştiler ve altın kakmalıydılar. Her kayışta, takanın göğsünde asılı duran bir çift kınsız hançer vardı. Bronz hançerler, diye düşündü Mat, renklerine bakarak, ama onlardan bir tanesine sahip olmak için cebindeki bütün parayı verirdi.</p>

    <p>“Konuş,” dedi kadınlardan biri. Sesi deminki gibi hırlarcasına çıkmıştı. “Kadim sözleşme uyarınca, anlaşma burada yapılır. İhtiyacın nedir? Konuş.”</p>

    <p>Mat tereddüt etti. Yılan insanlar böyle dememişti. Hepsi yemeklerine bakan tilkiler gibi onu izliyordu. “Dokuz Ayın Kızı kim ve neden onunla evlenmek zorundayım?” Bunu tek soru sayacaklarını umuyordu.</p>

    <p>Hiçbiri yanıt vermedi. Hiçbiri konuşmadı. O iri, renksiz gözlerle ona bakmaya devam ettiler.</p>

    <p>“Yanıt vermek zorundasınız,” dedi. Sessizlik. “Kemikleriniz küle dönsün, yanıt verin bana! Dokuz Ayın Kızı kim ve neden onunla evlenmek zorundayım? Nasıl öleceğim ve yine yaşayacağım? Dünyanın ışığının yarısından vazgeçeceğim ne anlama geliyor? Üç sorum bu. Bir şey söyleyin!”</p>

    <p>Ölüm sessizliği. Kendi nefesini, kulaklarında zonklayan kanı işitebiliyordu.</p>

    <p>“Evlenmeye niyetim yok. Ve ölmeye de niyetim yok, yeniden yaşayacak olsam da olmasam da. Hafızamda deliklerle, yaşamımda deliklerle dolaşıp duruyorum ve siz salak salak bana bakıyorsunuz. Benim istediğim olsaydı, o deliklerin dolmasını isterdim, ama en azından sorularıma alacağım yanıtlar geleceğimdeki bazılarım doldurabilir. Yanıt vermek zorundasınız!..”</p>

    <p>“Oldu,” diye hırladı adamlardan biri ve Mat gözlerini kırpıştırdı.</p>

    <p>Oldu mu? Ne olmuştu? Adam ne demek istiyordu? “Gözleriniz kavrulsun,” diye mırıldandı. “Ruhlarınız kavrulsun! Siz de Aes Sedailer kadar kötüsünüz. Eh, Aes Sedailerden ve Güç’ten kurtulmak istiyorum ve sorularıma yanıt vermeyecekseniz sizden de kurtulup Rhuidean’a dönmek istiyorum. Bir kapı açın da...”</p>

    <p>“Oldu,” dedi başka bir adam ve kadınlardan biri yankıladı, “Oldu.” Mat duvarları taradı, sonra kaidelerin üzerinde durmuş, ona bakanları dik dik süzdü. “Oldu mu? Ne oldu? Ben kapı görmüyorum. Sizi yalancı keçi babalı...”</p>

    <p>“Aptal,” dedi bir kadın fısıltılı bir hırlama ile ve diğerleri tekrarladı. Aptal. Aptal. Aptal.</p>

    <p>“Hiçbir bedel, hiçbir koşul konulmamışken gitme izni istemek akıllıca bir davranış.”</p>

    <p>“Ama ilk önce bedel üzerinde anlaşmamak aptalca.”</p>

    <p>“Bedeli biz belirleyeceğiz.”</p>

    <p>Öyle hızlı konuşuyorlardı ki, Mat hangisinin ne dediğini anlayamıyordu.</p>

    <p>“İstenen verilecek.”</p>

    <p>“Bedel ödenecek.”</p>

    <p>“Kavrulun!” diye bağırdı Mat. “Siz neyden...”</p>

    <p>Mutlak karanlık üzerine kapandı. Boğazında bir şey vardı. Nefes alamıyordu. Hava. Nefes...</p>
  </div>
</body>
</html>
