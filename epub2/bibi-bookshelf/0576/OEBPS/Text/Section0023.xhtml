<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gölge Yükseliyor</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="15. Eşikte">15<br />
    Eşikte</h1>

    <p>Mat cam şişeli lambayı yükseğe kaldırarak Taş’ın derinliklerindeki dar koridora baktı. <em>Hayatım söz konusu olmadığı sürece. Böyle söz vermiştim. Eh, hayatım buna bağlı değilse kavrulayım!</em></p>

    <p>Kuşku onu yine eline geçiremeden seğirtti, kuru kuru çürümüş, menteşelerinde çarpık duran kapıların, paslı menteşelerin üzerinde yalnızca tahta parçaları halinde kalmış başka kapıların önünden geçti. Zemin yeni süpürülmüştü, ama yine de hava eski toz ve küf kokuyordu. Karanlıkta bir şey koşturarak geçti ve Mat bunun ondan kaçan, kuşkusuz yakında, bildiği bir deliğe koşan bir sıçan olduğunu fark etmeden önce hançerini çekmişti bile.</p>

    <p>“Bana çıkış yolunu göster,” diye fısıldadı sıçanın peşinden, “o zaman seninle gelirim.” <em>Neden fısıldıyorum? Burada beni duyabilecek kimse yok.</em> Ama burası sessiz kalması gereken bir yer gibiydi. Tepesindeki Taş’ın ağırlığının üzerine bindiğini hissedebiliyordu.</p>

    <p>Son kapı, demişti Egwene. O kapı da çarpıktı. Tekmeleyerek açtı ve kapı parçalandı. Oda loş şekillerle doluydu, kasalar ve fıçılar, duvarların dibine ve ortaya yığılmış eşyalar. Ve toz. <em>Büyük Emanet! Terk edilmiş bir çiftliğin bodrumu gibi görünüyor, ama daha kötü.</em> Egwene ve Nynaeve’in buraya indiklerinde toz alıp eşyaları düzenlememelerine şaşmıştı. Kadınlar, gerek olmadığı durumlarda bile hep toz alıp düzeltirdi. Yerde birbirini kesen ayak izleri vardı, bazıları çizmelerden kalma. Ağır nesnelerin yerini değiştirmek için adam getirttiklerinden kuşku yoktu. Nynaeve erkekleri çalıştıracak iş bulmaktan hoşlanırdı; muhtemelen özellikle kendi hallerinde eğlenen adamlar bulmuştu.</p>

    <p>Mat’in aradığı şey kargaşanın ortasında kendini gösteriyordu. Yüksek, kızıltaştan bir kapı çerçevesi, lambasının düşürdüğü gölgelerin içinde tuhaf tuhaf dikiliyordu. Mat yaklaştığı zaman daha da tuhaf göründü. Bir şekilde, çarpık gibi. Gözü, onu çepeçevre izlemek istemiyordu; köşe birleşimleri doğru gelmiyordu. Yüksek, boş dikdörtgen bir şekilde bir üflemeyle düşecek gibi görünüyordu, ama Mat sınarcasına ittirdiğinde kıpırdamadı. Mat, o nesneyi devirmek istemediğinden emin olamayarak daha kuvvetli ittirdi ve eşiğin o tarafı tozun içinde sürüklendi. Kollarındaki tüyler diken diken oldu. Sanki bir kabloyla tavana asılmış gibiydi. Görmek için lambayı kaldırdı. Kablo yoktu. <em>En azından ben içindeyken devrilmez. Işık, içeri gireceğim, değil mi?</em></p>

    <p>Yakınındaki yüksek, ters duran bir fıçının üzerinde, lime lime kumaş parçalarına sarılmış biblolar ve küçük nesneler vardı. Mat lambayı koyabilmek için onları bir kenara ittirdi ve eşiği inceledi. <em>Ter’angreal.</em> Egwene neyden bahsettiğini biliyor muydu acaba. Muhtemelen biliyordu; ne kadar inkâr ederse etsin, kuşkusuz Kule’de her tür tuhaf şeyi öğrenmişti. <em>Bazı şeyleri inkâr ediyor, değil mi? Aes Sedai olmayı öğreniyor. Ama bunu inkâr etmedi, değil mi?</em> Gözlerini kıstığında sıradan bir taş kapı çerçevesine benziyordu, donuk bir renge sahip, toz yüzünden daha da donuk görünen bir kapı çerçevesi. Sadece basit bir çerçeve. Eh, o kadar da basit değil. İki direğinin üzerine, derine oyulmuş üç kıvrımlı çizgi boylu boyunca, aşağıdan yukarı uzanıyordu. Mat çiftlik evlerinde daha süslülerini görmüştü. Muhtemelen eşikten geçecek ve kendini yine bu tozlu odada bulacaktı.</p>

    <p><em>Deneyene kadar bilemem, değil mi? Şans!</em> Derin bir nefes aldı –tozdan dolayı öksürdü– ve ayağını eşikten geçirdi.</p>

    <p>Sonsuzca parlak ve sonsuzca kalın, parlak bir ışık perdesine adım atar gibiydi. Sonsuzluk gibi gelen bir an boyunca körleşti; kulakları, dünyanın bütün sesleri birleşmiş gibi, bir kükremeyle doldu. Ölçüsüz bir adım boyunca.</p>

    <p>Sendeleyerek bir adım daha attı ve şaşkınlık içinde çevresine bakındı. <em>Ter’angreal</em> hâlâ oradaydı, ama bu kesinlikle başladığı yer değildi. Çarpık kapı çerçevesi yuvarlak bir salonun ortasında duruyordu. Tavan o kadar yüksekti ki, gölgelerin içinde kaybolmuştu. Kapının çevresi, alınıp götürülmüş direklere dolanmış dev sarmaşıklar gibi, sarmal çizerek loşlukta kaybolan tuhaf, sarı sütunlarla çevriliydi. Beyaz metalden sarmal ayaklı sehpaların üzerinde duran parlak kürelerden yumuşak bir ışık yayılıyordu. Sehpalar gümüş değildi; o kadar parlak değillerdi. Ve parıltının neyden kaynaklandığına ilişkin işaret yoktu; aleve benzemiyordu; küreler parlıyordu işte. Zemin taşları beyaz sarı çizgiler halinde sarmal çizerek <em>ter’angreal</em>’den uzaklaşıyordu. Havada ağır bir koku vardı, keskin, kuru ve pek de hoş değil. Mat neredeyse dönüp gidecekti.</p>

    <p>“Uzun zaman oldu.”</p>

    <p>Yerinde sıçradı, elinde bir hançer belirdi ve sütunların arasında bu sözcükleri böylesine sertçe söyleyen tıslamalı sesi aradı.</p>

    <p>“Uzun zaman oldu, ama arayıcılar yine yanıt için gelmiş. Sorgucular bir kez daha gelmiş.” Arkadaki sütunların arasında bir şekil hareket etti; bir adam, diye düşündü Mat. “Güzel. Lamba, meşale getirmedin, değil mi? Eskiden, şimdi ve gelecekte daima geçerli olacak anlaşma uyarınca. Demirin yok mu? Müzik aleti?”</p>

    <p>Şekil açığa adım attı. Uzun boylu, çıplak ayaklı, kolları, bacakları ve bedeni sarı kumaş tabakalarına sarılmıştı ve Mat aniden onun bir adam olduğundan emin olamadı. Ya da insan. İlk bakışta insan gibi görünüyordu, ama belki fazla zarifti. Boyuna göre fazla zayıf görünüyordu, dar, uzun bir yüzü vardı. Derisi, hatta düz, siyah saçları ışığı, aklına bir yılanın pullarını getirecek şekilde yansıtıyordu. Ve o gözler... gözbebekleri siyah, dikey yarıklardı. Hayır, insan değil.</p>

    <p>“Demir. Müzik aleti. Hiç yok mu?”</p>

    <p>Mat hançerin ne olduğunu düşündüğünü merak etti; kesinlikle aldırış ediyor gibi görünmüyordu. Eh, hançerin ucu iyi çeliktendi, demirden değil. “Hayır. Demir yok. Müzik aleti... Neden?..” Aniden sustu. Üç soru, demişti Egwene. “Demir” ya da “müzik aletleri” için birini harcamayacaktı. <em>Cebimde bir düzine müzik aleti, sırtımda da bir demirhane olsa, neden umurunda olsun ki?</em> “Buraya gerçek yanıtlar için geldim. Onları verecek olan sen değilsen, beni verebilecek olana götür.”</p>

    <p>Adam –en azından erkek olduğuna karar vermişti Mat– hafifçe gülümsedi. Diş görünmedi. “Anlaşma uyarınca. Gel.” Tek, uzun parmağıyla çağırdı. “Takip et.”</p>

    <p>Mat hançeri kol yeninde kaybetti. “Yol göster, takip edeyim.” <em>Önümde, görebileceğim bir yerde dur. Burası tüylerimi diken diken ediyor.</em></p>

    <p>Garip adamı takip ederken, zeminin kendisi dışında hiçbir yerde düz çizgi göremiyordu. Tavan bile her zaman kubbeliydi ve duvarlar dışa doğru yay çiziyordu. Koridorlar her zaman kıvrımlıydı, eşikler yuvarlaktı ve pencereler mükemmel dairelerdi. Döşeme taşları spiraller ve kıvrımlı çizgiler çiziyordu ve aralıklı olarak tavanda görülen, bronz işlemelere benzeyen şeyler karmaşık yuvarlaklardan oluşuyordu. Hiç resim yoktu, ne tablo, ne duvar halısı. Yalnızca desenler ve her zaman kıvrımlı desenler.</p>

    <p>Mat sessiz rehberi dışında kimseyi görmedi; mekânın, ikisi dışında boş olduğuna inanabilirdi. Bir yerlerden, yüzlerce senedir insan ayağı değmemiş koridorlarda yürüme hissi hatırlıyordu ve bu da aynı hissi veriyordu. Ama bazen göz ucuyla bir hareket yakalıyordu. Yalnız, ne kadar hızlı dönerse dönsün kimseyi göremiyordu. Önkollarını ovarmış gibi yaparak, güven hissi için ceketinin yenlerindeki hançerleri kontrol etti.</p>

    <p>O yuvarlak pencerelerin dışında gördükleri daha da kötüydü. Tepesinde şemsiye gibi eğik dalları olan yüksek, tel tel ağaçlar, dantelden dev yelpazeler gibi yaprakları olan başkaları, dikenli çalılar gibi dolaşık bitkiler. Gökyüzünde bulut görünmemesine rağmen hepsi loş, donuk bir aydınlıktaydı. Hep pencereler vardı ve hepsi kıvrımlı koridorun bir yanındaydı, ama bazen o yanın hangisi olduğu değişiyordu ve bir avlu ya da odalara bakıyor olması gereken pencereler, hep aynı ormana açılıyordu. Mat o pencerelerden bu saraya ya da her neyse ona ait başka tek yer, tek bina görmedi, yalnız...</p>

    <p>Bir yuvarlak pencereden üç yüksek, gümüşsü kule gördü. Uçları aynı noktaya işaret edermiş gibi birbirlerine doğru bükülüyorlardı. Üç adım ötedeki, bir sonraki pencereden görünmüyorlardı, ama birkaç dakika sonra, o ve rehberi başka yöne bakmalarına yetecek kadar dönemeç aştıktan sonra, onları yine gördü. Kendi kendini bunları başka üç kule olduğuna ikna etmeye çalıştı, ama kulelerle arasında, kırık bir dalı sarkık duran, o yelpaze yapraklı ağaçlardan biri duruyordu, ilk seferinde de aynı noktada olan bir ağaç. Kuleleri ve kırık dallı tuhaf ağacı üçüncü kez, bu sefer on adım ötede, ama koridorun diğer yanında yine gördüğünde, durup dışarı neler olduğuna bakmaya çalıştı.</p>

    <p>Yürüyüş bir türlü bitmiyordu.</p>

    <p>“Ne zaman?.. Biz?..” Mat dişlerini sıktı. Üç soru. Soru sormadan öğrenmek güçtü. “Umarım beni, sorularımı yanıtlayabilecek olanlara götürüyorsundur. Kemiklerim kavrulsun, umarım öyledir. Benim ve senin hatırın için. Işık biliyor ya, umarım öyle olur.”</p>

    <p>“Burada,” dedi garip, sarılara bürünmüş adam, o ince ellerinden biriyle Mat’in daha önce gördüğü kapılardan iki kat büyük, yuvarlak bir kapıya işaret ederek. Garip gözleri dikkatle Mat’i inceledi. Ağzı açıldı ve uzun, ağır bir nefes aldı. Mat ona kaşlarını çattı ve yabancı, seğiren omuzlarını kaldırdı. “Burada yanıtlarını bulabilirsin. Gir. Gir ve sor.”</p>

    <p>Mat de derin bir nefes aldı, sonra yüzünü buruşturarak burnunu ovaladı. O keskin, ağır koku rahatsız ediciydi. Tereddütle yüksek kapıya doğru bir adım attı ve başını çevirip rehberini aradı. Adam gitmişti. <em>Işık! Burası hakkında herhangi bir şey neden hâlâ beni şaşırtıyor, bilmiyorum. Eh, şimdi geri dönersem kavrulayım.</em> Kendi başına <em>ter’angreal</em>’i bulmayı başarıp başaramayacağını düşünmemeye çalışarak içeri girdi.</p>

    <p>Kubbeli bir tavan altında, kırmızı beyaz sarmallı zemin taşları olan bir başka yuvarlak oda buldu. Sütunları, herhangi türden mobilyası yoktu. Yalnızca zemindeki sarmalların merkezinin çevresine dizilmiş üç kalın, sarmallı kaide vardı. Mat, sarmallara tırmanmadan tepelerine nasıl ulaşılır, göremiyordu, ama her birinin tepesinde, kırmızılara bürünmüş, rehberine benzeyen birer adam bağdaş kurmuş, oturuyordu. Hepsi erkek değil, diye karar verdi ikinci bakışında; o uzun, tuhaf gözlü yüzlerin ikisinde kesinlikle kadınsı çizgiler vardı. Nefes nefeseymiş gibi derin soluklar alarak o derin, delici bakışlarla ona baktılar. Mat bir şekilde onları sinirlendirip sinirlendirmediğini merak etti. <em>Bu pek olası değil. Ama onların benim derimi karıncalandırdıkları kesin.</em></p>

    <p>“Uzun zaman oldu,” dedi sağdaki kadın.</p>

    <p>“Çok uzun,” diye ekledi soldaki kadın.</p>

    <p>Adam başını salladı. “Ama yine gelmişler.”</p>

    <p>Üçünde de rehberle aynı tıslamalı sesler vardı; öyle ki, birbirlerinden ayırt etmek güçtü. Ve sözcükleri sertçe telaffuz ediyorlardı. Aynı anda konuştular, sözcükler tek bir ağızdan çıkmış bile olabilirdi. “Gir ve sor. Eski anlaşma uyarınca.”</p>

    <p>Mat daha önce derisinin karıncalandığını düşünmüşse, şimdi kesinlikle seğiriyordu. Kendini yaklaşmaya zorladı. Dikkatle –soru gibi anlaşılabilecek bir şey bile söylememeye özen göstererek– durumu ortaya serdi. Köyüne giren ve dostlarını avlayan Beyazpelerinler onu da avlıyor olabilirdi. Dostlarından biri Beyazpelerinler ile yüzleşecek, diğeri yüzleşmeyecekti. Ailesi muhtemelen tehlikede değildi, ama lanet Işığın lanet Evlatları ortalardayken... Bir <em>ta’veren</em> onu kıpırdamamacasına çekiştirirken. İsim vermek ya da Rand’ın Yenidendoğan Ejder olduğundan bahsetmek için sebep göremiyordu. İlk sorusunu –ve diğer ikisini– Büyük Emanet’e gelmeden önce hazırlamıştı. “Halkıma yardım etmek için eve dönmeli miyim?” diye sordu sonunda.</p>

    <p>Üç çift yarık göz ondan ayrıldı –gönülsüzce, gibi gelmişti– ve başının üzerindeki havayı inceledi. Sonunda soldaki kadın konuştu, “Rhuidean’a gitmelisin.”</p>

    <p>O konuşur konuşmaz gözler yine Mat’e dikildi ve derin derin nefes alarak öne eğildiler, ama o anda bir çan çaldı, odada yuvarlanan gür, metalik bir ses. Sallanarak doğruldular, birbirlerine, sonra yine Mat’in başının üzerindeki havaya baktılar.</p>

    <p>“O da onlardan,” diye fısıldadı soldaki kadın. “Gerilim. Gerilim.”</p>

    <p>“Lezzet,” dedi adam. “Uzun zaman oldu.”</p>

    <p>“Daha zaman var,” dedi diğer kadın onlara. Sesi sakin çıkıyordu... hepsinin öyle... ama Mat’e dönerken sesinde bir keskinlik vardı. “Sor. Sor.”</p>

    <p>Mat öfkeyle onlara baktı. <em>Rhuidean mı? Işık!</em> Bu Kıraç’ta bir yerdeydi, Işık ve Aieller bilir nerede. Kendisinin bildiği bu kadardı. Kıraç’ta! Öfke Aes Sedailerden nasıl uzaklaşacağı ve hafızasının kayıp kısımlarını nasıl hatırlayacağı hakkındaki soruları kafasından çıkardı. “Rhuidean!” diye havladı. “Rhuidean’a gitmek istiyorsam Işık kemiklerimi küle çevirsin! Ve gidersem de kanım toprağa dökülsün! Neden gideyim ki? Sorularıma yanıt vermiyorsunuz. Yanıt vermek zorundasınız, bilmece değil!”</p>

    <p>“Rhuidean’a gitmezsen,” dedi sağdaki kadın, “öleceksin.”</p>

    <p>Çan yine, bu kez daha yüksek sesle çaldı; Mat titreşimleri çizmelerinde hissetti. Üçünün bakışmaları açık açık endişeliydi. Ağzını açtı, ama onlar yalnızca birbirleriyle ilgileniyorlardı.</p>

    <p>“Gerilim,” dedi kadınlardan biri. “Çok fazla.”</p>

    <p>“Lezzeti,” dedi diğer kadın, topuklarının üzerinde. “Çok uzun zaman oldu.”</p>

    <p>O sözlerini bitirmeden adam konuştu. “Gerilim çok fazla. Çok. Sor. Sor!”</p>

    <p>“Korkak yüreğin için ruhun kavrulsun,” diye hırladı Mat. “Soracağım! Rhuidean’a gitmezsem neden öleceğim? Gitsem de büyük olasılıkla ölürüm. Hiç mantıklı...”</p>

    <p>Adam sözünü kesti ve telaşla konuştu. “Kader ipliğinden yana kaçmış olacaksın, kaderini zamanın rüzgârlarında sürüklenmeye bırakmış olacaksın ve o kaderin gerçekleşmesini istemeyenler tarafından öldürüleceksin. Şimdi git. Gitmelisin! Çabuk!”</p>

    <p>Aniden, sarılara bürünmüş rehber Mat’in yanında belirdi, o aşırı uzun ellerle kolunu çekiştirdi.</p>

    <p>Mat onu silkeledi. “Hayır! Gitmeyeceğim! Sormak istediğim soruları unutturdunuz ve bana anlamsız yanıtlar verdiniz. Burada bırakamazsınız. Hangi kaderden bahsediyorsunuz? Sizden en azından tek bir açık yanıt alacağım!”</p>

    <p>Çan üçüncü kez, neredeyse yaslı bir biçimde çaldı ve tüm oda titredi.</p>

    <p>“Git!” diye bağırdı adam. “Yanıtlarını aldın. Çok geç olmadan gitmelisin!”</p>

    <p>Aniden Mat’in çevresinde hiç yoktan bir düzine sarı giysili adam belirdi ve onu kapıya doğru çekmeye çalıştılar. Mat, yumrukları, dirsekleri ve dizleriyle savaştı. “Hangi kader? Yürekleriniz kavrulsun, hangi kader?” Bu sefer çan gibi çalan sanki odanın kendisiydi, duvarlar ve zemin titredi, neredeyse Mat ile saldırganları yere yıkacaktı. “Hangi kader?”</p>

    <p>Üçü sehpaların üzerinde ayaktaydı ve Mat hangisinin yanıtı haykırdığını seçemedi.</p>

    <p>“Dokuz Ayın Kızı ile evlenmek!”</p>

    <p>“Ölmek ve yeniden yaşamak, bir kez daha eskiden olanın bir parçasını yaşamak!”</p>

    <p>“Dünyayı kurtarmak için dünyanın ışığının yarısından vazgeçmek!”</p>

    <p>Birlikte, basınçtan kaçan su buharı gibi uludular. “Rhuidean’a git, savaşların oğlu! Rhuidean’a git, üçkâğıtçı! Git, kumarcı! Git!”</p>

    <p>Mat’e saldıranlar, onu kollarından ve bacaklarından yakalayıp havaya kaldırdılar ve başlarının üzerinde tutarak koştular. “Bırakın beni, sizi karaciğeri beyaz keçi çocukları!” diye bağırdı Mat çabalayarak. “Gözleriniz kavrulsun! Gölge ruhlarınızı alsın, bırakın beni! Bağırsaklarınızı döküp eyerim için kolan yapacağım!” Ama ne kadar kıvranırsa kıvransın, ne kadar küfrederse küfretsin o uzun parmaklar demir gibi yakalamıştı onu.</p>

    <p>Çan ya da saray iki kere daha çaldı. Her şey deprem olurcasına sarsıldı; duvarlar, her biri bir öncekinden yüksek, sağır edici yankılarla çınladı. Mat’i yakalayanlar sendeleyerek, düşecek gibi olarak, ama koşularına ara vermeden yollarına devam ettiler. Mat kendisini nereye götürdüklerini bile göremiyordu. Sonunda aniden durdular, onu havaya kaldırdılar. Sonra Mat, ona doğru uçarken çarpık kapıyı, <em>ter’angreal</em>’i gördü.</p>

    <p>Beyaz ışıkla körleşti; bir kükreme kafasını, bütün düşünceleri boğarcasına doldurdu.</p>

    <p>Hızla loş ışıkta, tozlu zemine düştü ve Büyük Emanet’teki lambasının üzerinde durduğu fıçıya doğru yuvarlandı. Fıçı sallandı, paketler ve taş, fildişi ve porselen biblolar yere düşerek kırıldı. Mat ayağa sıçrayarak kendini taş kapıya fırlattı. “Kavrulasıcalar, beni dışarı atamazsınız!..”</p>

    <p>Eşikten geçti... ve diğer yandaki kasalara ve fıçılara çarptı. Mat durmadan döndü ve yine eşiğe atladı. Sonuç aynı oldu. Bu sefer lambanın üzerinde durduğu fıçıya tutunarak durdu. Lamba çizmelerin altındaki kırık parçaların üzerinde devrilecek oldu. Mat tam zamanında onu yakaladı, elini yaktı ve lambayı düzeltti.</p>

    <p><em>Karanlıkta burada olmak istiyorsam kavrulayım,</em> diye düşündü, parmaklarını emerek. <em>Işık, bu şansla muhtemelen yangın başlatırım ve yanıp ölürüm!</em></p>

    <p><em>Ter’angreal</em>’e dik dik baktı. Neden çalışmıyordu? Belki de diğer yandakiler bir şekilde kapatmışlardı. Olan biten konusunda hiçbir şey anlamamıştı. O çan, içeridekilerin paniği. Çatının tepelerine yıkılacağından korktuklarını sanırdınız. Bir düşününce, neredeyse yıkılıyordu da. Ve Rhuidean ve kalanları. Kıraç yeterince kötüydü, ama Dokuz Ayın Kızı denen biriyle evlenmeye yazgılı olduğunu söylemişlerdi. Evlenmek! Hem de, görünüşe bakılırsa asil bir kadınla. Asil bir kadınla evleneceğine bir domuzla evlenirdi daha iyi. Bir de ölme ve yeniden yaşama meselesi vardı. <em>Son parçayı eklemeleri hoş oldu!</em> Rhuidean’a giderken kara peçeli bir Aiel onu öldürürse, ne kadar doğru olduğunu anlama şansı olacaktı. Bunların hepsi saçmalıktı ve tek kelimesine bile inanmıyordu. Yalnız... Lanet kapı <em>gerçekten de</em> onu bir yerlere götürmüştü ve onlar yalnızca üç soruyu yanıtlamak istemişlerdi, tıpkı Egwene’in söylediği gibi.</p>

    <p>“Ben lanet bir asil kadınla evlenmeyeceğim!” dedi <em>ter’angreal</em>’e. “Artık eğlenemeyecek kadar yaşlandığım zaman evleneceğim, işte bu! Rhuidean lanet!..”</p>

    <p>Çarpık taş kapı çerçevesinden geri geri bir çizme çıktı, ardından, elinde alev alev kılıcı, Rand’ın kalanı takip etti. Açığa çıktığında kılıç yok oldu ve rahatlayarak derin bir nefes aldı. Ama loş ışıkta bile Mat onun endişeli olduğunu görebiliyordu. Mat’i görünce irkildi. “Yalnızca karıştırıyor muydun, Mat? Yoksa sen de mi içeri girdin?”</p>

    <p>Mat bir an ihtiyatla onu süzdü. En azından o kılıç gitmişti. Yönlendiriyor gibi görünmüyordu –gerçi kim fark edebilirdi ki?– ve pek de deliye benzemiyordu. Aslında, Mat’in hatırladığı haline çok benziyordu. Kendi kendine artık köyde olmadıklarını, Rand’ın da hatırladığı <em>gibi</em> olmadığını hatırlatmak zorunda kaldı. “Ah, ben de içeri girdim. Bir avuç lanet yalancı, bana sorarsan! Onlar nedir? Aklıma yılanları getirdiler.”</p>

    <p>“Ben yalancı olduklarını düşünmüyorum.” Rand öyle olduklarını diler gibiydi. “Hayır, bu değil. Baştan itibaren benden korktular. Ve çan sesleri başladığında... Kılıç yaklaşmalarını engelledi; ona bakamıyorlardı bile. Çekindiler. Gözlerini gizlediler. Sen yanıtlarını aldın mı?”</p>

    <p>“Mantıklı gelen bir şey öğrenemedim,” diye mırıldandı Mat. “Ya sen?”</p>

    <p>Aniden <em>ter’angreal</em>’in içinden Moiraine belirdi, hiç yoktan zarifçe adım atarak belirdi ve dışarı aktı. Aes Sedai olmasa dans etmesi hoş olurdu. İkisini görünce ağzı gerildi.</p>

    <p>“Siz! İkiniz de oradaydınız. Demek bu yüzden!..” Sinirle tısladı. “Bir taneniz yeterince kötü olurdu, ama aynı anda iki <em>ta’veren...</em> bağlantıyı tamamen koparıp orada kısılı kalabilirdiniz. Tehlikesini bilmedikleri şeylerle oynayan sefil çocuklar gibi. Perrin! Perrin de mi orada? O da sizin... <em>kahramanlığınızı</em> paylaştı mı?”</p>

    <p>“Perrin’i en son gördüğümde,” dedi Mat, “yatmaya hazırlanıyordu.” Belki Perrin bu şeyden dışarı adım atarak yalanını ortaya çıkarabilirdi, ama elinden geliyorsa Aes Sedai’nin öfkesini başka yöne çevirse daha iyi olacaktı. Perrin’in de o öfkeyle yüzleşmesine gerek yoktu. <em>Belki Aes Sedai ne yaptığını anlamadan uzaklaşırsa, en azından o bu kadından kurtulur. Lanet kadın! İddiaya girerim asil doğumludur.</em></p>

    <p>Moiraine’in öfkeli olduğu açıktı. Yanaklarındaki kan çekilmişti ve gözleri, Rand’ı delen karanlık burgular gibiydi. “En azından canlarınızı kurtardınız. Size bunu kim söyledi? Hangisi? Derilerini eldiven gibi çıkarmamı dileyecek.”</p>

    <p>“Bana bir kitap söyledi,” dedi Rand sakin sakin. Bir kasanın kenarına oturdu, o kollarını kavuştururken kasa korkutucu şekilde gıcırdadı. Çok serinkanlı; Mat onu taklit edebilmeyi istedi. “Aslında, iki kitap. <em>Taşın Hazineleri</em> ve <em>Mayene Bölgesi ile İlişkiler.</em> Yeterince çok okursan kitaplarda neler bulabileceğin hayret verici, değil mi?”</p>

    <p>“Ya sen?” O delici bakışları Mat’e çevirdi. “Sen de mi bir kitapta okudun? Sen?”</p>

    <p>“Ben de bazen okurum,” dedi Mat kuru kuru. Amyrlin’in mektubunu nereye sakladığını öğrenmek için ona yaptıklarından sonra Egwene ve Nynaeve’in derilerinin birazcık yüzülmesine itirazı yoktu... onu Güç’le bağlamaları yeterince kötüydü, ama kalanlar!.. ama Moiraine’in burnunu sürtmek daha eğlenceliydi. “<em>Hazineler. İlişkiler.</em> Kitaplarda çok şey var.” Neyse ki, kadın kitapların isimlerini tekrarlamasını istemedi; Rand konuyu kitaplara getirince fazla dinlememişti.</p>

    <p>Moiraine Rand’a döndü. “Ya aldığın yanıtlar?”</p>

    <p>“Bana ait,” diye yanıt verdi Rand, sonra kaşlarını çattı. “Kolay değildi ama. Tercüme etmesi için bir... kadın... getirdiler, ama kadın eski bir kitap gibi konuşuyordu. Sözcüklerin bazılarını doğru düzgün anlayamadım bile. Başka bir dil konuşacakları hiç aklıma gelmemişti.”</p>

    <p>“Kadim Lisan,” dedi Moiraine ona. “İnsanlarla ilişkilerinde Kadim Lisan’ı kullanırlar... oldukça kaba bir lehçesini. Ya sen. Mat? Senin tercümanın kolay anlaşılır mıydı?”</p>

    <p>Mat’in ağzı kurumuştu. “Kadim Lisan mı? Bu muydu? Bana yanıt vermediler. Aslında, soru bile soramadım. Çanlar duvarları sarsmaya başladı ve halıların üzerinde inek pisliği bulaşmış ayakkabılarla yürüyormuşum gibi dışarı kovaladılar beni.” Kadın hâlâ bakıyordu, gözleri hâlâ kafasının içini deliyordu. Bazen Mat’in ağzından Kadim Lisan’da sözcükler kaçtığını biliyordu. “Ben... orada burada bir sözcük yakaladım, ama anlayacak kadar değil. Sen ve Rand yanıt aldınız. Onlar bundan ne kazanıyor? Bacakları olan yılanlar. Yukarı çıktığımızda, Bili’nin hikâyesinde olduğu gibi on yıl geçmiş olduğunu görmeyeceğiz, değil mi?”</p>

    <p>“Duyumlar,” diye yanıt verdi Moiraine yüzünü buruşturarak. “Duyumlar, duygular, deneyimler. Onları karıştırırlar; karıştırdıklarını hissedebilirsiniz, derinizi karıncalandırır. Belki de bir şekilde onlarla besleniyorlardır. Mayene’de iken bu <em>ter’angreal</em>’i inceleyen Aes Sedai, daha sonra banyo yapmak için güçlü bir arzu duyduğundan bahsetmişti. Ben de kesinlikle yapmayı düşünüyorum.”</p>

    <p>“Ama verdikleri yanıtlar doğru mu?” dedi Rand, Moiraine sırtını dönecek olduğu zaman. “Emin misin? Kitaplar öyle diyordu, ama gerçekten de gelecek hakkında doğru yanıtlar verebiliyorlar mı?”</p>

    <p>“Yanıtlar doğru,” dedi Moiraine yavaşça, “senin geleceğin ile ilgili olduğu sürece. Bu kadarı kesin.” Sözcüklerinin etkisini ölçerek Rand’ı ve Mat’i izliyordu. “Ama nasıl olduğuna gelince, tahminlerden fazlası yok. O dünya... tuhaf şekillerde... katlanmış. Daha açık anlatmam imkânsız. Belki bu durum bir insanın yaşam ipliğini okuyabilmelerini, Desen’e hangi şekillerde dokunabileceğini okumalarını sağlıyordur. Ya da belki onların yeteneklerinden biridir. Ama genelde yanıtlar belirsizdir. Seninkinin ne anlama geldiğini çıkartmak için yardıma ihtiyacın olursa, ben yardım ederim.” Gözleri birinden diğerine kaydı ve Mat küfredecekken dilini zor tuttu. Moiraine yanıtlar konusunda söylediklerine inanmıyordu. Tabii, basit Aes Sedai kuşkusu değilse.</p>

    <p>Rand ona yavaşça gülümsedi. “Peki sen ne sordun, onlar ne yanıt verdi, sen bana söyleyecek misin?”</p>

    <p>Kadın yanıt olarak ifadesiz, sorgulayan bir bakışla baktı ona, sonra kapıya yöneldi. Aniden önünde lamba kadar parlak, küçük bir ışık topu yüzmeye başladı ve yolunu aydınlattı.</p>

    <p>Mat şimdilik bu şekilde bırakması gerektiğini biliyordu. Bırak gitsin, buraya indiğini unutmasını ümit et. Ama içinde hâlâ bir öfke düğümü yanıyordu. Söyledikleri onca saçma şey. Eh, belki doğruydular, Moiraine öyle demişti, ama Mat o yaratıkları yakalarından ya da o örtülerde yaka yerine geçen yerlerinden yakalayıp birkaç şeyi açıklamalarını talep etmeyi istiyordu.</p>

    <p>“Oraya neden iki kez girilmiyor, Moiraine?” diye seslendi kadının arkasından. “Neden olmasın?” Neredeyse neden demir ve müzik aletleri hakkında endişelendiklerini de soracaktı; kendine engel olmak için dilini ısırdı. Söylediklerini anlamıyorsa bunları da bilemezdi.</p>

    <p>Moiraine, koridor kapısında durdu; <em>ter’angreal</em>’e mi, yoksa Rand’a mı baktığını anlamak imkânsızdı. “Her şeyi bilseydim, Matrim, soru sormama gerek olmazdı.” Odaya bir an daha baktı –Rand’a bakıyordu– sonra tek kelime daha etmeden kayıp gitti.</p>

    <p>Mat ve Rand bir süre sessizlik içinde birbirlerine baktılar.</p>

    <p>“İstediğin şeyi buldun mu?” diye sordu Rand sonunda.</p>

    <p>“Ya sen?”</p>

    <p>Rand’ın avucunda parlak bir alev sıçrayarak belirdi. Aes Sedai’ninki gibi pürüzsüz, parlak bir küre değil, bir meşale gibi kaba bir alev. Rand gitmek için hareketlenirken Mat bir başka soru ekledi. “Gerçekten de Beyazpelerinlerin köyde dilediklerini yapmalarına izin verecek misin? Emond Meydanı’na gittiklerini biliyorsun. Çoktan orada değillerse. Sarı gözler, lanet Yenidendoğan Ejder. Yalan olamayacak kadar çok.”</p>

    <p>“Perrin iş görür... Emond Meydanı’nı kurtarmak için yapmak zorunda oldukları,” diye yanıt verdi Rand acı dolu bir sesle. “Ve ben de benim yapmam gerekenleri yapacağım, aksi halde Emond Meydanı’ndan fazlası düşecek, hem de Beyazpelerinlerden kötülerinin karşısında.”</p>

    <p>Mat ışığın alevinin koridorda uzaklaşarak solmasını izledi, ta ki nerede olduğunu hatırlayana kadar. Sonra lambasını kaptı ve dışarı seğirtti. <em>Rhuidean! Işık, ben ne yapacağım?</em></p>
  </div>
</body>
</html>
