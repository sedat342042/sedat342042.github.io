<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gölge Yükseliyor</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="39. Bir Kadeh Şarap">39<br />
    Bir Kadeh Şarap</h1>

    <p>Elayne, düzgünce paketlenmiş eşyalarıyla güverteye çıktığında, batan güneş Tanchico limanının ağzının ötesinde suya dokunuyordu ve <em>Dalgadansözü</em>’nü rıhtıma yaslayan halatların sonuncusu bağlanıyordu. <em>Dalgadansözü</em> şehrin batı yarımadası boyunca dizilmiş pek çok gemiden yalnızca bir tanesiydi. Mürettebatın bir kısmı son yelkenleri katlıyordu. Uzun iskelelerin ötesinde şehir, parlak beyaz, kubbeli ve kuleli, cilalı rüzgârhorozları ışıldayarak tepeler üzerinde yükseliyordu. Belki bir buçuk kilometre kuzeyde yüksek, yuvarlak duvarlar seçebiliyordu; doğru hatırlıyorsa Büyük Meydan.</p>

    <p>Bohçasını deri çantasının bulunduğu omzuna asarak iskele tahtasında, Coine ve Jorin’in yanındaki Nynaeve’e katılmaya gitti. Bu iki kardeşi, geniş pantolonlarıyla uyumlu parlak ipek brokar bluzlarla yine giyinmiş görmek tuhaf geliyordu. Küpelere ve hatta burun halkalarına alışmıştı, her kadının esmer yanağında asılı duran ince altın zincirler artık hemen hemen hiç irkiltmiyordu onu.</p>

    <p>Thom ve Juilin kendi bohçaları ile, biraz surat asarak duruyorlardı. Nynaeve haklıydı. İki gün önce bu yolculuğun gerçek amacı, kısmen de olsa açıklandığı zaman tahminler yürütmeye başlamışlardı. İkisi de iki genç kadının Kara Ajahları aramak için yeterli <em>–yeterli!–</em> olduğunu düşünmüyordu. Nynaeve’in onları aksi yöne giden bir başka Deniz Halkı gemisine bindirme tehdidi tomurcuğu açmadan kopartmıştı. En azından Toram ve bir düzine mürettebat onları bir kayığa atmak üzere toplandığı zaman. Elayne sorarcasına onlara baktı. Asık suratlar isyan anlamına geliyordu. Bu ikisi başlarına yeni dertler açacaktı.</p>

    <p>“Şimdi nereye gideceksiniz, Coine?” diye soruyordu Nynaeve, Elayne yanlarına vardığında.</p>

    <p>“Dantora’ya ve Aile Jafar’a,” diye yanıt verdi Seyirhanımı. “Sonra da Cantorin’e ve Aile Somera’ya. Işık’ı memnun edecekse Coramoor’un haberini yaymaya. Ama Toram’ın burada ticaret yapmasına izin vermeliyim, yoksa patlayacak.”</p>

    <p>Kocası, tuhaf, tel çerçeveli camları çıkararak, çıplak göğsü ve halkaları ile rıhtıma inmiş, bol beyaz pantolonlar ve işlemeli ceketler giymiş adamlarla konuşuyordu. Tanchicoluların her biri koyu renk, silindir şeklinde şapkalar giymişlerdi ve yüzlerinde saydam birer peçe vardı. Peçeler saçma görünüyordu, özellikle de kalın bıyıklı adamlarda.</p>

    <p>“Işık size güvenli yolculuklar bahşetsin,” dedi Nynaeve, sırtındaki bohçaları kaydırarak. “Siz yelken açmadan önce burada sizin için tehdit oluşturabilecek tehlikeler bulursak, haber göndeririz.” Coine ve kardeşi olağanüstü derecede sakin görünüyordu. Kara Ajahları öğrenmek onları hemen hemen hiç etkilememişti; önemli olan Coramoor, yani Rand idi.</p>

    <p>Jorin parmak uçlarını öptü ve Elayne’in dudaklarına bastırdı. “Işık izin verirse yine karşılaşacağız.”</p>

    <p>“Işık izin verirse,” diye karşılık verdi Elayne, Rüzgârbulan’ın hareketini taklit ederek. Hâlâ tuhaf geliyordu, ama aynı zamanda bir onurdu, çünkü yalnızca yakın aile üyeleri ya da sevgililer arasında kullanılan bir hareketti. Deniz Halkı kadınlarını özleyecekti. Bir sürü şey öğrenmişti, biraz da öğretmişti. Jorin artık kesinlikle daha iyi Ateş örebiliyordu.</p>

    <p>İskele tahtasının dibine ulaştıkları zaman Nynaeve rahat bir nefes aldı. Denizde geçen iki günden sonra yalnızca Jorin’in verdiği yağlı bir iksir midesini rahatlatmıştı, ama yine de Tanchico görüş alanına girene kadar gözleri ve ağzı gergin ifadelerini korumuştu.</p>

    <p>İki adam, talimat almadan hemen onları aralarına aldı, Juilin sırtındaki bohçası ve iki elinde tuttuğu açık renk, başparmak kalınlığındaki değneğiyle, tetikte bakışlarla öne geçti. Thom beyaz saçlarına, aksamasına ve âşık pelerinine rağmen, tehlikeli görünmeyi başararak arkadan takip etti.</p>

    <p>Nynaeve bir an dudaklarını büzdü, ama hiçbir şey demedi. Elayne onun akıllıca davrandığını düşündü. Uzun, taş rıhtımda daha elli adım gitmeden aynı sayıda kısık gözlü, aç yüzlü adamın, sandık, balya ve çuvallar taşıyan Tanchicoluların ve diğerlerinin onları izlediğini görmüştü. Aralarından herhangi birinin ipek elbise cüzdanlarına birkaç metelik koyar diye gırtlağını kesebileceğini tahmin ediyordu. Adamlar onu korkutmuyordu; iki üç tanesini halledebilirdi, bundan emindi. Ama o ve Nynaeve Büyük Yılan yüzüklerini keselerine koymuşlardı ve yüz adamın önünde yönlendirirse Beyaz Kule ile hiç bağlantıları yokmuş gibi yapmak faydasız olurdu. Juilin ve Thom’un ellerinden geldiğince sert görünmeleri çok daha iyiydi. Onlar gibi on tane daha olsa da aldırmazdı.</p>

    <p>Aniden küçük gemilerin birinin güvertesinden bir kükreme yükseldi. “Siz! Sizsiniz!” Güverteye ipek ceket giymiş geniş, yuvarlak yüzlü bir adam sıçradı ve Juilin’in kaldırdığı değneği görmezden gelerek ona ve Nynaeve’e baktı. Bıyıksız sakalı Illianlı olduğunu gösteriyordu, aksanı da öyle. Tanıdık geliyordu.</p>

    <p>“Domon Efendi?” dedi Nynaeve bir an sonra, örgüsünü hızla çekerek. “Bayle Domon?”</p>

    <p>Adam başını salladı. “Evet. Sizi bir daha hiç göremeyeceğimi düşünüyordum. Ben... Falme’de elimden geldiğince bekledim, ama sonunda ya yelken açacaktım ya da gemimin yakılmasını izleyecektim.”</p>

    <p>Elayne onu tanımıştı artık. Adam onları Falme’den alıp taşımayı kabul etmişti, ama onlar adamın gemisine ulaşamadan şehir kaosa sürüklenmişti. O ceket, adamın işlerinin o zamandan bu yana iyi gittiğini söylüyordu.</p>

    <p>“Seni yeniden görmek bir zevk,” dedi Nynaeve soğuk bir şekilde, “ama izin verirsen, şehirde kalacak yer bulmalıyız.”</p>

    <p>“Bu zor olacak. Tanchico dikişlerinden patlamak üzere. Ama benim sözümün geçeceği bir yer biliyorum. Artık Falme’de kalamam, ama size karşı borçlu olduğumu hissediyorum.” Domon ani bir huzursuzlukla kaşlarını çatarak sustu. “Burada olmanız. Falme’de olanlar burada da olacak mı?”</p>

    <p>“Hayır, Domon Efendi,” dedi Elayne, Nynaeve tereddüt edince. “Elbette hayır. Ve yardımınızı kabul etmekten memnun oluruz.”</p>

    <p>Nynaeve’in itiraz etmesini bekliyordu, ama o başını düşünceli bir şekilde sallamakla yetindi ve erkekleri birbirleriyle tanıştırdı. Thom’un pelerini Domon’un kaşlarının kalkmasına sebep oldu, Juilin’in Tearlı giysileri karşısında kaş çatışı aynı şekilde karşılandı. Ama iki adam da bir şey demedi; belki Tear ile Illian arasındaki düşmanlığı Tanchico’dan uzak tutabilirlerdi. Yapamıyorlarsa, Elayne’in onlarla bir konuşma yapması gerekecekti.</p>

    <p>Domon, Falme’de onlara rıhtımda eşlik ettiğinden beri neler yaptığını anlattı. İşleri gerçekten de iyi gitmişti. “Panarch’ın vergi memurlarının bildiği bir düzine iyi kıyı gemisi,” diye kahkaha attı, “ve bilmedikleri dört derin deniz gemisi.”</p>

    <p>Bu kadar kısa zamanda bu kadar çok gemiyi dürüst yollardan elde etmesi olanaksızdı. Adamın insan dolu bir rıhtımda bu konulardan açık açık söz edebilmesi Elayne’i şaşırttı.</p>

    <p>“Evet, kaçakçılık yapıyorum ve daha önce duysam inanmayacağım kârlar elde ediyorum. Gümrük memurlarının ceplerine vergilerin onda birini doldurduğum zaman gözlerini yumuyorlar ve çenelerini kapatıyorlar.”</p>

    <p>Silindir şapkalı ve peçeli iki Tanchicolu ellerini arkalarında kavuşturarak yanlarından geçti. Boyunlarında asılı zincirlerin ucunda ağır birer pirinç anahtar vardı. Domon’a aşina bir tavırla başlarını salladılar. Thom eğleniyor gibiydi, ama Juilin Domon’a ve iki Tanchicoluya dik dik baktı. Bir hırsız avcısı olarak yasaları ihlal edenlerden hiç hoşlanmazdı.</p>

    <p>“Ama fazla süreceğini sanmıyorum,” dedi Domon, Tanchicolular geçtikten sonra. “Arad Doman’da durum buradakinden kötü ve burası da yeterince kötü zaten. Belki Lord Ejder daha Dünyayı Kırmıyor, ama Arad Doman’ı ve Tarabon’u kırdı bile.”</p>

    <p>Elayne ona keskin bir şeyler söylemek istedi, ama rıhtımın sonuna ulaşmışlardı ve adam tahtırevanlar, taşıyıcılar ve kalın sopaları ve sert yüzleri olan bir düzine adam tutarken sessizlik içinde izledi. Rıhtımın sonunda kılıçları ve mızrakları olan korumalar duruyordu. Ücretli adamlara benziyorlardı, askerlere değil. Sıra sıra rıhtımların karşısında, geniş caddenin diğer yanında, yüzlerce yenilgi dolu, çökmüş surat, korumalara bakıyordu. Bazen gözleri gemilere kayıyordu, ama daha çok onları gemilerden uzak tutan adamlara dikiliyordu. Coine’in gemisine doluşmak için, Tanchico dışında herhangi bir yere gidebilmek için can atan insanlarla ilgili söylediklerini hatırlayan Elayne ürperdi. Bu aç gözler gemilere baktığında, içlerinde ihtiyaç yanıyordu. Elayne, tahtırevanı dürtükleyen sopaların gerisindeki kalabalığın arasından sarsılarak ilerlerken hiçbir şeye bakmamaya çalışıyordu. O yüzleri görmek istemiyordu. Kralları neredeydi? Neden bu insanlara bakmıyordu?</p>

    <p>Domon’un onları götürdüğü beyaz badanalı hanın kapısının üzerindeki tabelada, ‘Üç Erik Sarayı’ yazıyordu. Ama Elayne bir saray değil; yüksek duvarlı, kaldırım taşları döşenmiş avlunun arkasında üç katlı, ilk katı penceresiz, üst kat pencereleri süslü demir parmaklıklarla örtülmüş bir han görüyordu. İçeride çoğu Tanchico kıyafetleri içinde erkekler ve kadınlar salona doluşmuştu ve seslerin gürültüsü hafif çekiçlerle çalınan santurun sesini neredeyse boğuyordu.</p>

    <p>Nynaeve hancıyı ilk gördüğünde inledi, kendisinden daha büyük görünmeyen, kahverengi gözlü ve bal sarısı saçları örgülü, peçesi tombul bir gül goncasına benzeyen ağzını saklayamayan bir kadındı. Elayne de irkildi, ama kadın Liandrin değildi. Kadının –adı Rendra idi– Domon’u iyi tanıdığı açıktı. Elayne ve Nynaeve’i gülümsemelerle karşılayarak, Thom’un âşık olması karşısında epey sevinç göstererek, onlara son kalan iki odasını, Elayne’in rayiçten düşük olduğunu tahmin ettiği fiyatlarla verdi. Elayne, onun ve Nynaeve’in büyük yataklı odayı aldığından emin oldu; daha önce de Nynaeve ile yatak paylaşmıştı ve kadın dirseklerini serbestçe kullanıyordu.</p>

    <p>Rendra, iki peçeli genç adama özel bir odada yemek de hazırlattı. Elayne kendini baharatlı elma jöleli kuzu kızartması ve çam fıstığı ile hazırlanmış bir tür sarımsı, uzun fasulyeye bakarken buldu. Dokunamıyordu. Onca aç yüz. Ama Domon afiyetle yedi, o ve kaçakçılığı ve altınları. Thom ve Juilin de çekinmedi.</p>

    <p>“Rendra,” dedi Nynaeve sessizce. “Burada fakirlere yardım edenler var mı? İşe yarayacaksa, epey altın bulabilirim.”</p>

    <p>“Bayle’in aşevine bağışta bulunabilirsiniz,” diye yanıt verdi hancı, Domon’a gülümseyerek. “Adam bütün vergilerden kaçınıyor, ama kendi kendinden vergi kesiyor. Rüşvet olarak verdiği her krona karşılık fakirlere dağıtılacak çorba ve ekmek için iki kron veriyor. Hatta beni de bağış yapmaya ikna etti. Halbuki ben vergilerimi ödüyorum.”</p>

    <p>“Vergilerden az,” diye mırıldandı Domon, kendini savunurcasına omuzlarını kaldırarak. “İyi kâr ediyorum. Talih beni dürtüklesin, bu doğru.”</p>

    <p>“İnsanlara yardım etmeyi sevdiğini bilmek güzel, Domon Efendi,” dedi Nynaeve. Rendra ve hizmetkârlar gittikten sonra. Thom ve Juilin gerçekten gidip gitmediklerini görmek için kalktılar. Thom yarı eğilerek selam verdi ve Juilin’in kapıyı açmasına izin verdi; dışarıdaki koridor boştu. Nynaeve sözlerine devam etti. “Senin yardımına ihtiyacımız olabilir.”</p>

    <p>Illian’ın çatal bıçağı bir parça kuzu keserken durdu. “Nasıl?” diye sordu kuşkuyla.</p>

    <p>“Tam olarak bilmiyorum, Domon Efendi. Gemilerin var. Adamların da olmalı. Gözlere ve kulaklara ihtiyacımız olabilir. Kara Ajah’tan bazıları Tanchico’da olabilir ve eğer öyleyse onları bulmalıyız.” Nynaeve sıradışı bir şey söylememiş gibi ağzına bir çatal dolusu fasulye götürdü. Son zamanlarda Kara Ajah’tan herkese bahsediyor gibiydi.</p>

    <p>Domon, ağzı açık bakakaldı, sonra sandalyelerine yerleşen Thom ve Juilin’e inanmazlık içinde baktı. Adamlar başlarını sallayınca tabağını kenara itti ve başını kollarının üzerine dayadı. Nynaeve’in ağzının nasıl gerildiğine bakarak, neredeyse bir yumruk kazanacaktı ve öyle olsa Elayne kadını suçlayamazdı. Neden sözlerini adamların doğrulamasına ihtiyaç duymuştu ki?</p>

    <p>Domon sonunda kendine geldi. “Her şey yeniden olacak. Falme’deki gibi. Belki toplanıp gitme zamanı gelmiştir. Sahip olduğum gemileri Illian’a götürsem orada da zengin bir adam olurum.”</p>

    <p>“Illian’ı hoş bulacağından kuşkuluyum,” dedi Nynaeve ona sert bir sesle. “Artık oraya, açık açık olmasa da Sammael’in hükmettiğini anlıyorum. Terkedilmişlerden biri altında servetinin zevkini çıkaramayabilirsin.” Domon’un gözleri yerinden fırladı, ama o sözlerine devam etti. “Artık güvenli yer kalmadı. Bir tavşan gibi kaçabilirsin, ama saklanamazsın. Bir erkek gibi savaşmak için elinden geleni yapmak daha iyi değil mi?”</p>

    <p>Nynaeve çok sert davranıyordu; insanları hep zorlardı. Elayne gülümsedi ve eğilip elini Domon’un eline koydu. “Seni korkutmak istemiyoruz Domon Efendi, ama gerçekten yardımına ihtiyacımız olabilir. Cesur bir adam olduğunu biliyorum, yoksa Falme’de bizi o kadar beklemezdin. Çok minnettar oluruz.”</p>

    <p>“Bu işi çok iyi yapıyorsunuz,” diye mırıldandı Domon. “Biriniz üvendire ile, diğeriniz kraliçenin balı ile. Ah, pekâlâ. Elimden geldiğince yardım ederim. Ama Falme’dekiler yeniden olursa kalacağıma söz veremem.”</p>

    <p>Yemeklerini yerken, Thom ve Juilin adamı Tanchico hakkında detaylı olarak sorguladılar. En azından, Juilin bunu detaylı olarak yaptı, Thom’a, hırsızlar, yankesiciler ve soyguncuların hangi bölgelerde dolaştığı, hangi şarapevlerini kullandığı, çalıntı malları kimin aldığı gibi sorular sordu. Hırsız avcısı bu tür insanların bir şehirde neler olup bittiğini yetkililerden daha iyi bildiğini söyledi. Illianlı ile doğrudan konuşmak istemiyor gibiydi ve Domon Tearlının Thom’a sorduğu soruları yanıtlarken hep hıhlıyordu. Sorular Thom tarafından sorulmadan yanıt vermiyordu. Thom’un kendi soruları hiç mantıklı gelmiyordu, en azından bir âşığın soracağı sorular olarak. Asiller, hizipler, kimin kiminle ittifak kurduğu, kimin muhalefet ettiği, kimlerin neleri hedeflediği, eylemlerinin sonuçları, sonuçların sözde istedikleri şeyden farklı olup olmadığı hakkında sorular sordu. <em>Dalgadansözü</em>’ndeki sohbetlerinden sonra, hiç de Elayne’in ondan beklediği sorular değil. Kızla konuşmaya gönüllü olmuştu –bundan zevk alır gibiydi–, ama bir şekilde ne zaman Elayne adamın geçmişi hakkında bir şey öğrenebileceğini düşünse, adam onu kızdırıp göndermeyi başarıyordu. Domon Thom’a daha hevesle yanıt veriyordu. Ama her durumda, Tanchico’yu çok iyi biliyormuş gibiydi, hem lordlarını ve memurlarını, hem de karanlık kesimlerini; adam konuştukça, bu ikisi arasında pek az fark var gibi gelmeye başlamıştı.</p>

    <p>İki adam, kaçakçının tüm anlatacaklarını tükettiği zaman Nynaeve Rendra’yı çağırdı, kalem, mürekkep ve kâğıt istedi ve Kara Aes Sedailerin her birinin tariflerini yazdı. Domon, kâğıtları bir eliyle dikkatle tutarken huzursuzca kaşlarını çattı, sanki kâğıt değil kadınların kendisiydi onlar, ama elindeki adamların gözlerini açık tutmasını sağlayacağı konusunda söz verdi. Nynaeve ona çok dikkatli olmasını hatırlattığı zaman, kendi kılıcı ile kendisini şişlememesi söylenmiş gibi güldü.</p>

    <p>Juilin, açık renk değneğini çevirerek ve hırsızlarla, hırsızlardan faydalanarak yaşayanları bulmak için en iyi zamanın gece olduğunu söyleyerek Domon’un peşinden çıktı. Nynaeve biraz uzanmak için odasına –<em>onun</em> odasına– çekileceğini bildirdi. Biraz rahatsız görünüyordu ve Elayne sebebini aniden anladı. Nynaeve, <em>Dalgadansözü</em>’nün <em>sallanmasına</em> alışmaya başlamıştı; şimdi de yerin sallanmaması ile sorun yaşıyordu. Kadının midesi hoş bir yoldaş değildi.</p>

    <p>Elayne, Thom’un peşinden salona gitti. Thom, Rendra’ya gösteri yapacağına söz vermişti. Şaşırtıcı şekilde, Elayne boş bir masada sıra buldu ve soğuk bakışları aniden oraya oturmak isteyen adamları uzak tutmaya yetti. Rendra ona bir gümüş kadeh dolusu şarap getirdi. Elayne, Thom’un arp çalmasını dinlerken ve “Yazın İlk Gülü” ve “Söğütleri Sallayan Rüzgâr” ile “Tek Bir Çizme” ve “Yaşlı Gri Kaz” gibi komik şarkılar söylerken, şarabını yudumladı. Âşığın dinleyicileri değer bilirdi, alkışlamak yerine masalara vurdular. Bir süre sonra Elayne de kendi masasına vurmaya başladı. Daha şarabının yarısını bile içmemişti, ama yakışıklı ve genç bir hizmetkâr ona gülümseyerek kadehi doldurmuştu. Her şey tuhaf şekilde heyecan vericiydi. Bütün hayatı boyunca bir hanın salonunda yarım düzine kezden fazla bulunmamıştı ve asla şarap içip diğer insanlar gibi eğlenmemişti.</p>

    <p>Thom, rengârenk yamalarıyla pelerinini savurarak hikâyeler anlattı... “Mara ve Üç Aptal Kral” ve Bilge Danışman Anla hakkında pek çok öykü... ve <em>Büyük Boru Avı</em>’ndan uzun bölümler tekrarladı. Öyle anlattı ki, salonda atlar sıçrar, borular ötermiş gibi gelmeye başladı ve erkeklerle kadınlar savaştılar, âşık oldular ve öldüler. Gece ilerlerken şarkı söyledi, anlattı, ancak zaman zaman bir yudum şarapla boğazını ıslatmak için durdu ve müşteriler daha fazlası için tezahürat yaptılar. Santur çalan kadın çalgısını dizlerine koymuş, bir köşede oturuyordu ve yüzünde ekşi bir ifade vardı. İnsanlar sık sık Thom’a bozuk para atıyordu –küçük bir oğlanı onları toplamakla görevlendirmişti. Büyük olasılıkla kadının müziği için bu kadar harcamamışlardı.</p>

    <p>Hepsi Thom’un hoşuna gidiyor gibiydi. Arp ve özellikle de hikâyeler. Eh, adam bir âşıktı, ama bundan daha fazlasıymış gibi görünüyordu. Elayne, adamın <em>Büyük Av</em>’ı anlatmasını daha önce dinlediğinden emindi, fakat Sade değil, Yüksek Anlatım’da. Bu nasıl olabilirdi? O yalnızca basit bir âşıktı.</p>

    <p>Sonunda, gecenin geç saatlerinde Thom pelerinini son kez savurarak eğildi ve masalar dövülürken merdivene yöneldi. Elayne de kendi masasını herkes kadar şiddetle dövüyordu.</p>

    <p>Takip etmek için doğrulurken kaydı ve hızla yerine oturdu. Gümüş şarap kadehine kaşlarını çattı. Kesinlikle çok az içmişti. Bir sebepten, başı dönüyordu. Evet. İnsanın içini eriten kahverengi gözleri olan o yakışıklı genç adam kupasını tekrar doldurmuştu... kaç kez? Fark etmezdi. O asla bir kadehten fazla şarap içmezdi. Asla. <em>Dalgadansözü</em>’nden inmesi, karada olması yüzündendi. Nynaeve gibi tepki veriyordu. O kadar.</p>

    <p>Dikkatle ayağa kalkarak –ve tatlı delikanlının yardım önerilerini reddederek–, sallanmasına rağmen merdiveni tırmanmayı başardı. Onun ve Nynaeve’in odasının bulunduğu ikinci katta durmadı. Üçüncü kata çıktı ve Thom’un kapısını çaldı. Adam yavaşça açtı ve kuşkuyla dışarı baktı. Elinde bir hançer var gibiydi ve sonra hançer yok oldu. Tuhaf. Elayne adamın uzun, beyaz bıyıklarından birini yakaladı.</p>

    <p>“Hatırlıyorum,” dedi. Dili doğru düzgün çıkmıyor gibiydi. Sözcükler... peltek geliyordu. “Dizine oturup bıyıklarını çekerdim...” Göstermek için çekiştirdi ve adam irkildi. “...ve annem omzunun üzerinden eğilip bana gülerdi.”</p>

    <p>“Bence en iyisi odana gitmen,” dedi Thom, kızın elinden kurtulmaya çalışarak. “Bence biraz uyumalısın.”</p>

    <p>Kız bırakmayı reddetti. Aslında, adamı odaya ittirmiş gibiydi. Bıyığından tutarak. “Annem de dizine otururdu. Gördüm. Hatırlıyorum.”</p>

    <p>“Uykuya ihtiyacın var, Elayne. Sabah çok daha iyi hissedeceksin.” Bıyığını kızın elinden kurtarmayı başardı ve onu kapıya ittirecek oldu, ama kız arkasına dolandı. Yatağın direkleri yoktu. Tutunabileceği direkler olsa belki oda öne arkaya yatmayı bırakırdı.</p>

    <p>“Annemin neden senin dizine oturduğunu bilmek istiyorum.” Thom geriledi ve Elayne yine bıyığa uzandığını fark etti. “Sen bir âşıksın. Annem bir âşığın dizine oturmazdı.”</p>

    <p>“Yatağına git, çocuğum.”</p>

    <p>“Ben çocuk <em>değilim!</em>” Öfkeyle ayağını yere vurdu ve düşecek oldu. Yer göründüğünden daha alçaktı. “Çocuk değilim. Bana söyleyeceksin. Hemen!”</p>

    <p>Thom içini çekti ve başını iki yana salladı. Sonunda katı bir ses tonuyla konuştu, “Hep bir âşık değildim. Bir zamanlar bir ozandım. Bir saray ozanı. Tesadüfe bak ki, Caemlyn’de. Kraliçe Morgase’in ozanı. Sen küçüktün. Her şeyi yanlış hatırlıyorsun, o kadar.”</p>

    <p>“Sen onun sevgilisiydin, değil mi?” Adamın gözlerini kaçırması yeterliydi. “Öyleydin! Gareth Bryne’ı hep biliyordum. En azından tahmin etmiştim. Ama hep onunla evlenmesini umut ederim. Gareth Bryne ve sen, şimdi de Mat’in annemin buzağı gözleriyle baktığını söylediği bu Lord Gaebril ve... Kaç tane daha? Kaç tane? Gördüğü her erkeği yatağına düşürmeye çalışan Berelain’den ne farkı var? Hiç farkı yok...” Görüş alanı titredi ve başı çınladı. Thom’dan tokat yediğini fark etmesi biraz zaman aldı. <em>Tokat!</em> Adamın sallanmamasını dileyerek sırtını dikleştirdi. “Buna nasıl cüret edersin? Ben Andor’un Kız-Veliahtı’yım ve asla bu tür...”</p>

    <p>“Bir tulum dolusu şarap içmiş, sinir krizi geçiren küçük bir kızsın,” diye terslendi adam. “Sarhoş ya da ayık, Morgase hakkında bir daha öyle bir şey söylediğini duyarsam, sen yönlendiremeden seni dizimin üzerine yatırırım! Morgase iyi bir kadındır, olabilecek en iyi kadın!”</p>

    <p>“Öyle mi?” Elayne’in sesi titriyordu, ağladığını fark etti. “O zaman neden?.. Neden?..” Bir şekilde yüzünü adamı ceketine gömmüştü ve Thom saçlarını okşuyordu.</p>

    <p>“Çünkü kraliçelik yalnız bir iştir,” dedi yumuşak sesle. “Çünkü bir kraliçeye cezbedilen erkeklerin çoğu güç görür, bir kadın değil. Ben bir kadın gördüm ve o bunu biliyordu. Sanırım Bryne’da onda aynı şeyi gördü ve bu Gaebril de. Anlamak zorundasın, çocuğum. Herkes hayatında birini ister, onları sevecek birini, sevecekleri birini. Bir kraliçe bile.”</p>

    <p>“Neden ayrıldın?” diye mırıldandı Elayne adamın göğsüne. “Beni güldürürdün. Bunu hatırlıyorum. Onu da güldürürdün. Ve beni omuzlarına bindirirdin.”</p>

    <p>“Uzun hikâye.” Thom acıyla içini çekti. “Sana başka zaman anlatırım. Sorarsan. Şansımız varsa, sabaha bütün bunları unutmuş olursun. Artık yatağa gitme vakti, Elayne.”</p>

    <p>Onu kapıya götürdü ve kız bu fırsatı kullanarak bıyığını yine çekti. “Böyle işte,” dedi tatminle. “İşte böyle çekerdim.”</p>

    <p>“Evet, çekerdin. Merdiveni tek başına inebilir misin?”</p>

    <p>“Elbette inerim.” Adama mağrur bir bakış fırlattı, ama bunun üzerine Thom onu koridorda takip etmeye daha da hazır göründü. Ona ihtiyacı olmadığını kanıtlamak için merdivenin başına kadar –dikkatle– yürüdü. İnmeye başladığında Thom hâlâ kapısından endişe içinde onu izliyordu.</p>

    <p>Şansı vardı ki, adamın görüş alanından çıkana kadar sendelemedi, ama odanın kapısına kadar gidip geri dönmek zorunda kaldı. O elma jölesinde yanlış bir şey olmalıydı; o kadar çok yememesi gerektiğini zaten biliyordu. Lini hep derdi ki... Lini’nin ne dediğini hatırlayamıyordu, ama çok fazla tatlı yemek hakkındaydı.</p>

    <p>Odada iki lamba yanıyordu, biri yatağın yanındaki yuvarlak sehpada, diğeri tuğla şöminenin üzerindeki beyaz badanalı rafta. Nynaeve giyinik halde yatak örtüsünün üzerine uzanmıştı. Elayne dirseklerinin yayılmış olduğunu fark etti.</p>

    <p>Aklına gelen ilk şeyi söyledi. “Rand, benim deli olduğumu düşünüyor olmalı, Thom bir ozan ve Berelain benim annem falan değil.” Nynaeve ona tuhaf tuhaf baktı. “Bir sebepten başım dönüyor. Tatlı, kahverengi gözlü iyi bir delikanlı beni yukarı kata çıkarmayı önerdi.”</p>

    <p>“İddiaya girerim önermiştir,” dedi Nynaeve, sözcükleri ısırır gibi telaffuz ederek. Ayağa kalkarak kolunu Elayne’in omuzlarına doladı. “Biraz buraya gel. Görmen gerektiğini düşündüğüm bir şey var.” Görmek istediği, lavabonun yanındaki yedek su kovasıydı. “Burada. Bakabilmen için ikimiz de diz çökmeliyiz.”</p>

    <p>Elayne diz çöktü, ama kovada kendi yansıması dışında bir şey yoktu. Neden o şekilde sırıttığını merak etti. Sonra Nynaeve’in eli ensesine gitti ve kafası suya daldı.</p>

    <p>Ellerini sallayarak doğrulmaya çalıştı, ama Nynaeve’in kolu demir çubuk gibiydi. Suyun altında nefesinizi tutmanız gerekirdi. Elayne öyle olduğunu biliyordu. Ama nasıl yapacağını hatırlayamıyordu. Tek yapabildiği, kollarını sallamak, guruldamak ve boğulmaktı.</p>

    <p>Nynaeve onu kaldırdı, sular yüzünden akıyor, ciğerlerini dolduruyordu. “Ne cüretle... yaparsın,” diye inledi. “Ben... Andor’un...” Başı bir şapırtıyla yeniden dalarken bir feryat koparmayı başardı. İki eliyle kovayı yakalamanın bir faydası olmuyordu. Ayağını yere vurmanın faydası yoktu. Boğulacaktı. Nynaeve onu boğacaktı.</p>

    <p>Bir Çağ gibi gelen süreden sonra yine doğruldu. Yüzüne ıslak saç tutamları yapışmıştı. “Sanırım,” dedi bulabildiği en düzgün sesle, “kusacağım.”</p>

    <p>Nynaeve, tam zamanında iri, beyaz lavaboyu masasının üzerinden aldı ve Elayne hayatı boyunca yediği her şeyi kusarken onun başını tuttu. Bir sene sonra –eh, en azından saatler sonra; o kadar uzun gelmişti– Nynaeve yüzünü yıkıyor, ağzını siliyor, ellerini ve bileklerini ıslatıyordu. Ama sesinde tek damla iyilik yoktu.</p>

    <p>“Bunu nasıl yapabildin? Ruhunu kim ele geçirdi? Aptal bir adamın ayakta duramayacak kadar içmesini beklerim, ama sen! Hem de bu gece.”</p>

    <p>“Yalnızca bir kadeh içtim,” diye mırıldandı Elayne. O genç adamın devamlı doldurmasına rağmen, ikiden fazla olamazdı. Kesinlikle hayır.</p>

    <p>“Sürahi boyunda bir kadeh herhalde,” Nynaeve doğrulmasına yardım ederken burnunu çekti. “Uyanık kalabilir misin? Egwene’i arayacağım ve beni uyandıracak biri olmadan <em>Tel’aran’rhiod</em>’dan çıkabileceğime hâlâ güvenmiyorum.”</p>

    <p>Elayne ona gözlerini kırpıştırdı. Görüşmeleri sırasında Taşın Yüreği’nden aniden kaybolduğu geceden beri Egwene’i her gece aramışlardı. Başarısızlıkla. “Uyanık kalmak mı? Nynaeve, bakma sırası bende. Bunu benim yapmam daha iyi olur. Öfkelenmediğin zaman yönlendiremediğini biliyorsun ve...” Diğer kadının <em>saidar</em>’ın parıltısına sarınmış olduğunu gördü. Ve bir süredir öyle olması gerektiğini düşündü. Başı yün dolu gibi geliyordu; düşüncelerin onu delip geçmesi gerekiyordu. Gerçek Kaynak’ı bile zar zor sezebiliyordu. “Belki de senin gitmen en iyisi. Uyanık kalabilirim.”</p>

    <p>Nynaeve ona kaşlarını çattı, ama sonunda başını salladı. Elayne onun soyunmasına yardım etmeye çalıştı, fakat küçük düğmelere gelince parmakları pek iyi işlemiyor gibiydi. Nynaeve kendi kendine homurdanarak kendi başına soyunmayı başardı. İç eteği içinde, çarpık taş yüzüğü boynuna asılı ipe, ağır, altın bir erkek yüzüğünün yanına geçirdi. Bu Lan’in yüzüğüydü; Nynaeve onu hep boynunda taşıyordu.</p>

    <p>Nynaeve uzanırken Elayne yatağın yanına alçak bir tahta tabure çekti. Uykusu vardı, fakat o taburenin üzerinde otururken uykuya dalmazdı. Sorun, yere düşmemeyi başarmak gibi görünüyordu. “Bir saat kadar süre sonra seni uyandırırım.” Nynaeve başını salladı, sonra iki eliyle yüzükleri kavrayarak gözlerini kapattı. Bir süre sonra nefesleri derinleşti.</p>

    <p class="paragraf">Taşın Yüreği çok boştu. Nynaeve büyük sütunların arasındaki loşluğa bakarak yerdeki taşların içinde pırıldayan <em>Callandor</em>’un çevresini dolaştı. Sonra, hâlâ iç eteği içinde olduğunu, deri sicimin iki yüzükle beraber boynunda asılı durduğunu fark etti. Kaşlarını çattı ve bir an sonra iyi, kahverengi yünden bir İki Nehir elbisesi ve sağlam ayakkabılar giyiyordu. Elayne ve Egwene bu tür şeyleri kolay buluyor gibiydi, ama onun için kolay değildi. <em>Tel’aran’rhiod</em>’a yaptığı önceki ziyaretlerde utanç verici anlar olmuştu, daha çok Lan hakkındaki gelişigüzel düşüncelerden sonra, ama bilinçli olarak giysi değiştirmek yoğunlaşma gerektiriyordu. Yalnızca bu... hatırlamak... ve elbisesi ipek oldu ve Rendra’nın peçesi kadar saydamdı. Berelain’i bile kızartırdı. Lan’in onu bu elbise içinde gördüğünü hayal eden Nynaeve’i de. Kahverengi yünü geri getirmek için çaba gerekti.</p>

    <p>Daha da kötüsü, öfke solmuştu... o aptal kız; çok fazla şarap içtiği zaman ne olacağını bilmiyor muydu? Daha önce hiç salona girmemiş miydi? Eh, muhtemelen hayır... ve Nynaeve’i ilgilendirdiği kadarıyla Gerçek Kaynak diye bir şey olmayabilirdi de. Belki de fark etmezdi. Huzursuzluk içinde, aynı noktada dönerek dev kızıltaş sütunlarından oluşan ormana baktı. Egwene’in burayı öyle aniden terk etmesine ne sebep olmuştu?</p>

    <p>Taş sessizdi, boş bir sessizlik. Kendi kulaklarında akan kanının sesini duyabiliyordu. Ama omuzlarının arası, biri tarafından izleniyormuş gibi karıncalanıyordu.</p>

    <p>“Egwene?” Bağırışı sütunların arasındaki sessizlikte yankılandı. “Egwene?” Hiçbir şey.</p>

    <p>Ellerini eteğine sürttüğü zaman elinde, bir ucunda kalın bir yumru olan boğum boğum bir sopa tutmakta olduğunu gördü. Pek de işe yarardı ya! Ama onu elinde kavradı. Bir kılıç daha faydalı olabilirdi –bir an sopa ışıldadı, yarı kılıç oldu–, ama Nynaeve nasıl kılıç kullanacağını bilmiyordu. Hüzünle kendi kendine güldü. Burada bir sopa da bir kılıç kadar faydalıydı ancak; ikisi de neredeyse faydasız. Tek gerçek savunma yönlendirmekti; o ve bir de kaçmak. Bu da o anda, Nynaeve’e tek seçenek bırakıyordu.</p>

    <p>Üzerindeki gözlerle, şimdi de kaçmak istiyordu, ama bu kadar çabuk pes etmeyecekti. Ama ne yapmalıydı ki? Egwene burada değildi. Kıraç’ta bir yerdeydi. Rhuidean, demişti Elayne. O da her neresiyse.</p>

    <p>Bir adım ile bir sonraki arasında aniden bir dağ yamacında buldu kendini. Sert bir güneş aşağıdaki vadinin ötesinde, çentik çentik dağların üzerinde doğuyor, havayı kupkuru kavuruyordu. Kıraç. Kıraç’taydı. Bir an güneş onu irkiltti, ama Kıraç o kadar doğudaydı ki, Tanchico’da daha geceyken orada şafak vakti olabilirdi. <em>Tel’aran’rhiod</em>’da bir fark yoktu zaten. Anlayabildiği kadarıyla gün ışığı ya da karanlığın gerçek dünyada ne olduğuyla bir ilgisi yoktu.</p>

    <p>Vadi hâlâ uzun, solgun gölgelerle kaplıydı, ama orada, aşağıda tuhaf bir sis yığını vardı ve güneş üzerine vurdukça azalıyor gibi görünmüyordu. Sisin içinde büyük kuleler yükseliyordu ve bazıları bitirilmemiş gibiydi. Bir şehir. Kıraç’ta mı?</p>

    <p>Gözlerini kıstığı zaman aşağıdaki vadide bir adam seçebiliyordu. Bir adam, ama uzaktan gördüğü tek şey pantolon ve parlak mavi ceket giydiği idi. Kesinlikle bir Aiel değil. Adam sisin kenarında yürüyordu ve zaman zaman durup sisi dürtüklüyordu. Nynaeve emin olamıyordu, ama her seferinde adamın elinin engellendiğini düşünüyordu. Belki de o sis değildi.</p>

    <p>“Buradan gitmelisin,” dedi bir kadın sesi telaşla. “O seni görürse ölürsün ya da daha kötüsü olur.”</p>

    <p>Nynaeve yerinde sıçradı, sopasını kaldırarak döndü ve neredeyse yamaçta dengesini kaybedecekti.</p>

    <p>Biraz yukarıda duran kadın kısa beyaz ceket ve kısa botların üzerinde toplanmış geniş, açık sarı pantolon giyiyordu. Pelerini kuru rüzgârla kabarıyordu. Nynaeve’in ağzından, inanmazlık içinde bir isim dökülmesine sebep olan kadının uzun, altın rengi saçları, girift örgüsü ve ellerindeki gümüş yay oldu.</p>

    <p><em>“Birgitte?”</em> Birgitte, yüz hikâyenin kahramanı ve onsuz dolaşmadığı gümüş yayı. Birgitte, Son Savaş’ta savaşmak üzere Valere Borusu’nun mezardan çağırabileceği ölü kahramanlardan biri. “Bu imkânsız. Sen kimsin?”</p>

    <p>“Zaman yok, kadın. O seni görmeden git.” Tek bir rahat hareketle belindeki sadaktan gümüş bir ok aldı, taktı ve kulağına kadar çekti. Gümüş ok başı doğrudan Nynaeve’in yüreğine doğrultulmuştu.</p>

    <p>Nynaeve kaçtı.</p>

    <p>Nasıl, emin değildi, ama Emond Meydanı’ndaki Çayır’da durmuş, bacaları ve kırmızı kiremit çatısı ile Badeçay Hanı’na bakıyordu. Çayır, Badeçay’ın kayaların arasından fışkırdığı yerde saz damlı kulübelerle çevriliydi. İki Nehir, Kıraç’ın epey batısında olmasına rağmen burada güneş yüksekti. Ama bulutsuz gökyüzüne rağmen, köyün üzerine derin bir gölge düşmüştü.</p>

    <p>Nynaeve, burada işlerin nasıl olduğunu merak etmek için ancak bir an bulabildi. Gözü bir hareket yakaladı, bir gümüş çakması ve Badeçay Suyu’nun arkasındaki, Ailys Candwin’in düzenli evinin köşesinde çöken bir kadın. Birgitte.</p>

    <p>Nynaeve tereddüt etmedi. Çayın hızla akan dar sularının üzerindeki köprülerden birine koştu. Ayakkabıları tahtaları dövdü. “Buraya gel,” diye bağırdı. “Geri dön ve bana yanıt ver! O kimdi? Burada dön, yoksa sana kahramanı gösteririm! Öyle bir yumruk atarım ki, harika bir macera yaşadığını sanırsın!” Ailys’in evinin köşesini dolandığı zaman Birgitte’i görmeyi pek beklemiyordu aslında. Ama asıl beklemediği sert topraklı yolun yüz adım ötesinde, siyah ceket içinde, koşan bir adam görmekti. Nefesi kesildi. Lan. Hayır, ama yüzünün şekli, gözleri aynıydı. Adam durdu ve yayını kaldırıp okunu attı. Ona. Nynaeve çığlık atarak kendini yana attı ve uyanmaya çalıştı.</p>

    <p class="paragraf">Nynaeve çığlık atarak iri iri açılmış gözlerle yatakta doğrulup otururken Elayne ayağa fırlayıp tabureyi devirdi.</p>

    <p>“Ne oldu, Nynaeve? Ne oldu?”</p>

    <p>Nynaeve titriyordu. “Lan’e benziyordu. Lan’e benziyordu ve beni öldürmeye çalıştı.” Titreyen elini sol koluna götürdü. Omzunun birkaç santim aşağısındaki sığ kesikten kan sızıyordu. “Sıçramasam yüreğime saplanacaktı.”</p>

    <p>Elayne yatağın kenarına oturarak kesiği inceledi. “Kötü değil. Temizleyip sararım.” Nasıl Şifa verileceğini bilmeyi diledi; bilmeden denemek daha kötü olabilirdi. Ama gerçekten de uzun bir sıyrıktan başka bir şey değildi. Başının jöle doluymuş gibi gelmesinden bahsetmeye bile gerek yoktu. Titreyen bir jöle. “Lan değildi. Sakin ol. Adam her kimdiyse, Lan değildi.”</p>

    <p>“Bunu biliyorum,” dedi Nynaeve ekşi ekşi. Aynı öfkeli sesle olan bitenleri anlattı. Emond Meydanı’nda ona ok atan adam ve Kıraç’taki adam; ikisinin aynı kişi olduğundan emin değildi. Birgitte tek başına yeterince inanılmazdı.</p>

    <p>“Emin misin?” diye sordu Elayne. “Birgitte?”</p>

    <p>Nynaeve içini çekti. “Emin olduğum tek şey Egwene’i bulamadığım. Ve oraya bu gece dönmeyeceğim.” Yumruğuyla kalçasına vurdu. “Nerede o? Başına ne geldi? O yaylı adamı bir daha görürsem... Ah, Işık!”</p>

    <p>Elayne bir an düşünmek zorunda kaldı; öyle uykusu vardı ki ve düşünceleri bulanıp duruyordu. “Bir dahaki buluşmamızda orada olmayabileceğini söyledi. Belki öyle telaşla gitmesinin sebebi budur. Neden gelemiyorsa... yani...” Çok mantıklı geliyordu, ama doğru düzgün anlatamıyordu.</p>

    <p>“Umarım öyledir,” dedi Nynaeve bitkinlik içinde. Elayne’e bakarak ekledi. “Sen yatağa gitsen iyi olacak. Devrilmek üzere görünüyorsun.”</p>

    <p>Elayne onun giysilerini çıkarmasına yardım etmesine minnettardı. Nynaeve’in kolunu sarmayı unutmadı, ama yatak o kadar davetkâr görünüyordu ki, başka hiçbir şey düşünemiyordu. Belki sabahleyin oda yatağın etrafında dönmeyi bırakırdı. Başını yastığa koyar koymaz uyudu.</p>

    <p>Sabah ölmüş olmayı diliyordu.</p>

    <p>Daha gökyüzü yeni aydınlanmıştı ve salon Elayne dışında boştu. Başını ellerine dayamış, Nynaeve’in hancıyı bulmaya gitmeden önce masaya bıraktığı fincana bakıyordu. Her nefes aldığında kokusunu hissediyordu; burnu büzülüp kapanmaya çalışıyordu. Başı ise... Başındaki hissi tarif etmek imkânsızdı. Biri onu kesip atmayı önerse, ona teşekkür ederdi.</p>

    <p>“Sen iyi misin?”</p>

    <p>Thom’un sesini duyunca irkildi ve inlemesini zor bastırdı.</p>

    <p>“Çok iyiyim, teşekkür ederim.” Konuşunca başı zonkluyordu. Adam kararsızca bıyıklarıyla oynadı. “Dün geceki hikâyelerin harikaydı, Thom. Hatırlayabildiklerim.” Bir şekilde kendine gülmeyi başardı. “Korkarım orada oturup seni dinlediğim dışında pek bir şey hatırlamıyorum. Bozuk elma jölesi yemişim anlaşılan.” Onca şarabı içtiğini itiraf edecek değildi; hâlâ ne kadar içtiğini bilmiyordu. Ya da adamın odasında kendini aptal yerine koyduğunu. Hele bunu hiç. Rahatlayarak bir sandalyeye oturmasına bakılırsa Thom ona inanmış gibiydi.</p>

    <p>Nynaeve elinde ıslak bir bezle belirdi ve oturdu. Korkunç kokan fincanı daha yakına ittirdi. Elayne bezi minnetle alnına bastırdı.</p>

    <p>“Bu sabah Sandar Efendi’yi gören oldu mu?” diye sordu Nynaeve.</p>

    <p>“Odamızda uyumadı,” diye yanıt verdi Thom. “Ki yatağın büyüklüğüne bakarak buna şükretmeliyim.”</p>

    <p>Sözcükler çağırmış gibi Juilin ön kapından girdi. Yüzü bitkindi ve dar ceketi kırışmıştı. Sol gözünün altında bir bere vardı ve normalde kafasına yatan kısa, siyah saçları parmaklarıyla kabaca taranmış gibi görünüyordu, ama aralarına katılırken gülümsedi. “Bu şehirdeki hırsızlar sazlıklardaki balıklar kadar çok ve bir kadeh bir şey ısmarlarsanız konuşuyorlar. Sol kulağının üzerinde beyaz bir saç tutamı olan bir kadın gördüğünü iddia eden iki adamla konuştum. Sanırım birine inanıyorum.”</p>

    <p>“Demek buradalar,” dedi Elayne, ama Nynaeve başını iki yana salladı.</p>

    <p>“Belki. Birden fazla kadında sol kulağın üzerinde beyaz saç tutamı olabilir.”</p>

    <p>“Kaç yaşlarında olduğunu bilemiyordu,” dedi Juilin, esnemesini eliyle örterek. “Yaşsız görünüyordu,” dedi. “Belki de Aes Sedai olduğunu söyleyerek espri yaptı.”</p>

    <p>“Çok hızlı gidiyorsun,” dedi Nynaeve gergin bir sesle. “Hepsini tepemize indirirsen bize hiçbir faydan olmaz.”</p>

    <p>Juilin kıpkırmızı kesildi. “Dikkatli oluyorum. Liandrin’in beni bir daha eline geçirmesini istediğim yok. Soru sormuyorum; konuşuyorum. Eskiden bildiğim kadınlardan. İki adam o beyaz tutamı yuttu ve ikisi de ucuz bira üzerinde yapılmış aylak sohbetlerden fazlası olduğunu bilmiyordu. Bu gece ağıma bir tane daha yüzebilir, ama bu sefer belki Cairhien’den, çok iri gözleri olan narin bir kadın olur.” Bu, Temaile Kinderode idi. “Parça parça, görüldükleri yerleri daraltacağım, sonunda nerede olduklarını bileceğim.”</p>

    <p>“Ya da ben bileceğim.” Thom bu çok daha olasıymış gibi konuşmuştu. “Hırsızlardan çok asiller ve politikacılarla ilişki içinde değiller midir? Bu şehirde bir lord normalde yapmadığı bir şey yapmaya başlar ve beni kendisine çeker.”</p>

    <p>İki adam birbirlerini süzdüler. Elayne bir an sonra birinin güreşmeyi önereceğini düşünmeye başladı. Erkekler. İlk önce Juilin ve Domon, şimdi de Juilin ve Thom. Büyük olasılıkla tamam olsun diye Thom ve Domon yumruk yumruğa dövüşürlerdi. Erkekler. Bulabildiği tek yorum buydu.</p>

    <p>“Belki Elayne ve ben sizsiz başarırız,” dedi Nynaeve kuru kuru. “Bugün biz aramaya başlayacağız.” Gözleri Elayne’e kısaca kaydı. “En azından ben başlayacağım. Elayne daha... yolculuğun etkilerini üzerinden atamadı.”</p>

    <p>Elayne bezi dikkatle kenara koyarak iki eliyle önündeki fincanı kaldırdı. Yoğun, gri yeşil sıvının tadı kokusundan da kötüydü. Ürpererek yutkunmaya çalıştı. Sıvı midesine indiği zaman, bir an şiddetli rüzgârda dalgalanan pelerin gibi hissetti. “İki çift göz bir çiftten daha iyi görür,” dedi Nynaeve’e, boş fincanı bir tıkırtıyla masaya koyarak.</p>

    <p>“Yüz çift daha da iyi görür,” dedi Juilin telaşla. “Ve eğer o Illianlı yılanbalığı gerçekten adamlarını gönderirse, en azından hırsızlar ve yankesiciler arasında o kadar adamımız olur.”</p>

    <p>“Ben... biz... bu kadınları buluruz. Eğer bulunabilirlerse,” dedi Thom. “Sizin handan çıkmanıza gerek yok. Liandrin burada olmasa bile bu şehir tehlikeli bir his veriyor.”</p>

    <p>“Dahası,” diye ekledi Juilin, “buradaysalar ikinizi tanıyorlar. Yüzlerinizi biliyorlar. Handa, gözlerden uzak kalmanız çok daha iyi.”</p>

    <p>Elayne şaşkın şaşkın bakakaldı. Bir an önce birbirleriyle bakışma yarışı yapıyorlardı ve şimdi omuz omuza vermişlerdi. Nynaeve adamların sorun yaratması konusunda haklı çıkmıştı. Eh, Andor’un Kız-Veliahtı Juilin Sandar Efendi ile Thom Merrilin Efendi’nin arkasında saklanmayacaktı. Onlara aynen böyle söylemek için ağzını açtı, ama Nynaeve önce konuştu.</p>

    <p>“Haklısınız,” dedi sakin sakin. Elayne inanmazlık içinde ona baktı; Thom ve Juilin de şaşırmış gibiydiler ve aynı zamanda tiksinti verici şekilde tatmin olmuş görünüyorlardı. “Bizi tanıyorlar,” diye devam etti Nynaeve. “Bu sabah bu konuyu hallettim, sanırım. Ah, Rendra Hanım da kahvaltımızla geldi.” Thom ve Juilin huzursuz huzursuz kaşlarını çattılar, ama hancı peçesinin arkasından onlara gülümserken bir şey diyemediler.</p>

    <p>“Senden istediklerim?” dedi Nynaeve, kadın önüne bir tas ballı lapa koyarken.</p>

    <p>“Ah, evet. Üzerinize uyacak giysiler bulmak sorun olmayacak. Ve saçlar... çok harika saçlarınız var; çok uzun... yapmak fazla zaman almaz.” Kendi altın sarısı örgülerini elledi.</p>

    <p>Thom ve Juilin’in yüzleri Elayne’in gülümsemesine sebep oldu. Tartışmaya hazır olabilirlerdi; görmezden gelinmeye karşı savunmaları yoktu. Başı daha iyiydi; Nynaeve’in pis kokulu karışımı işe yaramış gibiydi. Nynaeve ve Rendra maliyetleri, kesimi ve kumaşı konuşurken –Rendra kendi açık yeşil, dar elbisesinin aynısını öneriyordu; Nynaeve karşı çıkıyordu, ama kararsız gibiydi–, Elayne ağzındaki tadı gidermek için lapadan bir kaşık aldı. Bu aklına aç olduğunu getirdi.</p>

    <p>Henüz hiçbirinin bahsetmediği bir sorun vardı; Thom ve Juilin’in henüz bilmediği bir sorun. Kara Ajahlar Tanchico’da ise, Rand’ı tehlikeye atan şey her ne ise, o da Tanchico’daydı. Onu kendi Güç’ü ile bağlayabilecek bir şey. Liandrin ve diğerlerini bulmak yeterli değildi. O şeyi de bulmak zorundaydılar. Aniden yeni açılan iştahı tamamen kapandı.</p>
  </div>
</body>
</html>
