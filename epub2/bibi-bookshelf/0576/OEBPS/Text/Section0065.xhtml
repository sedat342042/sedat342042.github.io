<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gölge Yükseliyor</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="57. Üç Kat Topraklar’da Bir Kırılış">57<br />
    Üç Kat Topraklar’da Bir Kırılış</h1>

    <p>Akşam güneşi Kıraç’ı kavuruyor, kuzeyde, önlerindeki dağların üzerine gölgeler düşüyordu. Kuru tepeler Jeade’en’in toynaklarının altında çatlamış kilden bir okyanusun yükselip alçalan dalgaları gibi geçiyor, kilometreler geriye doğru yuvarlanıyordu. Görüş alanına girdikleri önceki günden bu yana Rand’ın gözleri dağlardaydı. Hiçbirinin zirvesinde kar yoktu, değil Dünyanın Omurgası, Puslu Dağlar kadar bile yüksek değillerdi, ama kahverengi ve gri taştan, bazı yerlerde sarı kırmızı çizgili, diş diş kayalar çevreye öyle saçılmıştı ki, insanın buradan geçmeyi deneyeceğine Ejderduvarı’nı yaya aşmaya çalışmayı tercih edeceği geliyordu. İçini çekerek eyerine yerleşti ve kırmızı ceketin üzerine taktığı <em>shoufa</em>’yı düzeltti. Alcair Dal o dağlardaydı. Kısa süre sonra bir tür son yaşanacaktı ya da belki bir başlangıç. Belki ikisi birden. Kısa süre sonra, belki.</p>

    <p>Sarı saçlı Adelin benekli aygırın önünde rahatça yürüyordu, güneşle esmerleşmiş dokuz <em>Far Dareis Mai</em> daha çevresinde geniş bir halka oluşturmuştu, hepsinin elinde mızraklar ve kalkanlar, sırtlarında çanta içinde yaylar vardı ve kara peçeleri kaldırılmaya hazır, göğüslerine sarkıyordu. Rand’ın şeref kıtası. Aieller öyle demiyordu, ama Kızlar Alcair Dal’a Rand’ın şerefi için geliyordu. O kadar çok fark ve Rand daha gördüklerinin yarısının ne olduğunu bile bilmiyordu.</p>

    <p>Örneğin Aviendha’nın Kızlara, Kızların ona karşı davranışları. Çoğu zaman, şimdi olduğu gibi kollarını omuzlarına sardığı şalın içinde kavuşturarak atının yanında yürüyordu; siyah şalının altındaki yeşil gözleri ilerideki dağlara dikilmişti. Kızlarla, bir iki kelime dışında nadiren konuşuyordu, ama tuhaflık bu değildi. Kolları kavuşturulmuş; işin özünde bu vardı. Kızlar fildişi bileziği taktığını biliyorlardı, ama görmezlikten geliyorlardı; kız bileziği çıkarmıyordu, ama Mızrağın Kızları’ndan birinin baktığını sandığı zaman bileğini gizliyordu.</p>

    <p><em>Senin topluluğun yok,</em> demişti Adelin Rand’a, Rand kendisine Mızrağın Kızları’ndan başka birilerinin eşlik edebileceğini söylediği zaman. Her klan ve boy şefi, şef olmadan önce ait olduğu topluluk eşliğinde gelecekti. <em>Senin topluluğun yok, ama annen Mızrağın Kızları’ndandı.</em> Sarı saçlı kadın ve diğer dokuzu, Lian’ın çatısının giriş holünden birkaç adım uzaktayken Aviendha’ya bakmamıştı; bilinçli olarak bakmamışlardı. <em>Sayısız sene boyunca mızraktan vazgeçmeyen Kızlar bebeklerini, başka kadınlara verilmek üzere Bilgelere teslim etti. Hiçbiri bebeğin nereye gittiğini, hatta kız mı, erkek mi olduğunu bilmedi. Şimdi bir Kız’ın oğlu bize döndü ve onu tanıyoruz. Senin şerefin için Alcair Dal’a gideceğiz, Chumai Taardadlarından Shaiel’in oğlu.</em> Yüzü öyle kararlıydı ki –Aviendha da dahil, hepsinin yüzü öyleydi–, Rand reddederse mızrak dansı teklif edeceklerini sanmıştı.</p>

    <p>Kabul ettiği zaman yine o “Şerefi hatırla” törenini yapmışlardı, ama bu sefer <em>zemai</em>’den yapılan <em>oosquai</em> adındaki içki ile. Kızların her biriyle, küçük, gümüş bir kadehi dibine kadar içmek zorunda kalmıştı. On Kız; on küçük kadeh. Sıvı kahverengimsi suya benziyordu, tadı da öyle gibiydi... ve çifte damıtılmış brendiden daha sertti. Sonra, Rand düz yürümeyi başaramamıştı ve Kızlar itirazlarına aldırmadan, ona gülerek Rand’ı yatağa götürmüştü. Bir yandan da öyle fena gıdıklamışlardı ki Rand gülmekten nefes alamaz olmuştu. Aviendha dışında hepsi. Kız uzaklaştığından değil; taş gibi boş bir suratla kalmış ve her şeyi izlemişti. Adelin ve diğerleri sonunda onu örtüp gittiği zaman Aviendha kapının yanında oturmuş, siyah, ağır eteklerini yaymış, Rand uyuyana kadar onu taş gibi izlemişti. Rand uyandığı zaman kız hâlâ oradaydı, hâlâ izliyordu. Ve Kızlar, <em>oosquai</em> ve olaylar hakkında konuşmayı reddetmişti; kızı ilgilendirdiği kadarıyla, hiçbiri olmamış da olabilirdi. Mızrağın Kızları da bu kadar ağzı sıkı mı davranırdı, bilemiyordu; nasıl on kadının yüzüne bakıp, neden onu sarhoş ettiklerini, giysilerini çıkarıp yatırmayı oyun haline getirdiklerini sorabilirdi ki?</p>

    <p>Pek çok farklılık ve anlayabildiği kadarıyla mantıklı gelen pek azı ve hangisinin ayağına dolanacağını ve tüm planlarını mahvedeceğini bilmenin imkânı yok. Ama beklemeye cesaret edemezdi. Omzunun üzerinden arkaya baktı. Olan olmuştu. <em>Daha neler olacağını kim bilebilir?</em></p>

    <p>Çok arkada, Taardadlar onu takip ediyordu. Yalnızca Dokuz Vadi Taardadları ve Jindolar değil, aynı zamanda Midailer, Dört Taşlar, Chumailer, Kanlı Sular ve daha fazlası çerçilerin sallanan arabalarının ve Bilgelerin çevresinde geniş sıralar oluşturmuş, keşif kollarının ve uzakkoşucularının arasında üç kilometre kadar uzanıyorlardı. Her gün Rhuarc’ın ilk gün gönderdiği koşuculara yanıt olarak daha fazlası geliyordu, oradan yüz erkek ve Kız, buradan üç yüz beş yüz, her boyun büyüklüğüne ve her mezranın güvenliği için ne kadar kalmasının gerektiğine göre değişiyordu.</p>

    <p>Uzakta, güneyde ve batıda bir başka topluluk toz bulutları kaldırarak, koşarak yaklaşıyorlardı; belki Alcair Dal’a giden bir başka klana bağlıydılar, ama Rand öyle olduğunu sanmıyordu. Daha boyların üçte ikisi gelmemişti, ama arkasında on beş bin kadar Taardad Aiel’i olduğunu tahmin ediyordu. Hareket halinde ve hâlâ büyümekte olan bir ordu. Tüm geleneklere aykırı olarak, şefler toplantısına gelen neredeyse tam bir klan.</p>

    <p>Aniden Jeade’en bir yükseltinin zirvesine ulaştı ve aşağıdaki uzun, geniş boşlukta toplantı için düzenlenen panayır görüldü. Ötedeki tepelerde daha önce gelmiş klan ve boy şeflerinin kampları uzanıyordu.</p>

    <p>Geniş aralıklı alçak, duvarsız, iki yüz üç yüz çadırın arasına, altında durulabilecek kadar yüksek, gölgesinde, battaniye üzerinde parlak cilalı çömleklerden daha da parlak halılara, gümüş ve altın takılara, her tür malın sergilendiği tenteler kurulmuştu. Daha çok Aiel işleri vardı, ama Kıraç’ın ötelerinden mallar, belki doğudan, uzaklardan gelmiş ipek ve fildişi de bulunabilirdi. Kimse alışveriş yapmıyor gibiydi; görünürdeki pek az erkek ve kadın, genellikle yalnız başına bir ya da diğer tentenin altında oturuyordu.</p>

    <p>Tepelerde, panayırın çevresine dağılmış beş kamp arasında dördü aynı ölçüde boş görünüyordu, bin kadar kişi için kurulmuş çadırların arasında yalnızca birkaç düzine adam ya da Kız dolanıyordu. Beşinci kamp diğerlerinin iki katı kadar yer kaplıyordu ve yüzlerce insan görülebiliyordu, muhtemelen çadırların içinde o kadar daha vardı.</p>

    <p>Rhuarc on <em>Aethan Dor,</em> yani Kızıl Kalkan ile Rand’ın peşinden tepeyi tırmanıyordu. Ardından on <em>Tain Shari,</em> yani Gerçek Kan ile Heirn ve mızrakları, kalkanları, yayları ve sadakları ile kırktan fazla boy şefi ve şeref eşlikçileri geliyordu. Zorlu bir güç oluşturuyorlardı, Tear Taşı’nı alanlardan daha fazla. Kamplardaki ve tentelerin arasındaki Aiellerin bazıları tepeye bakıyordu. Rand’ın tahminine göre orada toplanan Aiellere değil. Ona; atlı adama. Üç Kat Topraklar’da nadiren görülen bir manzara. İşi bitmeden onlara daha fazlasını gösterecekti.</p>

    <p>Rhuarc’ın bakışları çadırlardan daha fazla <em>cadin’sor</em>’lu Aiel’in çıkıp onları izlemeye koyulduğu en büyük kampa dikilmişti. “Yanılmıyorsam Shaidolar,” dedi sessizce. “Couladin. Gelenekleri bozan yalnızca sen değilsin, Rand al’Thor.”</p>

    <p>“Belki bozduğum iyi olmuştur.” Rand başındaki <em>shoufa</em>’yı çıkardı ve cebine, <em>angreal</em>’in, dizlerine kılıç yatırmış yuvarlak yüzlü adamın tepesine tıktı. Tepesini kavurmaya başlayan güneş o kumaş parçasının ne kadar koruma sağladığını gösterdi. “Geleneklere göre gelmiş olsaydık...” Shaidolar arkalarında görünüşte boş çadırlar bırakarak dağlara doğru koşuyordu. Ve diğer kamplarda ve panayırda hareketlilik yaratıyorlardı; Aieller atlı adama bakmayı bırakıp Shaidoların arkasından bakmaya başlamıştı. “İkiye karşı bir kuvvetle Alcair Dal’a girebilir miydin, Rhuarc?”</p>

    <p>“Gün batımından önce değil,” diye yavaşça yanıt verdi klan şefi, “Shaido köpekhırsızlarına karşı bile değil. Bu geleneklerin ihlalinden de fazlası! Shaidoların bile bundan daha fazla şerefi olmalıydı!”</p>

    <p>Tepedeki diğer Taardadlardan öfkeli mırıltılar yükseldi. Mızrağın Kızları dışında; bir sebepten onlar bir yanda, Aviendha’nın yanında toplanmış, kendi aralarında ciddi ciddi konuşuyorlardı. Rhuarc Kızıl Kalkanlarından birine, yüzüyle çit direkleri çakılmış gibi görünen yeşil gözlü bir adama sessizce birkaç laf etti ve adam tepe aşağı dönerek hızla yaklaşan Taardadlara doğru koşmaya başladı.</p>

    <p>“Bunu bekliyor muydun?” diye sordu Rhuarc Rand’a, Kızıl Kalkan yanlarından ayrılır ayrılmaz. “Tüm klanı çağırmanın sebebi bu muydu?”</p>

    <p>“Tam olarak bu değil, Rhuarc.” Shaidolar dağlardaki dar bir geçidin önünde sıralanmaya başladılar; peçelerini takıyorlardı. “Ama Couladin’in gece yola çıkması için, bir yere varmaya can atmasından başka sebep olamazdı ve bana sorun yaratmak için buraya gelmekten daha iyi seçenek var mıydı? Diğerleri şimdiden Alcair Dal’da mı? Neden?”</p>

    <p>“Şefler arası görüşme fırsatı kaçırılamaz, Rand al’Thor. Sınır anlaşmazlıkları, otlatma hakları ve daha bir düzine başka şey tartışılacak. Ve su. Farklı klanlardan iki Aiel bir araya gelirse su hakkında tartışırlar. Üç klandan üç Aiel su ve otlatma hakkında tartışırlar.”</p>

    <p>“Ya dört?” diye sordu Rand. Şimdiden beş klan temsil ediliyordu ve Taardadlarla altı ediyordu.</p>

    <p>Rhuarc bir an tereddüt etti, farkında olmadan kısa mızraklarından birini kaldırdı. “Dördü mızrak dansı yapar. Ama burada öyle olmamalı.”</p>

    <p>Taardadlar Bilgelerin geçmesi için aralandı. Kadınlar şallarını başlarına örtmüşlerdi, Moiraine, Lan ve Egwene atları üzerinde arkadan geliyordu. Egwene ve Aes Sedai, Aiel kadınların eşarplarının ıslak birer taklidi olarak alınlarına o beyaz kumaşları sarmışlardı. Mat de tek başına, eyer kaşına yatırdığı siyah saplı mızrağı ile geliyordu. Önünde yatanları izlerken geniş siperlikli şapkası yüzünü gölgeliyordu.</p>

    <p>Shaidoları görünce Muhafız kendi kendine başını salladı. “İşler karışabilir,” dedi yumuşak sesle. Siyah aygırı tek gözünü Rand’ın beneklisine doğru yuvarladı; o kadar ve Lan bakışlarını geçidin önündeki Aiel sıralarına dikti, ama Mandarb’ın boynunu yatıştırırcasına okşuyordu. “Ama şimdi değil, sanırım.”</p>

    <p>“Şimdi değil,” diye onayladı Rhuarc.</p>

    <p>“Keşke seninle gelmeme... <em>izin versen.</em>” O tek hafif duraklama, dışında Moiraine’in sesi her zamanki kadar dingindi; yaşsız hatlarına serinkanlı bir sükûnet resmedilmişti, ama kara gözleri Rand’a, bakışları tek başına onu pes etmeye zorlayabilirmiş gibi bakıyordu.</p>

    <p>Amys’in, şalının altından sarkan uzun, solgun saçları, başını kararlılıkla iki yana sallarken savruldu. “Bu onun kararı değil, Aes Sedai. Bu şeflerin işi, erkeklerin işi. Şimdi senin Alcair Dal’a girmene izin verirsek, Bilgelerin ya da çatıhanımlarının bir sonraki toplantısında klan şefleri burunlarını bizim işimize sokmaya kalkar. Onların işlerine karıştığımızı düşünüyorlar ve sık sık bizimkilere karışmaya çalışıyorlar.” Yorumuna onu dahil etmediğini anlatmak için Rhuarc’a çabucak gülümsedi; kocasının ifadesiz yüzü Rand’a, adamın aynı fikirde olmadığını anlatıyordu.</p>

    <p>Melaine, şalının çenesinin altındaki uçlarını kavradı ve gözlerini Rand’a dikti. Moiraine ile hemfikir değilse bile, en azından Rand’ın yapabileceklerine karşı güvensizdi. Rand Soğuk Kayalar’dan ayrıldığından beri pek az uyumuştu; düşlerine bakmışlarsa, ancak kâbuslar görmüş olabilirlerdi.</p>

    <p>“Dikkatli ol, Rand al’Thor,” dedi Bair, düşüncelerini okumuş gibi. “Yorgun bir adam hatalar yapar. Bugün hata yapma riskine giremezsin.” Şalını ince omuzlarına sardı ve ince sesi neredeyse öfkeli bir tını kazandı. “Senin hata yapman riskine <em>giremeyiz.</em> Aieller bu riski alamaz.”</p>

    <p>Tepeye daha fazla atlı gelmesi bakışları onların üzerine çekti. Tentelerin arasında yüzlerce Aiel, <em>cadin’sor</em>’lu adamlar, uzun saçlı, etekli, bluzlu ve şallı kadınlar dikkatli bir kalabalık oluşturdu. Kadere’in tozlu, beyaz arabası sağda, katırlarının arkasında belirince kalabalığın dikkati o yana kaydı. Bej ceketli çerçi sürücü koltuğundaydı, tamamen beyaz ipeklere bürünmüş Isendre aynı renkte bir şemsiye taşıyordu. Arkasından Keille’nin arabası belirdi, kadının yanındaki Natael dizginleri tutuyordu. Sonra kanvas örtülü arabalar ve son olarak uzun katır sıraları arkasındaki, dev fıçılara benzeyen iri su arabaları geldi. Arabalar yağlanmamış aksların gıcırtısı eşliğinde yanlarından geçerken hepsi Rand’a baktı. Kadere ve Isendre, yamalı âşık pelerini ile Natael, kar beyazı bir elbiseye bürünmüş, fildişi taraklarının üzerinde beyaz dantelden bir şal ile Keille. Rand Jeade’en’in yay gibi eğilmiş boynunu okşadı. Adamlar ve kadınlar yaklaşan arabaları karşılamak için aşağıdaki tentelerden dökülmeye başladı. Shaidolar bekliyordu. Birazdan.</p>

    <p>Egwene gri kısrağını Jeade’en’e yanaştırdı; benekli aygır burnunu Sis’e sürtmeye çalıştı ve zahmetleri karşılığında ısırıldı. “Soğuk Kayalar’dan bu yana bana seninle konuşma fırsatı vermedin, Rand.” Rand hiçbir şey söylemedi; Egwene artık Aes Sedai’ydi ve yalnızca kendine öyle dediği için değil. Düşlerini onun da gözetleyip gözetlemediğini merak etti. Kızın yüzü gergin, kara gözleri yorgun görünüyordu. “İçine kapanma, Rand. Yalnız savaşmıyorsun. Başkaları da senin için savaşıyor.”</p>

    <p>Rand kaşlarını çatarak ona bakmaktan kaçındı. İlk düşüncesi Emond Meydanı ve Perrin oldu, ama kızın Perrin’in nereye gittiğini nereden bilebileceğini düşünemiyordu. “Ne demek istiyorsun?” dedi sonunda.</p>

    <p>“Ben senin için savaşıyorum,” dedi Moiraine, Egwene ağzını açamadan, “Egwene de öyle.” İki kadın bakıştılar. “İnsanlar bilmeden savaşıyor, senin onları bilmediğin gibi. Çağ Danteli’ni belli bir şekle zorlamanın ne anlama geldiğini anlamıyorsun, değil mi? Eylemlerinin yarattığı dalgalar, varlığının yarattığı dalgalar Desen’de yayılarak hiç bilmeyeceğin yaşam ipliklerinin dokusunu değiştirecek. Savaş yalnızca senin savaşın değil. Ama bu Desen’in ağının merkezinde sen varsın. Başarısız olursan, düşersen her şey başarısızlığa uğrayacak ve düşecek. Ben seninle Alcair Dal’a gelemediğime göre bırak Lan sana eşlik etsin. Sırtını kollayacak bir çift göz daha olur.” Muhafız eyerinde hafifçe dönerek kadına kaşlarını çattı; Shaidolar öldürmek için peçe takmışken kadını yalnız bırakmaya pek hevesli değildi.</p>

    <p>Rand Moiraine ile Egwene arasında geçen bakışmayı görmemiş olması gerektiğini düşündü. Demek ondan sakladıkları bir sır vardı. Egwene’in <em>gerçekten</em> Aes Sedai gözleri vardı, kara ve okunmaz. Aviendha ve Kızlar yanına gelmişlerdi. “Lan seninle kalsın, Moiraine. Benim şerefimi <em>Far Dareis Mai</em> taşıyor.”</p>

    <p>Moiraine’in ağzının köşeleri gerildi, ama anlaşılan Kızlar açısından en doğru şeyi söylemişti. Adelin ve diğerleri geniş geniş sırıtmaya başladılar.</p>

    <p>Aşağıda Aieller katırları çözen araba sürücülerinin çevresine toplanmışlardı. Herkes Aiellere dikkat etmiyordu. Keille ve Isendre arabalarının kenarından birbirlerine bakıyorlardı ve Natael bir kadınla, Kadere diğeriyle telaşlı telaşlı konuşuyordu. Sonunda kadınlar bakışma düellosuna son verdiler. İki kadın bir süredir böyleydi. Erkek olsalardı, Rand uzun zaman önce yumruk yumruğa gelmelerini beklerdi.</p>

    <p>“Tetikte ol, Egwene,” dedi Rand. “Hepiniz, tetikte olun.”</p>

    <p>“Shaidolar bile Aes Sedaileri rahatsız etmez,” dedi Amys ona, “Bair, Melaine ya da beni rahatsız etmeyecekleri gibi. Bazı şeyler Shaidoların bile ötesindedir.”</p>

    <p>“Siz tetikte olun yeter!” O kadar keskin konuşmayı düşünmemişti. Rhuarc bile ona bakakaldı. Anlamıyorlardı ve Rand onlara söylemeye cesaret edemezdi. Henüz değil. Tuzağa ilk düşen kim olacaktı? Kendisi gibi onları da riske atmak zorundaydı.</p>

    <p>“Ya ben, Rand?” dedi Mat aniden, farkında değilmiş gibi bir elinin sırtında altın bir para yuvarlayarak. “Benim seninle gelmeme bir itirazın var mı?”</p>

    <p>“Gelmek istiyor musun? Senin çerçilerin yanında kalacağını düşünmüştüm.”</p>

    <p>Mat aşağıdaki arabalara kaşlarını çattı, dağ geçidine dizilmiş Shaidolara baktı. “Sen kendini öldürtürsen buradan çıkmanın o kadar kolay olacağını sanmıyorum. Yak beni, beni de bir şekilde kazana soktun... <em>Dovienya,</em>” diye mırıldandı –Rand bunu daha önce söylediğini duymuştu; Lan, Kadim Lisan’da “şans” anlamına geldiğini söylemişti– ve altın parayı havaya attı. Parayı kapmaya çalıştığında para parmak uçlarından sekerek yere düştü. İmkânsız bir şekilde kenarı üzerine kondu, tepeden aşağı yuvarlandı, kavrulmuş kil üzerindeki çatlaklardan sıçradı, güneş altında parıldayarak ta arabalara kadar yuvarlandı ve orada devrildi. “Yak beni, Rand,” diye hırladı. “Keşke bunu yapmasan!”</p>

    <p>Isendre parayı aldı, elleyerek doğruldu ve tepeye baktı. Diğerleri de bakıyordu; Kadere, Keille ve Natael.</p>

    <p>“Gelebilirsin,” dedi Rand. “Rhuarc, zamanı gelmedi mi?”</p>

    <p>Klan şefi omzunun üzerinden arkaya baktı. “Evet. Şimdi...” Arkasında gaydalar yavaş bir dans ezgisi çalmaya başladı. “...geldi.”</p>

    <p>Gayda seslerinin arasında şarkılar yükseldi. Aiel oğlanlar erkekliğe ulaştıklarında, belli zamanlar dışında şarkı söylemeyi bırakırdı. Mızrağı aldıktan sonra bir Aiel erkeği yalnızca savaş şarkıları ve ölenler için ağıtlar söylerdi. Söylenen şarkılarda kesinlikle Mızrağın Kızı sesleri de vardı, ama gür erkek sesleri onları yutuyordu.</p>

    <blockquote class="siir">
      <p><em>“Islat mızrakları... güneş tırmanırken.</em></p>

      <p><em>Islat mızrakları... güneş batarken.”</em></p>
    </blockquote>

    <p>Sağda ve solda, sekiz yüz metre kadar ötede Taardadlar belirdi, mızrakları hazır, yüzleri peçeli, dağlara doğru uzanan, sonu görünmeyen iki geniş kol halinde koşuyorlardı.</p>

    <blockquote class="siir">
      <p><em>“Mızrakları ıslat... ölmekten kim korkar?</em></p>

      <p><em>Islat mızrakları... bildiğim hiç kimse?”</em></p>
    </blockquote>

    <p>Klan kamplarında ve panayırda, Aieller şaşkınlık içinde bakakalmıştı; duruşlarındaki bir şey Rand’a sessiz olduklarını söyledi. Araba sürücülerinin bazıları donup kalmış gibiydi; diğerleri katırlarını serbest bırakıp arabalarının altına dalmıştı. Ve Keille, Isendre, Kadere ve Natael Rand’ı izliyordu.</p>

    <blockquote class="siir">
      <p><em>“Islat mızrakları... daha yaşam sürerken.</em></p>

      <p><em>Islat mızrakları... yaşam sona erene dek.</em></p>

      <p><em>Islat mızrakları...”</em></p>
    </blockquote>

    <p>“Gidelim mi?” Jeade’en’i tepeden aşağı yürütmeye başlamak için Rhuarc’ın başını sallamasını beklemedi. Adelin ve diğer Kızlar çevresine kapandı. Mat bir an duraksadı, sonra takip etmek üzere Zar’ı topukladı, ama Rhuarc ve on kişilik grupları ile Taardad boy şefleri benekli atla birlikte yürümeye başladı. Panayır çadırlarına giden yolu yarıladığında, Rand bir kez dönüp tepeye baktı. Moiraine ve Egwene, Lan’in yanında atlarının üzerinde oturuyorlardı. Aviendha üç Bilge ile duruyordu. Hepsi onu izliyordu. Rand, insanlar tarafından izlenmemenin nasıl bir şey olduğunu unutmuştu sanki.</p>

    <p>Panayıra yaklaştığında bir heyet çıktı, etekli, bluzlu, altın, gümüş ve fildişlerine bürünmüş on on iki kadın; <em>cadin’sor</em> grileri ve kahverengileri içinde, ama kemer bıçakları dışında silahsız –onlar da Rhuarc’ın ağır çelikli bıçağından daha küçüktü–, aynı sayıda erkek. Heyet Rand ve diğerlerini durmaya zorlayan bir pozisyon aldı ve doğudan ve batıdan akan Taardadları görmezden geldiler.</p>

    <blockquote class="siir">
      <p><em>“Islat mızrakları... Yaşam bir düştür.</em></p>

      <p><em>Islat mızrakları... Tüm düşler biter.”</em></p>
    </blockquote>

    <p>“Senden bunu beklemezdim, Rhuarc,” dedi ağır yapılı, gri saçlı bir adam. Şişman değildi... Rand, hiç şişman Aiel görmemişti... ağırlığı kastan kaynaklanıyordu. “Shaidolar bile sürpriz oldu, ama sen!”</p>

    <p>“Zamanlar değişiyor, Mandhuin,” diye yanıt verdi klan şefi. “Shaidolar ne kadardır burada?”</p>

    <p>“Tam gün doğarken geldiler. Neden gece yolculuk ettiler, kim bilebilir.” Mandhuin hafifçe Rand’a kaş çattı, başını Mat’e doğru eğdi. “Gerçekten de tuhaf zamanlar, Rhuarc.”</p>

    <p>“Shaidolar dışında kim var?” diye sordu Rhuarc.</p>

    <p>“İlk biz Goshienler geldik. Sonra Shaaradlar.” Ağır yapılı adam kan düşmanlarının ismi ile, iki ıslaktopraklıyı incelemeyi bırakmadan yüzünü buruşturdu. “Chareeenler ve Tomanelleler daha sonra geldi. Dediğim gibi en son Shaidolar geldi. Sevanna şefleri daha kısa zaman önce girmeye ikna etti. Bael bugün toplanmak için sebep göremedi, diğerleri de öyle.”</p>

    <p>Orta yaşlarında geniş yüzlü, saçları Adelin’inkinden de sarı bir kadın fildişi ve altın bileziklerin şıngırtısı eşliğinde yumruklarını kalçalarına dayadı. Amys ve karı-kardeşinin toplamından daha fazla kolyesi vardı. “Şafakla Gelen’in Rhuidean’dan çıktığını duyduk, Rhuarc.” Rand ve Mat’e kaşlarını çatıyordu. Bütün heyet aynısını yapıyordu. “Bugün <em>Car’a’carn</em>’ın ilan edileceğini duyduk. Tüm klanlar gelmeden önce.”</p>

    <p>“O zaman biri sana kehanette bulunmuş,” dedi Rand. Topuklarını atının böğrüne dokundurdu; heyet yolundan çekildi.</p>

    <p><em>“Dovienya,”</em> diye mırıldandı Mat. <em>“Mia dovienya nesodhin soende.”</em> Her ne demekse, hararetli bir dileğe benziyordu.</p>

    <p>Taardad kolları Shaidoların iki yanından yaklaşmıştı ve peçeleri hâlâ yüzlerinde, birkaç yüz adım öteden onlarla yüzleşmek üzere dönmüşlerdi. Hâlâ şarkı söylüyorlardı. Tehditkâr hiçbir harekette bulunmamışlardı, yalnızca Shaidoların on beş yirmi katı sayıları ile oracıkta durmuş, gök gürültüsü gibi, ahenkle şarkı söylüyorlardı.</p>

    <blockquote class="siir">
      <p><em>“Islat mızrakları... gölge gidene kadar.</em></p>

      <p><em>Islat mızrakları... su kuruyana kadar.</em></p>

      <p><em>Islat mızrakları... Evden ne kadar uzakta?</em></p>

      <p><em>Islat mızrakları... Ölene kadar!”</em></p>
    </blockquote>

    <p>Rand siyah peçeli Shaidolara yaklaşırken Rhuarc’ın elini kendi peçesine kaldırdığını gördü. “Hayır, Rhuarc. Buraya onlarla savaşmaya gelmedik.” İşin buna gelmeyeceğini umduğunu kastediyordu, ama Aiel farklı kabul etti.</p>

    <p>“Haklısın, Rand al’Thor. Shaidolara hiç şeref yok.” Peçesini açık bırakarak sesini yükseltti. “Shaidolarda şeref yok!”</p>

    <p>Rand bakmak için başını çevirmedi, ama arkasında kara peçelerin indirildiğini hissediyordu.</p>

    <p>“Ah, kan ve küller!” diye mırıldandı Mat. “Lanet olası kan ve küller!”</p>

    <blockquote class="siir">
      <p><em>“Islat mızrakları... güneş soğuyana kadar.</em></p>

      <p><em>Islat mızrakları... su serbestçe akana kadar.</em></p>

      <p><em>Islat mızrakları...”</em></p>
    </blockquote>

    <p>Shaido safları huzursuzca kıpırdandı. Couladin ya da Sevanna onlara her ne demişse, adamlar sayı saymasını biliyordu. Tüm geleneklere karşı olsa bile Rhuarc ve yanındakilerle mızrak dansı yapmak bir şeydi; onları bir çığ gibi süpürüp götürebilecek kadar çok Taardad ile yüzleşmek bambaşka bir şey. Yavaşça aralandılar, Rand’ın atıyla geçebilmesi için gerilediler, geniş bir yol bıraktılar.</p>

    <p>Rand rahat bir nefes aldı. En azından Adelin ve Kızlar Shaidolar hiç yokmuş gibi dümdüz önlerine bakarak yürüdüler.</p>

    <blockquote class="siir">
      <p><em>“Islat mızrakları... ben nefes aldıkça.</em></p>

      <p><em>Islat mızrakları... çeliğim parladıkça.</em></p>

      <p><em>Islat mızrakları...”</em></p>
    </blockquote>

    <p>Geniş, dik duvarlı, dağların içine doğru dolanarak uzanan derin, gölgeli bir boğaza girdiklerinde arkalarındaki şarkı bir mırıltıya dönüştü. Dakikalar boyunca işitilebilen en yüksek sesler taş üzerinde toynak sesleri, yumuşak Aiel çizmelerinin hışırtısı oldu. Aniden geçit Alcair Dal’a açıldı.</p>

    <p>Rand, kanyona neden tas dendiğini anlayabiliyordu, ama altın olabilecek hiçbir şey yoktu. Neredeyse tamamen yuvarlaktı, gri duvarları, uzak ucu dışında çepeçevre eğimliydi. Uzak uçta kırılan bir dalga gibi içe çökmüştü. Başları ve yüzleri açık Aiel toplulukları yamaçlara dağılmıştı, klan sayısından çok topluluk sayısı vardı. Boy şefleri ile gelen Taardadlar o topluluklara doğru uzaklaştı. Rhuarc’a göre klanlara göre değil topluluklara göre birleşmek barışın korunmasına yardım ediyordu. Yalnızca Rhuarc’ın Kızıl Kalkanları ve Mızrağın Kızları Rand ve Taardad şefleri ile ilerlemeye devam etti.</p>

    <p>Diğer klanların boy şefleri kıvrılan kayanın altındaki derin çıkıntıda bağdaş kurmuş, klanlarına göre oturuyorlardı. Biri Mızrağın Kızları’ndan oluşan altı küçük düğüm boy şefleri ile çıkıntı arasında duruyordu. Bunlar sözde klan şeflerinin şerefi için gelmiş Aiellerdi. Beş klan temsil edilmesine rağmen altı grup vardı. Sevanna Kızların yanında olacaktı –ama Aviendha Sevanna’nın hiç <em>Far Dareis Mai</em> olmadığını işaret etmeyi ihmal etmemişti–, ama fazladan grup... Üstelik on değil on bir adamdan oluşuyordu. Alev saçlı kafasının arkasını görmesine rağmen Rand on birincinin Couladin olduğundan emindi.</p>

    <p>Çıkıntının üzerinde panayır çadırlarındaki kadın kadar çok takı takmış, gri şalını kollarına indirmiş, altın saçlı bir kadın –Sevanna elbette– ve dört klan şefi duruyordu. Uzun kemer bıçakları dışında hiçbiri silahlı değildi. Biri Rand’ın gördüğü en uzun boylu adamdı. Rhuarc’ın tariflerine göre Goshien Aiellerinden Bael; adam Rhuarc ve Rand’dan en az bir el daha uzundu. Sevanna konuşuyordu ve kanyonun şekli sayesinde sözleri her yerde açıkça duyulabiliyordu.</p>

    <p>“...bırakın konuşsun!” Kadının sesi gergin ve öfkeliydi. Başını kaldırmış, sırtını dikleştirmiş, sırf irade gücüyle çıkıntıya hâkim olmaya çalışıyordu. “Hakkımı talep ediyorum! Yeni bir şef seçilene kadar Suladric ve Shaidoları ben temsil ediyorum. Haklarımı talep ediyorum!”</p>

    <p>“Yeni bir şef seçilene kadar Suladric’i temsil ediyorsun, çatıhanımı.” Aksi bir tavırla konuşan beyaz saçlı adam Tomanelle Aiellerinin klan şefi Han’dı. Esmer, kırışmış kösele gibi yüzüyle, ortalama İki Nehirliden daha uzundu, ama bir Aiel için kısa ve tıknazdı. “Bir çatıhanımının haklarını çok iyi bildiğinden kuşkum yok, fakat belki klan şeflerininkini o kadar iyi bilmiyorsundur. Ancak Rhuidean’a girmiş biri burada konuşabilir... bir de Suladric’in yerinde duran sen.” Han bundan memnun değilmiş gibiydi, ama zaten nadiren memnun oluyormuş gibi görünüyordu. “Ama düşgezginlerimiz Bilgelerin Couladin’in Rhuidean’a girmesine izin vermediğini söyledi bize.”</p>

    <p>Couladin bir şeyler bağırmaya başladı, öfkelendiği açıktı, ama sözleri anlaşılmıyordu, görünüşe göre kanyonun ses duyurma özelliği yalnızca çıkıntının üzerinde işe yarıyordu... ama parlak kırmızı saçları yarı yarıya beyaza kesmiş Chareenlerden Erim keskin bir sesle araya girdi. “Gelenek ve yasalara hiç mi saygın yok, Shaido? Hiç mi şerefin yok? Burada sessiz dur.”</p>

    <p>Yamaçlarda birkaç göz yeni gelenlerin kim olduğunu görmek için döndü. Bir dürtükleme dalgası daha fazla kişinin bakışlarını boy şeflerinin önündeki iki atlı dışarlıklıya çekti. Dışarlıklılardan biri Mızrağın Kızları tarafından takip ediliyordu. Rand kaç Aiel’in ona baktığını merak etti. Üç bin mi? Dört? Daha fazla? Hiçbiri ses çıkarmıyordu.</p>

    <p>“Burada büyük bir bildiri duymak için toplandık,” dedi Bael, “tüm klanlar geldiği zaman.” Onun koyu kızıl saçları da grileşiyordu; klan şefleri arasında genç adamlar yoktu. Adamın uzun boyu ve gür sesi gözleri ona çekti. “Tüm klanlar geldiği zaman. Sevanna’nın şimdi tek konuşmak istediği Couladin’in konuşmasına izin vermekse, ben çadırlarıma dönüp bekleyeceğim.”</p>

    <p>Shaaradlardan Jheran, Bael’in Goshienlerinin kan düşmanı ince bir adamdı ve açık kahverengi saçlarında gri tutamlar vardı. İnceliği bir hançer kenarının inceliği gibiydi. Ortaya konuştu. “Ben, çadırlarımıza dönmeyelim derim. Madem Sevanna bizi içeri getirdi, beklediğimiz bildiriden daha az önemli olan konuları konuşalım. Su. Ben Zincir Sırt Mezrası’ndaki su meselesini konuşmak istiyorum.” Bael tehditkâr bir tavırla ona döndü.</p>

    <p>“Aptallar,” diye terslendi Sevanna. “Ben artık beklemeyeceğim! Ben...”</p>

    <p>İşte o zaman çıkıntının üzerindekiler yeni gelenleri fark etti. Mutlak sessizlik içinde yaklaşmalarını izlediler. Klan şefleri kaşlarını çatmıştı. Sevanna da öyle. Daha orta yaşlarına gelmemiş güzel bir kadındı... ve orta yaşlarını çoktan geçmiş adamların yanında daha da genç görünüyordu... ama açgözlü bir ağzı vardı. Klan şefleri vakurdu, hatta ekşi bir tavırla Han bile; kadının açık yeşil gözlerinde tartan bir bakış vardı. Rand’ın gördüğü diğer Aiel kadınların aksine bol, beyaz bluzunun önü, bronzlaşmış göğüslerini ve onları çevreleyen kolyeleri teşhir edecek kadar açılmıştı. Rand adamların tavırlarına bakarak klan şefleri olduklarını anlardı; Sevanna çatıhanımı ise, Lian’a kesinlikle benzemiyordu.</p>

    <p>Rhuarc doğrudan çıkıntıya gitti, mızraklarını, kalkanını, yayını ve sadağını Kızıl Kalkanlarına verdi ve çıkıntıya tırmandı. Rand dizginleri Mat’e uzattı –Mat, “Şans bizimle ol!” diye mırıldanarak Aielleri süzdü; Adelin cesaret verircesine Rand’a başını salladı– ve eyerden doğrudan çıkıntının üzerine adım attı. Kanyonda şaşkın bir mırıltı dolaştı.</p>

    <p>“Sen ne yapıyorsun, Rhuarc?” diye sordu Han kaşlarını çatarak. “Buraya bir ıslaktopraklı getirmişsin. Onu öldürmeyeceksen, en azından şef gibi durmaması için aşağı gönder.”</p>

    <p>“Bu adam, Rand al’Thor, klanların şefleri ile konuşmaya geldi. Düşgezginleriniz benimle geleceğini söylemedi mi size?” Rhuarc’ın sözleri dinleyicilerinden daha yüksek bir mırıltı yükselmesine sebep oldu.</p>

    <p>“Melaine bana pek çok şey söyledi, Rhuarc,” dedi Bael yavaşça, Rand’a kaşlarını çatarak. “Şafakla Gelen’in Rhuidean’dan çıktığını söyledi. Yani bana bu adamın...” İnanmazlık içinde sustu.</p>

    <p>“Eğer bu ıslaktopraklı konuşabiliyorsa,” dedi Sevanna çabucak, “Couladin de konuşabilir.” Pürüzsüz elini kaldırdı ve Couladin öfkeden kıpkırmızı kesilmiş bir yüzle çıkıntıya tırmandı.</p>

    <p>Han hızla ona döndü. “Aşağıda dur, Couladin! Sen olmadan da Rhuarc’ın gelenekleri ihlal etmesi yeterince kötü!”</p>

    <p>“Eskimiş geleneklerden kurtulmanın zamanı geldi!” diye bağırdı alev saçlı Shaido, gri kahverengi ceketini çıkararak. Bağırmaya gerek yoktu, sözleri tüm kanyonda yankılanıyordu, ama o sesini alçaltmadı. “Şafakla Gelen benim!” Gömleğinin kollarını dirseklerine kadar sıyırarak yumruklarını havaya kaldırdı. İki önkoluna kızıl altın pullu, beş altın tırnakla son bulan pençeleri metalik bir pırıltıyla ışıldayan, altın yeleli başı bileklerinin arkasında duran birer yılansı yaratık dolanmıştı. İki mükemmel Ejder. “<em>Car’a’carn</em> benim!” Gelen kükreme gök gürültüsü gibiydi, Aieller ayağa fırlayarak coşkuyla bağırmaya başlamışlardı. Boy şefleri de ayaktaydı, Taardadlar endişe içinde bir araya toplanmışlardı, diğerleri yüksek sesle bağırıyordu.</p>

    <p>Klan şefleri sersemlemiş gibiydi, Rhuarc bile. Adelin ve dokuz Mızrağın Kızı her an kullanmayı beklermiş gibi mızraklarını kaldırmışlardı. Mat dışarıya açılan geçidi gözleyerek şapkasını aşağı çekti ve iki atı çıkıntıya yaklaştırarak gizlice Rand’a eyere binmesini işaret etti.</p>

    <p>Couladin kollarını yükseğe kaldırarak çıkıntının önüne yürürken Sevanna kendinden memnun bir tavırla, şalını düzelterek gülümsedi. “Ben değişim getiriyorum!” diye bağırdı. “Kehanetlere göre yeni günler getiriyorum! Ejderduvarı’nı yeniden aşacağız ve bizim olanı geri alacağız! Islaktopraklılar yumuşak, ama zengin! Bu sefer hepsini alacağız! Bu sefer!..”</p>

    <p>Rand, adamın söylevinin üzerinden akıp geçmesine izin verdi. Olası şeyler içinde, bunu hiç tahmin edememişti. <em>Nasıl?</em> Sözcük kafasında dolanıp duruyordu, ama ne kadar kendine hâkim olduğuna inanamıyordu. Yavaşça ceketini çıkardı, cebindeki <em>angreal</em>’i çıkarmak için bir an duraksadı; <em>angreal</em>’i pantolonunun kemerine sokarak ceketini çıkardı, çıkıntının önüne yürüdü ve sakin sakin yenlerindeki bağcıkları çözdü. Kollarını başının üzerine kaldırırken kol yenleri aşağı kaydı.</p>

    <p>Aiellerin onun kollarına da dolanmış, güneş ışığında parlamakta olan Ejderleri görmesi için bir an gerekti. Yavaş yavaş sustular, ama sonunda çöken sessizlik mutlaktı. Sevanna’nın ağzı açık kaldı; bunu bilmiyordu. Anlaşılan Couladin Rand’ın bu kadar çabuk geleceğini düşünmemiş ve kadına işaretleri onun da taşıdığını söylememişti. <em>Nasıl?</em> Adam zamanı olduğuna inanmış olmalıydı; o yerini sağlama aldıktan sonra Rand bir sahtekâr olarak görmezden gelinecekti. <em>Işık, nasıl?</em> Comarda Mezrası’nın çatıhanımı sersemlemişse, Rhuarc dışındaki klan şefleri de öyleydi. Kehanet bir adam derken işaretleri taşıyan iki adam belirmişti.</p>

    <p>Couladin herkesin gördüğünden emin olmak için kollarını sallamaya devam ederek söylevine devam ediyordu. “...yemin bozanların toprakları ile de yetinmeyeceğiz! Aryth Okyanusu’na kadar bütün toprakları alacağız! Islaktopraklılar bize karşı duramaz...” Aniden hevesli haykırışların yerini sessizliğin aldığını fark etti. Buna neyin sebep olduğunu biliyordu. Rand’a bakmak için dönmeden bağırdı, “Islaktopraklı! Giysilerine bakın! Bir ıslaktopraklı!”</p>

    <p>“Bir ıslaktopraklı,” diye onayladı Rand. Sesini yükseltmemişti, ama kanyon onu herkese taşıyordu. Shaido bir an şaşırmış göründü, sonra zaferle sırıttı... ta ki, Rand sözlerine devam edene kadar. “Rhuidean Kehaneti ne diyor? ‘Kandan doğmuş.’ Annem Chumai Taardadlarından bir Mızrağın Kızı olan Shaiel’di.” <em>Gerçekte kimdi? Nereden gelmişti?</em> “Babam Janduin Demir Dağ boyundan, Taardadların klan şefiydi.” <em>Babam Tam al’Thor’du. O beni buldu, yetiştirdi, sevdi. Seni tanıyabilmiş olmayı diliyorum, Janduin, ama Tam benim babam.</em> “‘Kandan doğmuş, ama kandan olmayanlar tarafından yetiştirilmiş.’ Bilgeler beni aramak için nereye adam gönderdi? Üç Kat Topraklar’daki mezralara mı? Ejderduvarı’nın ötesine gönderdiler, benim yetiştirildiğim yere. Kehanet’in beni bulacaklarını söylediği yere.”</p>

    <p>Bael ve diğer üçü yavaşça, gönülsüzce başlarını salladılar; hâlâ Ejder işaretleri taşıyan Couladin meselesi vardı ve kuşkusuz kendilerinden birini kabullenmeyi tercih ederlerdi. Sevanna’nın yüzü sertleşti; gerçek işaretleri kim taşıyor olursa olsun onun kimi desteklediği konusunda kuşku yoktu.</p>

    <p>Couladin’in güveni azalmadı; Rand’a açık açık gülüyordu, ilk defa doğrudan bakarak. “Rhuidean Kehaneti telaffuz edildiğinden beri ne kadar zaman geçti?” Hâlâ bağırması gerektiğini düşünür gibiydi. “Sözcüklerin ne kadar değiştiğini kim bilebilir? Annem mızraktan vazgeçene kadar bir <em>Far Dareis Mai</em> idi. Kalanı ne kadar değişti? Ya da değiştirildi! Bir zamanlar Aes Sedailere hizmet ettiğimiz söylenir. Ben, onlar bir kez daha bizi kendilerine bağlamayı düşünüyor, derim! Bu ıslaktopraklı bize benzediği için seçildi! O kandan falan değil! Ona tasma takmış Aes Sedailerle geldi! Ve Bilgeler onları birincil-kardeşler gibi karşıladı! İnanılmaz şeyler yapabilen Bilgeleri hepiniz duymuşsunuzdur! Düşgezginleri beni bu ıslaktopraklıdan uzak tutmak için Tek Güç kullandı! Tek Güç kullandılar, tıpkı Aes Sedailer gibi! Aes Sedailer bu ıslaktopraklıyı, aldatmaca ile bizi bağlamak için getirdiler! Ve düşgezginleri onlara yardım ediyor!”</p>

    <p>“Bu delilik!” Rhuarc Rand’ın yanına gelip hâlâ sessiz bekleyen topluluğa baktı. “Couladin Rhuidean’a hiç gitmedi. Bilgelerin onu reddetmesini kendi kulaklarımla duydum. Rand al’Thor gitti. Onun Chaendaer’den ayrıldığım gördüm, gördüğünüz işaretlerle geri döndüğünü gördüm.”</p>

    <p>“Peki neden beni reddettiler?” diye hırladı Couladin. “Çünkü Aes Sedailer reddetmelerini söyledi! Rhuarc size Aes Sedailerden birinin bu ıslaktopraklıyla beraber Chaendaer’den aşağı indiğini söylemiyor! Ejderlerle dönebilmesi bunun sayesinde! Aes Sedai cadılığı sayesinde! Kardeşim Muradin Chaendaer’de öldü, bu ıslaktopraklı ve Moiraine denen Aes Sedai tarafından öldürüldü. Ve Bilgeler Aes Sedailerin dediklerini yaparak onların özgürce yürümesine izin veriyor! Gece çöktüğü zaman Rhuidean’a gittim. Şimdiye dek kendimi göstermedim, çünkü <em>Car’a’carn</em>’ın kendini göstermesi için uygun yer burasıdır! <em>Car’a’carn</em> benim!”</p>

    <p>Gerçek parçaları ile süslenmiş yalanlar. Adam muzaffer bir güven doluydu, her şey için bir yanıtı olduğundan emindi.</p>

    <p>“Bilgelerin izni olmadan Rhuidean’a gittiğini mi söylüyorsun?” diye sordu Han kaşlarını çatarak. Uzun boylu Bael kollarını kavuşturarak aynı ölçüde onaylamaz bir bakışla baktı. Erim ve Jheran da öyle. En azından klan şefleri hâlâ tereddütlüydü. Sevanna kemer bıçağını kavrayarak, sırtına saplamak istercesine dik dik Han’a baktı.</p>

    <p>Ama Couladin’in bir yanıtı vardı. “Evet, izinsiz gittim! Şafakla Gelen değişim getirir! Kehanet öyle diyor! Faydasız âdetler değişmeli ve onları ben değiştireceğim! Buraya şafakla gelmedim mi?”</p>

    <p>Klan şefleri çıkıntının kenarında bekliyordu, ayakta, sessizce izleyen binlerce Aiel de öyle. Rand onları ikna edemezse, muhtemelen Alcair Dal’dan canlı çıkamazdı. Mat yine Jeade’en’in yerine işaret etti. Rand başını iki yana sallamaya zahmet bile etmedi. Canlı çıkmanın ötesinde düşünmesi gereken şeyler vardı; bu halka, sadakatlerine ihtiyacı vardı. Onu takip eden bir halka ihtiyacı vardı, onu kullanmak için değil, onlara verebilecekleri için değil, ona inandıkları için takip eden. İhtiyacı vardı.</p>

    <p>“Rhuidean,” dedi. Sözcük kanyonu doldurur gibi oldu. “Rhuidean’a gittiğini iddia ediyorsun, Couladin. Orada ne gördün?”</p>

    <p>“Rhuidean’dan bahsedilmemesi gerektiğini herkes bilir,” diye yanıt verdi Couladin.</p>

    <p>“Ayrılıp yalnız konuşabiliriz,” dedi Erim, “böylece bize söyleyebilirsin...” Shaido öfkeden kızarmış bir yüzle sözünü kesti.</p>

    <p>“Kimseyle konuşmayacağım. Rhuidean kutsal bir yer, benim gördüklerim de kutsaldı. <em>Ben de</em> kutsalım!” Ejder işaretli kollarını yine kaldırdı. “Bunlar beni kutsal kılıyor!”</p>

    <p>“Ben <em>Avendesora</em>’nın yanındaki cam sütunların arasında yürüdüm.” Rand sessizce konuşmuştu, ama sözleri her yere taşınıyordu. “Aiellerin tarihini atalarımın gözleriyle gördüm. Sen ne gördün, Couladin? Ben konuşmaya korkmuyorum. Ya sen?” Shaido öfkeyle titriyordu, yüzü neredeyse alev kızılı saçlarının rengindeydi.</p>

    <p>Bael ve Erim, Jheran ve Han kararsızca bakıştılar. “Bunun için yalnız kalmalıyız,” diye mırıldandı Han.</p>

    <p>Couladin dördü karşısındaki avantajını kaybettiğini fark etmemiş görünüyordu, ama Sevanna fark etmişti. “Bunları ona Rhuarc söyledi,” dedi tükürürcesine. “Rhuarc’ın karılarından biri düşgezgini, Aes Sedailere yardım edenlerden! Rhuarc söyledi ona!”</p>

    <p>“Rhuarc söylemez,” diye tersledi Han onu. “O bir klan şefi, şerefli bir adam. Bilmediğin şeyleri söyleme, Sevanna!”</p>

    <p>“Ben korkmuyorum!” diye bağırdı Couladin. “Kimse korktuğumu söyleyemez! Ben de atalarımın gözleriyle gördüm! Üç Kat Topraklar’a gelişimizi gördüm! İhtişamımızı gördüm! Benim bize geri getireceğim ihtişam!”</p>

    <p>“Ben Efsaneler Çağı’nı gördüm,” diye bildirdi Rand, “ve Aiellerin Üç Kat Topraklar’a yaptığı yolculuğun başlangıcını gördüm.” Rhuarc kolunu yakaladı, ama o klan şefini silkeledi. Aieller Rhuidean’ın önünde ilk kez toplandığından beri bu ana yazgılıydılar. “Aiellerin kendilerine Da’shain Aiel dedikleri ve Yaprağın Yolu’nu takip ettikleri zamanları gördüm.”</p>

    <p>“Hayır!” Bağırış kanyondan yükseldi ve bir kükreme gibi yayıldı. “Hayır! Hayır!” Binlerce gırtlaktan. Havada sallanan mızraklar güneş ışığını yakaladı. Taardad boy şeflerinden bazıları bile bağırıyordu. Adelin şok geçirirmiş gibi Rand’a bakıyordu. Mat telaşla eyere geçmesini işaret ederek Rand’a bir şeyler bağırdı, ama söyledikleri gürültüde kayboldu.</p>

    <p>“Yalancı!” Kanyonun şekli Couladin’in zaferle karışık gazap dolu sesini toplananların seslerinin üzerinden duyurdu. Sevanna başını çılgınca sallayarak ona uzandı. Sahte olduğunu en azından tahmin etmiş olmalıydı, ama sessiz kalmasını sağlarsa belki hâlâ başarabilirlerdi. Rand’ın umduğu gibi Couladin onu ittirdi. Adam Rand’ın Rhuidean’a gittiğini biliyordu –kendi hikâyesinin yarısına bile inanması imkânsızdı–, ama bunlara inanamıyordu. “Kendi ağzından sahtekâr olduğunu kanıtladı! Biz hep savaşçıydık! Daima! Zamanın başlangıcından beri!”</p>

    <p>Kükreme kabardı, mızraklar sallandı, ama Bael ve Erim, Jheran ve Han sessizlik içinde duruyordu. Artık biliyorlardı. Couladin onların bakışlarından habersiz, Ejder dolanmış kollarını toplanmış Aiellere sallıyor, tezahüratlarına seviniyordu.</p>

    <p>“Neden?” dedi Rhuarc yumuşak sesle, Rand’ın yanından. “Neden Rhuidean’dan bahsetmeğimizi anlamadın mı? Bir zamanlar inandığımız her şeyden çok farklı olduğumuz, sizin Tuatha’an dediğiniz Kaybolmuşlarla aynı olduğumuz gerçeğiyle yüzleşmek. Rhuidean bununla yüzleşemeyenleri öldürür. Rhuidean’a gidenlerin ancak üçte biri hayatta kalır. Ve şimdi sen herkesin işitebilmesi için konuştun. Burada kalmaz, Rand al’Thor. Yayılır. Kaç kişi buna tahammül edecek gücü bulabilecek?”</p>

    <p><em>O sizi geri götürecek ve yok edecek.</em> “Değişim getiriyorum,” dedi Rand hüzünle. “Barış değil, kargaşa getiriyorum.” <em>Gittiğim her yerde peşimden yıkım geliyor. Parçalamadığım yer olacak mı?</em> “Olacak olan olur, Rhuarc. Bunu değiştiremem.”</p>

    <p>“Olacak olan olur,” diye mırıldandı Aiel bir an sonra.</p>

    <p>Couladin hâlâ ileri geri yürüyerek, gözlerini sırtına dikmiş klan şeflerinden habersiz, Aiellere ihtişam ve fetihten bahsediyordu. Sevanna Couladin’e hiç bakmıyordu; açık yeşil gözleri klan şeflerine dikilmiş, dudakları bir yüz buruşturma ile gerilmiş, göğsü endişeli nefeslerle kalkıp iniyordu. Sessiz bakışlarının ne anlama geldiğini biliyor olmalıydı.</p>

    <p>“Rand al’Thor,” dedi Bael yüksek sesle. İsim Couladin’in bağırışlarını, kalabalığın kükremesini bıçak gibi kesti. Adam durup boğazını temizledi, bu işten kurtulmak için yol ararcasına başını çevirdi. Couladin kollarını güvenle kavuşturarak döndü, ıslaktopraklı için ölüm emri kararı beklediği açıktı. Uzun boylu klan şefi derin bir nefes aldı. “Rand al’Thor Car’a’carn’dır. Şafakla Gelen Rand al’Thor’dur.” Couladin’in gözleri inanmazlık dolu bir öfkeyle irileşti.</p>

    <p>“Şafakla Gelen Rand al’Thor’dur,” diye bildirdi kösele yüzlü Han, aynı ölçüde gönülsüzce.</p>

    <p>“Şafakla Gelen Rand al’Thor’dur.” Bunu sertçe Jheran söylemişti ve sonra Erim, “Şafakla Gelen Rand al’Thor’dur,” dedi.</p>

    <p>“Şafakla Gelen,” dedi Rhuarc, “Rand al’Thor’dur.” Çıkıntının ötesine bile geçemeyecek kadar yumuşak bir sesle ekledi, “Işık bize merhamet etsin.”</p>

    <p>Uzun bir an boyunca sessizlik sürdü. Sonra Couladin hırlayarak çıkıntıdan aşağı atladı, <em>Seia Doon</em>’larının birinden bir mızrak kaptı, doğrudan Rand’a fırlattı. Fakat o hareket ederken Adelin çıkıntıya fırlamıştı; adamın mızrağı kadının kat kat köseleden oluşan kalkanına çarparak kadını döndürdü.</p>

    <p>Kanyonda bir kargaşa koptu, insanlar bağırıyor, ittiriyordu. Diğer Jindo Kızları Adelin’in yanına sıçrayarak Rand’ın önünde perde oluşturdular. Sevanna aşağı inerek telaşla Couladin’e bir şeyler bağırdı. Bir yandan da Shaido Kara Gözlerini kendisi ve Rand arasındaki Mızrağın Kızları’nın üzerine sürmeye çalışan adamın koluna asılıyordu. Heirn ve bir düzine daha Taardad boy şefi mızraklarını hazır ederek Adelin’e katıldı, ama diğerleri yüksek sesle bağırmaya devam etti. Mat çıkıntıya tırmandı, siyah saplı mızrağının kuzgun damgalı kılıç ucunu uzatarak Kadim Lisan’da küfürler kükremeye başladı. Rhuarc ve diğer klan şefleri seslerini yükselterek boşuna düzen sağlamaya çalıştılar. Kanyon kazan gibi kaynıyordu. Rand, peçelerin kaldırıldığını gördü. Bir mızrak çaktı, saplandı. Sonra bir başkası. Bunu durdurmak zorundaydı.</p>

    <p><em>Saidin</em>’e uzandı ve Güç içini sel gibi doldurdu, ta ki, kavrulmasa bile patlayacağını sanana kadar; içine yayılan kir kemiklerini ekşitiyordu sanki. Boşluk’un dışında düşünce süzüldü; soğuk düşünce. Su. Suyun bu kadar kıt olduğu yerde, Aieller hep sudan bahsederdi. Bu kuru havada bile su vardı. Ne yaptığını tam olarak bilemeden yönlendirdi, körlemesine uzandı.</p>

    <p>Alcair Dal’ın üzerinde şimşek patladı ve her yönden rüzgâr esmeye, kanyonun kenarında ulumaya başladı, Aiellerin bağırışlarını boğdu. Minik su damlacıkları getiren rüzgâr, sonra daha fazlası, daha fazlası, ta ki buradaki hiçbir insanın görmediği bir şey olana kadar. Sis gibi bir yağmur yağmaya başladı. Yukarıdaki rüzgâr çığlıklar atarak dönüyordu. Vahşi şimşekler gökyüzünde çizgi çizgi akıyordu. Ve yağmur hızlandı, hızlandı, sağanağa dönüştü, çıkıntıdan akmaya başladı, saçlarını başına, gömleğini sırtına yapıştırdı, elli adım ötedeki her şeyi perdeledi.</p>

    <p>Aniden yağmur ona çarpmayı bıraktı; çevresinde görünmez bir kubbe genişledi. Mat ve Taardadları ittirdi. Yandan akan suyun ötesinde Adelin’in kubbeyi dövdüğünü, içeri girmeye çalıştığını belirsizce görebiliyordu.</p>

    <p>“Seni büyük aptal, diğer aptallarla oyun oynuyorsun! Tüm planlarımı ve çabalarımı boşa harcıyorsun!”</p>

    <p>Dönüp Lanfear’a bakarken Rand’ın yüzünden su damlıyordu. Kadının gümüş kemerli beyaz elbisesi kupkuruydu. Saçlarının kara dalgalarındaki gümüş yıldızların ve hilallerin arasına tek damla düşmemişti. O iri, kara gözler ona öfkeyle bakıyordu; öfke güzel yüzünü çarpıtmıştı.</p>

    <p>“Kendini göstermeni daha beklemiyordum,” dedi Rand sessizce. İçi hâlâ Güç doluydu; çalkalanan akıntılarla süzülüyor, sesinden uzak tuttuğu bir çaresizlikle tutunuyordu. Daha fazlasını çekmek gerekli değildi, kemikleri küle dönene kadar gelmesine izin vermek yeterliydi. <em>Saidin</em> içinde kükrerken kadının Kaynak’la arasına kalkan koyup koyamayacağını bilmiyordu, ama bu olasılığa karşı Güç’ün içini doldurmasına izin verdi. “Yalnız olmadığını biliyorum. Adam nerede?”</p>

    <p>Lanfear’ın güzel ağzı gerildi. “Düşüne gelerek kendini ele vereceğini biliyordum. Onun paniği olmasa her şeyi idare edebilirdim...”</p>

    <p>“Daha baştan biliyordum,” diye araya girdi Rand. “Tear Taşı’ndan ayrıldığım günden beri bekliyordum. Burada, herkesin Rhuidean ve Aiellere odaklandığımı görebildiği bir yerde. İçinizden bazılarının peşime düşmesini beklemeyeceğimi mi düşündün? Ama tuzak <em>benimdi,</em> Lanfear, senin değil. O nerede?” Sonuncusu soğuk bir bağırıştı. Duygular içini saran Boşluk’un, boş olmayan boşluğun, Güç’le dolu boşluğun çevresinden kontrol edilemez bir biçimde kayıp geçiyordu.</p>

    <p>“Biliyorduysan,” diye terslendi kadın, “neden kaderini gerçekleştirmek, <em>yapılması gerekenleri yapmak</em> hakkındaki konuşmalarınla onu kovaladın?” Sözler taş gibi hörgörüyle ağırdı. “Asmodean’ı sana ders versin diye getirdim, ama o hep, ilki zor çıkarsa başka bir plana atlamaya hazır olmuştur. Şimdi kendisi için Rhuidean’da daha iyi bir şey bulduğunu düşünüyor. Ve sen burada dururken o onu almaya gitti. Couladin, Draghkarlar, hepsi o emin olana kadar dikkatini çekmek içindi. Senin inatçılığın yüzünden bütün planlarım boşa çıktı! Onu bir kez daha ikna etmek için ne kadar çaba gerekeceğini hiç biliyor musun? O olmak zorunda. Demandred, Rahvin ya da Sammael, seni söylendiğinde oturacak bir köpek gibi bağlamadıkları sürece ders vermek için kıllarını kıpırdatmaktansa seni öldürmeyi tercih ederler!”</p>

    <p>Rhuidean. Evet. Elbette. Rhuidean. Güneye doğru kaç hafta? Ama bir zamanlar bir şey yapmıştı. Bir de nasıl yaptığını hatırlayabilse... “Ve sen onun gitmesine izin mi verdin? Bana yardım etmek hakkında onca laftan sonra mı?”</p>

    <p>“Açık açık olmaz, dedim. Rhuidean’da, benim açığa çıkmama değecek ne bulabilir ki? Benim yanımda durmayı kabul ettiğinde yeterince zaman olacak. Sana söylediklerimi hatırla, Lews Therin.” Sesi baştan çıkarıcı bir tını kazandı; o dolgun dudaklar kıvrıldı, o kara gözler dipsiz havuzlar gibi onu yutmaya çalıştı. “İki büyük <em>sa’angreal.</em> Onlarla, birlikte, meydan okumayacağımız...” Bu sefer kendiliğinden sustu. Rand hatırlamıştı.</p>

    <p>Güç’le gerçekliği <em>katladı,</em> eskiden olanın küçük bir parçasını <em>büktü.</em> Önündeki kubbenin altında küçük bir kapı açıldı. Tanımlamanın tek yolu buydu. Karanlıkta, başka bir yere giden bir açıklık.</p>

    <p>“Görünüşe göre birkaç şeyi hatırlıyorsun.” Kadın kapıyı gözledi, aniden kuşku kazanan bakışlarını Rand’a kaydırdı. “Neden bu kadar endişelisin? Rhuidean’da ne var?”</p>

    <p>“Asmodean,” dedi Rand sertçe. Bir an duraksadı. Yağmurdan ıslanmış kubbenin ötesini göremiyordu. Orada neler oluyordu? Ve Lanfear. Bir de Egwene ve Elayne’in Kaynak’la aralarına nasıl kalkan koyduğunu hatırlasa. <em>Bir de kendimi bana kaş çatmaktan başka bir şey yapmayan bir kadını öldürmeye ikna edebilsem. O Terkedilmişlerden biri!</em> Taş’ta olduğundan daha olası değildi.</p>

    <p>Eşiğe adımını atarak kadını çıkıntıda bıraktı ve kapıyı arkasından kapattı. Kuşkusuz kadın kendi kapısını açmayı biliyordu, ama bunu yapmak onu yavaşlatacaktı.</p>
  </div>
</body>
</html>
