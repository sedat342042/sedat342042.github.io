<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gölge Yükseliyor</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="16. Vedalar">16<br />
    Vedalar</h1>

    <p>Tavana bakarak terle ıslanmış çarşafların üzerinde yatan Perrin, karanlığın griye dönmeye başladığını fark etti. Kısa süre sonra güneş ufukta yükselmeye başlayacaktı. Sabah. Yeni umutların zamanı; kalkıp gitme zamanı. Yeni umutlar. Kahkaha atacak oldu. Ne kadardır uyanıktı? Bu sefer bir saat ya da daha fazla kuşkusuz. Kıvırcık sakalını kaşırken irkildi. Bereli omzu katılaşmıştı ve yavaşça doğrulup oturdu; kolunu oynatırken yüzünü ter bastı. Ama yöntemli bir biçimde sürdürdü. İnlemelerini bastırdı, zaman zaman tam küfür sallayacakken dilini ısırdı, ta ki kolunu, rahatça olmasa da, serbestçe hareket ettirmeyi başarana kadar.</p>

    <p>Uyuyabildiği zamanlarda uykusu kesik kesik ve rahatsızdı. Uyanıkken Faile’in yüzünü görmüştü, kara gözleri onu suçluyordu, kendisinin oraya yerleştirmiş olduğu incinme içinin büzülmesine sebep oluyordu. Uyuduğu zaman darağacına çıktığını görüyordu ve Faile izliyordu ya da daha da kötüsü, durdurmaya, mızrakları ve kılıçları ile Beyazpelerinlerle mücadele etmeye çalışıyordu ve Perrin onlar ilmiği boynuna geçirirken haykırıyordu; Beyazpelerinler Faile’i öldürdüğü için haykırıyordu. Faile bazen Beyazpelerinler onu asarken yüzünde öfkeli bir tatmin ifadesiyle izliyordu. Bu düşlerden irkilerek uyanmasına şaşmamak gerek. Bir kez kurtların Faile ve onu kurtarmak için koşarak ormandan çıktığını görmüştü... ama Beyazpelerin mızraklarıyla şişlenmiş, oklarıyla vurulmuşlardı. Huzurlu bir gece olmamıştı. Elinden geldiğince hızlı yıkanarak ve giyinerek, düşlerinin anısını arkada bırakmayı umarak odadan çıktı.</p>

    <p>Gece yaşanan saldırıya dair pek az iz kalmıştı, orada bir kılıcın kestiği bir duvar halısı, burada köşesi bir baltayla parçalanmış bir dolap ya da taş döşeli zeminde, kan lekeli bir halının kaldırıldığı yerde, daha açık renk bir bölge. Majhere üniformalı hizmetkâr ordusunu, çoğu sargılar içinde olmasına rağmen, çalışmaya çıkarmıştı, süpürüyor, siliyor, kaldırıyor ve yerleştiriyorlardı. Kadın bir bastona yaslanarak topallıyordu. Gri saçları kafasındaki sargı yüzünden gri bir şapka gibi yukarı itilmiş geniş bir kadındı ve sert sesiyle, Taş’a ikinci kez girilmesine ilişkin her tür izi temizlemeye açıkça kararlı, emirler yağdırıyordu. Perrin’i gördü ve son derece küçük bir diz kırma ile selam verdi. Yüksek Lordlar bile, kadının sağlığı yerindeyken bile, ondan daha fazlasını görmüyordu. Onca temizleme, ovalamaya rağmen, mum, cila ve temizleme sıvılarının kokusunun altında, Perrin hâlâ hafif bir kan kokusunu yakalayabiliyordu, keskin metalik insan kanı, pis kokulu Trolloc kanı, kokusu burun deliklerini yakan, Myrddraallerin ekşi kanı. Buradan uzaklaştığına memnun olacaktı.</p>

    <p>Loial’in odasının kapısı bir boy genişliğindeydi ve iki boydan daha yüksekti. Perrin’in başının hizasında dolaşık sarmaşıklar biçiminde aşırı iri bir kapı kulpu vardı. Taş’ta bir dizi nadiren kullanılan Ogier konuk odası vardı; Tear Taşı büyük Ogier taş ustaları çağından önce yapılmıştı, ama en azından zaman zaman Ogier taş ustalarını kullanmak prestij meselesiydi. Perrin kapıyı çaldı ve ağır akan çığ gibi bir sesle, “Gel,” denmesi üzerine kulpu kaldırıp içeri girdi.</p>

    <p>Odanın boyutları da kapıyla uyumluydu, ama yaprak desenli halının ortasında, gömleği içinde, uzun piposu dişlerinde, ayakta duran Loial her şeyin normal boyutlarındaymış gibi görünmesine sebep oluyordu. Ogier geniş uçlu, kalça yüksekliğindeki çizmelerinin içinde, bir Trolloc kadar geniş olmasa da, bir Trolloc’tan daha uzundu. Koyu yeşil ceketi bele kadar düğmelenmiş, sonra çizmelerinin tepesine kadar bir kilt gibi açılarak bol pantolonunun üzerine dökülüyordu. Kıyafeti artık Perrin’e tuhaf gelmiyordu, ama bunun sıradan bir odadaki sıradan bir adam olmadığının anlaşılması için tek bakış yeterliydi. Ogier’in burnu hayvan burnu gibi görünecek kadar genişti ve kaşları uzun bıyıklar gibi, çay fincanı kadar iri gözlerinin yanına sarkıyordu. Hemen hemen omuzlarına kadar gelen dağınık, siyah saçlarının içinden tüylü kulakları çıkıyordu. Pipo sapının çevresinden Perrin’e sırıttığında yüzü ikiye ayrılır gibi oldu.</p>

    <p>“Günaydın, Perrin,” diye gürledi, piposunu ağzından çıkararak. “İyi uyudun mu? Böyle bir geceden sonra kolay değil. Ben, kendim, gecenin yarısı boyunca ayaktaydım, olan bitenleri yazdım.” Diğer elinde bir kalem vardı, salam kalınlığındaki parmakları mürekkeple lekelenmişti.</p>

    <p>Her yere kitaplar saçılmıştı. Ogier, boyutuna göre yapılmış sandalyelerde, dev yatakta, Perrin’in göğüs hizasına kadar gelen masada. Bu şaşırtıcı değildi, ama çiçekler biraz öyleydi. Her tür, her renk çiçek. Çiçek vazoları, çiçek sepetleri, kurdele, hatta iple bağlanmış demetler, bahçe duvarı gibi ortalarda duran büyük, örülmüş çelenkler. Perrin bir odanın içinde böylesini kesinlikle görmemişti. Kokuları havayı dolduruyordu. Ama asıl gözüne çarpan, Loial’in kafasındaki, bir adam yumruğu büyüklüğündeki şişkinlik ve Loial’in yürüyüşündeki ağır aksamaydı. Loial yolculuk yapamayacak kadar kötü incindiyse... Bu şekilde düşündüğü için utandı –Ogier dostuydu– ama buna zorunluydu.</p>

    <p>“Yaralandın mı, Loial? Moiraine sana Şifa verebilir. Eminim verir.”</p>

    <p>“Ah, sorun yaşamadan dolanabiliyorum. Ve onun yardımına gerçekten ihtiyaç duyan çok kişi vardı. Ona zahmet vermek istemedim. İşimi engelleyecek kadar önemli değil.” Loial iri, kumaş ciltli bir defterin –Perrin için iriydi, ama Loial’in ceketinin ceplerinden birine kolaylıkla sığardı– tıpası açılmış bir mürekkep şişesinin yanında durduğu masaya baktı. “Umarım her şeyi doğru olarak yazmışımdır. Dün gece, her şey bitene kadar fazla şey göremedim.”</p>

    <p>“Loial,” dedi Faile, elinde bir kitapla çiçek yığınlarından birinin ardından çıkarak, “bir kahraman.”</p>

    <p>Perrin yerinde sıçradı; çiçekler kızın kokusunu tamamen örtmüştü. Loial şştladı, kulakları utançla seğirdi ve iri ellerini ona doğru salladı, ama kız serin bir sesle, ama Perrin’in yüzüne dikilen gözlerinde hararetle devam etti.</p>

    <p>“Geniş bir odaya, elinden geldiğince çok çocuk toparladı –annelerden bazılarını da– ve tüm çatışma boyunca kapıyı tek başına Trolloc ve Myrddraallere karşı tuttu. Bu çiçekler, Taş’taki kadınlardan, sadık cesaretini ve vefakârlığını onurlandırmak için.” “Sadık” ve “vefakâr” sözcükleri ağzından bir kırbacın şaklamaları gibi çıkmıştı.</p>

    <p>Perrin irkilmemeyi başardı, ama o kadar. Yaptığı şey doğruydu, ama kızın bunu anlamasını bekleyemezdi. Neden olduğunu bilse bile, anlamazdı. <em>Yaptığım doğruydu. Öyleydi.</em> Yalnız, bütün bu mesele hakkında daha iyi hissetmeyi diliyordu. Hem haklı olması, hem de hata yapıyormuş gibi hissetmesi haksızlıktı.</p>

    <p>“Önemli değil.” Loial’in kulakları çılgınca seğirdi. “Yalnız, çocuklar kendilerini koruyamazdı. O kadar. Kahraman değilim. Hayır.”</p>

    <p>“Saçma.” Faile kitapta kaldığı yeri parmağıyla işaretleyerek Ogier’e yaklaştı. Göğsüne kadar bile gelmiyordu. “Taş’ta, insan olsan seninle evlenmeyecek tek kadın yok, hatta birkaçı buna rağmen evlenir. Loial adı yerinde olmuş,<a href="../Text/Section0070.xhtml#Footnote0002" id="Backlink0002"><sup>[2]</sup></a> çünkü mizacın sadık. Her kadın buna âşık olur.”</p>

    <p>Ogier’in kulakları şaşkınlık içinde çınladı ve Perrin sırıttı. Kızın, Perrin ne isterse istesin Ogier’in onu yanında götürmesi için bütün sabah Loial’i tereyağ balla beslediği açıktı, ama Perrin’i dürtüklemeye çalışırken bilmeden Loial’e taş yedirmişti. “Annenden haber aldın mı, Loial?” diye sordu Perrin.</p>

    <p>“Hayır.” Loial’in sesi aynı zamanda hem rahatlamış, hem endişeli çıktı. “Ama dün şehirde Laefar’ı gördüm. Beni gördüğü zaman, benim şaşırdığım kadar şaşırdı; Tear’da pek sık rastlanan manzaralar değilizdir. Shangtai Yurdu’ndan, saraylardan birindeki Ogier taş işlerinin onarılması için pazarlık etmeye gelmiş. <em>Yurda</em> gittiği zaman ağzından çıkacak ilk sözcüklerin, ‘Loial Tear’da,’ olacağından eminim.”</p>

    <p>“Bu endişe verici,” dedi Perrin ve Loial kasvetle başını salladı.</p>

    <p>“Laefar İhtiyarların beni kaçak ilan ettiğini ve annemin beni evlendirip yerleşmemi sağlayacağına söz verdiğini söylüyor. Hatta birini seçmiş bile. Laefar kim olduğunu bilmiyor. En azından, bilmediğini söyledi. Bu tür şeylerin komik olduğunu düşünüyor. Annem bir ay içinde burada olabilir.”</p>

    <p>Faile’in yüzündeki kargaşa, Perrin’in yine sırıtmasına sebep oldu. Dünya hakkında kendisinden çok daha fazla bilgisi olduğunu sanıyordu –eh, aslında biliyordu da–, ama Loial’i tanımıyordu. Shangtai Yurdu Loial’in Dünyanın Omurgası’ndaki eviydi ve daha doksanını yeni geçtiği için, kendi başına dünyaya çıkacak kadar büyümüş sayılmıyordu. Ogierler çok uzun yaşarlardı; onların standartlarına göre Loial Perrin’den daha büyük değildi, hatta belki daha gençti. Ama Loial yine de dünyayı görmek için <em>yurdundan</em> çıkmıştı. En büyük korkusu, annesinin onu bulması ve evlenmek ve bir daha dışarı çıkmamak üzere sürükleye sürükleye <em>yurda</em> götürmesiydi.</p>

    <p>Faile neler olduğunu anlamaya çalışırken, Perrin sessizliği bozdu. “Benim İki Nehir’e dönmem gerek, Loial. Annen seni orada bulamaz.”</p>

    <p>“Evet. Bu doğru.” Ogier huzursuzca omuzlarını silkti. “Ama kitabım. Rand’ın hikâyesi. Ve seninki ve Mat’inki. Şimdiden bir sürü not aldım, ama...” Masanın arkasına gidip açık kitaba, düzgün el yazısıyla dolmuş sayfalara baktı. “Yenidendoğan Ejder’in gerçek hikâyesini yazan ben olacağım, Perrin. Onunla yolculuk etmiş, olayların gelişmesini izlemiş biri tarafından yazılan tek kitap. <em>Yenidendoğan Ejder,</em> yazan Loial, Shangtai Yurdu’ndan, Halan oğlu Arent’in oğlu.” Kaşlarını çatarak kitabın üzerine eğildi ve kalemini mürekkep şişesine batırdı. “Bu kulağa pek doğru gelmiyor. Daha çok...”</p>

    <p>Perrin, elini Loial’in yazmaya hazırlandığı sayfaya koydu. “Annen seni bulursa kitap falan yazamazsın. En azından Rand hakkında. Ve sana ihtiyacım var, Loial.”</p>

    <p>“İhtiyaç mı, Perrin? Anlamıyorum.”</p>

    <p>“İki Nehir’de Beyazpelerinler var. Beni arıyorlar.”</p>

    <p>“Seni mi arıyorlar? Ama neden?” Loial’in kafası da Faile’inki kadar karışmış görünüyordu. Diğer yandan, Faile endişe verici bir kendinden hoşnut güven tavrı takınmıştı. Perrin yine de devam etti.</p>

    <p>“Sebepleri önemli değil. Gerçek şu ki, beni arıyorlar. Beni ararken, insanları, ailemi incitebilirler. Beyazpelerinleri tanıyorum. Bunu yapabilirler. Oraya bir an önce ulaşırsam onları durdurabilirim, ama çabuk olmalıyım. Işık bilir şimdiye kadar neler yaptılar! Beni oraya götürmen gerek, Loial, Yollar’dan. Bir kez burada bir Yolkapısı olduğunu söylemiştin ve Manetheren’de de bir tane var. Hâlâ orada olmalı, Emond Meydanı’nın üzerindeki dağlarda. Hiçbir şey, bir Yolkapısı’nı yok edemez, demiştin. Sana ihtiyacım var, Loial.”</p>

    <p>“Eh, elbette yardım ederim,” dedi Loial. “Yollar.” Gürültülü gürültülü nefes verdi ve kulakları biraz soldu. “Ben maceralar yazmak istiyorum, onları yaşamak değil. Ama sanırım bir kez daha yaşasam bir zararı dokunmaz. Işık izin verirse,” diye bitirdi hararetle.</p>

    <p>Faile hafifçe boğazını temizledi. “Bir şey unutmuyor musun, Loial? Ben ne zaman istersem beni Yollar’a götürmeye söz vermiştin, hem de başka birini götürmeden önce.”</p>

    <p>“Bir Yolkapısı göstermeye söz vermiştim,” dedi Loial, “ve içerisinin nasıl olduğunu. Perrin ve ben giderken görebilirsin. Bizimle gelebilirdin sanırım, ama Yollar’da umursamazca yolculuk edilmez, Faile. Perrin’in ihtiyacı olmasa ben de girmezdim.”</p>

    <p>“Faile gelmiyor,” dedi Perrin kararlılıkla. “Yalnızca sen ve ben, Loial.”</p>

    <p>Faile onu duymazdan gelerek, Ogier ona takılıyormuş gibi gülümsedi. “Bana bir göz atmaktan fazlasını söz verdin, Loial. Beni istediğim zaman, istediğim yere götürmeye söz verdin, hem de başka birini götürmeden önce. Yemin ettin.”</p>

    <p>“Ettim,” diye itiraz etti Loial. “Ama sırf sen göstereceğime inanmayı reddettiğin için. Yemin etmezsem inanmayacağını söyledin. Söz verdiğimi yapacağım, ama herhalde Perrin’in ihtiyacının önüne geçmek istemezsin.”</p>

    <p>“Yemin ettin,” dedi Faile sakin sakin. “Annenin ve annenin annesinin ve annenin annesinin annesinin üzerine.”</p>

    <p>“Evet, ettim, Faile, ama Perrin...”</p>

    <p>“Yemin ettin, Loial. Yeminini bozmayı mı düşünüyorsun?”</p>

    <p>Ogier, üzerine üzüntü yığdırmış gibi baktı. Omuzları çöktü, kulakları soldu, geniş ağzının kenarları sarktı, uzun kaşlarının uçları yanaklarını süpürmeye başladı.</p>

    <p>“Seni kandırmış, Loial.” Perrin, dişlerini gıcırdattığını duyup duymayacaklarını merak etti. “Seni bilinçli olarak kandırdı.”</p>

    <p>Faile’in yanaklarında kırmızı benekler belirdi, ama yine de konuşma cesaretini buldu: “Yalnızca zorunlu olduğum için, Loial. Yalnızca aptal adamın biri benim hayatımı dilediği gibi düzenleyebileceğini düşündüğü için. Aksi halde yapmazdım. Buna inanmalısın.”</p>

    <p>“Seni kandırmış olması fark yaratmaz mı?” diye sordu Perrin. Loial, dev kafasını üzgün üzgün iki yana salladı.</p>

    <p>“Ogierler sözlerini <em>tutar,</em>” dedi Faile. “Ve Loial beni İki Nehir’e götürecek. Ya da en azından, Manetheren’deki Yolkapısı’na. İki Nehir’i görmek istiyorum.”</p>

    <p>Loial dikildi, “Ama bu, Perrin’e yardım edebilirim, demek. Faile, neden öyle uzattın durdun? Laefar bile bunu komik bulmazdı.” Sesinde bir öfke tınısı vardı; Ogierleri kızdırmak kolay değildir.</p>

    <p>“Sorarsa,” dedi kız kararlılıkla. “Bu da sözünün bir parçasıydı, Loial. Bana sormadıkları sürece yalnızca sen ve ben. Bana sormak zorunda.”</p>

    <p>“Hayır,” dedi Perrin kıza, Loial daha ağzını açamadan. “Hayır, sormayacağım. Emond Meydanı’na atla gitmeyi tercih ederim. Yürürüm bile! Bu yüzden aptallık etmeyi bıraksan iyi olur. Loial’i kandırmak. İstenmediğin... istenmediğin bir yere zorla gelmeye çalışmak.”</p>

    <p>Kızın sakinliği öfke içinde kayboldu. “Sen oraya ulaştığında Loial ve ben Beyazpelerinlerin işini bitirmiş oluruz. Her şey olup bitmiş olur. Sor, seni örs kafalı demirci. Sorarsan bizimle gelebilirsin.”</p>

    <p>Perrin kendine hâkim oldu. Kızı tartışmayla kendi düşünce tarzına getirmenin yolu yoktu, ama sormayacaktı da. Kız haklıydı... atla gidecek olursa İki Nehir’e ulaşması haftalar alırdı; onlar Yollar’ı kullanarak, belki iki günde orada olurlardı... ama sormayacaktı. <em>Loial’i kandırdıktan ve beni zorlamaya çalıştıktan sonra olmaz!</em> “O zaman Yollar’ı kullanarak Manetheren’e yalnız giderim. Siz, ikinizi takip ederim. Grubunuzun parçası olmayacak kadar uzak durursam Loial’in yemini bozulmuş sayılmaz. Takip etmemi engelleyemezsin.”</p>

    <p>“Bu tehlikeli, Perrin,” dedi Loial endişeyle. “Yollar karanlıktır. Bir dönüş kaçırırsan ya da kazayla yanlış köprüye çıkarsan, sonsuza dek kaybolabilirsin. Ya da <em>Machin Shin</em> seni yakalayana kadar. Sor, Perrin. Sorarsan gelebileceğini söyledi. Sor.”</p>

    <p>Ogier’in gür sesi, Machin Shin sözcüklerini telaffuz ederken titredi ve Perrin’in sırtından aşağı bir ürperti yayıldı. Kara Rüzgâr. Aes Sedailer bile Gölgedölü mü, yoksa Yollar’ın yozlaşmasından doğan bir şey mi olduğunu bilmiyordu. Yollar’da yolculuk etmenin ölümü göze almak demek olmasının sebebi, <em>Machin Shin</em>’di; Aes Sedailer böyle diyordu. Kara Rüzgâr ruh yerdi; Perrin bunun doğru olduğunu biliyordu. Ama sesini sakin, yüzünü ifadesiz tuttu. <em>Ona zayıfladığımı düşündürmektense kavrulayım, daha iyi.</em> “Yapamam, Loial. Ya da her durumda, yapmam.”</p>

    <p>Loial yüzünü buruşturdu. “Faile, bizi takip etmeye çalışmak onun için tehlikeli olacak. Lütfen pes et ve bırak...” Kız keskin bir sesle sözünü kesti.</p>

    <p>“Hayır. Soramayacak kadar katı enseliyse, ben neden pes edeyim? Kaybolup kaybolmaması neden umurumda olsun?” Perrin’e döndü. “Bize yakın yolculuk edebilirsin. Gerektiği kadar yakın, takip ettiğin açık olduğu sürece. Sorana kadar köpek yavrusu gibi peşimden geleceksin. Neden sormuyorsun?”</p>

    <p>“İnatçı insanlar,” diye mırıldandı Ogier. “Telaşlı ve inatçı; telaş seni eşekarısı yuvasına düşürecekken bile bunu yapabiliyorsun.”</p>

    <p>“Bugün gitmek istiyorum, Loial,” dedi Perrin, Faile’e bakmadan.</p>

    <p>“Bir an önce gitmek en iyisi,” diye onayladı Loial, hüzünle masanın üzerindeki deftere bakarak. “Notlarımı yolculuk sırasında düzenleyebilirim, sanırım. Işık bilir Rand’dan uzaktayken neler kaçıracağım.”</p>

    <p>“Beni duydun mu, Perrin?” diye sordu Faile.</p>

    <p>“Atımı ve birkaç eşyamı alacağım, Loial. Sabah ortasında yola çıkabiliriz.”</p>

    <p>“Yanasıca, Perrin Aybara, yanıt ver bana!”</p>

    <p>Loial endişeyle kıza baktı. “Perrin, soramayacağından emin...”</p>

    <p>“Hayır,” diye sözünü kesti Perrin nazikçe. “O katır kafanın biri ve oyunlar oynamaya bayılıyor. O gülebilsin diye dans etmeyeceğim.” Faile’in gırtlağının derinliklerinden gelen, yabancı bir köpeğe bakan ve saldırmaya hazırlanan bir kedinin tıslamasına benzer sesi duymazdan geldi. “Hazır olduğumda haber veririm.” Kapıya yöneldi ve kız öfkeyle peşinden seslendi.</p>

    <p>“‘Ne zaman’ meselesi benim kararım, Perrin Aybara. Benim ve Loial’in. Beni duyuyor musun? İki saat içinde hazırlansan iyi olacak, yoksa seni arkada bırakırız. Geliyorsan, bizi Ejderduvarı Kapısı ahırında bulabilirsin. Beni duydun mu?”</p>

    <p>Perrin onun hareket ettiğini duydu ve tam kapıyı kapattığında bir şey bütün ağırlığıyla kapıya çarptı. Bir kitap, diye düşündü. Loial kriz geçirecekti. Kitaplarından birine zarar vermektense Loial’in kafasına vur; daha iyi.</p>

    <p>Bir an ümitsizlik içinde kapıya yaslandı. Faile ondan nefret etsin diye yaptığı, yaşadığı her şeye rağmen yine de Perrin’in ölmesini seyretmek için geliyordu. Perrin’in söyleyebileceği en iyi şey, artık belki de bundan zevk alacağı idi. <em>İnatçı, katır kafalı kadın!</em></p>

    <p>Gitmek için döndüğünde Aiellerden biri yaklaşıyordu, kızıl saçlı, yeşil gözlü, Rand’ın büyük kuzeni ya da genç amcası olabilecek, uzun boylu bir adam. Perrin adamı tanıyordu ve sırf Gaul sarı gözlerini fark etmiş gibi görünmediğinden de olsa, ondan hoşlanıyordu. “Bu sabah gölge bulmanı dilerim, Perrin. Majhere bu tarafa geldiğini söyledi, ama sanırım ellerime bir süpürge tutuşturmak için yanıp tutuşuyordu. O kadın bir Bilge kadar zorlu.”</p>

    <p>“Bu sabah gölge bulmanı dilerim, Gaul. Kadınların hepsi kalın kafalı, bana sorarsan.”</p>

    <p>“İstediğini yaptırmayı bilmiyorsan, belki de öyle. İki Nehir’e gideceğini duydum.”</p>

    <p>“Işık!” diye hırladı Perrin Aiel daha fazlasını söylemeden. “Bütün Taş biliyor mu?” Moiraine biliyorsa...</p>

    <p>Gaul başını iki yana salladı. “Rand al’Thor beni kenara çekti ve benimle konuştu, kimseye söylemememi istedi. Sanırım başkalarıyla da konuştu, ama kaç kişi seninle gitmek isteyecek, bilmiyorum. Uzun süredir Ejderduvarı’nın bu tarafındayız ve çok kişi Üç Kat Topraklar’a dönmek için can atıyor.”</p>

    <p>“Benimle gelmek mi?” Perrin sersemlemişti. Yanında Aieller olursa... Daha önce düşünmeye cesaret edemediği olasılıklar çıkardı. “Rand senden benimle gelmeni mi istedi? İki Nehir’e?”</p>

    <p>Gaul yine başını iki yana salladı. “Yalnızca gideceğini ve seni öldürmeye çalışabilecek adamlar olduğunu söyledi. Ama izin verirsen ben sana eşlik etmek istiyorum.”</p>

    <p>“İzin verirsem mi?” Perrin neredeyse kahkaha atacaktı. “İzin veririm elbette. Birkaç saat sonra Yollar’da olacağız.”</p>

    <p>“Yollar mı?” Gaul’un yüzündeki ifade değişmedi. Ama gözlerini kırpıştırdı.</p>

    <p>“Fark eder mi?”</p>

    <p>“Ölüm bütün insanlara gelecek, Perrin.” Pek de rahatlatıcı bir yanıt değildi.</p>

    <p class="paragraf">“Rand’ın bu kadar zalim olduğuna inanamıyorum,” dedi Egwene ve Nynaeve ekledi: “En azından seni durdurmaya çalışmadı.” Nynaeve’in yatağına oturmuş, Moiraine’in verdiği altınları paylaşıyorlardı. Elayne ve Nynaeve’in eteklerinin altına dikilmiş ceplerde taşınacak, adam başı dört şişman kese ve çok fazla ilgi çekmesin diye o kadar da iri olmayan, kemerde taşınacak birer kese daha. Egwene, Kıraç’ta altının pek faydası olmayacağından daha az almıştı.</p>

    <p>Elayne, kapının yanında duran düzgünce bağlanmış iki bohçaya ve deri çantaya baktı. Tüm giysileri ve diğer eşyaları oradaydı. Çanta içinde bıçak ve çatal, saç fırçası ve tarak, dikiş iğneleri, toplu iğneler, iplik, yüksük, makas. Bir çıra kutusu, kemerindekinden daha küçük, ikinci bir bıçak. Sabun, banyo pudrası... Listenin üzerinden yeniden geçmek saçmaydı. Egwene’in taş yüzüğü kesesinde, güvendeydi. Gitmeye hazırdı. Onu burada tutacak hiçbir şey yoktu.</p>

    <p>“Hayır, çalışmadı.” Elayne ne kadar sakin, ne kadar kendine hâkim konuştuğundan gurur duyuyordu. <em>Neredeyse rahatlamış gibiydi! Rahatlamış! Ve ona o mektubu verip taş kadar kör bir aptal gibi yüreğimi açmam gerekiyordu, değil mi? En azından ben gidene kadar açmayacak.</em> Nynaeve’in elini omzunda hissedince yerinde sıçradı.</p>

    <p>“Kalmanı istemesini mi diliyordun? Yanıtının ne olacağını biliyordun. Biliyorsun, değil mi?”</p>

    <p>Elayne dudaklarını birbirine bastırdı. “Elbette biliyorum. Ama duyunca mutlu görünmesi gerekmiyordu.” Bunu söylemek istememişti.</p>

    <p>Nynaeve ona anlayışla baktı. “Erkekler, en iyi hallerinde bile güçtür.”</p>

    <p>“Hâlâ inanamıyorum, nasıl bu kadar... bu kadar...” diye başladı Egwene öfkeli bir mırıltıyla. Elayne onun ne demeye hazırlandığını hiç öğrenemedi, çünkü o anda kapı öyle hızla çarpılarak açıldı ki, duvardan sıçradı.</p>

    <p>Elayne tam irkildiği sırada <em>saidar</em>’a kucak açtı, sonra sıçrayan kapı hızla Lan’in uzattığı ele çarpınca bir anlığına utandı. Bir an sonra, Kaynak’a biraz daha tutunmaya karar verdi. Muhafız geniş omuzları ile eşiği doldurdu. Yüzü fırtına bulutları gibiydi; o mavi gözler şimşekler fırlatma tehdidini gerçekleştirebilseydi, Nynaeve’i durduğu yerde kavururlardı. Egwene de <em>saidar</em>’ın parıltısına sarılmıştı ve parıltı solmadı.</p>

    <p>Lan, Nynaeve’den başkasını görmüyordu. “Tar Valon’a döneceğine inandırdın,” diye hırladı ona.</p>

    <p>“Buna inanmış olabilirsin,” dedi kadın sakin sakin, “ama ben öyle bir şey söylemedim.”</p>

    <p>“Hiç söylemedin mi? Hiç söylemedin mi! Bugün gitmekten bahsettin ve her seferinde gidişini o Karanlıkdostlarının Tar Valon’a gönderilmesi ile ilişkilendirdin. Her seferinde! Ne düşüneceğimi sanıyordun ki?”</p>

    <p>“Ama hiç söylemedim...”</p>

    <p>“Işık, kadın!” diye kükredi adam, “benimle laf yarıştırma!”</p>

    <p>Elayne endişe içinde Egwene ile bakıştı. Bu adamın demir gibi bir kontrolü vardı, ama şu anda kırılma noktasındaydı. Genellikle, öfkeyle köpüren Nynaeve olurdu, ama şimdi, başı dik, gözleri dingin, elleri hâlâ yeşil ipek eteğinin üzerinde, adamı serinkanlılıkla izliyordu.</p>

    <p>Lan gözle görülür bir çabayla kendine hâkim oldu. Her zamanki kadar taş suratlı, her zamanki kadar kendine hâkim görünüyordu... ve Elayne her şeyin yüzeyde olduğuna emindi. “Araba istediğini duymasaydım nereye gideceğini asla öğrenemezdim. Sizi Tanchico’ya götürecek bir gemiye taşıyacak bir araba. Amyrlin neden Kule’den ayrılmanıza izin verdi, neden Moiraine Kara Aes Sedaileri sorgulama işine sizi karıştırdı, bilmiyorum, ama siz üçünüz Kabuledilmişsiniz. Kabuledilmiş, Aes Sedai değil. Tanchico, sırtını kollayacak bir Muhafızı olan tam bir Aes Sedai dışında kimsenin gidebileceği bir yer değil. Oraya gitmene izin vermeyeceğim!”</p>

    <p>“Demek öyle,” dedi Nynaeve önemsemezce. “Moiraine’in ve Amyrlin Makamı’nın kararlarını sorguluyorsun. Belki de baştan beri Muhafızları yanlış anlamışımdır. Başka şeylerin yanı sıra, kabul ve itaat etmek için yemin ettiğinizi sanıyordum. Lan, kaygını anlıyorum ve minnettarım... bundan da fazlası... ama hepimizin yapması gereken işler var. Biz gidiyoruz; bu gerçeğe teslim olmalısın.”</p>

    <p>“Neden? Işık aşkına, en azından neden olduğunu söyle! Tanchico!”</p>

    <p>“Moiraine sana söylememişse,” dedi Nynaeve nazikçe, “belki sebepleri vardı. Biz kendi işimizi yapmalıyız, sen kendi işini.”</p>

    <p>Lan titredi –gerçekten titredi!– ve öfkeyle çenesini kapattı. Konuştuğu zaman, tuhaf şekilde tereddütlüydü. “Tanchico’da sana yardım edecek birine ihtiyacın var. Tarabonlu bir yankesicinin cüzdanın için sırtına bir hançer saplamasını engelleyecek birine. Savaş başlamadan önce Tanchico böyle bir yerdi ve şimdi her şeyin daha da kötü olduğunu duydum. Ben... Ben seni koruyabilirim, Nynaeve.”</p>

    <p>Elayne’in kaşları kalktı. Adamın önerdiği... Bu olamazdı.</p>

    <p>Nynaeve adamın sıradışı bir şey söylediğine dair en ufak işaret vermedi. “Senin yerin Moiraine’in yanı.”</p>

    <p>“Moiraine.” Muhafız’ın yüzü boncuk boncuk terledi ve konuşmak için çaba harcadı. “Yapabilirim... zorunluyum... Nynaeve, ben... ben...”</p>

    <p>“Sen Moiraine’in yanında kalacaksın,” dedi Nynaeve keskin bir sesle. “O seni bağından özgür bırakana kadar. Dediğimi yapacaksın.” Kesesinden dikkatle katlanmış bir kâğıt çıkardı ve adamın ellerine verdi. Lan kaşlarını çattı, okudu, sonra gözlerini kırpıştırdı, yine okudu.</p>

    <p>Elayne, kâğıtta ne yazılı olduğunu biliyordu.</p>

    <blockquote class="duzyazi_1">
      <p><em>Bunu taşıyan kişi yaptığını benim emrim ve yetkem altında yapıyor. Benim emrimle itaat et ve sessizliğini koru.</em></p>

      <p class="paragraf sag"><em>Siuan Sanche</em></p>

      <p class="sag"><em>Mühürlerin Gözetmeni</em></p>

      <p class="sag"><em>Tar Valon’un Alevi</em></p>

      <p class="sag"><em>Amyrlin Makamı</em></p>
    </blockquote>

    <p>Buna benzer bir diğer kâğıt, Egwene’in kesesinde duruyordu, ama hiçbiri, gidecekleri yerde ne işlerine yarayacağını bilemiyordu.</p>

    <p>“Ama bu sana ne istersen yapma izni veriyor,” diye itiraz etti Lan. “Amyrlin’in adına konuşabilirsin. Neden bir Kabuledilmiş’e bunu versin?”</p>

    <p>“Yanıtlayamayacağım sorular sorma,” dedi Nynaeve. Sonra sırıtacak gibi ekledi, “Ama benim için dans etmeni istemediğim için kendini şanslı say.”</p>

    <p>Elayne de kendi gülümsemesini bastırdı. Egwene, yutulmuş bir kahkaha ile boğuk bir ses çıkardı. Amyrlin, mektupları ilk verdiğinde Nynaeve’in söylediği şeydi bu. <em>Bununla bir Muhafız’ı dans ettirebilirim.</em> Hangi Muhafız’ı kastettiğinden ikisinin de kuşkusuz yoktu.</p>

    <p>“İstemiyor musun? Benden çok kolay kurtuluyorsun. Bağım, yeminlerim. Bu mektup.” Mektubu geri alıp kemerindeki keseye yerleştirirken Nynaeve Lan’in gözlerindeki tehlikeli parıltıyı fark etmemiş gibiydi.</p>

    <p>“Kendinden başkasını düşünmüyorsun, al’Lan Mandragoran. Nasıl sen yapmak zorunda olduğun şeyleri yapacaksan, biz de öyle yapacağız.”</p>

    <p>“Kendimden başkasını düşünmüyor muyum, Nynaeve al’Meara? Ben kendimden başkasını düşünmüyorum, öyle mi?” Lan Nynaeve’e doğru öyle hızlı hareket etti ki, Elayne neredeyse düşünmeden onu Hava akışlarına saracaktı. Nynaeve bir an orada duruyor ve ağzı bir karış açık, kendine doğru atılan adama bakıyordu; bir sonraki an ayakları yerden otuz santim yukarıda sallanarak fena halde öpülüyordu. Başta adamın ayak bileklerini tekmeledi ve yumruklarıyla onu döverek çılgın, öfkeli itiraz sesleri çıkardı, ama tekmeleri yavaşladı ve durdu. Sonra adamın omuzlarına tutunuyor ve hiç de itiraz etmiyordu.</p>

    <p>Egwene utançla bakışlarını kaçırdı, ama Elayne ilgiyle izliyordu. Böyle mi görünmüştü, Rand’la... <em>Hayır! Onu düşünmeyeceğim.</em> Ona bir mektup daha yazacak ve ilk mektubunda söylediklerini geri alacak, ona kendisi ile oynayamayacağını bildirecek zamanı olup olmadığını merak etti. Ama bunu yapmak istiyor muydu?</p>

    <p>Bir süre sonra Lan Nynaeve’i yere bıraktı. Kadın hafifçe sallanarak elbisesini düzeltti ve öfkeyle saçlarını sıvazladı. “Buna hiç hakkın...” diye başladı nefes nefese, sonra susup yutkundu. “Bütün dünya izlesin diye bu şekilde <em>hırpalanmama</em> izin veremem. Veremem!”</p>

    <p>“Bütün dünya değil,” diye yanıt verdi Lan. “Ama görebiliyorlarsa, duyabilirler de. Başka hiçbir şeye yer olmadığını düşündüğüm kalbimde yer edindin. Benim toz ve taş ektiğim yerde çiçekler bitirdin. Çıkmakta ısrar ettiğin bu yolculukta şunu unutma. Sen ölürsen, ben de uzun süre hayatta kalmam.” Nynaeve’e, nadir görülen gülümsemelerinden birini bahşetti. Yüzünü tam olarak yumuşatmasa da, en azından daha az sert gösteriyordu. “Ve şunu da unutma, ben o kadar kolay emir almam, Amyrlin’den gelen mektuplara rağmen.” Zarifçe eğildi; Elayne bir an adamın diz çöküp Nynaeve’in Büyük Yılan yüzüğünü öpeceğini sandı. “Emrettiğin gibi,” diye mırıldandı, “itaat ediyorum.” Alay edip etmediğini anlamak güçtü.</p>

    <p>Kapı arkasından kapanır kapanmaz Nynaeve dizleri sonunda boşanmış gibi yatağın kenarına çöktü. Pişman bir kaş çatışla kapıya bakıyordu.</p>

    <p>“‘En uysal köpek bile,’” diye bir deyişi tekrarladı Elayne, “‘fazla dürtüklersen ısırır.’ Üstelik, Lan o kadar da uysal sayılmaz.” Nynaeve’den keskin bir bakış ve bir burun çekme kazandı.</p>

    <p>“Tahammül edilmez biri,” dedi Egwene. “Bazen öyle. Nynaeve, bunu neden yaptın? Seninle gelmeye hazırdı. Onu Moiraine’den koparmaktan fazla istediğin bir şey olmadığını biliyorum. İnkâr etmeye kalkma.”</p>

    <p>Nynaeve denemedi. Bunun yerine elbisesi ile uğraştı, yatağın örtüsünü düzeltti. “Öyle değil,” dedi sonunda. “Benim olmasını istiyorum. Tamamen. Moiraine’e yeminini bozduğunu hatırlamasını istemiyorum. Aramızda böyle bir şey olamaz. Ne onun için, ne benim için.”</p>

    <p>“Ama Moiraine’i onu serbest bırakması için ikna edersen farklı mı olacak?” diye sordu Egwene. “Lan ikisini de aynı şey sayacak bir adam. Geriye bir tek Moiraine’in onu kendiliğinden serbest bırakması kalıyor. Bunu nasıl başaracaksın?”</p>

    <p>“Bilmiyorum.” Nynaeve’in sesi kararlılık kazandı. “Ama yapılması gereken yapılmalı. Hep bir yol vardır. Bu başka zamana kaldı. Yapılacak işler var ve biz oturmuş, erkekler için endişeleniyoruz. Kıraç için her şeyi hazırladığından emin misin, Egwene?”</p>

    <p>“Aviendha her şeyi hazırlıyor,” dedi Egwene. “Hâlâ mutsuz görünüyor, ama şanslıysak bir aydan az zamanda Rhuidean’a ulaşabileceğimizi söylüyor. O zamana kadar siz Tanchico’da olursunuz.”</p>

    <p>“Belki daha erken,” dedi Elayne ona, “Deniz Halkı tekneleri hakkında söyledikleri doğruysa. Dikkatli olacak mısın, Egwene? Rehberin Aviendha olsa bile, Kıraç güvenli olamaz.”</p>

    <p>“Olacağım. Siz de dikkatli olun. İkiniz de. Artık Tanchico Kıraç’tan daha güvenli değil.”</p>

    <p>Aniden birbirlerine sarıldılar ve dikkatli olma tembihlerini tekrarladılar, <em>Tel’aran’rhiod</em>’un Taş’ında buluşma sözlerini birbirlerine hatırlattılar.</p>

    <p>Elayne, yanaklarındaki yaşları sildi. “Lan’in gittiği iyi oldu.” Titreyerek güldü. “Aptallık ettiğimizi düşünürdü.”</p>

    <p>“Hayır, düşünmezdi,” dedi Nynaeve, eteklerini kaldırıp altın kesesini cebine yerleştirerek. “Bir erkek olabilir, ama o kadar da ahmak değil.”</p>

    <p>Burası ile araba arasında kâğıt kalem bulacak zamanı olması gerektiğine karar verdi Elayne. Zaman bulacaktı. Nynaeve haklıydı. Erkeklerin sıkı idare edilmesi gerekirdi. Rand ondan o kadar kolay kaçamayacağını anlayacaktı. Ve geri döndüğünde iyi niyetini o kadar rahat kazanamayacağını görecekti.</p>
  </div>
</body>
</html>
