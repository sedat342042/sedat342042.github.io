<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gölge Yükseliyor</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="46. Peçeler">46<br />
    Peçeler</h1>

    <p>Calpene’de, Büyük Meydan’ın yakınındaki dar, dolambaçlı sokaklar kalabalıklarla doluydu. Bunun nedeni, yüksek, beyaz duvarların üzerinde yükselen, yemek pişirmek için yakılan sayısız ateşin dumanıydı. Ekşi duman, yemek ve uzun süredir yıkanmamış ter kokusu, çocukların ağlamaları, kalabalıklarda hep duyulan, yukarıda uçan martıların tiz gaklamalarını bastıran belirsiz mırıltılarla birlikte nemli sabah havasında süzülüyordu. Bu bölgedeki dükkânlar uzun süre önce kepenklerini kalıcı olarak indirmişlerdi.</p>

    <p>Egeanin, tiksinti içinde, yaya olarak kalabalığın içinde yürüdü. Düzenin, meteliksiz mültecilerin meydanları ele geçirmesine, taş sıraların arasında uyumalarına yetecek kadar bozulmuş olması korkunçtu. Hükümdarlarının onların açlıktan ölmesine izin vermesi kadar kötüydü. Memnun olmalıydı... bu moralsiz güruh, <em>Corenne</em>’e asla direnemezdi ve o zaman iyi bir düzen sağlanırdı... ama görmekten nefret ediyordu.</p>

    <p>Çevresindeki perişan insanların çoğu, aralarında temiz, bakımlı, ipek ama sade kesimli, mavi bir binici elbisesi giymiş bir kadın bulunmasına şaşmayacak kadar kayıtsızdı. Kalabalıkta yer yer, kirlenmiş, kırışmış, ama bir zamanlar iyi giysiler olan şeylere bürünmüş erkekler ve kadınlar vardı. Belki de bu yüzden, kendisi fazla zıtlık yaratmıyordu. Giysilerinin kesesinde birkaç madeni para bulunduğunu gösterip göstermediğini merak eden birkaç kişi de, boyu kadar yüksek, sağlam değneğini taşıma tarzına bakarak vazgeçiyordu. Bugün korumalarını, tahtırevanını ve taşıyıcılarını arkada bırakmak zorunda kalmıştı. O grupla, Floran Gelb takip edildiğini mutlaka anlardı. En azından bölünmüş etekleriyle bu elbise biraz hareket özgürlüğü veriyordu.</p>

    <p>Gelinciğe benzeyen küçük adamı göz önünden ayırmamak, kalabalığa rağmen kolaydı, ama zaman zaman hayvanlar kadar çıplak göğüslü adamlar tarafından da çekilen öküz arabalarından, atlı arabalardan kaçınması gerekiyordu. Gelb ve yedi sekiz arkadaşı, iri yarı, kaba suratlı adamlar bir düğüm halinde ittire kaktıra ilerliyor, peşlerinde bir küfür dalgası yaratıyorlardı. O adamlar Egeanin’i kızdırıyordu. Gelb bir daha kadın kaçırmayı düşünüyordu. Egeanin istediği parayı gönderdikten sonra üç kadın bulmuştu ve hiçbiri listesindekilere benzemiyordu ve adam reddettiği her kadın için sızlanmıştı. Sokaktan kaptığı ilk kadın için para ödemekle hata yapmıştı. Anlaşılan keseyle beraber verdiği kırbaç gibi azarlar, altının anısı ve açgözlülük yüzünden yok olup gitmişti.</p>

    <p>Arkadan gelen bağırışlarla başını çevirdi ve elleri değneğin üzerinde gerildi. Sorun çıkınca hep olduğu gibi küçük bir boşluk açılmıştı. Bir zamanlar iyi olan sarı, yırtık bir ceket içindeki adam yanlış yöne kıvrılan kolunu kavramış, dizlerinin üzerine çökmüştü. Lime lime, yeşil bir elbise içinde, ağlayan bir kadın korumaya çalışırcasına adamın üzerine eğilmiş, kalabalığa karışan peçeli bir adama haykırıyordu.</p>

    <p>“Yalnızca para istedi! Yalnızca istedi!” Kalabalık, çevrelerinde dönerek kapandı.</p>

    <p>Egeanin, yüzünü buruşturarak döndü. Ve birkaç şaşkın bakış çeken bir küfürle durdu. Gelb ve arkadaşları gözden kaybolmuştu. İnsanları ittirerek düz çatılı bir şarapevinin yanında, bronz bir balığın ağzından su fışkıran küçük, taş bir çeşmeye gitti, su dolduran iki kadını kabaca itti ve kızgın küfürleri duymazdan gelerek yalağa sıçradı. Oradan, kalabalığın başlarının üstünden görebiliyordu. Her yöne çarpık sokaklar uzanıyor, tepelerin çevresinde dolanıyordu. Dönemeçler ve beyaz badanalı binalar yüz adımdan ötesini gözlerden gizliyordu, ama Gelb o süre içinde daha uzağa gitmiş olamazdı.</p>

    <p>Aniden onu otuz adım ötede, derin bir eşiğe saklanırken gördü. Adam sokağa bakmak için ayak uçlarında yükselmişti. Diğerlerini kolayca buldu, fark edilmemek için sokağın iki yanında, binalara yaslanmışlardı. Duvarlara yaslanan yalnızca onlar değildi, ama diğerleri moralsizce büzülmüşken, onların yara izli, kırık burunlu suratlarında beklenti vardı.</p>

    <p>Demek burada yapacaklardı. İşlerine kesinlikle hiç kimse karışmayacaktı, o adamın kolu kırıldığında da karışmamışlardı. Ama kimi? Gelb sonunda listesindekilerden birini bulmuşsa, gidip kadını ona satmasını bekleyebilirdi, bir <em>a’dam</em>’ın Bethamin dışında diğer <em>sul’dam</em>’ları tutup tutmayacağını görme şansı için bekleyebilirdi. Ama bir daha talihsiz bir kadının boğazını kesmek ya da satılmak üzere göndermek seçenekleriyle baş başa kalmak istemiyordu.</p>

    <p>Sokakta, Gelb’e doğru yürüyen epey kadın vardı. Çoğu, o saydam peçeleri takmış, saçlarını örmüşlerdi. Egeanin ilk bakışta, yanında korumalarla ilerleyen iki tahtırevanı hesaptan çıkardı; Gelb’in sokak kabadayıları kendi sayılarına yakın bir gruba bulaşmazlardı, ellerinde kılıç taşıyanlara da. Her kimin peşindeyseler, yanlarında iki üç adamdan fazlası olamazdı, o da varsa ve silahlı da olamazlardı. Bu tarife, paçavralar, kasvetli köylü kıyafetleri ya da Tarabon kadınlarının sevdiği dar elbiseler içinde, gördüğü bütün kadınlar uyuyor gibiydi.</p>

    <p>Egeanin’in gözüne aniden, konuşarak uzak bir köşeyi dönen o kadınların ikisi çarptı. Saçları ince örgüler halinde toplanmış, yüzlerinde saydam peçeleri ile Tarabonluya benziyorlardı, ama burada yersiz kaçıyorlardı. O ince, utanç verici ölçüde dar, biri yeşil, diğeri mavi elbiseler keten ya da ince eğitilmiş yün değil ipektendi. Öyle giyinmiş kadınlar tahtırevana binerdi; yürümezlerdi, özellikle de burada değil. Ve omuzlarında sopa gibi taşıdıkları fıçı tahtaları bulunmazdı.</p>

    <p>Kızıl altın saçlı olanı görmezden gelerek diğerini inceledi. Kadının siyah örgüleri sıradışı ölçüde uzundu, neredeyse beline geliyordu. Bu mesafeden, Surine adlı <em>sul’dam</em>’a çok benziyordu. Ama Surine değildi. Bu kadın Surine’in çenesine ancak gelirdi.</p>

    <p>Egeanin alçak sesle mırıldanarak aşağı atladı ve kendisi ile Gelb arasındaki kalabalığı ittirmeye başladı. Şansı varsa zamanında yanına varıp adamı durdurabilirdi. Aptal. Açgözlü, gelincik beyinli aptal!</p>

    <p class="paragraf">“Tahtırevan kiralamalıydık, Nynaeve,” dedi Elayne yine, yüzüncü kez Tarabon kadınlarının peçeler ağızlarına takılmadan nasıl konuştuklarını merak ederek. Peçeyi tükürdü ve ekledi, “O şeyleri kullanmamız gerekecek.”</p>

    <p>Nynaeve, fıçı tahtasını tehditkâr bir tavırla kaldırınca onlara yaklaşan sıska suratlı bir adam durdu. “Onun için getirdik zaten.” Kadının dik bakışları adamın ilgisini yitirmesini cesaretlendirmiş olabilirdi. Nynaeve, omzunun üzerinde duran örgüleri yokladı ve tiksinti dolu bir ses çıkardı; çekiştirecek tek bir kalın örgüsü olmadığına ne zaman alışacağını bilemiyordu Elayne. “Ve yürümek için de ayaklar vardır. Satışa götürülecek domuzlar gibi oraya buraya taşınırken nasıl ararız ve sorular sorarız? O salak sandalyelerden birinin üzerinde kendimi aptal gibi hissederim. Her durumda, tanımadığım erkeklerinkine değil, kendi zekâma güvenirim.”</p>

    <p>Elayne, Bayle Domon’un güvenilir adamlar bulabileceğinden emindi. Deniz Halkı kesinlikle bulurdu; <em>Dalgadansözü</em>’nün yelken açmamış olmasını diliyordu, ama Seyirhanımı ve kız kardeşi Coramoor’un haberini Dantora ve Cantorin’e yaymaya can atıyordu. Yirmi korumaya bir şey demezdi.</p>

    <p>Kemerindeki cüzdana bir şeyin sürtündüğünü hissetti; bir eliyle cüzdanı kavrayarak ve kendi tahtasını kaldırarak hızla döndü. Çevresindeki kalabalık biraz açıldı, insanlar birbirlerini dirseklerken ona bakmadı bile, ama yankesici işareti yoktu. En azından cüzdandaki paraları hâlâ hissedebiliyordu. Cüzdanını kaybetmesine ramak kaldığı ilk seferden sonra Nynaeve’i taklit ederek Büyük Yılan yüzüğünü ve çarpık taş <em>ter’angreal</em>’i bir sicim üzerinde, boynunda taşımaya başlamıştı. Tanchico’da geçirdikleri beş gün içinde üç cüzdan kaybetmişti. Yirmi koruma iyi olurdu. Bir de araba. Pencerelerinde perde olan bir araba.</p>

    <p>Nynaeve’in peşinden ağır ağır yürümeye devam ederek konuştu, “O zaman bu elbiseleri giymememiz gerekir. Bir zamanlar beni bir çiftçi kızı elbisesine tıktığını hatırlıyorum.”</p>

    <p>“Halka karışmamızı sağlıyorlar,” diye yanıt verdi Nynaeve ters ters.</p>

    <p>Elayne, hafifçe burnunu çekti. Sanki daha sade elbiseler daha az dikkat çekmelerini sağlamayacakmış gibi. Nynaeve ipekler ve güzel elbiseler giymekten zevk almaya başladığını itiraf etmeyecekti. Elayne yalnızca bu kadar ileri götürmemesini diliyordu. Doğru, herkes onları Tarabonlu sanıyordu –en azından konuşmaya başlayana kadar–, ama çenesine kadar gelen dantel kenarlı yakaya rağmen bu dar, yeşil ipek şimdiye kadar giydiği her şeyden daha sergileyici geliyordu. Toplum içinde giydiği her şeyden kesinlikle daha sergileyici. Diğer yandan Nynaeve kalabalık sokakta, kimse onlara bakmıyormuş gibi yürüyordu. Eh, belki kimse bakmıyordu –en azından elbiselerinin üstlerine nasıl oturduğuna bakmıyorlardı–, ama ona bakıyorlarmış gibi geliyordu.</p>

    <p>İç eteklikleri bile daha terbiyeli olurdu. Yanakları kızararak ipeğin bedenine nasıl sarındığını düşünmeyi bırakmaya çalıştı. <em>Kes şunu! Son derece terbiyeli bir elbise. Öyle!</em></p>

    <p>“Bu Amys işimize yarayabilecek hiçbir şey söylemedi mi?”</p>

    <p>“Sana neler söylediğini anlattım.” Elayne içini çekti. Nynaeve onu gecenin bir yarısına kadar ayakta tutmuş, dün gece <em>Tel’aran’rhiod</em>’da Egwene’in yanındaki Aiel Bilgesi hakkında konuşturmuştu ve sonra kahvaltıya otururken yine başlamıştı. Bir sebepten saçlarını iki örgü yapmış, Bilge’ye asık suratlı bakışlar fırlatan Egwene Rand’ın iyi olduğu, Aviendha’nın ona göz kulak olduğu dışında hiçbir şey söylememişti. Bütün konuşmaları beyaz saçlı Amys yapmış, Düşler Dünyası’nın tehlikeleri üzerine öyle sert bir ders vermişti ki, Elayne on yaşındaymış da eski dadısı Lini onu şeker çalmak için yataktan kaçarken yakalamış gibi hissetmişti. Ardından, <em>Tel’aran’rhiod</em>’a girmek zorundaysa konsantrasyon ve düşüncelerini kontrol altında tutmak hakkında uyarılar gelmişti. Ne düşündüğünüzü nasıl kontrol ederdiniz? “Gerçekten de Perrin’in Rand ve Mat’le birlikte olduğunu sanıyordum.” Amys’in belirmesinden sonra en büyük sürpriz bu olmuştu. Görünüşe göre Egwene de Nynaeve ve onun yanında olduğunu sanıyordu.</p>

    <p>“O ve yanındaki kız muhtemelen Perrin’in huzur içinde demircilik yapabileceği bir yere gitmişlerdir,” dedi Nynaeve, ama Elayne başını iki yana salladı.</p>

    <p>“Hiç sanmıyorum.” Faile hakkında güçlü şüpheleri vardı ve yarısı doğruysa, Faile bir demirci karısı olmakla yetinmezdi. Peçeyi bir daha tükürdü. Salak şey.</p>

    <p>“Eh, her neredeyse,” dedi Nynaeve, bir kez daha örgülerini yoklayarak, “umarım güvende ve iyidir, ama o burada değil ve bize yardım edemez. Amys’e <em>Tel’aran’rhiod</em>’u kullanmanın yollarını <em>sormayı</em> akıl ettin mi?..”</p>

    <p>Yıpranmış, kahverengi ceket giymiş iri yarı, kafası kelleşmekte olan bir adam kalabalığı ittirip geçti ve kalın kollarını ona dolamaya çalıştı. Kadın omzundaki fıçı tahtasını hızla çevirdi ve adamın geniş yüzüne şiddetli bir darbe indirdi. Adam, en az ikinci kez kırılan burnunu tutarak geri geri sendeledi.</p>

    <p>Elayne daha şaşkın bir çığlık atmak için nefes alırken aynı ölçüde iri, kalın bıyıkları olan ikinci adam onu ittirip Nynaeve’e ulaşmaya çalıştı. Elayne korkmayı unuttu. Çenesi öfkeyle gerildi ve adamın elleri kadına dokunurken tahtayı bütün gücüyle adamın kafasına indirdi. Adamın bacakları kıvrıldı ve adam tatminkâr bir şekilde yüzüstü devrildi.</p>

    <p>Kalabalık, başkasının dertlerine karışmak istemeyerek geriledi. Kimse yardım teklif etmedi. Elayne, yardıma ihtiyaçları olduğunu fark etti. Nynaeve’in vurduğu adam hâlâ ayaktaydı; ağzı bir hırlamayla çarpılmış, burnundan akan kanı yalayarak birinin gırtlağını sıkmak istermiş gibi kalın ellerini geriyordu. Daha da kötüsü, yalnız değildi. Kaçmalarını önlemek için yedi adam daha çevrelerini alıyordu, her biri ilk adam kadar iriydi, yara izleriyle dolu yüzler ve elleriyle, senelerdir kayalara çarpılıp duruyorlarmış gibi görünüyorlardı. Sinirli bir tilki gibi sırıtan sıska, dar yüzlü bir adam durmaksızın, “Kaçmasına izin vermeyin. Altın o, size söylüyorum. Altın!” deyip duruyordu.</p>

    <p>Demek kim olduğunu biliyorlardı. Bu cüzdanı için yapılmış bir hamle değildi, Nynaeve’i ve Andor’un Kız-Veliahtı’nı kaçırmayı düşünüyorlardı. Nynaeve’in <em>saidar</em>’a kucak açtığını hissetti –bu onu yönlendirecek kadar kızdırmadıysa, başka hiçbir şey kızdıramazdı– ve o da kendini Gerçek Kaynak’a açtı. Tek Güç içine aktı, tatlı akış onu ayak parmaklarından saçlarına dek doldurdu. İkisinden birinin öreceği birkaç Hava akışı bu serserilerin işini görürdü.</p>

    <p>Ama Elayne yönlendirmedi, Nynaeve de öyle. Birlikte bu adamları annelerinin yaptığı gibi pataklayabilirlerdi. Ama başka seçenek kalmadığı sürece cesaret edemezlerdi.</p>

    <p>Kara Ajah’tan biri görecek kadar yakındaysa, zaten <em>saidar</em>’ın parıltısı ile kendilerini ele vermişlerdi. O birkaç Hava akışını yönlendirmek varlıklarını, gücüne ve duyarlılığına bağlı olarak yüz adım, hatta daha uzaktaki bir Kara Aes Sedai’ye haber verirdi. Son beş gündür kendilerinin yaptığı da buydu; kadınların yönlendirmesini hissetmeye çalışarak, hissin onları Liandrin ile diğerlerine götüreceğini umarak sokaklarda yürüyüp duruyorlardı.</p>

    <p>Kalabalığın da hesaba katılması gerekirdi. Duvarlara sürtünerek iki yana kaçan birkaç kişi hâlâ vardı. Kalanı gidecek başka yönler bulmaya çalışarak dolanıyordu. Yalnızca bir avuç insan iki kadının tehlikede olduğunun farkında olduğunu belli ediyordu ve onlar da utançla bakışlarını kaçırıyordu. Ama iri adamların görünmez bir şey tarafından fırlatıldığını görürlerse?..</p>

    <p>Aes Sedailer ve Tek Güç o günlerde Tanchico’da o kadar da sevilmiyordu, Falme hakkındaki eski söylentiler hâlâ dolaşırken ve Beyaz Kule’nin kırsal alandaki Ejderyeminlilerini desteklediği hakkında yeni söylentiler çıkarken değil. Güç kullanıldığını görürlerse bu insanlar kaçabilirdi. Ya da saldırgan bir güruha dönüşebilirlerdi. O ve Nynaeve, durdukları yerde parça parça edilmekten kaçınmayı başarsalar bile –ki bunu yapabileceklerinden emin değildi– daha sonra telafi etmenin yolu yoktu. Güneş batmadan Kara Ajah Tanchico’da Aes Sedailer olduğunu duyardı.</p>

    <p>Sırtını Nynaeve’in sırtına veren Elayne tahtasını sıkı sıkı kavradı. İsteriyle gülmek istiyordu. Nynaeve bir daha yalnız çıkmayı önerirse –hem de <em>yaya</em> olarak– bir kova suya kimin kafasının daldırılacağını görecekti. En azından bu hödüklerin hiçbiri kafalarının kaldırım taşları üzerinde kıpırtısız yatan adam gibi kırılması için ilk aday olmak istemiyordu.</p>

    <p>“Haydi,” dedi dar suratlı adam, ellerini öne doğru sallayarak. “Haydi! Yalnızca iki kadın!” Ama kendisi saldırmak için teşebbüste bulunmadı. “Haydi, dedim. Bir tanesi yeter. Altın o, size söylüyorum.”</p>

    <p>Aniden yüksek bir <em>güm</em> sesi duyuldu ve serserilerden biri yarılmış kafasını tutarak sersem sersem dizlerinin üzerine çöktü ve siyah saçlı, sert yüzlü, mavi binici elbisesi giymiş bir kadın adamın yanından geçerek yumruğunun tersiyle başka bir adama vurdu, değneğiyle adamın ayaklarını yerden kesti, sonra adam düşerken kafasını tekmeledi.</p>

    <p>Yardım gelmesi şaşırtıcıydı, kaynağı daha da şaşırtıcı, ama Elayne titizlik edecek durumda değildi. Nynaeve sözsüz bir kükremeyle yanından ayrılırken, Elayne, “İleri Beyaz Aslan!” diye bağırarak atıldı, en yakındaki hödüğü bütün gücüyle pataklamaya başladı. Adam kendini savunmak için kollarını kaldırırken, aklını kaçıracak kadar şok geçirmiş görünüyordu. “İleri Beyaz Aslan!” diye bağırdı Elayne yine. Andor’un savaş haykırışı! Adam dönüp kaçmaya başladı.</p>

    <p>Elayne kahkahasını tutamayarak döndü ve dövecek başka serseri aradı. Kaçmamış ya da düşmemiş iki kişi kalmıştı. Burnu kırılan adam kaçmak için döndü ve Nynaeve sırtına son bir şiddetli darbe indirdi. Sert yüzlü kadın bir şekilde değneğini diğerinin koluna ve omzuna doladı, adamı yakına, ayaklarının ucuna çekti; adam kadından en az bir baş uzun ve iki kat ağır olmalıydı, fakat kadın serinkanlılıkla boş elinin ayasını üst üste üç kez adamın çenesine vurdu. Adamın gözleri yuvarlandı ve yere yığıldı. Elayne dar yüzlü adamın ayağa kalktığını gördü; burnundan kan akıyordu, gözleri yarı donuktu, ama kemerinden bir hançer çıkararak kadının sırtına atıldı.</p>

    <p>Elayne düşünmeden yönlendirdi. Hava’dan bir yumruk adamı ve hançerini geriye yuvarladı. Sert yüzlü kadın hızla döndü, ama adam çoktan dört ayak üzerinde emeklemeye başlamıştı, sonra ayaklarını altına almayı başardı ve sokağın ötesindeki kalabalığa daldı. İnsanlar durmuş, bu tuhaf kavgayı izliyordu, ama siyah saçlı kadın dışında kimse yardım etmek için parmağını oynatmamıştı. Kadın da kararsızca bir Elayne’e, bir Nynaeve’e bakmaya başlamıştı. Elayne, onun sıska adamın görünürde hiçbir şey tarafından devrildiğini fark edip etmediğini merak etti.</p>

    <p>“Size teşekkür ederim,” dedi Nynaeve nefes nefese. Peçesini düzelterek kadına yaklaştı. “Sanırım buradan ayrılmalıyız. Şehir Bekçileri sokaklara pek inmez, ama tesadüfen yakındalarsa bunu açıklamak istemem. Hanımız uzakta değil. Bize katılır mısınız? Bu Işık’ın terk ettiği şehirde yardım etmeye gönüllü olan birine en azından bir fincan çay ikram edelim. Adım Nynaeve al’Meara ve bu da Elayne Trakand.”</p>

    <p>Kadın, fark edilir bir biçimde tereddütlüydü. <em>Fark etmişti.</em> “Ben... ben... isterim. Evet. İsterim.” Peltek bir konuşma tarzı vardı, anlaması güçtü, ama bir şekilde tanıdık geliyordu. Oldukça güzel bir kadındı aslında, omuzlarına kadar gelen siyah saçları onu olduğundan da beyaz tenli gösteriyordu. Gerçi güzel demek için biraz fazla sertti. Mavi gözlerinde, emir vermeye alışık biriymiş gibi güçlü bakışlar vardı. Elbisesine bakılırsa, belki bir tüccar. “Adım Egeanin.”</p>

    <p>Egeanin onlarla birlikte en yakın yan sokağa girmekte tereddüt etmedi. Kalabalık yerdeki adamların çevresinde toplanmaya başlamıştı bile. Elayne o adamların uyandıklarında değerli her şeylerinin, hatta giysilerinin ve çizmelerinin alındığını göreceklerini düşünüyordu. Kimliğini nasıl öğrendiklerini bilmeyi diliyordu, ama anlamak için birini ayıltmanın yolu yoktu. Bundan sonra, Nynaeve ne derse desin <em>kesinlikle</em> korumalar bulunduracaklardı.</p>

    <p>Egeanin tereddüt etmemiş olabilirdi, ama huzursuzdu. Kalabalığı yararak geçerlerken Elayne bunu kadının gözlerinden okuyabiliyordu. “Gördün, değil mi?” diye sordu. Kadın bir adım kaçırdı ve Elayne’in ihtiyaç duyduğu tek doğrulama buydu. Telaşla ekledi, “Sana zarar vermeyeceğiz. Yardımımıza koştuktan sonra, asla.” Yine peçesini tükürmek zorunda kaldı. Nynaeve bu sorunu yaşamıyor gibiydi. “Bana kaşlarını çatma, Nynaeve. Yaptığım şeyi gördü.”</p>

    <p>“Bunu biliyorum,” dedi Nynaeve kuru kuru. “Ve doğru şeyi yaptın. Ama annenin sarayında, meraklı kulaklardan uzakta, güven içinde oturmuyorsun.” Çevrelerindeki insanlara işaret etti. Egeanin’in değneği ve kendilerinin tahtaları sayesinde, çoğu onlardan uzak durmaya özen gösteriyordu. Egeanin’e hitaben, “Şimdiye dek duymuş olabileceğin söylentilerin çoğu doğru değil. Pek azı doğru. Bizden korkmana gerek yok, ama burada konuşmak istemediğimiz konular olduğunu anlamalısın,” dedi.</p>

    <p>“Sizden korkmak mı?” Egeanin şaşkın görünüyordu. “Korkmam gerektiğini düşünmemiştim. Siz konuşmak isteyene kadar sessiz kalacağım.” Sözünü tuttu; kalabalığın mırıltıları arasında yarımadada, Üç Erik Sarayı’na kadar sessizlik içinde yürüdüler. Bunca yürüyüş Elayne’in ayaklarını ağrıtmıştı.</p>

    <p>Saat erken olmasına rağmen salonda bir avuç erkek ve kadın oturmuş, şaraplarını ya da biralarını yudumluyordu. Çekiçli santur çalan kadına, kendisi kadar ince sesli bir flüt çalan adam eşlik ediyordu. Juilin kapının yanındaki masaya oturmuş, kısa saplı piposunu içiyordu. Elayne ile Nynaeve çıkarken o, daha gece gezisinden dönmemişti. Elayne adamın üzerinde yeni bir yara bere görmeyince memnun oldu; adamın Tanchico’nun alt bölgeleri dediği şey, şehrin dünyaya sergilediği yüzden de sertti. Juilin’in bu şehre verdiği tek taviz düz, hasır şapkasını, arkaya yatırdığı o kara, koni şeklinde keçe şapkalardan biriyle değiştirmek olmuştu.</p>

    <p>“Onları buldum,” dedi, üzerinde oturduğu sıradan sıçrayıp şapkasını çıkararak. Sonra yalnız olmadıklarını gördü. Egeanin’e temkinli bir bakış fırlattı, hafifçe eğildi; kadın aynı ölçüde temkinli bir tavırla başını eğdi.</p>

    <p>“Onları buldun mu?” diye bağırdı Nynaeve. “Emin misin? Konuş, adam. Dilini mi yuttun?” Üstelik biraz önce insanların önünde konuşmak hakkında uyarılar yaptığı halde.</p>

    <p>“Eskiden nerede olduklarını buldum, demeliydim.” Adam Egeanin’e bir daha bakmadı, ama sözcüklerini dikkatle seçiyordu. “Saçında beyaz tutam olan kadın beni başka kadınlarla kaldığı bir eve götürdü. Ama dışarıda pek azı görülmüş. Çevrede yaşayanlar kırsal alandan kaçan zengin mülteciler olduklarını düşünüyor. Kilerlerinde birkaç lokma yiyecekten başka bir şey kalmamış. Hizmetkârları bile gitmiş. Ama bazı şeylere bakarak, dün ya da bu gecenin erken saatlerinde gittiklerini söyleyebilirim. Tanchico gecelerinden korktuklarını sanmıyorum.”</p>

    <p>Nynaeve, ince örgülerinden bir avucunu, boğumları beyazlamış yumruğunda kavramıştı. “İçeri mi girdin?” dedi çok düz bir sesle. Elayne onun yanında sarkan fıçı tahtasını kaldırmasının an meselesi olduğunu düşündü.</p>

    <p>Juilin de aynı fikirde gibiydi. Tahtaya bakarak, “Onlar söz konusu olduğunda risk almayacağımı çok iyi biliyorsun,” dedi. “Boş bir evde, ne kadar büyük olursa olsun bir görünüş, bir his vardır. Benim gibi görmeyi öğrenmezsen benim kadar uzun süre hırsız kovalayamazsın.”</p>

    <p>“Ya bir tuzağı tetikleseydin?” diye neredeyse tısladı Nynaeve. “Olayları <em>hissetmek</em> hakkındaki harika yeteneğin tuzaklara kadar uzanıyor mu?” Juilin’in esmer yüzü biraz grileşti; açıklayacak ya da kendini savunacakmış gibi dudaklarını ıslattı, ama Nynaeve onun sözünü kesti. “Bunu daha sonra konuşuruz, Sandar <em>Efendi.</em>” Gözleri hafifçe Egeanin’e doğru kaydı; sonunda işitecek başka kulaklar olduğunu hatırlamıştı. “Rendra’ya Çiçek Yağmuru Odası’nda çay alacağımızı söyle.”</p>

    <p>“Çiçek Yağmuru Dairesi,” diye düzeltti Elayne yumuşak sesle ve Nynaeve ona bir bakış fırlattı, Juilin’in haberi kadının neşesini kaçırmıştı.</p>

    <p>Adam ellerini açarak yerlere kadar eğildi. “Emrettiğiniz gibi, al’Meara Hanım, ben de yüreğimle itaat ediyorum,” dedi alayla. Sonra siyah şapkasını başına geçirdi ve dimdik bir sırtla yürüyüp gitti. Bir kez flört etmeye çalıştığınız birinden emir almak rahatsız edici olmalıydı.</p>

    <p>“Aptal adam!” diye hırladı Nynaeve. “İkisini de Tear’da, rıhtımda bırakmalıydık.”</p>

    <p>“Hizmetkârınız mı?” dedi Egeanin yavaşça.</p>

    <p>Elayne, “Hayır,” derken, “Evet,” diye terslendi Nynaeve.</p>

    <p>Bakıştılar, Nynaeve’in kaşları hâlâ çatıktı.</p>

    <p>“Belki, bir açıdan,” diye içini çekti Elayne. Aynı anda Nynaeve, “Sanırım pek değil,” diye mırıldandı.</p>

    <p>“Ben... anlıyorum,” dedi Egeanin.</p>

    <p>Rendra, masaların arasından telaşla geçerek, peçesinin altında, gül goncası gibi dudaklarında bir gülümseme ile yaklaştı. Elayne kadının Liandrin’e bu kadar benzememesini diledi. “Ah. Bu sabah çok güzelsiniz. Elbiseleriniz bir harika. Çok güzel.” Sanki kumaşı ve kesimi seçerken bal rengi saçlı kadın hiç işe karışmamış gibi. Kendi elbisesi bir Tenekeciye yakışacak kadar kırmızıydı ve kesinlikle toplum içine çıkmak için uygunsuzdu.</p>

    <p>“Ama yine aptallık ettiniz, değil mi? Bu yüzden sevgili Juilin’in kaşları fena halde çatık. Onu bu kadar endişelendirmemelisiniz.” Kadının iri, kahverengi gözlerindeki ışıltı Juilin’in flört edecek birini bulduğunu gösteriyordu. “Gelin. Çayınızı serin ve özel bir odada alırsınız ve bir daha dışarı çıkmanız gerekirse, size taşıyıcı ve koruma sağlamama izin verirsiniz, değil mi? Doğru düzgün korunuyor olsaydı güzel Elayne bu kadar çok cüzdan kaybetmezdi. Ama artık bu tür şeylerden bahsetmeyeceğiz. Çayınız hazır olmak üzere. Gelin.” Öğrenilmiş bir beceri olmalıydı, Elayne böyle görüyordu; peçenizi yemeden konuşmayı öğrenmeniz gerekiyordu.</p>

    <p>Çiçek Yağmuru Dairesi, salondan çıkan kısa bir koridorun ucunda, küçük, penceresiz bir odaydı. Alçak bir masası ve kırmızı yastıkları olan oymalı sandalyeleri vardı. Nynaeve ve Elayne yemeklerini orada yiyorlardı... Nynaeve’in canını sıkmamışlarsa Thom, Juilin ya da ikisiyle birden. Üzerine erik ağaçları ve odaya ismini veren çiçek yağmuru resmedilmiş sıvalı, tuğla duvarlar, kulak misafiri olunmasını önleyecek kadar kalındı. Elayne, oturmadan önce peçesini yırtarcasına çıkardı ve ince kumaş parçasını masaya fırlattı; Tarabonlu kadınlar bile yemek yerken o şeylerden takmıyordu. Nynaeve, kendisininkini bir yandan açarak saçlarından çıkardı.</p>

    <p>Rendra servis yaparken gevezeliğine devam etti. Bir konudan diğerine sıçrıyordu: onlara hayal edilebilecek en ince ipekten, en yeni tarzda elbiseler dikebilecek yeni bir terzi kadın –Egeanin’e kadını bir denemesini önerdi ve yanıt olarak ifadesiz bir bakış aldı; bu onu hiç rahatsız etmedi–, şehrin bir kadının gündüz bile olsa, yalnız dışarı çıkmaması gerektiği kadar tehlikeli olması, bu yüzden Juilin’i dinlemeleri gerektiği ve saçlarını parlak kılacak kokulu bir sabun... Elayne bazen saçlarından ve giysilerinden başka bir şey düşünmezken kadının nasıl böyle başarılı bir hanı yönetebildiğini merak ediyordu. Yapabildiği açıktı; kafasını karıştıran nasıl yapabildiği idi. Elbette, güzel elbiseler giyiyordu; yalnızca pek <em>uygun</em> gelmiyorlardı. Çay ve koyu mavi porselen fincanlar getiren adam, o utanç verici gece Elayne’in kadehini doldurup duran ince, kara gözlü gençti. Daha sonra da denemişti aynısını, ama Elayne kendi kendine, bir daha asla bir kadehten fazlasını içmeyeceğine yemin etmişti. Yakışıklı bir adamdı, ama ona buz gibi bir bakış fırlattı ve adam memnunlukla odadan kaçtı.</p>

    <p>Rendra da gidene kadar Egeanin, sessizlik içinde izledi. Sonra, “Beklediğim gibi değilsiniz,” dedi, fincanını tuhaf bir şekilde parmak uçlarında dengeleyerek. “Hancı, siz sanki kız kardeşleriymişsiniz ve onun kadar aptalmışsınız gibi gevezelik ediyor. Siz de buna izin veriyorsunuz. Esmer adam... bence hizmetkârınız... sizinle alay ediyor. O hizmetkâr çocuk aç gözlerle bakıyor ve buna izin veriyorsunuz. Siz... Aes Sedai’siniz, değil mi?” Yanıt beklemeden keskin, mavi gözlerini Elayne’e kaydırdı. “Ve sen de... asil kandansın. Nynaeve, annenin sarayından bahsetti.”</p>

    <p>“Beyaz Kule’de bu tür şeylerin önemi yoktur,” dedi Elayne kadına hüzünle ve çenesindeki kek kırıntılarını telaşla silerek. Çok baharatlı bir kekti; neredeyse keskin. “Bir kraliçe oraya öğrenmek için giderse, tüm çömezler gibi yer silmesi ve sıçra dendiğinde sıçraması gerekir.”</p>

    <p>Egeanin yavaşça başını salladı. “Demek böyle hükmediyorsunuz. Hükümdarlara hükmederek. Bu... şekilde... eğitim alan çok kraliçe var mı?”</p>

    <p>“Benim bildiğim yok,” diye güldü Elayne. “Ama Andor geleneklerine göre Kız-Veliaht gider. Aslında pek çok asil kadın da gider, fakat genelde bilinmesini istemezler. Çoğu Gerçek Kaynak’ı hissetmeyi bile başaramadan ayrılır. Ben yalnızca örnek verdim.”</p>

    <p>“Sen de... asil misin?” diye sordu Egeanin. Nynaeve hıhladı.</p>

    <p>“Annem bir çiftçi karısıydı ve babam koyun güdüp tütün ekerdi. Benim geldiğim yerde satacak yün ve tütün olmadan pek az kişi yaşayabilirdi. Ya senin anne baban, Egeanin?”</p>

    <p>“Babam bir askerdi ve annem... bir gemide subaydı.” Bir süre onları inceleyerek tatlandırılmamış çayını yudumladı. “Birini arıyorsunuz,” dedi sonunda. “Esmer adamın bahsettiği kadınları. Başka şeylerin yanı sıra bilgi ticareti de yaparım. Bana bazı şeyler anlatan kaynaklarım vardır. Belki yardım edebilirim. Para almam, yalnızca Aes Sedailer hakkında daha fazla bilgi vermenizi isterim.”</p>

    <p>“Şimdiye kadar da çok yardımın oldu,” dedi Elayne telaşla, Nynaeve’in Bayle Domon’a hemen hemen her şeyi anlattığını hatırlayarak. “Gerçekten çok minnettarım, ama daha fazlasını kabul edemeyiz.” Bu kadına Kara Ajah’tan bahsetmek ya da bilmeden işe karışmasına izin vermek aynı ölçüde olanaksızdı. “Gerçekten yapamayız.”</p>

    <p>Ağzı açık kalan Nynaeve dik dik ona baktı. “Ben de aynısını söylemek üzereydim,” dedi düz bir sesle, sonra daha neşeli bir tavırla devam etti. “Minnetimiz sorularını yanıtlamaya kadar uzanıyor kesinlikle, Egeanin. Elimizden geldiğince.” Yanıtlarını bilmedikleri pek çok soru olduğunu kastediyordu, ama Egeanin farklı anladı.</p>

    <p>“Elbette. Beyaz Kule’nin gizli işlerini öğrenmeye çalışmayacağım.”</p>

    <p>“Aes Sedailerle çok ilgileniyor gibisin,” dedi Elayne. “Sende aynı yeteneği hissedemiyorum, ama belki yönlendirmeyi öğrenebilirsin.”</p>

    <p>Egeanin neredeyse porselen fincanı düşürecekti. “Bu... <em>öğrenilebiliyor mu?</em> Ben... Hayır. Hayır... öğrenmek istemiyorum.”</p>

    <p>Kadının heyecanı Elayne’i hüzünlendirdi. Aes Sedailerden korkmayan halklar arasında bile, çok fazla kişi Tek Güç’le ilgili her şeyden hâlâ çekiniyordu. “Ne bilmek istiyorsun, Egeanin?”</p>

    <p>Kadın konuşamadan kapı çalındı ve artık dışarı çıkarken giydiği şık, kahverengi peleriniyle Thom girdi. Bu pelerinin yama kaplı âşık pelerininden daha az dikkat çektiği kesindi. Aslında o gür, beyaz saçlarla oldukça vakur görünmesini sağlıyordu, ama saçlarını daha sık fırçalamalıydı. Onu daha genç hayal edince, Elayne annesinin ilk neyi cazip bulduğunu görebiliyordu. Elbette terk ettiği için onu affetmiyordu. Adam kaş çattığını görmeden, yüzündeki ifadeyi düzeltti.</p>

    <p>“Yalnız olmadığınızı öğrendim,” dedi, Egeanin’e Juilin’inkinin ikizi olan temkinli bir bakış fırlatarak. Erkekler, tanımadıkları insanlardan hep şüphelenirdi. “Ama bu sabah Panarch’ın Sarayı’nı Işığın Evlatları’nın çevirdiğini işitmek isteyebileceğinizi düşündüm. Sokaklar söylentilerle uğulduyor. Öyle görünüyor ki, yarın Leydi Amathera Panarch olarak taç giyecek.”</p>

    <p>“Thom!” dedi Nynaeve bitkinlik içinde. “Bu Amathera Liandrin değilse, Panarch da olsa umurumda değil, Kral da, İki Nehir Hikmeti de. Hepsini aynı anda olsa bile umurumda değil.”</p>

    <p>“İlginç olan,” dedi Thom, aksayarak masaya yaklaşırken, “söylentilere göre Meclis’in Amathera’yı seçmeyi reddetmesi. Reddedilmiş. O zaman neden taç giyiyor? Bu kadar tuhaf şeyler fark etmeye değerdir, Nynaeve.”</p>

    <p>Sandalyeye otururken kadın sessizce, “Özel bir sohbet ediyoruz, Thom. Salonu daha uygun bulacağından eminim,” dedi. Çayından bir yudum alarak, fincanın üzerinden gitmesini bekleyerek adamı izledi.</p>

    <p>Thom kızardı, oturmadan doğruldu, ama hemen gitmedi. “Meclis fikrini değiştirmiş olsa da olmasa da, bu isyanlara sebep olacaktır. Sokaklar hâlâ Amathera’nın reddedildiğine inanıyor. Dışarı çıkmakta ısrar edecekseniz, yalnız gidemezsiniz.” Nynaeve’e bakıyordu, ama Elayne adam elini omzuna koymuş gibi bir izlenim altındaydı. “Bayle Domon rıhtımların yakınındaki o küçük odada tıkılı kaldı, kaçmak zorunda kalması olasılığına karşılık işlerini bağlıyor, ama elli seçme adam sağlamayı kabul etti, kavgalara alışık, hançer ya da kılıç kullanabilecek zorlu tipler.”</p>

    <p>Nynaeve ağzını açtı, ama Elayne sözünü kesti. “Çok minnettarız, Thom, hem sana, hem Domon Efendi’ye. Lütfen, ona nazik ve cömert teklifini kabul ettiğimizi söyle.” Nynaeve’in düz bakışlarına karşılık vererek anlamlı anlamlı ekledi, “Güpegündüz sokakta kaçırılmak istemiyorum.”</p>

    <p>“Hayır,” dedi Thom. “Bunu istemeyiz.” Elayne, cümlenin sonunda bir “çocuğum” lafı duyar gibi oldu ve bu sefer adam omzuna gerçekten dokundu, parmakları hızla sürtündü. “Aslında,” diye devam etti Thom, “şu anda dışarıda, sokakta bekleyen adamlar var. Bir araba bulmaya çalışıyorum; o tahtırevanlar fazla kırılgan.” Kabul edilmeden Domon’un adamlarını getirerek, sormadan arabalardan bahsederek fazla ileri gittiğinin farkındaydı, ama köşeye kıstırılmış bir kurt gibi bakıyordu onlara, çalı gibi kaşlar çatılmıştı. “Başınıza bir şey gelirse... ben... kişisel olarak üzülürüm. Ben at bulur bulmaz araba burada olur. Bulunacak at varsa.”</p>

    <p>Nynaeve’in gözleri iri iri açılmıştı. Adama unutulmayacak bir fırça atıp atmamak arasında çelişkiye düştüğü açıktı ve Elayne de daha nazik bir paylamaya bir şey demezdi. Birazcık daha nazik; çocuk, ha!</p>

    <p>Adam tereddütlerinden faydalanarak saraylara layık bir selam verdi ve şansı varken çıktı.</p>

    <p>Egeanin fincanını indirmiş, onlara şaşkınlık içinde bakıyordu. Elayne Aes Sedai olarak pek de iyi bir izlenim vermediklerini tahmin ediyordu, Thom’un onları zorlamasına izin vermişlerdi. “Gitmeliyim,” dedi kadın, kalkıp duvarın dibinden değneğini alarak.</p>

    <p>“Ama daha sorularını sormadın,” diye itiraz etti Elayne. “Sana en azından bazı yanıtlar borçluyuz.”</p>

    <p>“Başka zaman,” dedi Egeanin bir an sonra. “İzin verirseniz, başka zaman gelirim. Hakkınızda bilgi edinmem gerek. Hiç beklediğim gibi değilsiniz.” Onu, handa oldukları her zaman gelebileceği konusunda temin ettiler ve biraz daha kalıp çayını ve keklerini bitirmesi için ikna etmeye çalıştılar, fakat kadın hemen ayrılması gerektiğini söyleyerek direndi.</p>

    <p>Kadını kapıya kadar uğurladıktan sonra dönen Nynaeve, yumruklarını kalçalarına dayadı. “Seni kaçırmak mı? Eğer unuttuysan, Elayne, adamlar beni yakalamaya çalıştı!”</p>

    <p>“Beni yakalamak üzere senin yoldan çekilmen için,” dedi Elayne. “Eğer unuttuysan, Andor’un Kız-Veliahtı benim. Annem beni geri alabilmek için onları paraya boğardı.”</p>

    <p>“Belki,” diye mırıldandı Nynaeve kuşkuyla. “Eh, en azından Liandrin’le ilgili değillerdi. O grup bizi bir çuvala sokmak için bir avuç hödük göndermez. Erkekler neden her şeyi sormadan yapmak zorunda? Yoksa göğüslerinde büyüyen kıllar beyinlerinden mi besleniyor?”</p>

    <p>Bu anlık değişim, Elayne’i şaşırtmadı. “Her durumda, koruma bulmakla uğraşmamız gerekmeyecek. Thom haddini aşmış olabilir, ama gerekli olduklarını sen de kabul ediyorsun, değil mi?”</p>

    <p>“Sanırım öyle.” Nynaeve yanıldığını itiraf etmekten hiç hoşlanmazdı. O adamların <em>kendi</em> peşinde olduğunu düşünmesi, örneğin. “Elayne, elimizde boş bir ev dışında hiçbir şey olmadığının farkında mısın? Eğer Juilin... ya da Thom bir hata yapar ve fark edilmelerine sebep olursa... Kara Aes Sedaileri onları kuşkulandırmadan bulmalıyız, yoksa asla onları takip edip, Rand için tehlikeli olan her ne ise, bulma şansımız olmaz.”</p>

    <p>“Biliyorum,” dedi Elayne sabırla. “Daha önce tartışmıştık.”</p>

    <p>Kadın boşluğa bakarak kaşlarını çattı. “Daha ne ve nerede olduğu konusunda en ufak ipucumuz yok.”</p>

    <p>“Biliyorum.”</p>

    <p>“Liandrin ve diğerlerini hemen şu anda yakalasak bile o şeyi orada, birilerinin bulmasını beklerken bırakamayız.”</p>

    <p>“Bunu da biliyorum, Nynaeve.” Elayne kendi kendine sabırlı olması gerektiğini hatırlatarak sesini yumuşattı. “Onları bulacağız. Hata yapacaklardır ve Thom’un söylentileri, Juilin’in hırsızları ve Bayle Domon’un gemicileri sayesinde öğreneceğiz.”</p>

    <p>Nynaeve’in kaş çatışı düşünceli oldu. “Thom, Domon’dan bahsettiği zaman Egeanin’in gözlerini fark ettin mi?”</p>

    <p>“Hayır. Domon’u tanıdığını mı düşünüyorsun? Neden söylemesin ki?”</p>

    <p>“Bilmiyorum,” dedi Nynaeve sinide. “Yüzü değişmedi, ama gözleri... Şaşırdı. Adamı tanıyor. Acaba ne...” Biri hafifçe kapıyı çaldı. “Tanchico’daki herkes bizi ziyarete mi gelecek?” diye hırladı kadın ve kapıyı hızla çekip açtı.</p>

    <p>Rendra, Nynaeve’in yüzüne baktığında irkildi, ama her daim mevcut gülümsemesi hemen geri döndü. “Sizi rahatsız ettiğim için özür dilerim, ama aşağıda sizi soran bir kadın var. İsimlerinizle değil, şimdi durduğunuz gibi tarif etti sizi. Sizi tanıdığını sanıyormuş. Kadın...” O gül goncası ağız hafif bir yüz buruşturmayla gerildi. “Adını sormayı unuttum. Bu sabah akılsız bir keçi gibiyim. İyi giyimli bir kadın, orta yaşlarına gelmemiş. Tarabonlu değil.” Hafifçe ürperdi. “Sert bir kadın, bence. Beni ilk gördüğünde, biz çocukken ablam örgülerimi çalıya bağlamayı düşünürken baktığı gibi baktı.”</p>

    <p>“Yoksa bizi buldular mı?” dedi Nynaeve alçak sesle.</p>

    <p>Elayne düşünmeden Gerçek Kaynak’a kucak açtı; bunu yapabildiğini, farkında olmadan Kaynak’la arasına kalkan konmadığını görünce rahatladı. Aşağıdaki kadın Kara Ajahsa.. Ama öyleyse, neden geldiğini bildirsin ki? Yine de Nynaeve’in de <em>saidar</em>’ın parıltısına sarınmış olmasını diledi. Bir de kadın yönlendirebilse!</p>

    <p>“İçeri gönder,” dedi Nynaeve ve Elayne onun yoksunluğunun farkında olduğunu ve korktuğunu fark etti. Rendra gitmek üzere dönerken Elayne bağlamak üzere Hava’dan halat kadar kalın akışlar, birinin Kaynak’la arasına kalkan koymak için Ruh akışları örmeye başladı. Bu kadın listelerindekinden birisine benziyorsa, tek bir kıvılcım yönlendirmeye çalışırsa...</p>

    <p>Çiçek Yağmuru Dairesi’ne giren kadın yabancı kesimli, siyah ipekten, ışıltılı bir elbise giymişti ve Elayne’in daha önce gördüğü biri değildi. Liandrin’le giden kadınların listesinde hiç değildi. Serbestçe omuzlarına dökülen siyah saçlar sağlam ve düzgün hatlı bir yüzü çevreliyordu, kara gözleri ve pürüzsüz yanakları vardı, ama Aes Sedai yaşsızlığına sahip değildi. Gülümseyerek kapıyı arkasından kapattı. “Beni affedin, ama sandım ki siz...” <em>Saidar</em>’ın parıltısı kadını sardı ve o...</p>

    <p>Elayne, Gerçek Kaynak’ı salıverdi. O kara gözlerde, kadının çevresindeki harede, solgun Tek Güç parıltısında çok emredici bir şey vardı. Elayne’in şimdiye dek gördüğü en muhteşem kadındı. Elayne kendini telaşla diz kırarken buldu, aklına gelenler yüzünden kızardı... Aklına ne gelmişti ki? Düşünmek güçtü.</p>

    <p>Kadın onları bir an inceledi, sonra tatminle başını sallayarak masanın başındaki oymalı sandalyeye oturdu. “Buraya, sizi yakından görebileceğim bir yere gelin,” dedi emredici bir sesle. “Gelin. Evet. Oldu.”</p>

    <p>Elayne, masanın yanında durmuş, kara gözlü, parlayan kadına bakmakta olduğunu fark etti. Bunun iyi olduğunu umuyordu. Masanın diğer yanında Nynaeve uzun, ince örgülerinden bir avucunu kavramıştı, ama konuklarına aptallık ölçüsünde sevinçli bir ifadeyle bakıyordu. Elayne kıkırdamak istedi.</p>

    <p>“Beklediğim de buydu,” dedi kadın. “Küçük kızlardan pek farkınız yok ve yarı yarıya eğitimli bile değilsiniz. Ama güçlüsünüz; sorun yaratacak kadar güçlü. Özellikle de sen.” Gözlerini Nynaeve’e dikti. “Bir gün bir şeyler olabilirsin. Ama kendini kapadın, değil mi? Biz olsak ulumana sebep olsa bile onu senden koparırdık.”</p>

    <p>Nynaeve hâlâ örgülerini sıkı sıkı tutuyordu, ama yüzündeki hoşnutluk ifadesi, kadının övgüsüyle kız çocuğu gibi gülümsemeye dönüştü, sonra utançla dudakları titremeye başladı. “Kendimi kapadığım için üzgünüm,” diye sızlandı neredeyse. “Çok korkuyorum... onca güç... Tek Güç... ben nasıl?..”</p>

    <p>“Ben soru sorana kadar sus,” dedi kadın kararlılıkla, “ayrıca ağlamaya başlama. Beni gördüğünüz için sevindiniz, kendinizden geçtiniz. Ve tek istediğiniz beni memnun etmek ve sorularıma doğru yanıt vermek.”</p>

    <p>Nynaeve başını çabuk çabuk salladı ve öncekinden de büyük sevinçle gülümsedi. Elayne kendisinin de öyle yaptığını fark etti. Sorulara ilk kendisinin yanıt verebileceğinden emindi. Bu kadını memnun etmek için her şeyi yapardı.</p>

    <p>“Şimdi. Yalnız mısınız? Yanınızda başka <em>Aes Sedailer</em> var mı?”</p>

    <p>“Hayır,” dedi Elayne çabucak ilk soruya ve aynı hızla ikinciyi yanıtladı. “Yanımızda Aes Sedai yok.” Belki ona ikisinin de aslında Aes Sedai olmadığını söylemeliydi, ama kadın bunu sormamıştı ki! Nynaeve’in örgülerindeki elinin parmak boğumları beyazladı ve dik dik baktı ona. Yanıt vermekte geçildiği için kızmıştı.</p>

    <p>“Neden bu şehirdesiniz?” dedi kadın.</p>

    <p>“Kara Aes Sedaileri avlıyoruz,” diye patladı Nynaeve, Elayne’e zafer dolu bir bakış fırlatarak.</p>

    <p>Kadın kahkaha attı. “Demek bugüne kadar yönlendirdiğinizi hissetmememin sebebi bu. On bire karşı iki kişiyken saklanmanız akıllıca. Ben de hep bu politikayı izlemişimdir. Bırak diğer aptallar herkesin görebileceği yerlerde hoplayıp zıplasınlar, Çatlaklarda saklanan bir örümcek tarafından alt edilebilirler, çok geç olana kadar hiç görmedikleri bir örümcek tarafından. Bu Kara Aes Sedailer hakkında öğrendiğiniz her şeyi anlatın bana, onlar hakkında bildiğiniz her şeyi.”</p>

    <p>Elayne, ilk konuşan olmak için Nynaeve ile savaşarak bildiği her şeyi anlattı. Çok değildi. Kadınların tarifleri, çaldıkları <em>ter’angreal</em>’leri, Kule’deki cinayetler ve orada hâlâ Kara Aes Sedailer olduğu korkuları, Taş düşmeden önce Tear’daki Terkedilmişlerden birine yardım etmeleri, oradan kaçıp Rand için tehlikeli olabilecek bir şey aramaları. “Hepsi bir evde kalıyordu,” diye bitirdi Elayne nefes nefese, “ama dün gece gitmişler.”</p>

    <p>“Görünüşe bakılırsa çok yaklaşmışsınız,” dedi kadın yavaşça. “Çok yakın. <em>Ter’angreal.</em> Cüzdanlarınızı, keselerinizi masaya boşaltın.” Denileni yaptılar ve kadın paraları, dikiş malzemelerini, mendillerini hızla yokladı. “Odalarınızda <em>ter’angreal</em> var mı? <em>Angreal</em> ya da <em>sa’angreal?</em>”</p>

    <p>Elayne, göğsünde asılı duran çarpık taş yüzüğün farkındaydı, ama sorunun yanıtı bu değildi. “Hayır,” dedi. Odalarında o tür şeyler yoktu.</p>

    <p>Kadın her şeyi ittirerek arkasına yaslandı ve yarı kendi kendine konuştu. “Rand al’Thor. Demek şimdi de adı bu.” Bir an yüzünü buruşturdu. “Pis pis dindarlık ve iyilik kokan kibirli bir adam. Hâlâ aynı mı? Hayır, yanıt vermeyin. Boş bir soruydu. Demek Be’lal öldü. Diğeri bana Ishamael gibi geldi. Bedeli ne olursa olsun yalnızca yarı yarıya yakalandığı için onca gurur... onu bir daha gördüğümde onda bizden daha da az insanlık kalmıştı; sanırım Karanlığın Yüce Efendisi olduğuna yarı yarıya inanıyordu... üç bin sene boyunca çevirdiği entrikalar sonunda, eğitimsiz bir oğlan tarafından avlanıyor. Benim yolum en iyisi. Yumuşak yumuşak, gölgelerin içinden. Yönlendirebilen bir adamı kontrol etmek için bir şey. Evet, bu olmalı.” Gözleri keskinlik kazandı ve ikisine sırayla baktı. “Şimdi. Size ne yapmalı.”</p>

    <p>Elayne sabırla bekledi. Nynaeve’in dudakları beklenti içinde aralanmış, aptalca gülümsüyordu; örgülerini o şekilde kavrarken daha da aptal görünüyordu.</p>

    <p>“Harcanamayacak kadar güçlüsünüz; bir gün işime yarayabilirsiniz. Seni kapanmamış halinle gördüğü zaman Rahvin’in yanında olmak isterdim,” dedi Nynaeve’e. “Elimden gelse sizi bu avdan vazgeçirirdim. Tepinin bu kadar sınırlı olması yazık. Yine de, bu kadar az bilginiz varken, artık yetişemeyecek kadar geridesiniz. Sanırım sizi daha sonra alıp... yeniden eğitilmenizle ilgilenebilirim.” Aniden doğruldu ve birden Elayne’in tüm vücudu karıncalandı. Beyni ürperiyordu sanki; kadının çok uzaklardan gelirmiş gibi kükreyen sesi dışında hiçbir şeyin farkında değildi. “Eşyalarınızı masadan kaldıracaksınız ve ait oldukları yerlere yerleştireceksiniz. Burada olan bitenlerin hiçbirini hatırlamayacaksınız. Sizin köyden tanıdığım arkadaşlar olduğunuzu sandığımı hatırlayacaksınız. Yanılmışım. Bir fincan çay içtim ve ayrıldım.”</p>

    <p>Elayne gözlerini kırpıştırdı ve neden cüzdanını kemerindeki kesenin yanına bağladığını merak etti. Nynaeve de kesesini düzelten kendi ellerine kaşlarını çatıyordu.</p>

    <p>“İyi bir kadın,” dedi Elayne, alnını ovalayarak. Başı ağrımaya başlıyordu. “Adını söylemiş miydi? Hatırlamıyorum.”</p>

    <p>“İyi mi?” Nynaeve’in eli kalktı ve örgülerini hızla çekti; eli, kendi kendine hareket etmiş gibi bakakaldı. “Ben... söylediğini sanmıyorum.”</p>

    <p>“O gelmeden önce neyden bahsediyorduk?” Egeanin biraz önce gitmişti. Neydi?</p>

    <p>“Ne söylemek üzere olduğumu hatırlıyorum.” Nynaeve’in sesi kararlılık kazandı. “Kara Aes Sedaileri onları kuşkulandırmadan bulmalıyız, yoksa asla onları takip edip, Rand için tehlikeli olan her ne ise, bulma şansımız olmaz.”</p>

    <p>“Biliyorum,” dedi Elayne sabırla. Bunu zaten söylememiş miydi? Elbette hayır. “Daha önce tartışmıştık.”</p>

    <p class="paragraf">Egeanin, hanın küçük avlusundan çıkan kemerli kapılarda durdu, yalınayak, genellikle çıplak göğüslerle dar sokağın bu yanındaki aylaklarla oyalanan sert yüzlü adamlara baktı. Kemerlerinde asılı duran ya da kuşaklarına sokulmuş palaları kullanmayı biliyorlarmış gibi görünüyorlardı, ama hiçbirinin yüzü tanıdık değildi. Aralarında Bayle Domon’un gemisini ele geçirdiğinde ve Falme’ye götürdüğünde orada olan varsa da, hatırlamıyordu. Öyle olsa bile, hiçbirinin binici elbisesi giymiş bir kadını gemilerini ele geçiren zırhlı kadınla bağdaştırmamasını ummak gerekirdi.</p>

    <p>Aniden avuçlarının nemli olduğunu fark etti. Aes Sedailer. Güç’ü kullanan, ama gerektiği gibi tasmalanmamış kadınlar. Onlarla aynı masaya oturmuş, sohbet etmişti. Hiç de beklediği gibi değillerdi; bu düşünceyi kafasından çıkaramıyordu. Yönlendirebiliyorlardı, bu yüzden düzene karşı tehlikeydiler... ama... Hiç de ona öğretildiği gibi değildiler. <em>Öğrenilebiliyordu.</em> Öğrenmek! Bayle Domon’dan kaçınabildiği sürece –adam onu kesinlikle tanırdı– buraya yine gelmesi gerekirdi. Daha fazlasını öğrenebilirdi. Her zamankinden de fazla, öğrenmek zorundaydı.</p>

    <p>Başlıklı bir pelerini olmasını dileyerek değneğini sıkı sıkı kavradı ve kalabalıkta kendine yol açarak yürümeye başladı. Gemicilerin hiçbiri dönüp bir daha bakmadı, ama yine de emin olmak için o gemicileri izledi.</p>

    <p>Sokağın karşısındaki beyaz sıvalı şarapevinin önünde büzülmüş, pis Tanchico giysileri içindeki sarı saçlı adamı görmedi. Kirli peçenin üzerindeki mavi gözler ve yerine yapıştırıcıyla tutturulmuş kalın bıyık onu takip etti, sonra Üç Erik Sarayı’na daldı. Adam insanların iğrenç bir şekilde ona sürtünmesini görmezden gelerek sokağı geçti. Adam kendini unutup o aptalın kolunu kırdığında Egeanin onu neredeyse görecekti. Bu topraklarda sayıldığı şekliyle Kan’dan biri, dilenmek zorunda kalmış ve kendi damarlarını açmayacak kadar onursuz. İğrenç. Belki bu handa kadının neyin peşinde olduğunu öğrenebilirdi, adamın giysilerinin düşündürdüğünden daha fazla parası olduğunu gördüklerinde, belki.</p>
  </div>
</body>
</html>
