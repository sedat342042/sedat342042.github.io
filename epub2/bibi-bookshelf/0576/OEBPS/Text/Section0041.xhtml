<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gölge Yükseliyor</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="33. Desen’de Yeni Bir Örgü">33<br />
    Desen’de Yeni Bir Örgü</h1>

    <p>Lordun kendisi oğlanın peşinden içeri girdi. Orta yaşlarında, uzun boylu, geniş omuzlu bir adamdı, sert, köşeli bir yüzü ve şakaklarında beyazlamış koyu kızılımsı saçları vardı. Koyu mavi gözleri kibirliydi; kol yenleri ince altın desenlerle süslenmiş, iyi kesimli yeşil ceketi ve altın iplikle işlenmiş eldivenleriyle, baştan ayağa bir beyefendiydi. Kılıç kını ve cilalı çizmelerinin üst kenarları da altın işlemelerle süslüydü. Perrin onu görür görmez küçümsedi.</p>

    <p>Erkek, kadın ve çocuk, tüm al’Seenler ve Lewinler lordu karşılamaya koştular; gülümsemeler, eğilmeler ve diz kırmalarla çevresine doluştular. Varlığının şeref verdiği, bir Boru Avcısı’nın çiftliği ziyaret etmesinin büyük şeref olduğu gibi gevezeliklerle birbirlerinin sözünü kestiler. Onları en çok heyecanlandıran şey adamın Boru Avcısı olması gibiydi. Aynı çatı altında bir lord heyecan verici olabilirdi, ama efsanevi Valere Borusu’nu aramaya yemin etmiş bir tanesi... işte bu hikâyelere yaraşır bir malzemeydi. Perrin İki Nehirlilerin herhangi birine yaltaklandığını hiç görmemişti, ama bu yaklaşıyordu.</p>

    <p>Bu Lord Luc’un hepsini hakkı gördüğü, hatta belki azımsadığı açıktı. Ve tahammül etmesi güç bulduğu da bir gerçekti. Bu çiftçiler adamın hafifçe bitkin ifadesini, birazcık tenezzülkâr gülümsemesini görmüyor, belki de tanımıyorlardı. Belki yalnızca lordların bu şekilde davrandığını düşünüyorlardı. Bu doğruydu, çoğu öyle davranıyordu, ama bu insanların –kendi insanlarının– buna tahammül etmesini izlemek Perrin’in sinirlerini bozuyordu.</p>

    <p>Şamata dinmeye başladığında Jac ve Elisa diğer konuklarını tanıştırdı –onunla çoktan tanışmış olan Tam ve Abell dışında herkesi tanıştırdı–, Chiendelnalı Lord Luc, Trolloclara karşı kendilerini savunmaları için onlara danışmanlık yapıyordu. Beyazpelerinlere direnmeleri için, kendi haklarını savunmaları için cesaretlendiriyordu. Odadan, onay dolu mırıltılar yükseldi. İki Nehirliler bir kral seçecek olsa, tüm al’Seenler ve Lewinler Lord Luc’un arkasında olurdu. O da bunu biliyordu. Ama görünürdeki sıkkın hoşnutluğu uzun sürmedi.</p>

    <p>Luc Verin’in pürüzsüz yüzünü görür görmez hafifçe katılaştı; gözleri kadının ellerine o kadar çabuk kayıp kaçtı ki, kimse fark etmedi. Neredeyse işlemeli eldivenlerini düşürecekti. Tombul ve sade giyimli kadın herhangi bir çiftçinin karısı olabilirdi, ama adamın Aes Sedailerin yaşsız yüzlerini gördüğü zaman tanıdığı açıktı. Burada bir tane bulmak onu pek mutlu etmemişti. Al’Seen Hanım’ın kadını “dışarıdan gelmiş bir âlim” olan “Mathwin Hanım” olarak tanıtmasını dinlerken sol gözünün kenarı seğirdi.</p>

    <p>Verin, ona yarı uykudaymış gibi gülümsedi. “Büyük zevk,” diye mırıldandı. “Chiendelna Evi. O nerede? Kulağa Sınırboyları gibi geliyor.”</p>

    <p>“O kadar görkemli bir şey değil,” diye yanıt verdi Luc çabucak. Kadına ihtiyatlı, küçük bir reverans ile selam verdi.</p>

    <p>“Aslında Murandy’de. Küçük, ama eski bir evdir.” Geri kalanlar tanıştırılırken gözlerini kadından ayırmakta güçlük çekti.</p>

    <p>Tomas’a bakmadı bile. Onun “Mathwin Hanım”ın Muhafızı olduğunu anlamış olmalıydı, ama sanki bunu bağırarak söylemiş gibi aklından çabucak çıkarmıştı. İşte bu çok tuhaftı. Luc kılıcı konusunda ne kadar iyi olursa olsun, kimse bir Muhafız’ı önemsemeyecek kadar iyi olamazdı. Kibir. Adamda on kişiye yetecek kadar vardı. Perrin’i ilgilendirdiği kadarıyla, Faile konusunda kanıtladı bunu.</p>

    <p>Luc’un kıza bahşettiği gülümseme kesinlikle kendisine duyduğu güven duygusunun çok ötesindeydi. Hem teklifsiz, hem de son derece sıcaktı. Aslında, aşırı hayranlık dolu ve aşırı sıcaktı. Eğilirken kızın elini iki eline aldı ve kafasının arkasını görmeye çalışıyormuş gibi gözlerinin içine baktı. Perrin bir an kızın dönüp kendisine bakacağını sandı, ama kız bunun yerine sahte bir serinkanlılıkla, yanakları kızararak lordun bakışlarına yanıt verdi ve başını hafifçe eğdi.</p>

    <p>“Ben de bir Boru Avcısı’yım, Lordum,” dedi, biraz nefes nefese. “Burada bulabileceğinizi mi düşünüyorsunuz?”</p>

    <p>Luc gözlerini kırpıştırdı ve kızın elini bıraktı. “Belki, Leydim. Boru’nun nerede olduğunu kim bilebilir?” Faile bu ani ilgi yoksunluğu karşısında biraz şaşırdı... belki biraz hayal kırıklığına uğradı.</p>

    <p>Perrin, yüzünü ifadesiz tuttu. Kız, Wil al’Seen’e gülümsemek ve aptal lordlara kızarmak istiyorsa, dilediğini yapabilirdi. Kendini dilediği gibi aptal konumuna düşürebilir, yoluna çıkan her adama alık alık bakabilirdi. Demek Luc, Valere Borusu’nun nerede saklı olduğunu bilmek istiyordu. Beyaz Kule’deydi, olduğu yer orasıydı işte. Perrin, sırf sinir içinde dişlerini gıcırdatsın diye adama söylemek istedi.</p>

    <p>Luc, al’Seen evindeki diğer konukların kim olduğunu görünce şaşırmışsa, Perrin’e verdiği tepki en azından tuhaftı. Perrin’in yüzünü görünce irkildi; gözlerinde şok ifadesi çaktı. Bir anda yok olmuş, tek gözünün kenarının seğirmesi dışında azametli bir tavırla maskelenmişti. Sorun, hiç mantıklı gelmemesiydi. Luc’u şaşırtan sarı gözleri olmamıştı; Perrin bundan emindi. Daha çok, adam bir şekilde onu tanıyormuş ve burada gördüğüne şaşırmış gibi, ama Perrin bu Luc’la daha önce hiç karşılaşmamıştı. Bundan da fazlası, Luc’un ondan korktuğuna iddiaya girebilirdi. Hiç mantıklı değildi.</p>

    <p>“Oğlanların çatıda beklemesini öneren Lord Luc oldu,” dedi Jac. “O oğlanlar önceden görmeden hiçbir Trolloc yaklaşamaz.”</p>

    <p>“Ne kadar önceden?” dedi Perrin kuru kuru. Büyük Lord Luc’un önerileri böyle miydi? “Trolloclar karanlıkta kedi gibi görür. Oğullarınız daha bağıramadan tepenize iner, kapılarınızı tekmelerler.”</p>

    <p>“Elimizden geleni yapıyoruz,” diye havladı Flann. “Bizi korkutmaya çalışmayı bırak. Çocuklar dinliyor. Lord Luc en azından faydalı önerilerde bulunuyor. Trolloclar gelmeden önceki gün benim evimdeydi, herkesin doğru düzgün yerleştirilmesini sağladı. Kan ve küller! O olmasa Trolloclar hepimizi öldürürdü.”</p>

    <p>Luc ona yöneltilen övgüleri duymuyor gibiydi. Eldivenleri ile uğraşır, onları kılıç kemerinin kurt kafası tokasının arkasına takarken ihtiyatla Perrin’i dinliyordu. Faile de kaşlarını hafifçe çatarak onu dinliyordu. Perrin kızı görmezden geldi.</p>

    <p>“Sizi kurtaranların Beyazpelerinler olduğunu sanıyordum, Lewin Efendi. Bir Beyazpelerin devriyesinin tam zamanında gelip Trollocları püskürttüğünü sanıyordum.”</p>

    <p>“Şey, öyle oldu.” Flann elini gri saçlarından geçirdi. “Ama Lord Luc... Beyazpelerinler gelmese biz... En azından o bizi korkutmaya çalışmıyor,” diye mırıldandı.</p>

    <p>“Demek sizi korkutmuyor,” dedi Perrin. “Trolloclar beni korkutuyor. Ve Beyazpelerinler sizin için Trollocları uzak tutuyor. Becerebildiklerinde.”</p>

    <p>“Beyazpelerinleri mi övüyorsun?” Luc zayıflığını aşağılarmış gibi soğuk bakışlarını Perrin’e dikti. “İnsanların kapılarına çizilen Ejder Dişlerinden kim sorumlu sence? Ah, onların elleri hiç kömür tutmaz, ama arkasında onlar var. Bu iyi insanların evlerine dalıp sorular soruyor, tepedeki çatı onlara aitmiş gibi yanıtlar talep ediyorlar. Ben bu insanların kendilerinin efendisi olduğunu söylüyorum, Beyazpelerinlerin çağırdığında gelecek köpekleri değil. Bırak kırlarda devriye gezsinler –iyi, güzel–, ama kapıda karşılarına dikilin ve onlara kimin topraklarına bastıklarını söyleyin. İşte söylediğim bu. Sen Beyazpelerin köpeği olmak istiyorsan ol, ama bu insanların özgürlüğünü kıskanma.”</p>

    <p>Perrin, Luc’un bakışlarına yanıt verdi. “Ben Beyazpelerinler için sevgi beslemiyorum. Beni asmak istiyorlar, yoksa duymamış mıydın?”</p>

    <p>Uzun boylu lord, duymamış ya da saldırma hevesliliği içinde unutmuş gibi gözlerini kırpıştırdı. “O zaman amacın tam olarak nedir?”</p>

    <p>Perrin adama sırtını döndü ve gidip şöminenin önünde durdu. Luc ile tartışmaya niyeti yoktu. Bırak herkes dinlesin. Hepsi kesinlikle ona bakıyordu. Düşüncelerini söyleyecekti. “Beyazpelerinlere bel bağlamak, Trollocları uzak tutmalarını ummak, Trolloclar saldırırsa geleceklerini ummak zorundasınız. Neden? Çünkü her biriniz elinden geliyorsa kendi çiftliğine tutunmak ya da ona elinden geldiğince yakın kalmak istiyor. Toplanmaya hazır üzümler gibi yüz küçük küme halindesiniz. Öyle olduğunuz sürece, Beyazpelerinlerin Trollocların sizi ezip şarap yapmasını engellemesi için dua ettiğiniz sürece, diledikleri soruları sormalarına ve yanıt talep etmelerine izin vermek dışında seçeneğiniz yok. Masum insanlar tutuklanırken durup izlemek zorundasınız. Yoksa burada Haral ve Alsbet Luhhan’ın Karanlıkdostu olduğunu düşünenler mi var? Ya Natti Cauthon? Bodewhin ve Eldrin?” Abell’ın odada dolanan bakışları herhangi birinin evet demesi için meydan okudu, ama gerek yoktu. Adine Lewin’in dikkati bile Perrin’in üzerindeydi. Luc odaya doluşmuş insanların tepkilerini izlerken dönüp dönüp ona kaş çatıyordu</p>

    <p>“Natti, Alsbet ve diğerlerini tutuklamamaları gerektiğini biliyorum,” dedi Wit, “ama artık bitti.” Elini kel kafasından geçirdi ve Abell’a huzursuzca baktı. “Yani herkesi bırakmaları için onları ikna etmek dışında. O zamandan bu yana kimseyi tutukladıklarını duymadım.”</p>

    <p>“Bunun bitti anlamına geldiğini mi düşünüyorsun?” dedi Perrin. “Cauthonlar ve Luhhanlarla tatmin olacaklarını mı sanıyorsun? Yakılan iki çiftlikle? Sırada hanginizinki var? Belki yanlış şeyi söylediğiniz için ya da örnek olasınız diye. Bu eve meşale tutan Trolloclar değil, Beyazpelerinler olabilir. Ya da belki bir gece kapınıza Ejder Dişi çizilebilir. O tür şeylere inanan insanlar var.” Bazı gözler Adine’e kaydı, kadın kıpırdandı ve omuzlarını kaldırdı. “Bunlar yolunuza çıkan her Beyazpelerin için alnınıza dokunmanız gerektiği anlamına gelse bile, bu şekilde yaşayabilir misiniz? Ya çocuklarınız? Trollocların merhametine kalmışsınız, Beyazpelerinlerin merhametine kalmışsınız, size kin duyan herhangi birinin merhametine kalmışsınız. Birilerinin hükmünü kabul ettiğiniz sürece, üçü de olur. Bir kuduz köpeğin sizi bir diğerinden koruyacağını umarak, karanlıkta sıçanların gizlice gelip sizi ısırmayacağını umarak kilerde saklanıyorsunuz.”</p>

    <p>Jac endişe içinde, Flann ve Wit ile, odadaki diğer erkeklerle bakıştı. Sonra yavaşça, “Yanlış yaptığımızı düşünüyorsan, senin önerin nedir?” dedi.</p>

    <p>Perrin bu soruyu beklemiyordu –kızacaklarından emindi–, ama düşündüklerini anlatmaya devam etti. “İnsanları toplayın. Koyunlarınızı ve ineklerinizi, tavuklarınızı, her şeyi toplayın. Onları toplayın ve güvende olacakları bir yere götürün. Emond Meydanı’na gidin. Ya da daha yakındaki Gözlem Tepesi’ne, ama o zaman Beyazpelerinlerin gözü altında olacaksınız. Orada yirmi, burada elli kişi olduğu sürece Trolloclar için kolay avsınız. Yüz kişi olsanız bir şansınız olur, Beyazpelerinlere boyun eğmenizi gerektirmeyecek bir şans.” Bu beklediği patlamayı getirdi.</p>

    <p>“Çiftliğimi tamamen mi terk edeyim?” diye bağırdı Flann, Wit’in, “Sen delisin!” sözlerini duyunca. Her birinden, kardeşlerden ve kuzenlerden sözcükler boşandı.</p>

    <p>“Emond Meydanı’na mı gidelim? Zaten her gün tarlaları kontrol etmek dışında bir şey yapamayacak kadar uzaktayım!”</p>

    <p>“Her yeri yabani otlar sarar!”</p>

    <p>“Zaten nasıl hasat yapacağım, bilmiyorum!”</p>

    <p>“...yağmurlar gelirse!..”</p>

    <p>“...yeniden inşa etmeye çalışmak!..”</p>

    <p>“...tütün çürür!..”</p>

    <p>“...kırkma işini de bırakmak!..”</p>

    <p>Perrin’in şömine rafına inen yumruğu hepsini susturdu. “İçinde insan olmadığı sürece ben ezilmiş ya da ateşe verilmiş tarla, yakılmış bir ev ya da ahır görmedim. Trolloclar insanlar için geliyor. Her şeyi yaksalar ne olacak? Yeniden ekersiniz. Taş, harç ve tahta yeniden inşa edilebilir. Onu yeniden inşa edebilir misiniz?” Laila’nın bebeğine işaret etti ve kadın bebeği göğsüne bastırarak, bebeği o tehdit etmiş gibi dik dik Perrin’e baktı. Ama kocasına ve Flann’e fırlattığı bakışlar korku doluydu. Huzursuz bir mırıltı yükseldi.</p>

    <p>“Gitmek,” diye mırıldandı Jac, başını iki yana sallayarak. “Bilmiyorum, Perrin.”</p>

    <p>“Bu senin seçimin, al’Seen Efendi. Geri döndüğün zaman toprak hâlâ burada olacak. Trolloclar onu alıp götüremez. Aynısı ailen için söylenebilir mi, düşün.”</p>

    <p>Mırıltı yükseldi. Birkaç kadın kocalarına dikleniyordu, özellikle de eteğinde bir iki çocuğu olanlar. Erkeklerin hiçbiri itiraz ediyor gibi görünmüyordu.</p>

    <p>“İlginç bir plan,” dedi Luc, Perrin’i inceleyerek. Yüzünden, onaylayıp onaylamadığı belli olmuyordu. “İşlerin nasıl yürüyeceğini izleyeceğim. Ve şimdi, al’Seen Efendi, yola çıkmalıyım. Yalnızca nasıl olduğunuzu görmek için uğramıştım.” Jac ve Elisa, adamı kapıya kadar geçirdi, ama diğerleri kendi tartışmalarına, ona dikkat edemeyecek kadar dalmıştı. Luc gergin bir ağızla ayrıldı. Perrin normalde adamın gidişlerinin de gelişleri kadar görkemli olduğunu tahmin ediyordu.</p>

    <p>Jac kapıdan doğrudan Perrin’e geldi. “Cesur bir plan seninki. İtiraf etmeliyim, çiftliğimi terk etmeye o kadar hevesli değilim, ama mantıklı konuşuyorsun. Ama Evlatlar nasıl karşılar, bilemiyorum. Bana şüpheci bir topluluk gibi geldiler. Bir araya toplanırsak onlara karşı bir şey planlıyormuşuz gibi görünebilir.”</p>

    <p>“Bırak öyle düşünsünler,” dedi Perrin. “İnsanlarla dolu bir köy, Luc’un tavsiyesine uyup kendi işlerine bakmalarını söyleyebilir onlara. Yoksa Beyazpelerinlerin iyi niyetini korumak için savunmasız kalmanın daha iyi olduğunu mu düşünüyorsun?”</p>

    <p>“Hayır. Hayır, demek istediğini anlıyorum. Beni ikna ettin. Görünüşe göre başka herkesi de.”</p>

    <p>Doğru gibiydi. Tartışma mırıltıları sönüyordu, fakat bunun nedeni herkesin hemfikir görünmesi değildi. Kızlarına yüksek sesle hemen toplanmaları emri veren Adine bile Perrin’e, gönülsüzce baş sallayarak onayladı.</p>

    <p>“Ne zaman gitmeyi düşünüyorsunuz?” diye sordu Perrin Jac’a.</p>

    <p>“Herkes hazır olur olmaz. Gün batmadan Jon Gaelin’in Kuzey Yolu’ndaki yerine ulaşabiliriz. Jon’a ve Emond Meydanı’ndaki herkese söylediklerini anlatırım. Orası Gözlem Tepesi’nden daha iyi. Trolloclar kadar Beyazpelerinlerin çizmelerinin altından da çıkmak istiyorsak, burunlarının dibinde oturmamak en iyisi.” Jac bir parmağıyla saçlarını kaşıdı. “Perrin, Evlatların Natti Cauthon ve kızlara ya da Luhhanlara gerçekten zarar vereceklerini düşünmüyorum, ama beni endişelendiriyor. Ya bizim bir entrika çevirdiğimizi düşünürlerse, kim bilebilir?”</p>

    <p>“Onları elimden geldiğince çabuk kurtarmayı düşünüyorum, al’Seen Efendi. Ve Beyazpelerinlerin tutukladığı başkalarını da.”</p>

    <p>“Cesur bir plan,” diye tekrarladı Jac. “Eh, gün batmadan Jon’un yerine ulaşmak istiyorsam herkesi harekete geçirsem iyi olacak. Işık’la git, Perrin.”</p>

    <p>“Çok cesur bir plan,” dedi Verin. Al’Seen Efendi arabaların çıkarılması ve herkesin taşıyabileceği her şeyi paketlemesi için emirler bağırarak uzaklaşırken yaklaşmıştı. Kadın başını bir yana eğerek Perrin’i ilgiyle inceledi, ama yanındaki Faile’den daha fazla değil. Faile, onu daha önce hiç görmemiş gibi bakıyordu.</p>

    <p>“Neden herkes öyle deyip duruyor, anlamıyorum,” dedi Perrin. “Planı kastediyorum. Luc saçmalıyordu. Kapına dayanan Beyazpelerinlere meydan okumak. Oğlanların çatıda Trolloc nöbeti tutması. Felakete açık iki kapı. Benim tek yaptığım işaret etmekti. Bunu baştan yapmalıydılar. O adam...” Luc’un sinirine dokunduğunu söyleyecekken durdu. Faile oradayken olmaz. Kız yanlış anlayabilirdi.</p>

    <p>“Elbette,” dedi Verin rahatça. “Daha önce işlemesini görme fırsatım olmamıştı. Ya da belki olmuştur, ama ben fark etmemişimdir.”</p>

    <p>“Sen neden bahsediyorsun? Neyin işlemesi?”</p>

    <p>“Perrin, sen geldiğinde bu insanlar ne pahasına olursa olsun buraya tutunmaya kararlıydılar. Sen onlara mantık ve güçlü duygular verdin, ama aynı şeyleri ben söylesem fikirlerini değiştirebilir miydim? Ya da Tam ya da Abell söylese? Aramızda İki Nehir halkının ne kadar inatçı olabildiğini en iyi sen biliyorsun. Sensiz İki Nehir’de olacak olayların akışını değiştirdin. Söylenen birkaç sözle... sinirle söylenen birkaç sözle. <em>Ta’veren</em>’ler gerçekten başka insanların yaşamlarını kendi desenlerine çekiyorlar. Büyüleyici. Rand hakkında bir kez daha gözlem yapmayı gerçekten isterdim.”</p>

    <p>“Her ne ise,” diye mırıldandı Perrin, “iyilikleri için. Bir yere toplanmış ne kadar çok insan olursa, o kadar güvende olurlar.”</p>

    <p>“Elbette. Kılıcın Rand’da olduğunu anlıyorum?”</p>

    <p>Perrin kaşlarını çattı, ama ona söylememek için sebep yoktu. Kadın Rand’ı ve Tear’ın onun için ne anlama geldiğini biliyordu. “Evet.”</p>

    <p>“Alanna’ya dikkat et, Perrin.”</p>

    <p>“Ne?” Aes Sedai’nin hızla konu değiştirmesi Perrin’in kafasını karıştırmaya başlamıştı. Özellikle de ona kendisinin önceden düşündüğü ve ondan sakladığını sandığı şeyleri söylemesi. “Neden?”</p>

    <p>Verin’in yüzü değişmedi, ama aniden kara gözleri parlayarak keskinleşti. “Beyaz Kule’de pek çok... tasarı var. Hepsi kötücül değil, şimdiye dek, ama bazen çok geç olana kadar anlamak güç. Ve en iyileri bile bazen dokudaki birkaç ipliğin kopmasına, sepet yapılırken birkaç sazın kırılıp atılmasına sebep olabilir. Bir <em>ta’veren</em> pek çok olası planda faydalı bir saz olabilir.” Kadın aynı anilikle, çevresindeki kargaşaya şaşkın şaşkın bakmaya başladı. Sanki bir kitaba ya da kendi düşüncelerine gömülmüşken, gerçek dünyada olduğu zamana göre daha yerinde hissedermiş gibi. “Ah, şuna bak. Al’Seen Efendi hiç zaman kaybetmiyor, değil mi? Bakalım atlarımızı getirecek birini bulabilecek miyim?”</p>

    <p>Kahverengi Aes Sedai uzaklaşırken Faile ürperdi. “Aes Sedailer bazen beni... huzursuz ediyor,” diye mırıldandı.</p>

    <p>“Huzursuz mu ediyor?” dedi Perrin. “Çoğu zaman beni korkudan öldürecek gibi oluyorlar.”</p>

    <p>Kız yumuşak sesle güldü ve gözlerini ceketinin düğmesine dikerek düğmeyle oynamaya başladı. “Perrin, ben... aptallık... ettim.”</p>

    <p>“Ne demek istiyorsun?” Kız başını kaldırıp baktı –düğmeyi çekip koparmak üzereydi– ve Perrin telaşla ekledi: “Sen, tanıdığım en az aptal insanlardan birisin.” ‘Çoğunlukla’ diye ekleyemeden ağzını kapatıp sustu ve kız sustuğuna memnun oldu.</p>

    <p>“Bunu söylemen çok hoş, ama ettim işte.” Kız ceket düğmesini okşadı ve ceketini düzeltmeye başladı... ki hiç gerek yoktu... klapalarını düzeltti... buna da gerek yoktu. “Çok aptalca davrandın,” dedi. Çok hızlı konuşuyordu. “Sırf o genç adam bana baktı diye... aslında çok çocuksu; hiç sana benzemiyor... ve ben de seni kıskandırmak istedim... birazcık... ben de Lord Luc’u cazip bulmuş gibi yaptım... yalnızca numaraydı. Yapmamalıydım. Beni affedecek misin?”</p>

    <p>Perrin sözcük yığınını kafasında düzenlemeye çalıştı. Wil’i çocuksu bulması iyiydi –delikanlı sakal uzatmaya kalksa muhtemelen seyrek olurdu–, ama Wil’in bakışlarına nasıl karşılık verdiğinden bahsetmemişti. Ve Luc’u cazip bulması yalnızca numaraysa, neden o şekilde kızarmıştı? “Elbette seni affediyorum,” dedi Perrin. Kızın gözlerinde tehlikeli bir ışık belirdi. “Yani, affedecek bir şey yok.” Işık daha da sıcak parladı. Kız ondan ne söylemesini istiyordu? “Sen beni affedecek misin? Seni kendimden uzaklaştırmaya çalışırken söylememem gereken şeyler söyledim. Bunu affedebilecek misin?”</p>

    <p>“Affedilmesi gereken bazı şeyler mi <em>söyledin?</em>” dedi kız tatlı tatlı ve Perrin başının belada olduğunu anladı. “Neydi acaba, hatırlamıyorum, ama bir düşünürüm.”</p>

    <p>Düşünür mü? Asil biri gibi konuşmuştu; belki de babası bir lord için çalışıyordu, böylece kız leydilerin nasıl konuştuğunu öğrenmişti. Perrin’in, kızın ne demek istediği konusunda en ufak fikri yoktu. Ve anladığı zaman da anlamamış olmayı dileyecekti, bundan emindi.</p>

    <p>Arabalara bağlanan atlar, neleri götürüp neleri götüremeyecekleri üzerine tartışan insanlar, tavuk, kaz kovalayan ve arabalara yüklemeden önce ayaklarını bağlayan çocuklar arasında Çevik’in eyerine tırmanmak oldukça rahatlatıcıydı. Oğlanlar sığırları doğuya doğru sürmeye başlamışlardı bile ve başkaları koyunları ağıldan çıkarıyordu.</p>

    <p>Faile içeride söylenenlerden bahsetmedi. Gerçekten de Perrin’e gülümsedi, buradaki koyunları Saldaea’dakilerle karşılaştırdı. Kızlardan biri küçük bir kırmızı çiçek demeti getirdiğinde, bazılarını Perrin’in sakalına takmaya çalıştı ve delikanlının onu durdurmak için gösterdiği çabalara güldü. Kısacası, Perrin’in ödünü patlattı. Delikanlının Cauthon Efendi ile bir kez daha konuşması gerekecekti.</p>

    <p>“Işıkla gidin,” dedi al’Seen Efendi ona bir daha yola çıkmaya hazır olduklarında. “Ve oğlanlara göz kulak olun.”</p>

    <p>Genç adamlardan dördü, Tam ve Abell’ınkiler kadar iyi olmayan kaba tüylü atlar üzerinde onlarla gelmeye karar vermişti. Perrin onlara neden kendisinin bakması gerektiğini bilemiyordu. Hepsi ondan büyüktü, ama fazla da büyük değil. Wil al’Seen ve Jac’ın oğullarından biri olan kuzeni Ban, iki de Lewin gelmişti; Tell ve Dannil, Flann’e o kadar benziyorlardı ki, yeğenleri değil oğulları sanılabilirdi. Perrin onları vazgeçirmeye çalışmıştı, özellikle de Cauthonları ve Luhhanları Beyazpelerinlerden kurtarma çabasına katılacaklarını açıkladıkları zaman. Delikanlılar, Işığın Evlatları’nın kampına at sürmek ve herkesin iade edilmesini talep etmekten ibaret sanıyor gibiydiler. Tell bu duruma, meydan okuduğumuzu gösterme, diyordu ve Perrin’in tüylerini diken diken ediyordu. Çok fazla âşık hikâyesi. Luc gibi aptalları çok fazla dinlemişlerdi. Wil’in başka bir sebebi olduğunu tahmin ediyordu, ama delikanlı, Faile yokmuş gibi davranıyordu. Diğerleri yeterince kötüydü zaten.</p>

    <p>Kimse itiraz etmedi. Tam ve Abell yalnızca hepsinin taşıdıkları yayları kullanmayı bilip bilmedikleri, atlarının üzerinde kalıp kalamayacakları hakkında endişelenmiş gibiydiler ve Verin küçük defterine notlar alarak gözlemekle yetindi. Tomas, eğleniyormuş gibiydi. Faile küçük, kırmızı çiçeklerden bir taç örmekle meşguldü. Daha sonra, tacın Perrin için yapıldığı anlaşıldı. Perrin içini çekerek çiçekleri eyer kaşına taktı. “Onlara elimden geldiğince göz kulak olurum, al’Seen Efendi,” diye söz verdi.</p>

    <p>Al’Seen çiftliğinden bir buçuk kilometre ötede, Gaul, Bain ve Chiad aniden bir çalılıkta belirdiğinde ve onlara katılmak için koşmaya başladığında, Perrin dörtlüden bir ikisini kaybedebileceğini düşündü. Aiel mızraklarına. Wil ve arkadaşları Aiellere bir kez bakmış, sonra telaşla yaylarına ok takmaya başlamışlardı; Aieller hızlarını düşürmeden mızraklarını kaldırmış, peçelerini takmışlardı. İşleri düzeltmek birkaç dakikalarını aldı. Anladıkları zaman Gaul ve iki Mızrağın Kızı bunu harika bir espri saydılar ve gürültüyle kahkahalar attılar ve bu Lewinleri ve al’Seenleri, üçünün Aiel ve iki tanesinin kadın olduğunu anlamak kadar çok altüst etti. Wil Bain ve Chiad’a bir gülümseme bahşetti, iki Kız bakıştılar ve birbirlerine kısaca baş salladılar. Perrin’in orada neler olup bittiği konusunda bir fikri yoktu, fakat Wil gırtlağını kestirmeye çalışmadığı sürece kendi hallerine bırakmaya karar verdi. Aiel kadınlardan biri hançerini çıkartmaya karar verene kadar zaman vardı. Hem, Wil’e gülümsemesi konusunda bir iki şey öğretirdi.</p>

    <p>Perrin Gözlem Tepesi’ne elinden geldiğince çabuk gitmeyi planlıyordu, fakat al’Seen evinin bir buçuk kilometre kadar kuzeyindeki çiftliklerden birinden dağınık baca dumanı bulutları yükseldiğini gördü. Tam onları uzaktan geçiriyordu, bu yüzden çiftlik evinin çevresindeki insanları yalnızca belirsiz şekiller olarak görüyorlardı. Perrin dışındaki herkes; o avludaki çocukları bile görebiliyordu. Ve en yakın komşu Jac al’Seen’di. Şimdiye dek o olmuştu. Perrin duraksadı, sonra Çevik’i çiftliğe doğru topukladı. Bir işe yarayacağından değil, ama denemek zorundaydı.</p>

    <p>Tam kaşlarını çatarak. “Nereye gidiyorsun?” diye sordu.</p>

    <p>“Onlara al’Seen Efendi’ye verdiğim tavsiyeyi vermeye. Fazla zaman almaz.”</p>

    <p>Tam başını salladı ve diğerleri de onunla döndü. Verin düşünceli düşünceli Perrin’i inceliyordu. Aieller çiftliğe yaklaşınca beklemek üzere kuzeye döndüler. Gaul Kızlardan biraz ayrı koşuyordu.</p>

    <p>Perrin, Torfinnleri tanımıyordu, onlar da onu tanımıyordu, ama yabancıların yarattığı şaşkınlık geçtiğinde ve Tomas, Verin ve Faile’in incelenmesi bittiği zaman Perrin şaşkınlık içinde hepsinin onu dinlediğini, grup yoluna devam etmeden önce iki yük arabasına ve bir çift yüksek tekerlekli saman arabasına atlarını bağladıklarını gördü.</p>

    <p>Yolları onları çiftlik evlerine ve beş evden oluşan bir topluluğa yaklaştırdığı zaman üç kez daha durdular ve yine aynı şeyler oldu. İnsanlar çiftliklerini terk edemeyeceklerini söyleyerek itiraz ettiler, ama Perrin her seferinde arkasında bir toparlanma ve hayvanları toplama telaşı bıraktı.</p>

    <p>Bir şey daha oluyordu. Wil, kuzeni ve Lewinlerin çiftliklerdeki genç adamlarla konuşmasını engelleyemiyordu. Grupları on üç kişi arttı, Torfinnler, al’Dailer, Ahanlar ve Marwinler de katıldı. Yaylarla silahlanmışlar, uyumsuz görünüşlü midilliler, saban atları sürüyorlardı ve hepsi Beyazpelerinlerin tutsaklarını kurtarmaya can atıyordu.</p>

    <p>O kadar rahat gitmiyordu elbette. Wil ve al’Seen çiftliğinden gelen diğerleri, Perrin’in yeni gelenleri Aieller hakkında uyarmasının ve onları yerinde sıçrarken görüp eğlenmelerini engellemesinin haksızlık olduğunu düşünmüşlerdi. Adamlar yine de Perrin’i rahatsız edecek kadar çok sıçramışlardı ve her çalıya, her ağaç topluluğuna nasıl baktıklarına bakılırsa, o ne derse desin, daha fazla Aiel olması gerektiğini düşünüyorlardı. Başta Wil Torfinnlere ve kalanlara efendilik taslamaya kalkmıştı. Perrin’e ilk katılan o olduğu ve diğerleri daha sonra geldiği için buna hakkı olduğunu iddia ediyordu... aslında ilk katılanlardan biri, diye itiraf etti Ban ve Lewinler ona dik dik bakınca.</p>

    <p>Perrin onları aynı büyüklükte iki gruba bölüp, başlarına Dannil ve Ban’i geçirerek tartışmaya son verdi, ama başlangıçta bunun için de homurdandılar. Al’Dailer, önderlerin yaşa göre seçilmesi gerektiğini düşünüyordu –yaşça en büyük Bili al’Dai idi– ve diğerleri en iyi iz sürücü olarak Hu Marwin’i ve en iyi atıcı olarak Jaim Torfinn’i aday gösterdiler ve Kenley Ahan da Beyazpelerinler gelmeden önce Gözlem Tepesi’ne sık sık gitmişti ve çevreyi iyi biliyordu. Hepsi bunu eğlence sanıyor gibiydi. Tell’in meydan okuma konusundaki deyişi birkaç kez tekrarlandı.</p>

    <p>Sonunda Perrin soğuk bir öfke içinde onlara döndü ve herkesi iki ağaç kümesi arasındaki çimenlikte durmaya zorladı. “Bu bir oyun değil. Bel Tine dansı da değil. Size söyleneni yapın, yoksa eve dönüyorsunuz. Zaten ne işe yarayacaksınız, bilmiyorum ve siz ne yaptığınızı bilmiyorsunuz diye kendimi öldürtmeye de niyetim yok. Şimdi dizilin ve sesinizi kesin. Bir gardıropta toplanmış Kadın Kurulu gibisiniz.”</p>

    <p>Denileni yaptılar. Ban ve Dannil’in arkasında iki sıra oluşturdular. Wil ve Bili sıkkın sıkkın kaşlarını çatıyorlardı, ama her ne itirazları varsa, kendilerine sakladılar. Faile, Perrin’e onaylarca başını salladı, Tomas da öyle. Verin her şeyi pürüzsüz, okunması imkânsız bir yüzle izliyordu, kuşkusuz bir <em>ta’veren</em>’i iş başında izlediğini düşünüyordu. Perrin kadına tanıdığı bir Shienarlının, Uno adında bir askerin yapacağını düşündüğü şeyi yaptığını söylemeye gerek duymadı; ama kuşkusuz Uno daha sert sözler kullanırdı.</p>

    <p>Gözlem Tepesi’ne yaklaştıkça çiftlikler sıklaştı, ev toplulukları arasındaki mesafe gittikçe azaldı ve sonunda Emond Meydanı yakınında olduğu gibi aralıksız görülmeye başladılar, dar yollar, patikalar ve araba yollarıyla bölünen çalı çitli ya da taş duvarlı tarlalardan oluşan bir yama battaniye gibi. Dört çiftlikte durmalarına rağmen hava hâlâ aydınlıktı, erkekler hâlâ ekinlerde çalışıyor, oğlanlar gecelemek üzere koyunları ve sığırları otlaktan getiriyorlardı. Bugünlerde kimse hayvanlarını dışarıda bırakmıyordu.</p>

    <p>Tam, Perrin’in insanları uyarmayı bırakmasını önerdi ve delikanlı gönülsüzce kabul etti. Burada hepsi Gözlem Tepesi’ne gider ve Beyazpelerinlere haber verirdi. Arka yollarda yolculuk eden yirmi kişilik bir grup yeterince dikkat çekiyordu zaten, ama insanların çoğu bakmak dışında bir şey yapamayacak kadar meşguldü. Ama eninde sonunda yapılması gerekecekti ve ne kadar erken yapılırsa o kadar iyiydi. İnsanlar kırlarda kaldığı sürece Beyazpelerinlerin korumasına ihtiyaç duyacaklardı ve o zaman Beyazpelerinler İki Nehir’de bırakmak istemeyecekleri bir mevzi elde etmiş olurdu.</p>

    <p>Perrin, Beyazpelerin devriyelerine karşı gözünü açık tutuyordu, ama Kuzey Yolu’nda, güneye giden bir toz bulutu dışında hiçbir şey görmedi. Bir süre sonra Tam atlarından inip öyle ilerlemeyi önerdi. Yaya olarak görülme olasılıkları daha azdı ve çitler, hatta alçak taş duvarlar biraz koruma sağlardı.</p>

    <p>Tam ve Abell Beyazpelerin kampını iyi gören bir ağaç kümesi biliyordu: meşe, ekşisakız ve meşinyapraklardan oluşan, Gözlem Tepesi’nin sekiz yüz metre kadar güneyinde ve batısında, açık bir arazide yüz elli iki yüz hektarlık bir ağaçlık. Telaş içinde güneyden girdiler. Perrin kimsenin ağaçlığa girmelerini görmediğini umuyordu, neden çıkmadıklarını merak edecek ve bu konuda yorum yapacak hiç kimse.</p>

    <p>“Burada kalın,” dedi Wil ve diğer genç adamlara, onlar atlarını dallara bağlamaya çalışırken. “Yaylarınız elinizde olsun ve bir bağırış duyarsanız kaçmaya hazır bekleyin. Ama benim bağırdığımı duyana kadar kıpırdamayın. Ve aranızda gürültü yapacak olursa, kafasını bir örs gibi döverim. Bakmak için buradayız, kör boğalar gibi dolanarak Beyazpelerinleri üzerimize çekmek için değil.” Genç adamlar sinirli sinirli yaylarını elleyerek başlarını salladılar. Belki de ne yaptıklarını kavramaya başlamışlardı. Işığın Evlatları İki Nehirlilerin silahlanarak grup halinde yakınlarında dolanmalarını hoş karşılamayabilirdi.</p>

    <p>“Sen hiç askerlik yapmış mıydın?” diye sordu Faile alçak sesle. “Babamın... korumalarından bazıları öyle konuşur.”</p>

    <p>“Ben bir demirciyim,” dedi Perrin gülerek. “Askerlerin nasıl konuştuğunu duydum. Ama işe yarıyor.” Wil ve Bili bile huzursuzca bakınıyor, yerlerinden kıpırdamaya cesaret edemiyorlardı.</p>

    <p>Perrin ve Faile Tam ile Abell’ın peşinden ağaçtan ağaca kayarak Aiellerin ağaçlığın kuzey ucunda çökmüş, bekledikleri yere gittiler. Verin ve Tomas da oradaydı. Çalılar onları saklayacak, ama gözlemelerini engellemeyecek ince bir yaprak perdesi oluşturmuştu.</p>

    <p>Beyazpelerin kampı Gözlem Tepesi’nin eteklerinde, kendi başına bir köy gibi uzanıyordu. Bazıları zırhlı yüzlerce adam uzun, düz çadır sıralarının arasında dolaşıyorlardı. Doğuda ve batıda, beş sıra halinde at bağlanan halatlar dizilmişti. Hayvanların eyerlerinin indiriliyor ve atların tımarlanıyor olması devriyelerin görevlerini bitirdiğini gösteriyordu. Belki yüz atlı ikişer ikişer sıralanmış, titiz ve dinç, mızrakları aynı açıda eğilmiş, Suormanı’na doğru hızla yürüyorlardı. Kampın çevresinde beyaz pelerinli nöbetçiler kargılarını mızrak gibi omuzlamış, cilalı miğferleri batan güneş altında çakarak ileri geri yürüyorlardı.</p>

    <p>Perrin’in kulaklarına bir gümbürtü geldi. Batıda yirmi adam belirdi, Emond Meydanı yönünden dörtnala çadırlara doğru ilerlediler. Perrin’in grubunun geldiği yönden geliyorlardı. Birkaç dakika daha gecikseler kesinlikle görülürlerdi. Bir boru öttürüldü ve adamlar yemek pişirmek için yakılmış ateşlere yaklaşmaya başladılar.</p>

    <p>Bir yanda çadırları gelişigüzel dikilmiş, daha küçük bir kamp vardı. Çadırların bazıları halatlarına asılarak yatmışlardı. Orada her kim kalıyorduysa, çoğu artık gitmişti. Kısa bir halata bağlı, kuyruklarını sineklere sallayan birkaç at orada hâlâ kalanlar olduğuna dair tek işaretti. Beyazpelerinler değil. Işığın Evlatları o kamp için fazla düzenliydi.</p>

    <p>Ağaçlıkla iki çadır grubu arasında otlar ve yabançiçekleriyle kaplı boş bir arazi vardı. Büyük olasılıkla yerel çiftçiler otlak olarak kullanıyordu. Ama şimdi değil. Oldukça düz bir araziydi. O devriye gibi dörtnala at süren Beyazpelerinler bir dakikada aşabilirdi.</p>

    <p>Abell Perrin’in dikkatini büyük kampa çekti. “Ortadaki şu çadırı görüyor musun, iki yanında birer nöbetçi duranı? Seçebiliyor musun?” Perrin başını salladı. Alçalan güneş doğuya doğru keskin gölgeler düşürüyordu, ama Perrin yeterince görebiliyordu. “Natti ve kızlar orada. Luhhanlar da. Girip çıktıklarını gördüm. Teker teker ve tuvalete gidiyor olsalar bile nöbetçilerle.”</p>

    <p>“Geceleyin üç kez gizlice yaklaşmaya çalıştık,” dedi Tam, “ama kampın çevresini çok sıkı koruyorlar. Son seferinde zor kaçtık.”</p>

    <p>Elini karınca yuvasına sokmak ve ısırılmadan çıkarmak gibi olacaktı. Perrin yayını dizlerine yatırarak yüksek bir meşinyaprağın dibine oturdu. “Bir süre düşünmek istiyorum. Al’Thor Efendi, Wil ve arkadaşlarının yerleşmesini sağlar mısınız? Kimse eve kaçma fikrini aklına getirmesin. Büyük olasılıkla düşünmeden doğrudan Kuzey Yolu’na çıkarlar ve araştırmak için elli Beyazpelerin tepemize üşüşür. Yanında yiyecek getirmeyi akıl etmiş biri varsa, bir şeyler yesinler. Kaçmamız gerekirse gecenin kalanını at üstünde geçirebiliriz.”</p>

    <p>Aniden emir verdiğini fark etti, ama özür dilemeye çalıştığı zaman Tam sırıttı ve şöyle dedi: “Perrin, sen Jac’ın evinde idareyi ele aldın. Ne yapılması gerektiğini gören daha genç bir adamın önderliğinde ilk kez hareket etmiyorum.”</p>

    <p>“İyi iş çıkarıyorsun, Perrin,” dedi Abell. Sonra, iki yaşlı adam, ağaçların arasında kayboldu.</p>

    <p>Perrin şaşkın şaşkın sakalını sıvazladı. İdareyi ele mi almıştı? Şimdi düşününce, al’Seen çiftliğinden ayrıldıklarından beri ne Tam, ne de Abell, bir karar vermemişti, yalnızca önerilerde bulunmuş, kararı ona bırakmışlardı. O zamandan bu yana ikisi de ona “evlat” dememişti.</p>

    <p>“İlginç,” dedi Verin. Küçük defterini yine çıkarmıştı. Perrin, kadının yazdıklarını okuma şansı bulabilmeyi diledi.</p>

    <p>“Yine aptallık etmemem için beni uyaracak mısın?” dedi.</p>

    <p>Kadın yanıt vermek yerine düşünceli bir sesle, “Şimdi ne yapacağını görmek daha da ilginç olacak. Rand al’Thor gibi dünyayı temellerinden oynattığın söylenemez, ama İki Nehir’i oynattığın kesin. Onu nereye götürdüğün konusunda en ufak fikrin var mı, merak ediyorum,” dedi.</p>

    <p>“Ben yalnızca Luhhanları ve Cauthonları kurtarmayı düşünüyorum,” dedi Perrin öfkeyle. “O kadar!” Trolloclar dışında. Başını meşinyaprağın gövdesine dayadı ve gözlerini kapattı. “Ben yalnızca ne yapılması gerekiyorsa onu yapıyorum. İki Nehir olduğu yerde kalacak.”</p>

    <p>“Elbette,” dedi Verin.</p>

    <p>Perrin kadının uzaklaştığını duydu, o ve Tomas terlikler ve çizmeler içinde, geçen sene dökülen yapraklarla kaplı zeminde yumuşak seslerle uzaklaştılar. Perrin gözlerini açtı. Faile ikilinin arkasından bakıyordu ve hiç hoşnut görünmüyordu.</p>

    <p>“Seni rahat bırakmayacak,” diye mırıldandı. Perrin’in eyerinde bıraktığı taç elinden sarkıyordu.</p>

    <p>“Aes Sedailer hiç rahat bırakmaz,” dedi Perrin ona.</p>

    <p>Kız meydan okuyan bir bakışla ona döndü. “Herhalde onları bu gece kurtarmayı düşünüyorsundur.”</p>

    <p>Hemen yapılması şarttı. Çünkü uyarılar yapa yapa gelmişti ve insanlar, onları kimin söylediğini biliyordu. Belki Beyazpelerinler tutsaklara zarar vermezdi. Belki. Beyazpelerin merhametine ancak bir atı fırlatabileceğine inandığı kadar inanıyordu. Gaul’a baktı, adam başını salladı.</p>

    <p>“Tam al’Thor ve Abell Cauthon ıslaktopraklılar için iyiler, ama bu Beyazpelerinlerin karanlıkta hareket edenleri göremeyecek kadar katı olduğunu düşünüyorum. Düşmanlarının kalabalık ve görülebilecek şekilde geleceklerini sanıyorlar.”</p>

    <p>Chiad, eğlenti dolu gri gözlerini Aiel’e çevirdi. “O zaman, rüzgâr gibi hareket etmeyi mi planlıyorsun, Taş Köpek? Bir Taş Köpek’in hafif adımlar atmaya çalışmasını seyretmek eğlenceli olacak. Mızrak-kardeşim ve ben tutsakları kurtardığımız zaman, belki seni de almak için döneriz. Yolunu kendi başına bulamayacak kadar yaşlandıysan.” Bain kızın koluna dokundu ve Chiad alev saçlı kadına şaşkınlık içinde baktı. Bir an sonra, güneş yanığı teni hafifçe kızardı. İki kadın bakışlarını Faile’e çevirdi, ama o başını kaldırmış, kollarını kavuşturmuş, Perrin’i izlemeye devam ediyordu.</p>

    <p>Perrin derin bir nefes aldı. Kıza gelmesini istemediğini söylerse, Bain ve Chiad da gelmezdi. Hâlâ Perrin’le değil Faile ile birlikteymişler gibi davranıyorlardı. Belki Faile de öyle. Belki Perrin ve Gaul yalnız başlarına yapabilirlerdi, ama Perrin, Faile istemiyorsa onu kalmaya nasıl ikna edeceğini bilemiyordu. Faile Faile’di ve büyük olasılıkla gizlice peşlerinden gelirdi. “Bana yakın kal,” dedi ona kararlılıkla. “Ben tutsakları kurtarmak istiyorum, arkamda yeni bir tane bırakmak değil.”</p>

    <p>Kız kahkaha atarak omzunu onun kolunun altına soktu. “Sana yakın kalmak güzel bir fikir gibi görünüyor.” Kırmızı çiçeklerden oluşan tacı delikanlının başına geçirdi ve Bain güldü.</p>

    <p>Perrin gözlerini yuvarladı; o şeyin alnından sarktığını görebiliyordu. Aptal gibi görünüyor olmalıydı. Ama yerinde bıraktı.</p>

    <p>Güneş bal içinde bir boncuk gibi ağır ağır battı. Abell biraz ekmek ve peynir getirdi –o kahraman özentilerinin yarısı hiç yiyecek getirmemişti–; yedi ve bekledi. Gece çöktü, yükselen ay ile aydınlanıyordu, ama gelip geçen bulutlarca karartılıyordu. Perrin bekledi. Beyazpelerin kampında ve Gözlem Tepesi’nde ışıklar söndü, geriye yalnızca karanlık tepeye saçılmış birkaç aydınlık pencere kaldı. Perrin; Tam, Faile ve Aielleri çevresine topladı. Herkesin yüzünü açıkça görebiliyordu. Verin dinleyebilecek kadar yakında duruyordu. Abell ve Tomas diğer İki Nehirlilerin yanındaydı ve sessiz kalmalarını sağlıyorlardı.</p>

    <p>Perrin talimatlar verirken biraz tuhaf hissetti, bu yüzden basit tuttu. Tam, Perrin tutsaklarla döndüğü anda yola çıkmak üzere herkesi hazır bekletecekti. Neler olduğunu anlar anlamaz Beyazpelerinler peşlerine düşeceklerdi. Bu yüzden saklanacak bir yer gerekliydi. Tam öyle bir yer biliyordu, Batıormanı’nın kenarında boş bir çiftlik evi.</p>

    <p>“Elinizden geliyorsa kimseyi öldürmemeye çalışın,” diye Aielleri uyardı Perrin. “Beyazpelerinler tutsaklarını kaybettikleri için yeterince kızmış olacaklar. Adam da kaybederlerse güneşi ateşe verirler.” Gaul ve Kızlar, bunu dört gözle bekliyormuş gibi görünerek başlarını salladılar. Tuhaf insanlar. Gecenin içinde kayboldular.</p>

    <p>“Dikkat et,” dedi Verin ona yumuşak sesle, Perrin yayını sırtına asarken. “<em>Ta’veren</em> ölümsüz demek değildir.”</p>

    <p>“Tomas’ın yardımı dokunurdu, biliyor musun.”</p>

    <p>“Bir kişi daha olsa fark eder miydi, sence?” dedi kadın düşünceli düşünceli. “Dahası, onun için başka işlerim var.”</p>

    <p>Perrin başını iki yana sallayarak ağaçlıktan çıktı ve çalıları geçer geçmez dizleri ve dirsekleri üzerinde, yere dümdüz yapıştı. Faile yanında onu taklit etti. Otlar ve yabançiçekleri onları gizleyecek kadar yüksekti. Perrin kız yüzünü göremediği için memnundu. Çılgınca korkuyordu. Kendisi için değil, ona bir şey olur diye...</p>

    <p>Kayan iki ay gölgesi gibi açık arazide süründüler, ilk çadır sırasından biraz ötede, nöbetçilerin pelerinleri ay ışığı altında parlayarak ileri geri yürüdüğü yere on adım kala Perrin’in işaretiyle durdular. Tam önlerinde iki nöbetçi yüz yüze geldi ve ayaklarını yere vurarak durdular.</p>

    <p>“Gecenin içinde her şey yolunda,” diye bildirdi biri. “Işık bizi aydınlatsın ve Gölge’den korusun.”</p>

    <p>“Gecenin içinde her şey yolunda,” diye yanıt verdi öteki. “Işık bizi aydınlatsın ve Gölge’den korusun.”</p>

    <p>Topuklarının üzerinde döndüler ve sağa sola bakmadan yürüyüp gittiler.</p>

    <p>Perrin, her birinin on ikişer adım atmasını bekledi, sonra Faile’in koluna dokundu ve nefes almaya bile cesaret edemeden doğruldu. Kızın nefeslerini de duyamıyordu. Ayak uçlarında çadırların arasında seğirttiler. İlk sırayı geçer geçmez yine yere yattılar. İçeride adamlar horluyor, uykularında mırıldanıyordu. Bunun dışında kamp sessizdi. Nöbetçilerin ayaklarını yere vurmaları açıkça işitilebiliyordu. Havada söndürülmüş ateşlerin kokusu, kanvas, at ve insan kokuları asılıydı.</p>

    <p>Perrin sessizce Faile’e takip etmesini işaret etti. Karanlıkta çadır halatları dikkatsiz ayaklar için tuzak oluşturuyordu. Ama Perrin onları açıkça görebiliyordu ve aralarında dolanıyordu.</p>

    <p>Tutsakların çadırını kafasında işaretlemişti ve ihtiyat içinde o tarafa yöneldi. Kampın merkezine yakın. Oraya kadar uzun bir yol ve dönerken yine uzun bir yol.</p>

    <p>Yere çarpan çizmelerin sesi, Faile’in homurdanması, tam zamanında dönmesini sağladı ve Luhhan Efendi kadar iri, beyaz pelerinli bir şekil tarafından yere yıkılmasını engelledi. İkisi yere yuvarlanırken demirden parmaklar boğazına gömüldü. Perrin bir eliyle adamın çenesini yakaladı, başını arkaya ittirdi ve adamı üzerinden atmaya çalıştı. Boğazındaki parmakları sökmeye çalışarak adamın kaburgalarını yumrukladı ve adamın homurdanmasına sebep oldu, ama bunun dışında etki yaratmadı. Kanı kulaklarında kükrüyordu; görüş alanı daraldı, yanlardan karanlık kaplamaya başladı. Baltasını bulmaya çalıştı, ama parmakları uyuşmuştu.</p>

    <p>Aniden adam irkildi ve üzerine yığıldı. Perrin gevşek bedeni üzerinden attı ve tatlı gece havasından derin derin içine çekti.</p>

    <p>Faile bir odun parçasını kenara atarak kafasını ovaladı. “Beni yere indirdikten sonra endişelenmeye değer bulmadı,” diye fısıldadı.</p>

    <p>“Aptalın tekiymiş,” diye fısıldayarak karşılık verdi Perrin. “Ama güçlü bir aptal.” O parmakların izini boynunda günlerce hissedecekti. “Sen iyi misin?”</p>

    <p>“Elbette. Porselen biblo değilim.”</p>

    <p>Perrin zaten öyle düşünmüyordu.</p>

    <p>Telaşla baygın adamı çadırın kenarına çektiler ve kısa zamanda bulunmayacağını umarak adamın beyaz pelerinini çıkardılar, yedek kirişler ile ellerini ve ayaklarını bağladılar. Adamın cebinden çıkan mendili ağzına tıktılar. Çok temiz değildi, ama bu onun suçuydu. Perrin yayını başının üzerine kaldırarak pelerini omuzlarına geçirdi. Başka biri onları görecek olsa, belki aralarından biri sanırlardı. Pelerinin göğsündeki güneş patlamasının altında altın bir düğüm vardı. Bir subay. Çok daha iyi.</p>

    <p>Çadırların arasından açık açık, hızla yürüdü. Gizlenmiş ya da değil, o adam her an bulunabilir, alarm verilebilirdi. Faile yanında bir gölge gibi kayıyor, Perrin gibi kampta yaşam işareti arıyordu. Kayan ay gölgeleri çadırların arasındaki boşlukları Perrin’in gözlerinden gizliyordu.</p>

    <p>Tutsakların çadırına yaklaştıklarında nöbetçileri heyecanlandırmamak için yavaşladı; bu tarafta beyaz pelerinli bir adam duruyordu ve çadırın sivri tepesinin arkasında bir başkasının parlak kargı ucu yükseliyordu.</p>

    <p>Aniden o kargı ucu kayboldu. Ses gelmemişti. Düşüvermişti.</p>

    <p>Bir yürek atımı kadar süre sonra iki karanlık leke aniden peçeli Aieller oluverdi ve ikisi de Gaul olamayacak kadar kısaydı. Nöbetçi hareket edemeden içlerinden biri sıçradı ve adamın yüzünü tekmeledi. Adam dizlerinin üzerine çöktü ve diğer Kız dönerek bir tekme daha attı. Nöbetçi, kemikleri yokmuş gibi yığıldı. Kızlar çökerek, mızrakları hazır, herhangi birini uyandırıp uyandırmadıklarını görmek için bakındılar.</p>

    <p>Beyaz pelerin içinde Perrin’i gördüklerinde neredeyse ona da saldıracaklardı, ama sonra Faile’i gördüler. Biri, başını iki yana salladı ve diğerine fısıldadı, o diğeri sessizce kahkaha atıyormuş gibi göründü.</p>

    <p>Perrin kendi kendine canını sıkmamasını söyledi, ama Faile onu ilk önce boğulmaktan, şimdi de karaciğerine saplanacak bir mızraktan kurtarmıştı. Bir kurtarma harekâtını yöneten kişi olarak, pek de iyi iş başarıyordu.</p>

    <p>Perrin, çadırın kapağını kenara çekti ve başını içeri soktu. İçerisi, dışarıdan daha karanlıktı. Luhhan Efendi çadırın girişinde yatmış uyuyordu, kadınlar arka tarafta birbirlerine sokulmuştu. Perrin elini Haral Luhhan’ın ağzına kapadı ve adamın gözleri açılınca parmağını dudaklarına götürdü. “Diğerlerini uyandır,” dedi alçak sesle. “Sessizce. Sizi buradan götürüyoruz.” Luhhan Efendi’nin gözleri tanıdıklık doldu ve başını salladı.</p>

    <p>Perrin, çadırdan geri geri çıktı ve yerdeki nöbetçinin pelerinini çıkardı. Adam hâlâ nefes alıyordu –boğuk, kırık burnu yüzünden hırıltılı nefesler–, ama itilip kakılınca uyanmadı. Artık acele etmeleri gerekiyordu. Gaul oradaydı, diğer nöbetçinin pelerinini çıkarmıştı. Üç Aiel ihtiyatla diğer çadırları gözlüyordu. Faile sabırsızlıktan dans ediyordu.</p>

    <p>Luhhan Efendi karısını ve diğer kadınları dışarı çıkardığında, hepsi ay ışığı altında, endişe içinde bakınmaya başladılar ve Perrin çabucak pelerinlerden birini demirciye giydirdi. Üzerine uymamıştı –Haral Luhhan ağaç gövdelerinden imal edilmiş gibi görünüyordu–, ama idare etmek zorundaydı. Diğer pelerin Alsbet Luhhan’a gitti. Kadın kocası kadar iri değildi, ama yine de çoğu erkek kadar iriydi. Yuvarlak yüzü başta şaşkın göründü, ama sonra başını salladı; yerdeki nöbetçinin koni şeklindeki miğferini çıkararak kendi başına taktı, kalın örgüsünün üzerine oturttu. İki nöbetçiyi battaniye şeritleriyle bağladılar, ağızlarını tıkadılar ve çadırın içine bıraktılar.</p>

    <p>Geldikleri yönden dönmeleri olanaksızdı. Perrin bunu baştan beri biliyordu. Luhhan Efendi ve karısı sessizce hareket edebilseler bile –fakat bundan kuşkuluydu– Bode ve Eldrin kurtarılmanın şoku içinde birbirlerine sarılmışlardı. Şimdiden rahatlayarak gözyaşlarına boğulmalarını engelleyen tek şey yalnızca annelerinin yumuşak mırıltılarıydı. Perrin bunu planlamıştı. Atlara ihtiyaç vardı, hem hızla kamptan uzaklaşmak için, hem de daha sonra herkesi taşımak için. Kazıklar arasına gerilmiş halatlara atlar bağlanmıştı.</p>

    <p>Aieller hayalet gibi önde gidiyorlardı. Faile ve Cauthonlar arkadan takip ediyor, Haral ve Alsbet en sondan geliyordu. En azından dikkatsiz gözlere dört kadına eşlik eden üç Beyazpelerin gibi görünüyor olmalıydılar.</p>

    <p>Atlar korunuyordu, ama yalnızca çadırlardan uzak tarafta. Hem, neden onları süren adamlara karşı koruyacaklardı ki? Bu, Perrin’in işini kesinlikle kolaylaştırdı. Çadırlara en yakın atlara yaklaştılar, basit birer yularla bağlanmış hayvanlardan, Aieller dışında adam başı birer tane çözdüler. En zor kısmı, Luhhan Hanımı eyersiz ata bindirmekti; Perrin ve Luhhan Efendi’nin birlikte çalışması gerekti. Kadın dizlerini örtmek için eteklerini çekiştirip duruyordu. Natti ve kızlar kolayca tırmandılar. Faile de, elbette. Atları koruyor olması gereken nöbetçiler ölçülü turlarını tamamladılar, birbirlerine gecenin içinde her şeyin yolunda olduğunu bildirdiler.</p>

    <p>“Ben söylediğimde,” diye başladı Perrin. Ve kampta biri bağırdı, sonra yüksek sesle bir kez daha; bir boru öttü ve çadırlardan bağrışan adamlar döküldü. Tutsakların kaybolduğunu mu anlamışlardı, yoksa Perrin’e saldıran baygın adamı mı bulmuşlardı, fark etmezdi. “Beni takip edin!” diye haykırdı Perrin, seçtiği kara iğdiş atı topuklayarak. “İleri!”</p>

    <p>Delice bir koşuydu, fakat Perrin herkese göz kulak olmaya çalıştı. Luhhan Usta da karısı kadar kötü bir biniciydi, ikisi dörtnala koşan atları üzerinde sıçrayıp duruyor, düşecek gibi oluyorlardı. Ya Bode ya da Eldrin, heyecan ya da dehşetle, bütün gücüyle çığlık atıyordu. Neyse ki, nöbetçiler kampın içinde sorun çıkmasını beklemiyorlardı. Karanlığa bakmakta olan beyaz pelerinli bir adam tam zamanında döndü ve atılan atların önünden, Cauthon kızı kadar tiz bir çığlık kopartarak kaçtı. Arkalarında daha fazla boru öttü ve onlar ağaçlığa ulaşamadan kesin emirler gecenin içinde çınladı. Gerçi artık fazla koruma sağlayacağından değil.</p>

    <p>Tam, Perrin’in istediği ya da emrettiği gibi herkesi atına bindirmişti. Perrin altındaki iğdiş attan Çevik’in sırtına sıçradı. Verin ve Tomas eyerlerinde hoplayıp zıplamayan yegâne iki kişiydi; binicilerinin sinirliliği ile dans etmeyen yegâne iki at onlarınkiydi. Abell aynı anda hem karısına, hem de kızlarına sarılmaya çalışıyordu, hepsi kahkahalar atıyor, ağlıyordu. Luhhan Efendi ulaşabildiği herkesin elini sıkmaya çalışıyordu. Aieller, Verin ve Muhafız dışında herkes, sanki her şey olup bitmiş gibi herkesi tebrik etmekle meşguldü.</p>

    <p>“Hey, Perrin! Bu <em>sensin!</em>’” diye bağırdı Luhhan Hanım. Yuvarlak yüzü, örgüsü yüzünden çarpık duran miğferin altında tuhaf görünüyordu. “Yüzündeki o şey ne, genç adam? Sana çok minnettarım, ama masama o şekilde...”</p>

    <p>“Buna zaman yok,” dedi Perrin, kadının yüzündeki şoku görmezden gelerek. Bu, insanların sözünü kestiği cinsten bir kadın değildi, ama Beyazpelerin boruları artık alarm dışında bir şeyler daha çalıyordu, kısa, tekrarlayan, keskin ve ısrarlı bir mesaj. Bir tür emir. “Tam, Abell, Luhhan Efendi ve kızları bildiğiniz o saklanma yerine götürün. Gaul, onlarla git. Ve Faile.” Bu, Bain ve Chiad’ı da onlara dahil edecekti. “Ve Hu ile Haim.” Güvenli olmaları için bu yeterliydi. “Sessizce hareket edin. Sessiz olmak hızlı olmaktan daha iyi, en azından bir süreliğine. Ama şimdi gidin.”</p>

    <p>İsmini verdikleri itiraz etmeden batıya döndü, ama iki eliyle atının yelesine tutunmuş olan Luhhan Hanım ona dümdüz baktı. Perrin’i şaşırtan Faile’in itiraz etmemesi olmuştu, öyle ki, al’Thor Efendi ile Cauthon Efendi’ye isimleri ile hitap ettiğini fark etmesi zaman aldı.</p>

    <p>Verin ve Tomas arkada kaldılar ve Perrin kadına keskin gözlerle baktı. “Biraz yardım etmen olasılığı var mı?”</p>

    <p>“Belki senin kastettiğin şekilde değil,” diye yanıt verdi kadın sakin sakin, bir buçuk kilometre ötede kargaşa içinde bir Beyazpelerin kampı yokmuş gibi. “Bugünkü sebeplerim dünden farklı değil. Ama sanırım... ah... yarım saat sonra yağmur yağacak. Belki daha çabuk. Oldukça şiddetli bir sağanak bekliyorum.”</p>

    <p>Yarım saat. Perrin homurdandı ve kalan İki Nehirlilere döndü. Kaçma arzusuyla titreyerek yaylarını parmak boğumları bembeyaz olmuş ellerinde kavramışlardı. Yağmur yağacağına göre, Perrin en azından yedek yay ipi getirmeyi akıl edebilmiş olmalarını diledi. “Biz,” dedi onlara, “Cauthon Hanım, Luhhan Hanım ve diğerleri uzaklaşabilsin diye Beyazpelerinleri üzerimize çekeceğiz. Onları Kuzey Yolu’ndan güneye götüreceğiz. Ta ki, yağmurda izimizi kaybettirene kadar. Gitmek isteyen varsa, şimdi gitmesi en iyisi.” Birkaç el dizginlerin üzerinde kıpırdandı, ama hepsi ona bakarak eyerlerinde oturdular. “Tamam o zaman. Deli gibi bağırın ki, bizi duyabilsinler. Yola ulaşana kadar bağırın.”</p>

    <p>Kendisi de bağırarak Çevik’i döndürdü ve dörtnala yola sürdü. Başta takip edeceklerinden emin olamadı, ama onların vahşi bağırışları kendisininkini ve toynakların gümbürtüsünü boğdu. Beyazpelerinler bunu da duymadılarsa, sağır olmalıydılar.</p>

    <p>Kuzey Yolu’nun sert topraklı zeminine ulaştıklarında bağırmayı bırakmadılar. Atlarını çılgınlar gibi koşturarak güneye döndüler. Bazıları kahkahalar atıyor, haykırıyordu. Perrin beyaz pelerini omuzlarından attı ve düşmesine izin verdi. Borular yine, bu sefer daha uzak bir sesle öttü.</p>

    <p>“Perrin!” diye seslendi Wil, atının boynu üzerinde eğilerek. “Şimdi ne yapacağız? Bundan sonra ne yapacağız?”</p>

    <p>“Trolloc avlayacağız!” diye bağırdı Perrin, omzunun üzerinden. Kahkahaların artmasına bakarak, delikanlıların ona inandığını sanmıyordu. Ama Verin’in sırtını delen bakışlarını hissedebiliyordu. Kadın biliyordu. Gecenin içinde gök gürültüsü atların toynaklarını yankıladı.</p>
  </div>
</body>
</html>
