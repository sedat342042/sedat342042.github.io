<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gölge Yükseliyor</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="44. Fırtına Patlarken">44<br />
    Fırtına Patlarken</h1>

    <p>Perrin yavaşça gözlerini açtı ve beyaz sıvalı tavana baktı. Dört direkli bir yatakta, tüy dolu bir şiltenin üzerinde, üzerinde bir battaniye, başının altında kaz tüyü yastıkla yattığını fark etmesi biraz zaman aldı. Burnuna değişik kokular geldi; tüyler, battaniyenin yünü, kızaran bir kaz, ekmek, pişen ballı kekler. Badeçay Hanı’nın odalarından biri. Beyaz perdeli pencerelerden içeri, parlak bir sabahın yanlış anlaşılması imkânsız parlaklığı süzülüyordu. Sabah. Yan tarafını yokladı. Parmakları pürüzsüz deri buldu, ama vurulduğundan bu yana ilk kez bu kadar zayıf hissediyordu. Ama küçük bir bedeldi ve adil bir değiş tokuş. Boğazı da kurumuştu.</p>

    <p>Hareket ettiği zaman, Faile küçük, taş şöminenin yanındaki sandalyesinden sıçradı, kırmızı bir battaniyeyi kenara attı ve uzandı. Daha koyu renk, dar, bölünmüş etekli binici elbisesi giymişti ve gri ipekteki kırışıklar o sandalyede uyuduğunu anlatıyordu. “Alanna uykuya ihtiyacın olduğunu söyledi,” dedi. Yatağın yanındaki sehpanın üzerinde duran beyaz sürahiye uzandı. Telaşla bir kupa su doldurdu ve içmesi için tuttu. “Daha iki üç gün olduğun yerde kalacaksın, ta ki, gücünü toplayana kadar.”</p>

    <p>Sözcükler normal gibiydi, ama sesinde Perrin’in zorlukla yakaladığı bir ifade, gözlerinin kenarında bir gerginlik vardı. “Sorun ne?”</p>

    <p>Kız kupayı dikkatle yatağın yanındaki sehpaya bıraktı ve elbisesini düzeltti. “Sorun yok.” Alttaki gergin tını, şimdi daha da belirgindi.</p>

    <p>“Faile, bana yalan söyleme.”</p>

    <p>“Ben yalan söylemem!” diye terslendi kız. “Sana biraz kahvaltı getirmelerini söyleyeceğim ve bunu yaptığım için şanslısın, tutmuş bana...”</p>

    <p>“Faile.” Perrin ismi elinden geldiğince sert söyledi ve kız duraksadı. Kibirli, çenesi havada, dik bakışları eridi, endişeyle alnını kırıştırdı, ama bir an sonra yine eski ifadesini takındı. Perrin’in bakışlarına kararlılıkla karşılık verdi; ama kibirli leydi numaralarıyla ondan kurtulamayacaktı.</p>

    <p>Kız sonunda içini çekti. “Sanırım bilmeye hakkın var. Ama yine de, Alanna ve ben kalkabileceğini söyleyene kadar yatakta kalıyorsun. Loial ve Gaul gitti.”</p>

    <p>“Gitti mi?” Perrin şaşkın şaşkın gözlerini kırpıştırdı. “Ne demek gitti? <em>Ayrıldılar</em> mı?”</p>

    <p>“Bir açıdan. Nöbetçiler sabahın ilk ışıkları ile gittiklerini görmüş. Birlikte Batıormanı’na doğru uzaklaşmışlar. Hiçbiri bu konuda düşünmemiş; hiçbiri onları durdurmaya çalışmamış. Bir Ogier ve bir Aiel. Ben duyalı bir saatten az oldu. Ağaçlardan bahsediyorlardı, Perrin. Ve Ogierlerin ağaçlara şarkı söylemesinden.”</p>

    <p>“Ağaçlar mı?” diye hırladı Perrin. “O lanet Yolkapısı! Kavrulayım, ona gitmemesini... Oraya ulaşmadan kendilerini öldürtecekler!”</p>

    <p>Battaniyeyi kenara fırlatarak bacaklarını yatağın kenarından sarkıttı ve sallanarak ayağa kalktı. Üzerinde hiçbir şey olmadığını fark etti, iç çamaşırları bile yoktu. Ama onu bir battaniyenin altına tıkmayı düşünmüşlerse, fena halde yanılmışlardı. Perrin kapının yanındaki yüksek sırtlı sandalyenin üzerinde, düzgünce katlanmış, duran giysilerini, yanında çizmelerini, duvardaki çengelde asılı kemer üzerinde baltasını görebiliyordu. Sendeleyerek giysilerine ulaştı ve elinden geldiğince çabuk giyinmeye başladı.</p>

    <p>“Sen ne yapıyorsun?” diye sordu Faile. “Hemen yatağa geri dön!” Bir yumruğunu kalçasına dayadı. O parmak Perrin’i yatağa geri götürebilirmiş gibi emredercesine işaret etti.</p>

    <p>“Çok uzaklaşmış olamazlar,” dedi Perrin ona. “Yaya olarak değil. Gaul ata binmez ve Loial hep atlardan çok kendi ayaklarına güvendiğini söyler. Çevik’i alırsam, en geç öğle vakti onlara yetişirim.” Gömleğini başının üzerinden geçirdi ve pantolonuna sokmadan çizmelerini giymek için oturdu –aslında düştü.</p>

    <p>“Sen delisin, Perrin Aybara! Onları ormanda bulma şansın ne kadar ki?”</p>

    <p>“İz sürmek konusunda o kadar kötü değilim. Onları bulabilirim.” Kıza gülümsedi, ama Faile aldanacak değildi.</p>

    <p>“Kendini öldürtebilirsin, seni kıllı aptal! Kendine bir bak. Zor ayakta duruyorsun. Daha bir buçuk kilometre gidemeden eyerden düşersin!”</p>

    <p>Perrin ne kadar çaba göstermesi gerektiğini saklayarak ayağa kalktı ve çizmelere yerleşmesi için ayaklarını yere vurdu. Bütün işi Çevik yapacaktı; onun tutunması yeterliydi. “Saçma. Bir at kadar sağlamım. Beni zorlamaya çalışmayı bırak.” Ceketini giyerek baltasını ve kemerini kaptı. Kapıyı açarken Faile kolunu yakaladı ve onu geri sürüklemeye çalışırken onunla birlikte sürüklendi.</p>

    <p>“Bazen beynin bir atınki kadar çalışıyor,” dedi nefes nefese. “Daha az! Perrin, beni dinlemelisin. Buna...”</p>

    <p>Odadan salona inen merdivene yalnızca birkaç adım vardı ve Perrin’e ihanet eden merdiven oldu. İlk basamağa adım atmak için dizini kırdığı zaman dizi gitmeye devam etti. Perrin öne devrildi, boşu boşuna korkuluğu yakalamaya çalıştı, çığlık atan Faile’i de kendisiyle beraber sürükledi. Yuvarlanarak merdivenin dibine indiler ve son bir gümlemeyle dipteki fıçıya çarptılar. Faile üzerinde dümdüz uzanmıştı. Fıçı sallandı, içindeki kılıçları çalkalayarak döndü, sonra son bir tangırtıyla yerleşti.</p>

    <p>Konuşacak kadar nefes bulması için Perrin’in biraz beklemesi gerekti. “Sen iyi misin?” dedi endişeyle. Kız gevşekçe göğsüne yayılmıştı. Onu nazikçe sarstı. “Faile, sen?..”</p>

    <p>Kız yavaşça başını kaldırdı, yüzündeki birkaç kısa saç telini arkaya süpürdü ve sonra dikkatle ona baktı. “Asıl <em>sen</em> iyi misin? Çünkü eğer iyiysen, sana son derece şiddet dolu bir şey yapacağım.”</p>

    <p>Perrin hıhladı; muhtemelen kız kendisinden daha az incinmişti. Perrin dikkatle eskiden okun olduğu yeri yokladı, ama bedeninin geri kalanından daha kötü durumda değildi. Elbette, bedeninin geri kalanı tepeden tırnağa berelerle kaplı gibi geliyordu. “Üzerimden kalk, Faile. Çevik’i almam gerek.”</p>

    <p>Kız, söylediğini yapmak yerine iki eliyle yakasını kavradı ve neredeyse burunları dokunacak kadar eğildi. “Beni dinle, Perrin,” dedi telaşla. “Her şeyi... sen... yapamazsın. Eğer Loial ile Gaul Yolkapısı’nı kilitlemeye gitmişse, bırak yapsınlar. Senin yerin burası. Yeterince güçlü olsaydın bile... ki değilsin! Beni duydun mu? Yeterince güçlü değilsin!.. ama öyle olsaydın bile, peşlerinden gitmemelisin. Her şeyi sen yapamazsın!”</p>

    <p>“Neden, siz ikiniz ne yapıyorsunuz?” dedi Marin al’Vere. Ellerini uzun, beyaz önlüğüne silerek salonun arka kapısından girmişti. Kaşları saçlarına tırmanmaya çalışıyor gibiydi. “Onca şamatadan sonra Trolloc görmeyi beklemiştim, bunu değil.” Yarı şaşkın, yarı eğlenir gibiydi.</p>

    <p>Perrin nasıl göründüklerini fark etti. Faile o şekilde tepesinde uzanmış, kafa kafaya vermişler, öpücük oyunları oynayan bir çift gibi görünüyor olmalıydılar. Salonun zemininde.</p>

    <p>Faile’in yanakları kızardı ve çabucak kalkıp elbisesini silkelemeye başladı. “Bir Trolloc kadar inatçı, al’Vere Hanım. Ona kalkamayacak kadar zayıf olduğunu söyledim. Hemen yatağa dönmesi gerek. Her şeyi tek başına yapamayacağını öğrenmesi gerek, özellikle de merdiven inmeyi bile beceremezken.”</p>

    <p>“Ah, hayatım,” dedi al’Vere Hanım, başını iki yana sallayarak, “ama yolu bu değil ki.” Genç kadına yaklaşarak alçak sesle fısıldadı, fakat Perrin her sözcüğü duyuyordu. “İşini bilirsen, genellikle kolay idare edilen küçük bir oğlandı, ama onu zorlamaya kalktığında bütün İki Nehirliler gibi katırlaşıyordu. Erkekler fazla değişmez, yalnızca boyları uzar. Ona neleri <em>yapması</em> ve <em>yapmaması</em> gerektiğini söylersen, kulaklarını yatırır ve topuklarını yere gömer. Bırak sana göstereyim.” Marin, delikanlının öfkeli bakışlarını görmezden gelerek neşeyle gülümsedi ona. “Perrin, sence de kaz tüyü şilteler yerden daha iyi değil mi? Seni battaniyenin altına yerleştirir yerleştirmez böbrekli böreğimden getiririm. Dün gece yemek yemedin, aç olmalısın. İşte. Bırak sana yardım edeyim.</p>

    <p>Perrin, kadının ellerini ittirerek kendi başına kalktı. Eh, duvarın yardımıyla. Bedenindeki kasların yarısını ezmiş olmalıydı. Katırlaşmak, ha? Hayatı boyunca hiç katırlaşmamıştı. “Al’Vere Hanım, Hu ya da Tad’e Çevik’i eyerlemesini söyleyebilir misiniz?”</p>

    <p>“İyileştiğin zaman,” dedi kadın, onu merdivene çevirmeye çalışarak. “Sence de biraz dinlenmek iyi olmaz mıydı?” Faile diğer kolunu tuttu.</p>

    <p>“Trolloclar!” Duvarlar dışarıdan gelen bağırışları boğuyordu. Sonra bir düzine ses yankıladı. “Trolloclar! Trolloclar!”</p>

    <p>“Bugün seni endişelendirmese de olur,” dedi al’Vere Hanım, aynı anda hem kararlı, hem yatıştırıcı bir sesle. Perrin dişlerini gıcırdatmak istedi. “Aes Sedailer her şeyle ilgilenir. Bir iki gün içinde ayağa kalkarsın. Göreceksin.”</p>

    <p>“Atım,” dedi Perrin, kollarını çekip kurtarmaya çalışarak. Kol yenlerinden sıkıca yakalamışlardı; Perrin’in başardığı tek şey, ikisini öne arkaya sallamak oldu. “Işık aşkına, beni çekiştirmeyi bırakıp atımı almama izin versenize! Bırakın beni.” Faile, onun yüzüne bakarak içini çekti ve kolunu bıraktı. “Al’Vere Hanım, atının eyerlenip getirilmesini sağlar mısınız?”</p>

    <p>“Ama hayatım, gerçekten de ihtiyacı olan şey...”</p>

    <p>“Lütfen, al’Vere Hanım,” dedi Faile kararlılıkla. “Benim atımı da.” İki kadın, Perrin yokmuş gibi birbirlerine baktılar. Sonunda al’Vere Hanım başını salladı.</p>

    <p>O salonda seğirtir, mutfağa ve ahıra giden kapıda kaybolurken Perrin kadının arkasından kaşlarını çattı. Faile, kendisinin söylemediği ne söylemişti? Dikkatini kıza çevirdi. “Neden fikrini değiştirdin?”</p>

    <p>Kız, gömleğini pantolonuna sokarak alçak sesle mırıldandı. Kuşkusuz anlayacak kadarını duymaması gerekiyordu. “Söylemeliyim, değil mi? Doğru düzgün göremeyecek kadar inatçı olduğunda bile onu balla ve gülümsemelerle idare etmeliyim, değil mi?” Kız ona, içinde kesinlikle hiç bal olmayan bir bakış fırlattı, sonra aniden, yüzünde öyle tatlı bir gülümseme belirdi ki, Perrin geriledi. “Sevgili yüreğim,” dedi, neredeyse kumru gibi ötüp ceketini düzelterek, “orada, dışarıda ne oluyorsa, umarım eyerinde kalmayı başarırsın ve Trolloclardan becerebildiğince uzak durursun. Gerçekten de henüz Trolloclarla yüzleşmeye hazır değilsin, değil mi? Belki yarın. Lütfen bir general, bir önder olduğunu hatırla, halkın için oradaki sancak gibi bir simgesin. İnsanların görebileceği bir yere çıkarsan, herkes cesaretlenir. Ve savaşa girmezsen nelerin yapılması gerektiğini görmek, emirler vermek daha kolay olur.” Perrin’in kemerini yerden alarak beline tokaladı, baltasını dikkatle kalçasına yerleştirdi. Sonra, ona bakarak kirpiklerini kırpıştırdı! “Lütfen böyle yapacağını söyle. Lütfen?”</p>

    <p>Kız haklıydı. Bir Trolloc’a karşı iki dakika dayanamazdı. Bir Soluk’a karşı ise iki saniye. İtiraf etmekten nefret etse de, Loial ile Gaul’un peşinden gidecek olsa eyerde üç kilometre bile kalamazdı. <em>Aptal Ogier. Sen bir yazarsın, kahraman değil.</em> “Tamam,” dedi. Sonra yaramazca bir dürtüye kapıldı. Kızın ve al’Vere Hanım’ın başının üzerinden konuşması, kızın o aptalın biriymiş gibi kirpiklerini kırpıştırması... “Böyle şirin şirin gülümsediğin zaman sana hiçbir şeyi reddedemiyorum.”</p>

    <p>“<em>Çok</em> memnun oldum.” Kız gülümsemeye devam ederek ceketini silkeledi. Perrin’in göremediği bir tiftiği aldı. “Çünkü eğer dediğim gibi yapmazsan ve hayatta kalmayı başarırsan, Yollar’da bana ilk gün yaptığın şeyi sana yaparım. Henüz beni durdurabilecek kadar güçlü olduğunu sanmıyorum.” O gülümseme Perrin’e doğru, bahar zamanı gibi, tatlı tatlı ışıldadı. “Beni anlıyor musun?”</p>

    <p>Perrin elinde olmadan güldü. “Beni öldürmelerine izin versem daha iyi gibi görünüyor.” Kız bunu hiç gülünç bulmadı.</p>

    <p>Dışarı çıkmalarından kısa bir süre sonra sıska ahır uşakları Hu ve Tad Çevik ile Kırlangıç’ı getirdiler. Başka herkes köyün diğer yanında, koyunlar, inekler ve kazlarla dolu Çayır’ın ötesinde toplanmış gibiydi. O kırmızı beyaz kurt başı sancağı sabah rüzgârıyla dalgalanıyordu. Perrin ve Faile, atlarına biner binmez seyisler tek kelime daha etmeden o tarafa doğru koşarak uzaklaştılar.</p>

    <p>Her ne oluyorsa, bir saldırı olmadığı açıktı. Perrin kalabalıkta kadınlar ve çocuklar görebiliyordu. “Trolloc” haykırışları, kaz ötüşleri gibi soldu. Eyerinde sallanmak istemediği için atını yavaşça sürdü; Faile Kırlangıç’ı yakın tutuyor, onu izliyordu. Kız sebepsiz yere fikrini bir kez değiştirmişse, bir daha yapabilirdi ve Perrin orada olmasının gerekip gerekmediği konusunda tartışma istemiyordu.</p>

    <p>Gevezelik eden kalabalıkta, Emond Meydanı’ndaki herkes var gibi görünüyordu, köylüler ve çiftçiler omuz omuza vermiş, sıkışmışlardı, ama kim olduğunu gördüklerinde ikisi için yol açtılar. Mırıltılara Perrin’in adı da girdi ve genellikle sonuna Altıngöz eklendi. Perrin “Trolloclar” lafını da yakaladı, ama korkudan çok şaşkınlık dolu seslerle. Çevik’in sırtından, başlarının üstünü görebiliyordu.</p>

    <p>İnsan kalabalığı son evlerin ötesine, keskin kazık çite kadar uzanıyordu. Neredeyse altı yüz adım uzakta, ormanın kıyısında, ağaç kütüklerinin çevresi boştu ve baltalı adamlardan yoksundu. O adamlar Alanna, Verin ve iki adamın çevresinde terli, çıplak göğüslü bir halka oluşturmuşlardı. Değirmenci Jon Thane, kaburgalarındaki kan lekesini siliyordu. Ellerinin yaptığı şeyi görebilmek için çenesini göğsüne yaslamıştı. Alanna, diğer adamın yanında doğruldu. Perrin’in tanımadığı kır saçlı bir adamdı. Adam ayağa fırladı ve yaptığına inanamıyormuş gibi bir adım dans etti. O ve değirmenci, huşu içinde Aes Sedai’ye baktılar.</p>

    <p>Aes Sedailerin çevresindeki kalabalık, Çevik ve Kırlangıç’ın geçemeyeceği kadar sıkıydı, ama savaş atları üzerinde, iki yanda bekleyen Ihvon ve Tomas’ın çevresinde küçük, açık cepler vardı. İnsanlar o vahşi bakışlı, ısırmak ya da ezmek için fırsat kolluyormuş gibi görünen hayvanlara fazla yaklaşmak istemiyordu.</p>

    <p>Perrin fazla güçlük çekmeden Tomas’a ulaşmayı başardı. “Ne oldu?”</p>

    <p>“Bir Trolloc. Yalnızca bir tane.” Saçları grileşen Muhafız’ın kayıtsız ses tonuna rağmen, kara gözleri Perrin ve Faile üzerinde durmadı. Verin ve ağaç hattını izlemeye devam etti. “Normalde çok akıllı değillerdir. Kurnaz, ama akıllı değil. Ağaç kesen grup, biraz kan akıtmaktan başka bir şey yapamadan kaçırdı onu.”</p>

    <p>Ağaçların içinde iki Aiel kadın belirdi. <em>Shoufa</em>’larını başlarına sarmış, peçe takmış, koşuyorlardı ve hangisinin kim olduğunu seçmek imkânsızdı. Kazıklara yaklaşınca yavaşladılar ve aralarından dolaştılar, sonra kalabalığın içinden beceriyle geçtiler. İnsanlar o sıkışıklık içinde, yollarından olabildiğince hızlı çekildi. Faile’in yanına vardıklarında peçelerini çıkarmışlardı ve kız eğilip dinledi.</p>

    <p>“Belki beş yüz Trolloc,” dedi Bain ona, “iki üç kilometre arkamızda.” Sesi sakindi, ama koyu mavi gözleri hevesle ışıldıyordu. Chiad’ın gri gözleri de.</p>

    <p>“Beklediğim gibi,” dedi Tomas sakin sakin. “O Trolloc muhtemelen yemek bulmayı umarak ana gruptan ayrıldı. Kalan da kısa sürede gelir bence.” Kızlar başlarını salladılar.</p>

    <p>Perrin dehşet içinde kalabalığa işaret etti. “O zaman onlar burada olmamalı. Neden uzaklaştırmadınız?”</p>

    <p>Gri atını kalabalığa yaklaştıran Ihvon yanıt verdi. “Halkın yabancıları dinlemek istemiyor gibi, seyredilecek Aes Sedailer varken değil. Ne yapabileceğini görmeni öneririm.”</p>

    <p>Perrin, adamların gerçekten denemesi halinde bir tür düzen sağlayabileceklerinden emindi. Verin ve Alanna yapabilirdi kuşkusuz. <em>Trollocların gelmesini bekliyorlarsa neden durup beni beklediler?</em> İşi <em>ta’veren</em>’e bırakmak daha kolay olurdu... kolay ve aptalca, Ihvon ve Tomas bir <em>ta’veren</em>’in ne yapacaklarını söylemesi için bekleyerek kendilerini ve Aes Sedaileri Trolloclara öldürtmezdi. Aes Sedailer onu yönlendiriyorlardı. Bunu herkesi, hatta belki kendilerini tehlikeye atarak yapıyorlardı. Ama ne amaç için? Perrin Faile ile göz göze geldi ve kız ne düşündüğünü biliyormuş gibi başını hafifçe salladı.</p>

    <p>Anlamaya çalışmak için zamanı yoktu. Kalabalığı taradı, Bran al’Vere’i buldu. Tam al’Thor ve Abell Cauthon ile kafa kafaya vermişlerdi. Belediye Başkanı omzuna uzun bir mızrak dayamıştı ve kafasında ezilmiş, eski, yuvarlak bir çelik şapka vardı. Üzerine çelik diskler dikilmiş deri yeleği karnının üzerinde gerilmişti.</p>

    <p>Perrin, Çevik’i kalabalığın içinden geçirip yanlarına yaklaştığında başlarını kaldırdılar. “Bain bu tarafa gelen Trolloclar olduğunu söylüyor ve Muhafızlar kısa süre sonra saldırıya uğrayacağımızı tahmin ediyor.” Gürültü yüzünden bağırmak zorunda kalmıştı. Yakındaki insanların bazıları duydu ve sustu; sessizlik “Trolloclar” ve “saldırı” sözcükleri ile yayıldı.</p>

    <p>Bran gözlerini kırptı. “Evet. Sonunda gelecekti, değil mi? Evet, eh, ne yapmamız gerektiğini biliyoruz.” Dikişlerinden patlamak üzere olan yeleği ve başını sallarken sallanan miğferi ile gülünç görünmeliydi, ama yalnızca kararlı görünüyordu. Sesini yükselterek bildirdi. “Perrin, Trollocların kısa süre sonra burada olacağını söylüyor. Hepiniz yerlerinizi biliyorsunuz. Acele edin. Çabuk.”</p>

    <p>Kalabalık kıpırdandı ve aktı. Kadınlar çocukları eve sürdü, erkekler her yöne dağıldı. Kargaşa gittikçe azaldı.</p>

    <p>“Ben gidip çobanları getireyim,” dedi Abell Perrin’e ve kalabalığa daldı.</p>

    <p>Cenn Buie insanları iterek, elindeki kancalı kargı ile ekşi suratlı Hari Coplin, Hari’nin kardeşi Darl ve ihtiyar Bili Congar’ı güderek yaklaştı. Bili Congar, bu sabah epey bira içmiş gibi sallanıyordu ve muhtemelen içmişti de. Üçü arasında mızrağını kullanmaya hazırmış gibi taşıyan yalnızca Bili idi. Cenn, Perrin’e selam vererek alnına dokundu. Diğer adamlardan bazıları da aynısını yaptı. Bu Perrin’i huzursuz etti. Dannil ve diğer delikanlılar başkaydı, ama bu adamlar kendisinden yarım kat, hatta daha yaşlıydı.</p>

    <p>“İyi gidiyorsun,” dedi Faile.</p>

    <p>“Keşke Verin ve Alanna’nın neyin peşinde olduğunu bilseydim,” diye mırıldandı Perrin. “Ve şu anı kastetmiyorum.” Muhafızların yaptırdığı mancınıkların ikisi köyün bu tarafında duruyordu. İnsan boyundan uzun, karemsi şeylerdi, tamamen ağır kütüklerden, kalın, bükük halatlardan oluşmuşlardı. Ihvon ve Tomas atlarının üzerinden kalın, tahta kirişlerin indirilmesine göz kulak oluyordu. İki Aes Sedai, mancınık kollarının ucundaki taslara yüklenen, her biri yedi ila on kilo çeken taşlarla daha çok ilgileniyorlardı.</p>

    <p>“Seni önder yapmayı düşünüyorlar,” diye yanıt verdi Faile sessizce. “Bence sen bunun için doğmuşsun.”</p>

    <p>Perrin hıhladı. O demirci olmak için doğmuştu. “Neden istediklerini bilsem çok daha rahat hissederdim.” Aes Sedailer ona bakıyordu. Verin başını kuş gibi yana eğmişti. Alanna dudaklarında küçük bir gülümsemeyle, daha dürüstçe bakıyordu. İkisi de aynı sebepten, aynı şeyi mi istiyorlardı? Aes Sedailerin sorunlarından biri buydu. Her zaman yanıtlardan çok sorular olurdu.</p>

    <p>Şaşırtıcı bir hızla düzen sağlandı. Köyün bu batı kenarı boyunca yüz adam kazıkların hemen arkasında tek dizleri üzerine çöktü ve huzursuzca mızraklarını, kancalı kargılarını, çalı kancası ya da tırpandan yaptıkları kargıları ellemeye başladılar. Orada burada miğfer ya da bir zırh parçası giymiş olanlar görülüyordu. Arkada, iki kat fazla adam, ellerinde iyi İki Nehir uzun yayları ile iki sıra oluşturmuşlardı ve her birinin belinde iki sadak vardı. Oğlanlar, evlerden daha fazla okla koşarak geldi ve adamlar onları ayaklarının dibinde yere sapladılar. Grubun başında Tam vardı, safları hazırlıyor, her adama iki çift laf ediyordu, ama Bran de yanında yürüyerek kendi cesaretlendirme sözlerini sunuyordu. Perrin ona ihtiyaç duyduklarını hiç sanmıyordu.</p>

    <p>Şaşkınlık içinde, Dannil, Ban ve diğer delikanlıların koşturarak gelip yayları ellerinde, onu ve Faile’i sardıklarını gördü. Bir şekilde tuhaf görünüyorlardı. Görünüşe göre, Aes Sedai ciddi yaralar alanlara Şifa vermiş, yaraları önemsiz olanları Daise’in merhemlerine ve ilaçlarına bırakmıştı. Dün eyerlere zar zor yapışan delikanlılar bugün oldukça canlı yürüyorlardı, ama Dannil, Tell ve diğerleri hâlâ aksıyorlardı ya da sargılar içindeydiler. Onları görünce şaşırmışsa, yanında getirdiklerini görünce tiksinmişti. Derine gömülmüş gözlerinin üzerinde sargısı açık renk bir şapka gibi duran Leof Torfinn yayını sırtına asmış, kurt kafalı, kırmızı kenarlı sancağın daha küçük bir versiyonunu uzun bir sırığın ucunda taşıyordu.</p>

    <p>“Sanırım Aes Sedailerden biri yaptırdı,” dedi Leof, Perrin sancağın nereden geldiğini sorunca. “Milli Ayellin Wil’in babasına getirdi, ama Wil taşımak istemedi.” Wil al’Seen omuzlarını biraz kaldırdı.</p>

    <p>“Ben olsam ben de taşımazdım,” dedi Perrin kuru kuru. Hepsi şaka yapmış gibi güldüler, hatta bir an sonra Wil bile.</p>

    <p>Kazık çit yeterince zorlu görünüyordu, ama diğer yandan Trollocları dışarıda tutmak için açması bir şeydi. Belki işe yarardı, ama geçmeyi başarırlarsa Faile’in orada olmasını istemiyordu. Ama ona baktığı zaman, kızın gözlerinde yine ne düşündüğünü biliyormuş gibi bir ifade vardı. Ve bundan hoşlanmıyormuş gibi. Kızı geri göndermeye çalışsa, itiraz edecek, direnecek, mantıklı olanı görmeyi reddedecekti. O sırada kendini bu kadar zayıf hissederken, kızın <em>onu</em> hana götürmesi ihtimali daha fazlaydı. Eyerinde öyle vahşi oturuyordu ki, muhtemelen Trolloclar kazıkları aşacak olursa kız <em>onu</em> korumayı düşünüyordu. Perrin’in ona göz kulak olması gerekecekti; daha fazlasını yapamazdı.</p>

    <p>Kız aniden gülümsedi ve Perrin sakalını kaşıdı. Belki <em>gerçekten</em> aklından geçenleri okuyabiliyordu.</p>

    <p>Zaman geçti, güneş yavaş yavaş yükseldi, gün ısınmaya başladı. Zaman zaman evlerden bir kadın neler olduğunu sormak için sesleniyordu. Orada burada adamlar oturdu, ama daha bacaklarını çaprazlamadan Tam ya da Bran tepelerine dikildi ve saflarına dönmelerini söyledi. İki üç kilometreden daha uzak değil, demişti Bain. O ve Chiad kazıkların yanında oturmuş, bir hançeri önlerindeki toprağa saplamakla ilgili görünen bir oyun oynuyorlardı. Kuşkusuz Trolloclar geliyor olsaydı, şimdiye dek gelirlerdi. Perrin dik durmayı güç bulmaya başlamıştı. Faile’in dikkatli gözlerinin farkında olduğundan sırtını dik tuttu.</p>

    <p>Pirinç bir boru tiz sesle öttü.</p>

    <p>“Trolloclar!” diye bağırdı yarım düzine ses. Batıormanı’ndan hayvani, kara zincir zırhlı şekiller fırladı, ağaç kütükleriyle dolu toprakta koşarken tırpan gibi kıvrık kılıçlarını, kazıklı baltalarını, mızraklarını ve üç dişli yabalarını sallayarak koştular. Üç Myrddraal, arkalarında, siyah atlar üzerinde geliyor, önlerindeki Trollocları güdüyormuş gibi ileri geri fırlıyorlardı. Ölü, siyah pelerinleri, atları ne yöne fırlar ya da dönerse dönsün kıpırtısız kalıyordu. Boru keskin, telaşlı haykırışlarla durmaksızın ötüyordu.</p>

    <p>İlk Trolloc belirir belirmez yirmi ok fırladı, en güçlü atış, yüz adım kısa kaldı.</p>

    <p>“Bekleyin, sizi akılsız koyun beyinliler!” diye bağırdı Tam. Bran yerinde sıçradı ve adama şaşkın bir bakış fırlattı, ama Tam’in dostlarından ve komşularından gelen bakışlardan daha az inanmazlık dolu değildi; bazıları Trolloclar olsa da olmasa da bu tür konuşmalara tahammül edemeyeceğini mırıldandı. Fakat Tam itirazlara aldırmadan devam etti. “Ben söyleyene kadar bekleyeceksiniz. Tıpkı gösterdiğim gibi!” Sonra, çığlık atan yüz Trolloc dörtnala üzerine gelmiyormuş gibi sakin sakin Perrin’e döndü. “Üç yüz adım iyi mi?”</p>

    <p>Perrin çabucak başını salladı. Adam ona mı soruyordu? Üç yüz adım. Bir Trolloc üç yüz adımı ne kadar zamanda aşabilirdi? Baltasını halkasında gevşetti. O boru bağırmaya devam ediyordu. Mızraklılar, kendilerini gerilemekten zor alıkoyuyormuş gibi kazıkların arkasında diz çökmüştü. Aieller yüzlerini peçelemişti.</p>

    <p>Çığlık atan Trolloclar dalga dalga yaklaştı. Hepsi boynuzlu kafalara, hayvan burunları ve gagalarla çarpılmış yüzlere sahipti. Hepsi bir insandan yarım kat uzundu, her biri kan için bağırıyordu. Beş yüz adım. Dört yüz. Bazıları öne uzanmıştı. Atlar kadar hızlı koşuyorlardı. Aieller haklı mıydı? Beş yüz Trolloc olabilir miydi? Bin gibi görünüyordu.</p>

    <p>“Hazır!” diye seslendi Tam ve iki yüz yay kalktı. Perrin’in yanındaki gençler, büyükleri taklit ederek telaşla önünde sıralandılar, o aptal sancakla saf durdular.</p>

    <p>Üç yüz adım. Perrin öfke ve çılgınlıkla çarpılmış o şekilsiz yüzleri yanı başındaymış gibi görebiliyordu.</p>

    <p>“Bırak!” diye bağırdı Tam. Yay ipleri dev bir kırbaç gibi şakladı. Mancınıkları kösele kaplı kirişe çarpan kirişlerin çatırtısıyla fırlattı.</p>

    <p>Trollocların üzerine geniş ok başları yağdı. Dev şekiller düştü, ama bazıları Solukların zorlamasıyla kalktı ve sendeleyerek koşmaya devam etti. Gırtlaktan gelen bağırışlarına borunun sesi karıştı; katliam için öttü. Aralarına mancınıkların taşları düştü... ve ateş ve parçalar saçarak patladılar. Kitlenin içinde delikler açtılar. Yerinde sıçrayan tek kişi Perrin değildi; demek Aes Sedailer mancınıkların başında bunu yapıyordu. Çılgınca, o taşlardan birini mancınığa yüklerken düşürseler ne olacağını merak etti.</p>

    <p>Yeni bir ok yağmuru fırladı, sonra bir daha, bir daha, yine ve yine... Mancınıklardan, daha yavaş olsa da, daha fazla taş yağdı. Alev alev patlamalar Trollocları yıktı. Üstlerine geniş uçlu oklar yağdı. Ve onlar çığlık atarak, uluyarak, düşerek ve ölerek, ama daima ileriye koşarak gelmeye devam ettiler. Artık yakındaydılar; okçuların yayılmasına, oklarını gelişigüzel değil hedef gözeterek fırlatmalarına yetecek kadar yakın. Adamlar kendi öfkelerini bağırıyorlardı. Ok atarken ölümün yüzüne çığlık atıyorlardı.</p>

    <p>Ve sonra ayakta Trolloc kalmadı. Oklarla kirpiye dönmüş tek bir Soluk körlemesine sendeliyordu. Myrddraallerin kıvranan atlarının tiz çığlıkları düşmüş, ölmekte olan Trollocların inlemeleriyle yarışıyordu. Boru sonunda susmuştu. Ağaç kütüğü dolu alanda, orada burada bir Trolloc kalkıyor, sonra yine düşüyordu. Her şeyin altında, Perrin adamların on beş kilometre koşmuş gibi nefes nefese kaldıklarını duyabiliyordu. Kendi kalbi de göğsünde çarpıyordu.</p>

    <p>Aniden biri yüksek bir tezahürat kopardı. Bunun üzerine adamlar dans etmeye, sevinçle bağırmaya, yaylarını ya da ellerinde her ne varsa başlarının üzerinde sallamaya, şapkalarını havaya fırlatmaya başladılar. Kadınlar ve çocuklar evden fırladılar. Kahkahalar atarak, tezahürat yaparak, erkeklerle birlikte dans ettiler, kutladılar. Bazıları koşarak gelip Perrin’in elini yakaladı ve sıktı.</p>

    <p>“Bizi büyük bir zafere götürdün, evlat.” Bran ona bakarak kahkaha attı. Çelik miğferi kafasına tünemişti. “Sanırım artık sana böyle hitap edemem. Büyük bir zafer, Perrin.”</p>

    <p>“Ben hiçbir şey yapmadım,” diye itiraz etti Perrin. “Yalnızca atımın üzerinde oturdum. Siz yaptınız.” Ne Bran, ne diğerleri dinledi. Perrin utanarak sırtını dikleştirdi, meydanı incelermiş gibi yaptı ve bir süre sonra diğerleri onu rahat bıraktı.</p>

    <p>Tam kutlamalara katılmamıştı; kazıkların hemen arkasında durmuş, Trollocları inceliyordu. Muhafızlar da gülmüyordu. Alçak kazıkların arasına kara zırhlı şekiller saçılmıştı. Beş yüz tane olabilirlerdi. Belki daha az. Bazıları, birkaçı ağaçların arasına kaçmayı başarmış olabilirdi. Hiçbiri kazık çite elli adımdan daha fazla yaklaşamamıştı. Perrin yerde kıvranan diğer iki Soluk’u buldu. Üç tamamlanmıştı. Sonunda öldüklerini kabulleneceklerdi.</p>

    <p>İki Nehirliler, onun adına gök gürültüsü gibi bir tezahürat kopardılar. “Perrin Altıngöz! Yaşa! Yaşa! Yaşa!”</p>

    <p>“Biliyor olmalıydılar,” diye mırıldandı Perrin. Faile soru dolu gözlerle baktı. “Yarı-insanlar bunun işe yaramayacağını biliyor olmalıydılar. Şuraya bir bak. Ben bile artık görebiliyorum; onlar baştan görmüş olmalılar. Ellerinde bundan başkası yoksa, neden geldiler ki? İki kat fazla olsalar onlarla kazıklarda savaşmak zorunda kalırdık. Ondan iki kat fazla olsalar, köyün içine girerlerdi.”</p>

    <p>“Doğal bir görme yeteneğin var,” dedi Tomas yanaşarak. “Bu bir sınamaydı. Saldırı görünce dağılıp dağılmayacağınızı görmek için, belki ne kadar çabuk tepki vereceğinizi ya da savunmalarınızın nasıl organize edildiğini ya da benim aklıma gelmeyen başka bir şeyi görmek için. Ve gördüler.” Gökyüzüne, yalnız bir kuzgunun kanat çırptığı yere işaret etti. Normal bir kuzgun ölülerin arasında kendine ziyafet çekmek için inerdi. Kuş son bir çember çizdi ve ormana doğru uzaklaştı. “Bir sonraki saldırı hemen gelmeyebilir. İki üç Trolloc’un ormana ulaştığını gördüm, yani bu saldırının haberi yayılacak. Yarı-insanlar onlara ölmekten çok Myrddraallerden korktuklarını hatırlatmak zorunda kalacak. Ama sonunda yeni saldırı gelecek ve kesinlikle bundan daha güçlü olacak. Ne kadar güçlü olacağı, Yüzsüzlerin Yollar’dan kaç tanesini getirdiğine bağlı.”</p>

    <p>Perrin yüzünü buruşturdu. “Işık! Ya on bin tane geldiyse?”</p>

    <p>“Olası değil,” dedi Verin, yaklaşıp Tomas’ın atının boynunu okşayarak. Savaş atı kadının dokunmasına, bir midilli kadar uysallıkla izin verdi. “En azından henüz değil. Bir Terkedimiş’in bile büyük bir grubu Yollar’dan güvenle geçiremeyeceğini düşünüyorum. Tek bir adam en yakın Yolkapıları arasında ölüm ya da delilik riskine girer, ama... diyelim ki... bin adam ya da bin Trolloc, büyük olasılıkla birkaç dakika içinde <em>Machin Shin</em>’i, dev bir yabanarısı sürüsünü bala çekmek gibi kendi üzerine çeker. On yirmi kişilik gruplar halinde yolculuk etmeleri daha olası, en fazla elli kişilik ve gruplar aralıklı olmalı. Elbette, kaç grup getirdikleri ve aralarında ne kadar zaman geçmesine izin verdikleri soruları hâlâ yanıtsız. Ve her şeye rağmen bazılarını kaybedeceklerdir. Belki Gölgedölleri <em>Machin Shin</em>’i insanlardan daha az çekiyordur, ama... Hımmm. Büyüleyici bir düşünce. Acaba...” Atı okşadığı gibi Tomas’ın bacağını okşayarak sırtını döndü ve çalışmalarına daldı. Muhafız atını kadının peşinden sürdü.</p>

    <p>“Batıormanı’na doğru tek adım atarsan,” dedi Faile sakin sakin, “seni kulağından yakalayıp hana sürüklerim ve yatağa tıkarım.”</p>

    <p>“Bunu düşünmüyordum,” diye yalan söyledi Perrin, Çevik’i, sırtını ormana verecek şekilde çevirerek. Bir adam ve bir Ogier dikkat çekmeyebilir, dağlara güven içinde ulaşabilirdi. Belki. Emond Meydanı’nın bir şansı olabilmesi için Yolkapısı kalıcı olarak kilitlenmeliydi. “Beni vazgeçirmiştin, unuttun mu?” Başka bir adam, orada olduklarını biliyorsa onları bulabilirdi. Üç çift göz iki çiftten daha iyi görürdü, özellikle de bir çifti kendisine aitse ve Perrin’in burada hiçbir şey yapmadığı açıktı. Saman doldurulmuş ve Çevik’in üzerine yerleştirilmiş giysileri de aynı başarıyı gösterirdi.</p>

    <p>Aniden, çevresindeki bağırışların üzerinden, güneyden, Eski Yol tarafından gelen daha keskin bağırışlar, gürültüler duydu.</p>

    <p>“Yakın zamanda gelmeyeceklerini söylemişti!” diye hırladı ve topuklarını Çevik’in böğrüne gömdü.</p>
  </div>
</body>
</html>
