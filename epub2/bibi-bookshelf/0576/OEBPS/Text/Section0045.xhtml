<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gölge Yükseliyor</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="37. Imre Dayanağı">37<br />
    Imre Dayanağı</h1>

    <p>Rhuarc o gece konaklamayı düşündüğü Imre Dayanağı’nın bir buçuk kilometre kadar ileride olduğunu söylediğinde güneş, çentik çentik görünen batı ufkunun üzerinde daha kendi boyundan yüksekte duruyordu.</p>

    <p>“Neden erken duruyoruz?” diye sordu Rand. “Daha havanın kararmasına saatler var.”</p>

    <p>Yanıt veren Jeade’en’in diğer yanında yürüyen Aviendha oldu ve Rand’ın hep işittiği horgörülü sesle konuştu. “Imre Dayanağı’nda su var. Fırsat buldukça suyun yanında kamp kurmak en iyisidir.”</p>

    <p>“Ve çerçilerin arabaları daha ileri gidemez,” diye ekledi Rhuarc. “Gölgeler uzadığı zaman durmaları gerek, yoksa tekerlerini ve katırların bacaklarını kırarlar. Onları arkada bırakmak istemiyorum. Onlara göz kulak olacak kimseyi ayıramam ve Couladin ayırır.”</p>

    <p>Rand eyerinde döndü. Şimdi <em>Duadhe Mahdi’in,</em> yani Su Arayıcıları eşliğinde giden arabalar birkaç yüz adım yanda sallana sallana, sarı toz bulutları kaldırarak güç bela ilerliyordu. Çoğu yarık fazla derin ya da fazla dikti. Bu yüzden sürücüler çevrelerinden dolanmak zorunda kalıyorlardı ve bu yüzden kervan sarhoş bir yılan gibi kıvrılıyordu. Dalgalanan çizgiden küfürler yükseliyor, çoğunlukla her şeyin suçunu katırlara atıyorlardı. Kadere ve Keille hâlâ beyaz boyalı arabalarının içindeydi.</p>

    <p>“Hayır,” dedi Rand. “Bunu yapmak istemezsin.” Elinde olmadan yumuşak sesle kahkaha attı.</p>

    <p>Mat yeni şapkasının geniş siperliğinin altından tuhaf tuhaf ona bakıyordu. Temin edici olduğunu umduğu bir şekilde gülümsedi, ama Mat’in ifadesi değişmedi. <em>Kendi başının çaresine bakmak zorunda kalacak,</em> diye düşündü Rand. <em>Burada çok şey söz konusu.</em></p>

    <p>Kendi başının çaresine bakmaktan söz açılmışken, Aviendha’nın şalını bir <em>shoufa</em> gibi başına sarmış, onu incelemekte olduğunu fark etti. Rand yine doğruldu, Moiraine kıza ona dadılık etmesini söylemiş olabilirdi, ama Rand kızın onun düşmesini beklediği izlenimi altındaydı. Kuşkusuz bunu komik bulurdu, Aiel mizah anlayışı böyleydi işte. Kızın bir elbiseye tıkılıp, onu izlemeye zorlandığı için kızgın olduğunu düşünmek Rand’ın hoşuna giderdi, ama gözlerindeki pırıltı daha kişisel görünüyordu.</p>

    <p>Moiraine ve Bilgeler bir değişiklik yapmış, onu <em>izlemiyorlardı.</em> Jindolar ile Shaidolar arasındaki mesafenin yarısında ilerleyen Moiraine ve Egwene Amys ve diğerleriyle konuşuyordu. Altı kadının hepsi Aes Sedai’nin ellerindeki bir şeye bakıyordu. Nesne batan güneşin ışınlarını yakalıyor, bir mücevher gibi parlıyordu; güzel olan şeyleri kesinlikle bütün kızlar gibi seviyorlardı. Lan, kadınlar onu yanlarından kovmuş gibi <em>gai’shain</em>’lar ve yük atlarıyla ilerliyordu.</p>

    <p>Sahne Rand’ı huzursuz etti. O grubun dikkat merkezi olmaya alışmıştı. Daha ilgi çekici ne bulmuş olabilirlerdi? Moiraine, Amys ve diğerleri varken, herhalde onu mutlu edecek bir şey değil. Hepsinin Rand için kendi planları vardı. Aralarında gerçekten güvenebildiği bir Egwene vardı. <em>Işık, umarım ona hâlâ güvenebiliyorumdur.</em> Güvenebileceği tek kişi kendisiydi. <em>Yabandomuzu saklandığı yerden çıktığı zaman yalnızca sen ve mızrak olur.</em> Bu sefer kahkahasında acılık vardı.</p>

    <p>“Üç Kat Topraklar’ı eğlenceli mi buluyorsun, Rand al’Thor?” Aviendha’nın gülümsemesi beyaz dişlerini göstermekten ibaretti. “Elinden geldiği sürece gül, ıslaktopraklı. Bu topraklar seni yıkmaya başladığında, Elayne’e karşı davranışların için uygun bir ceza olacak.”</p>

    <p>Neden bırakmıyordu ki? “Yenidendoğan Ejder’e saygı göstermedin,” diye terslendi Rand. “Ama <em>Car’a’carn</em> için biraz göstermeye çalışabilirsin.”</p>

    <p>Rhuarc güldü. “Bir klan şefi bir ıslaktopraklı kralı değildir, Rand! <em>Car’a’carn</em> da öyle. Saygı vardır –gerçi kadınlar ellerinden geldiğince az gösterirler–, ama bir şefle herkes konuşabilir.” Buna rağmen Rand’ın atının diğer yanındaki kadına kaşlarını çattı. “Bazıları şeref sınırlarını zorlar.”</p>

    <p>Aviendha bu sonuncusunun kendisi için söylendiğini anlamış olmalıydı; yüzü taş gibi sertleşti. Ama yumruklarını yanlarında sıkarak başka tek kelime etmeden yürümeye devam etti.</p>

    <p>Keşif kollarındaki iki Mızrağın Kızı hızla koşarak yaklaştılar. Birlikte olmadıkları açıktı; biri doğrudan Shaidolara yöneldi, diğeri Jindolara. Rand kadını tanıdı, Adelin adında sarı saçlı bir kadın, güzel, ama sert yüzlü, güneşle kararmış yanağında beyaz bir çizgi oluşturan bir yara izi vardı. Taş’takilerden biriydi, ama oradaki Kızların çoğundan büyüktü, belki Rand’dan on yaş büyük. Rhuarc’ın yanına gelmeden önce Aviendha’ya fırlattığı bakış, bir merak ve duygudaşlık karışımı, Rand’ın tüylerini diken diken etti. Aviendha Bilgeler için casusluk yapmayı kabul etmişse, duygudaşlığı kesinlikle hak etmiyordu. Rand’ın yoldaşlığı o kadar da korkunç değildi. Adelin onu tamamen görmezden geldi.</p>

    <p>“Imre Dayanağı’nda sorun var,” dedi Rhuarc’a, kısa ve hızlı konuşarak. “Ortalıkta kimse yok. Saklı kaldık ve yaklaşmadık.”</p>

    <p>“Güzel,” diye yanıt verdi Rhuarc. “Bilgelere haber ver.” Bilinçsizce mızraklarını kaldırarak Jindoların ana grubuna döndü. Aviendha eteklerini çekiştirerek bir şeyler mırıldandı. Onlara katılmak istediği açıktı.</p>

    <p>“Bence zaten biliyorlar,” dedi Mat, Adelin Bilgelerin grubuna koşmaya başlar başlamaz.</p>

    <p>Moiraine’in çevresindeki kadınların heyecanına bakılırsa, haklıydı. Hepsi aynı anda konuşuyor gibiydi. Egwene gözlerini gölgelemiş, ya Adelin’e ya Rand’a bakıyordu. Diğer eli ağzındaydı. Nasıl bildikleri, daha sonraya kalmış bir sorundu.</p>

    <p>“Ne tür bir sorun olabilir?” diye sordu Aviendha’ya. Kız, kendi kendine mırıldanmaya devam etti ve yanıt vermedi. “Aviendha? Ne tür sorun?” Hiçbir şey. “Yanasıca kadın, basit bir soruya yanıt verebilirsin! Ne tür sorun?”</p>

    <p>Kız kızardı, ama yanıtını düz bir sesle verdi. “Büyük olasılıkla keçiler ya da koyunlar için düzenlenmiş bir saldırı; ikisi de, su yüzünden, otlatmak için Imre’ye güdülmüş olabilir. Muhtemelen Chareenlerdir, Beyaz Dağ boyu ya da Jarralar. En yakında onlar var. Ya da Goshienlerden bir boy olabilir. Tomanelle fazla uzak kalır. Sanırım.”</p>

    <p>“Savaş olacak mı?” Rand <em>saidin</em>’e uzandı; Güç’ün tatlı akışı içini doldurdu. Pis leke içinde aktı, her gözeneğinden taze ter fışkırdı. “Aviendha?”</p>

    <p>“Hayır. Saldırganlar hâlâ orada olsaydı Adelin söylerdi. Sürü ve <em>gai’shain</em>’lar şimdi kilometrelerce uzaktadır. Sürüyü geri alamayız, çünkü sana eşlik etmek zorundayız.”</p>

    <p>Rand kızın tutsakları, <em>gai’shain</em>’ları geri almaktan neden bahsetmediğini merak etti, ama uzun süre değil. <em>Saidin</em>’e tutunurken dik durmak için gösterdiği çaba, iki büklüm olup sürüklenip gitmekten kaçınmak için gösterdiği çaba düşüncelere pek az yer bırakıyordu.</p>

    <p>Rhuarc ve Jindolar koşarak öne geçtiler, yüzlerini peçelemişlerdi bile. Rand daha yavaş takip etti. Aviendha ona sabırsızca kaş çattı, ama Rand yine de Jeade’en’i koşturmadı. Birinin tuzağına dörtnala girmeyecekti. En azından Mat’in acelesi yoktu; çerçilerin arabalarına bakarak duraksadı, sonra Zar’ı eşkin sürdü. Rand arabalara hiç bakmadı.</p>

    <p>Shaidolar geride kaldı. Bilgeler hareket edene kadar yavaşladılar. Elbette. Burası Taardad topraklarıydı. Biri buraya baskın yapmış olsa bile Couladin’in umurunda olmazdı. Rand, klan şeflerinin Alcair Dal’da bir an önce toplanabilmesini diledi. Durmaksızın birbirleriyle savaşan bir halkı nasıl birleştirecekti? Şimdi endişelerinin en küçüğüydü bu.</p>

    <p>Imre Dayanağı sonunda görüş alanına girdiğinde şaşkınlık yarattı. Uzun tüylü, beyaz keçilerden oluşan birkaç dağınık küme kaba otlar, hatta dikenli çalıların yapraklarıyla otluyordu. Rand başta yüksek bir çıkıntının dibindeki kaba, taş binayı görmedi; kaba taşlar araziye mükemmel uyum sağlıyorlardı ve pek çok dikenli çalı toprak kaplı çatıda kök salmıştı. Çok büyük değildi, pencere yerine ok yarıkları ve görebildiği kadarıyla tek kapısı vardı. Bir an sonra bir bina daha gördü, yirmi adım daha yüksekte, bir çıkıntının üzerine tıkılmıştı ve daha büyük değildi. Dipteki taş evden çıkıntıya ve ötesine derin bir çatlak uzanıyordu; çıkıntıya ulaşmanın başka yolu yok gibiydi.</p>

    <p>Peçesini indirmiş, kayalık tepeden dört yüz adım kadar uzakta, açıkta durmakta olan Rhuarc görünürdeki tek Jindo’ydu. Elbette bu diğerlerinin orada olmadığı anlamına gelmiyordu. Rand atını adamın yanına sürdü ve indi. Klan şefi taş binaları incelemeye devam etti.</p>

    <p>“Keçiler,” dedi Aviendha, endişeli bir sesle. “Akıncılar arkada keçi bırakmaz. Çoğu gitmiş, ama sürünün dağılmasına izin verilmiş gibi görünüyor.”</p>

    <p>“Günler önce olmuş,” diye onayladı Rhuarc, gözlerini binalardan ayırmadan. “Yoksa daha fazlası kalırdı. Neden dışarı kimse çıkmıyor? Yüzümü görüp tanımaları gerekir.” Yürümeye başladı ve Rand Jeade’en’i yürüterek peşine takılınca itiraz etmedi. Aviendha bir elini kemerindeki bıçağa götürmüştü. Arkada, atı üzerinde gelen Mat ihtiyaç duyacağını düşünürmüş gibi kara saplı mızrağını taşıyordu.</p>

    <p>Kapı kaba tahtadandı ve kısa, dar tahta parçalarıyla birbirine tutturulmuştu. Sağlam desteklerden bazıları baltalarla kesilerek kırılmıştı. Rhuarc bir an duraksadıktan sonra kapıyı ittirip açtı. İçeri kısa bir bakış fırlattıktan sonra dönüp çevredeki araziyi incelemeye başladı.</p>

    <p>Rand başını içeri soktu. Orada kimse yoktu. Ok yarıklarından sızan ışınlarla aydınlanan içerisi tek odadan oluşuyordu ve konut olmadığı açıktı, yalnızca çobanların sığınabileceği ve saldırıya uğrarlarsa kendilerini savunabilecekleri bir yer. Mobilya, masa ya da sandalye yoktu. Açık, yükseltilmiş bir ocak tavandaki isli bir duman deliğinin altında duruyordu. Arkadaki geniş çatlakta, gri kayaya yontulmuş basamaklar görülüyordu. Mekân yağmalanmıştı. Yataklar, battaniyeler, tencereler, hepsi yırtılmış yastıklar ve minderler arasında, her yere saçılmıştı. Her şeyin üzerine, duvarlara, hatta tavana bir sıvı sıçramıştı ve kuruyup kararmıştı.</p>

    <p>Rand onun ne olduğunu fark edince hızla geriledi, Güç’ten yapılmış kılıç o düşünmeden ellerinde belirdi. Kan. Çok fazla kan. Burada katliam yapılmıştı, hayal edebileceği en vahşi katliam. Orada, dışarıdaki keçiler dışında hiçbir şey hareket etmiyordu.</p>

    <p>Aviendha girdiği gibi hızla çıktı. “Kim?” diye sordu inanmazlık içinde. İri ve mavi yeşil gözleri öfkeyle doluydu. “Bunu kim yapar? Ölüler nerede?”</p>

    <p>“Trolloclar,” diye mırıldandı Mat. “Bana Trolloc işi gibi geldi.”</p>

    <p>Kız horgörüyle hıhladı. “Trolloclar Üç Kat Topraklar’a gelmezler, ıslaktopraklı. En azından ancak Afet’ten birkaç kilometre içeri gelirler, o da nadiren. Üç Kat Topraklar’a Ölüm Toprakları dediklerini duydum. Biz Trollocları avlarız, ıslaktopraklı; onlar bizi avlamaz.”</p>

    <p>Hiçbir şey hareket etmiyordu. Rand kılıcı bıraktı, <em>saidin</em>’i ittirdi. Zordu. Güç’ün tatlılığı lekenin pis duygusunu yenecek kadar güçlüydü, keskin heyecan aldırmamasına yetecek kadar büyüktü. Aviendha ne derse desin Mat haklıydı, ama bu eskiydi, Trolloclar gitmişti. Kıraç’ta, Rand’ın geldiği yerde Trolloclar. Rand bunu tesadüf sayacak kadar aptal değildi. <em>Ama öyle olduğumu düşünürlerse, belki dikkatsiz davranırlar.</em></p>

    <p>Rhuarc Jindolara gelmelerini işaret etti –hepsi yerden çıkar gibi belirdiler– ve bir süre sonra başkaları da belirdi, Shaidolar, çerçi arabaları ve Bilgelerin grubu. Bulunanların haberi hızla yayıldı ve Aieller arasında gerilim elle tutulur bir biçimde arttı. Her an, belki de birbirlerinden saldırı beklermiş gibi hareket ediyorlardı. Keşif kolları her yöne dağıldı. Araba sürücüleri katırların koşumlarını çıkararak korku içinde çevrelerine baktılar ve ilk bağırışta arabalarının altına dalacak gibi göründüler.</p>

    <p>Bir süre her şey bir karınca yuvası gibi hareket halindeydi. Rhuarc çerçilerin arabalarını Jindo kampının kenarına dizmelerine dikkat etti. Couladin dik dik baktı, çünkü bu alışveriş yapmak isteyen Shaidoların Jindolara gitmesi gerekeceği anlamına geliyordu, ama itiraz etmedi. Belki o bile artık bunun mızrak dansına yol açabileceğini görüyordu. Shaido çadırları dört yüz metre ötede kuruldu. Bilgeler, her zamanki gibi, araya yerleşti. Bilgeler binaların içini inceledi, Moiraine ve Lan de öyle, ama bir sonuca ulaşmışlarsa bile, kimseye söylemediler.</p>

    <p>Imre Dayanağı’ndaki su çatlağın arkasındaki minik bir kaynak çıkıyor, iki adımdan daha dar, derin, kabaca yuvarlak bir havuzu besliyordu –Rhuarc buna tank diyordu. Ama çobanlar için yeterliydi, Jindoların su tulumlarının bir kısmını doldurması için yeterliydi. Shaidolar yaklaşmadı; Taardad topraklarında, suyu kullanım hakkı ilk Jindolardaydı. Keçiler sularını daha çok dikenli çalıların kalın yapraklarından alıyor gibiydi. Rhuarc Rand’ı bir sonraki gece mola verecekleri yerde daha fazla su olacağı konusunda temin etti.</p>

    <p>Araba sürücüleri katırlarını çözer, su arabalarından kova kova su alırken, Kadere bir sürpriz yaptı. Arabasından çıktığı zaman yanında Kıraç’tan çok bir saraya yakışacak kırmızı ipek elbiseli, kırmızı kadife terlikli, siyah saçlı, genç bir kadın vardı. Başına bir <em>shoufa</em> gibi bağladığı ince, kırmızı eşarp ve peçe güneşe karşı koruma sağlamıyordu. O solgun, güzel, yürek şeklindeki yüzü kesinlikle hiç saklamıyordu. Kadın çerçinin kalın koluna tutunarak sallana sallana yürüyordu. Adam, onu kana bulanmış odayı göstermeye götürdü; Moiraine ve diğerleri <em>gai’shain</em>’ların Bilgelerin çadırlarını kurduğu yere gitmişlerdi. İkili odadan çıktığında genç kadın zarifçe ürperiyordu. Rand numara olduğundan emindi, o mezbahayı görmeyi kadının istediğinden emin olduğu gibi. Kadının tiksinti gösterisi iki saniye sürdü ve sonra ilgiyle Aiellere bakmaya başladı.</p>

    <p>Kadının asıl görmek istediği manzara Rand çıktı. Kadere onu arabaya geri götürmeye hazır gibiydi, ama kadın onu Rand’a yönlendirdi, dolgun dudaklarındaki çekici gülümseme ince peçesinin ardından açıkça görülüyordu. “Hadnan bana senden bahsetti,” dedi puslu bir sesle. Çerçiye asılıyor olabilirdi, ama kara gözleri Rand’ı cüretle süzüyordu. “Aiellerin bahsettiği sensin. Şafakla Gelen.” Keille ve âşık ikinci arabadan çıktı ve uzakta durup izlemeye başladılar.</p>

    <p>“Öyle gibi,” dedi Rand.</p>

    <p>“Tuhaf.” Gülümseme, kötücül bir yaramazlık kazandı. “Daha yakışıklı olacağını sanırdım.” Kadere’in yanağını okşayarak içini çekti. “Bu korkunç sıcak çok yorucu. Fazla kalma.”</p>

    <p>Kadere, kadın arabaya giden merdiveni tırmanmadan konuşmadı. Şapkasının yerine, kafasının tepesine uzun, beyaz bir eşarp bağlamıştı ve eşarbın uçları boynuna sarkıyordu. “Isendre’yi affetmelisiniz, iyi yürekli efendim. O bazen... çok küstah davranıyor.” Sesi yatıştırıcıydı, ama gözleri avcı kuş gibiydi. Duraksadı, sonra devam etti. “Başka şeyler de duydum. <em>Callandor</em>’u Taşın Yüreği’nden aldığınızı duydum.”</p>

    <p>Adamın gözleri hiç değişmiyordu. <em>Callandor</em>’u biliyorsa, Rand’ın Yenidendoğan Ejder olduğunu, Tek Güç’ü kullanabildiğini de biliyor olmalıydı. Ve gözleri hiç değişmiyordu. Tehlikeli bir adam. “Benim duyduklarım,” dedi Rand, “duyduklarına inanmaman, gördüklerinin de ancak yarısına inanman gerektiğini söyler.”</p>

    <p>“Bilgece bir kural,” dedi Kadere bir an sonra. “Ama büyük başarılar için bir insanın bir şeylere inanması gereklidir. İnanç ve bilgi, büyüklüğe giden yolu açar. Belki de bilgi, aralarında en önemlisidir. Hepimiz bilgi ararız. Beni affedin, iyi efendim. Isendre sabırlı bir kadın değildir. Belki konuşmak için başka fırsat buluruz.”</p>

    <p>Adam daha üç adım atamadan, Aviendha alçak, sert bir sesle konuştu, “Sen Elayne’e aitsin, Rand al’Thor. Önüne gelen her kadına böyle bakar mısın, yoksa yalnızca yarı çıplak dolaşanlara mı bakarsın? Ben giysilerimi çıkarsam, bana da mı öyle bakacaksın? Sen Elayne’e aitsin!”</p>

    <p>Rand, kızın orada olduğunu unutmuştu. “Ben kimseye <em>ait</em> değilim, Aviendha. Elayne? O ne düşündüğüne bile karar verememiş gibi.”</p>

    <p>“Elayne sana yüreğini açtı, Rand al’Thor. Sana Tear Taşı’nda belli etmediyse, o iki mektup hissettiklerini sana anlatmıyor mu? Sen onunsun, başkasının değil,”</p>

    <p>Rand ellerini havaya savurdu ve uzun adımlarla yürüyerek kızdan uzaklaştı. En azından uzaklaşmaya çalıştı. Kız güneşin parıltısı altında onaylamaz bir gölge gibi peşinden geldi.</p>

    <p>Kılıçlar. Aieller neden kılıç taşımadıklarını unutmuş olabilirlerdi, ama onları hor görmeye devam ediyorlardı. Kılıçlar kızın onu rahat bırakmasını sağlayabilirdi. Bilgelerin kampında Lan’i buldu ve Muhafız’dan formları çalışmasını izlemesini istedi. Dördü arasında görünürde yalnızca Bair vardı ve bir kaş çatışla yüzündeki kırışıklar derinleşti. Egwene de görünürlerde yoktu. Moiraine bir sakinlik maskesi takmış gibiydi, kara gözleri serindi; Rand kadının onaylayıp onaylamadığını anlayamazdı.</p>

    <p>Aielleri gücendirmeye niyeti yoktu, bu yüzden Lan’le birlikte Bilgelerin çadırlarıyla Jindoların çadırları arasında durdu. Lan’in eşyalarının arasında taşıdığı egzersiz kılıçlarını, kılıç yerine gevşekçe birbirine bağlanmış değnekleri kullandı. Ağırlık ve denge doğruydu; dans edercesine formdan forma akarken, egzersiz kılıcı elinde canlanır, onun bir parçası olurken kendini unutabiliyordu. Normalde böyleydi. Bugün güneş gökyüzünde bir fırın gibiydi, nemi ve gücü tüketiyordu. Aviendha bir yanda çöktü, dizlerini göğsüne çekip sarıldı ve ona bakmaya başladı.</p>

    <p>Rand sonunda nefes nefese kollarını indirdi.</p>

    <p>“Konsantrasyonunu kaybettin,” dedi Lan ona. “Kasların suya dönüşse bile kaybetmemelisin. Kaybettiğin gün öldüğün gün olur. Ve bunu yapan da muhtemelen eline ilk kez kılıç almış bir çiftçi çocuğu olur.” O taş yüz üzerinde aniden beliren gülümseme tuhaftı.</p>

    <p>“Evet. Pekâlâ, ben artık bir çiftçi çocuğu değilim, değil mi?” Seyirci edinmişlerdi, ama uzakta. Shaido ve Jindo kamplarının kenarına Aieller dizilmişti. Keille’nin bejlere sarınmış cüssesi Jindoların arasındaydı ve renkli yamalı peleriniyle âşık da yanındaydı. Hangisini seçiyordu? Onları izlediğini belli etmek istemiyordu. “Aieller nasıl savaşır, Lan?”</p>

    <p>“Zorlu,” diye yanıt verdi Muhafız kuru kuru. “Asla konsantrasyonlarını kaybetmezler. Buraya bak.” Kılıcıyla sert, çatlak kilin üzerine bir çember ve oklar çizdi. “Aieller koşullara göre taktik değiştirirler, ama en sevdikleri budur. Alt gruplara bölünmüş bir topluluk halinde ilerlerler. Düşmanla karşılaştıklarında ilk grup onları çivilemek için atılır. İkinci ve üçüncü iki yana açılır, yanlara ve arkaya saldırır. Son grup bekler, hatta genellikle önderleri dışında kimse savaşı izlemez bile. Bir zayıflık belirdiği zaman –bir delik, herhangi bir şey– yedek grup oraya saldırır. Bitti!” Kılıcı oklarla delinmiş çembere saplandı.</p>

    <p>“Bunu nasıl yenersin?” diye sordu Rand.</p>

    <p>“Güçlükle. İlk karşılaşmada –şansın yoksa Aielleri saldırmadan önce göremezsin– hemen yan kanatları bozmak ya da en azından geciktirmek için atlılarını gönderirsin. Gücünün çoğunu saklar ve ilk saldırıyı alt edersen, sonra diğerlerine dönersin ve alt edersin.”</p>

    <p>“Neden Aiellerle savaşmayı öğrenmek istiyorsun?” diye patladı Aviendha. “Sen bizi birbirimize bağlayıp eski ihtişamımıza kavuşturacak olan Şafakla Gelen değil misin? Dahası, Aiellerin nasıl savaştığını bilmek istiyorsan Aiellere sor, bir ıslaktopraklıya değil. Onun yolu işe yaramaz.”</p>

    <p>“Sınırboylular için sık sık işe yaradı.” Rhuarc’ın yumuşak çizmeleri sert zeminde pek az ses çıkarıyordu. Kolunun altında bir su tulumu vardı. “Biri hayal kırıklığına uğradığı zaman müsamaha gösterilir Aviendha, ama surat asmanın da bir sınırı vardır. Halkına ve kanına karşı görevlerin için mızraktan vazgeçtin. Kuşkusuz bir gün bir klan şefine onun istediğini değil, kendi istediğini yaptıracaksın, ama Taardadların en küçük boyunun en küçük mezrasının Bilgesi olsan bile o görevler kalacak ve o görevler sinir krizleriyle karşılanmamak.”</p>

    <p>Bir Bilge. Rand aptal gibi hissetti. Elbette, kız bu yüzden Rhuidean’a gitmişti. Ama Aviendha’nın mızraktan vazgeçmeyi seçeceği hiç aklına gelmezdi. Ama Rand’ı izlemek için neden onun seçildiğini kesinlikle açıklıyordu. Aniden kızın yönlendirip yönlendiremediğini merak ederken buldu kendini. Kışgecesi’nden bu yana hayatına giren kadınlar arasında yönlendiremeyen tek kişi Min gibiydi.</p>

    <p>Rhuarc çalkalanan su tulumunu Rand’a fırlattı. Ilık su boğazından aşağı soğuk şarap gibi aktı. Yüzüne dökmemeye, harcamamaya çalıştı, ama bu oldukça zordu.</p>

    <p>Rand en sonunda boş tulumu indirdiğinde, “Mızrağı öğrenmek isteyebileceğini düşündüm,” dedi Rhuarc. Rand ilk kez Rhuarc’ın yalnızca iki mızrak ve iki kalkan taşıdığını fark etti. Egzersiz mızrakları değil, elbette öyle bir şey varsa; her biri otuz santimlik keskin çelikle biten gerçek mızraklar.</p>

    <p>Çelik ya da tahta, kasları dinlenmek için haykırıyordu. Bacakları oturmak istiyordu ve başı uzanmak istiyordu. Keille ve âşık gitmişti, ama Aieller hâlâ iki kamptan izliyorlardı. Odun olsa bile, küçümsedikleri kılıçla çalıştığını görmüşlerdi. Bunlar onun halkıydı. Onları tanımıyordu, ama birden fazla anlamda onundular. Aviendha da onu izlemeye devam ediyordu, Rhuarc terslemesi için onu suçlarmış gibi dik dik bakıyordu. Kararı ile ilgisi olduğundan değildi, elbette. Jindolar ve Shaidolar izliyordu; sebep buydu.</p>

    <p>“O dağ bazen oldukça ağır olabiliyor,” diye içini çekti, Rhuarc’tan mızrağı ve kalkanı alarak. “Bir süreliğine bir kenara bırakma şansını ne zaman bulursun?”</p>

    <p>“Öldüğün zaman,” dedi Lan sadece.</p>

    <p>Rand bacaklarını hareket etmeye zorlayarak –ve Aviendha’yı görmezden gelmeye çalışarak–, Rhuarc’ın karşısına geçti. Daha ölmeye niyeti yoktu. Hayır, daha uzun süre ölmeye niyeti yoktu.</p>

    <p class="paragraf">Mat, çerçilerin arabalarının gölgesinde, yüksek bir tekerleğe yaslanarak Rand’ı izleyen Jindolara baktı. Tek görebildiği, sırtlarıydı. Bu sıcakta hoplayıp zıplayabildiğine göre adam aptalın teki olmalıydı. Mantıklı biri güneşten korunabileceği bir yer ve içecek bir şeyler arardı. Gölgede kıpırdanarak sürücülerin birinden satın aldığı biraya baktı ve yüzünü buruşturdu. Çorba gibi ılık olduğunda biranın tadı hiç iyi olmuyordu. En azından ıslaktı. Şapka dışında satın aldığı tek diğer şey olan kısa saplı, gümüş işlemeli bir tası olan pipo, tütün kesesiyle birlikte ceketinin cebine yerleştirilmişti. Aklında alışveriş yoktu. Kıraç’tan çıkmak için olmadığı sürece, çerçilerin arabalarındaki mallar o anda çekici gelmiyordu.</p>

    <p>Bira olmasa bile epey satış yapıyorlardı. Aieller ılıklığına aldırmıyor gibiydiler, ama birayı zayıf bulmuşlardı. Çoğu Jindo’ydu, ama diğer kamptaki Shaidolar da düzenli olarak geliyordu. Couladin ve Kadere kafa kafaya vermiş, uzun uzun konuşmuşlardı, ama bir anlaşmaya varamadılar, çünkü Couladin boş ellerle döndü. Müşterisini kaybetmek Kadere’in hoşuna gitmemiş gibiydi; o şahin gözleriyle Couladin’in arkasından baktı ve dikkatini çekmeye çalışan bir Jindo adam işitmeden üç kez konuşmak zorunda kaldı.</p>

    <p>Aieller pek para çıkarmıyorlardı, ama çerçiler ve adamları Tear’dan yağmalanmış gümüş taslar, altın biblolar, güzel duvar halılarını da kabul ediyordu. Aiel keselerinden çıkan kaba altın ve gümüş külçeler, Mat’in doğrulup oturmasına sebep oldu. Ama zarda kaybeden bir Aiel hemen mızrağına uzanabilirdi. Mat madenlerin nerede olduğunu merak etti. Bir adamın altın bulabildiği yerde, bir başkası da bulabilirdi. Ama altın madenciliği bir sürü iş demekti. Ilık birasından büyük bir yudum alarak sırtını araba tekerine verdi.</p>

    <p>Nelerin hangi fiyata satıldığını izlemek ilginçti. Aieller altın bir tuzluğu verip, diyelim ki, bir top kumaş alacak kadar aptal değildiler. Eşyaların değerini biliyorlardı ve belirli ihtiyaçları olmasına rağmen zorlu pazarlık yapıyorlardı. Kitaplar hemen satıldı; onları herkes istemiyordu, ama isteyenler arabalardaki bütün kitapları aldılar. Danteller ve kadifeler ortaya çıkar çıkmaz, şaşkınlık verici miktarlarda altın ve gümüş karşılığında satıldı, kurdeleler de iyi fiyata gitti, ama en iyi ipekler olduğu yerde kaldı. Bir Shaido Kadere’e söylerken, doğuda en ucuza giden malın ipek olduğunu duymuştu. Ağır yapılı, kırık burunlu bir arabacı bir Jindo Mızrağın Kızı’na fildişi bilezik satmaya çalıştı. Kadın, kesesinden daha geniş, daha kalın, daha süslü bir tane çıkardı ve ikisi için güreşmeyi önerdi. Adam bir an duraksadıktan sonra reddetti. Mat için bu, adamın göründüğünden daha aptal olduğunu kanıtlıyordu. Dikiş iğneleri ve toplu iğneler kapışıldı, ama tencereler ve hançerlerin çoğuyla alay edildi; Aiel demircileri daha iyi iş çıkarıyordu. Her şey el değiştirdi, parfüm şişelerinden banyo tuzlarına, brendi fıçılarına kadar her şey. Şarap ve brendi iyi fiyat ediyordu. Mat, Heirn’in İki Nehir tütünü sorduğunu duyunca irkildi. Çerçilerde yoktu.</p>

    <p>Bir sürücü, Aielleri ağır, altın işlemeli bir arbaletle etkilemeye çalıştı, ama başarısız oldu. Arbalet Mat’in dikkatini çekti, yakut gözlü altın aslan kakmaları ile süslenmişti. Küçüktüler, ama yine de yakuttular. Elbette, arbaletçi ikinci atış için arbaletin yayını çekmeye çalışırken iyi bir İki Nehir yayı altı ok fırlatabilirdi. Ama öyle bir arbalet yüz adım daha uzun menzil demekti. Her arbaletçi başına, arbaleti tutmaktan başka işi olmayan iki adam ve süvarileri uzak tutmak için sağlam kargıcılar...</p>

    <p>Mat irkilerek başını çubuklara dayadı. Yine olmuştu. Kıraç’tan çıkmak, Moiraine’den, bütün Aes Sedailerden uzaklaşmak zorundaydı. Belki bir süreliğine eve dönerdi. Belki Beyazpelerin meselesine yardım etmek üzere zamanında dönerdi. <em>Lanet Yollar’ı ya da bir başka lanet Geçit Taşı’nı kullanmazsam pek olası değil.</em> Bu yine de sorunlarını çözmezdi. Bir kere, o yılan insanların Dokuz Ayın Kızı ile evlenmek, ölmek ve yeniden yaşamak hakkında söylediklerinin ne anlama geldiğinin yanıtı Emond Meydanı’nda değildi. Ya da Rhuidean’da.</p>

    <p>Ceketinin içindeki, boynunda asılı gümüş tilki kafası madalyonu yokladı. Tilkinin gözbebeği kıvrımlı bir çizgiyle bölünmüş minik bir çemberdi, bir yanı parlak cilalı, diğer yanı bir şekilde gölgeliydi; Aes Sedailerin Kırılış’tan önceki kadim sembolü. Kılıç ucu iki kuzgunla damgalanmış siyah saplı mızrağı yanından aldı ve dizlerinin üzerine yatırdı. Daha fazla Aes Sedai işi. Rhuidean yanıt sağlamamıştı, yalnızca daha fazla soru ve...</p>

    <p>Rhuidean’dan önce hafızası deliklerle doluydu. Zihnini geçmişe gönderdiği zaman, bir sabah bir kapıya yaklaştığını ve gece ayrıldığını hatırlıyordu, ama aradaki hiçbir şeyi hatırlamıyordu. Şimdi arada bir şey vardı; o delikleri dolduruyordu. Uyanık düşler ya da öyle bir şey. Sanki dansları, savaşları, sokakları ve şehirleri hatırlıyordu, var olmadığından emin olduğu şeyler, yüz farklı adamın yüz farklı anı parçaları gibi. Belki de onları düş olarak düşünmek daha iyiydi –biraz daha iyi–, ama kendi anılarında olduğu gibi onların içinde de kendinden emindi. En çok savaşlar vardı ve bazen bir şekilde aklına geliyorlardı, arbalette olduğu gibi. Kendini yere bakarken ve oraya bir pusu kurmanın, bir başkasına karşı savunmanın, savaş için bir orduyu hazırlamanın planlarını yaparken buluyordu. Bu delilikti.</p>

    <p>Parmaklarını siyah mızrak sapına kazınmış akıcı yazının üzerinde bakmadan dolaştırdı. Artık yazıları herhangi bir kitap gibi okuyabiliyordu, ama bunu fark etmesi Chaendaer’e yaptıkları yolculuğun tamamını almıştı. Rand hiçbir şey söylememişti, ama Mat Rhuidean’da kendini ele verdiğinden kuşkulanıyordu. Artık Kadim Lisan’ı biliyordu, bütün düşlerine işlemişti. <em>Işık, bana ne yaptılar?</em></p>

    <p><em>“Sa souvraya niende misain ye,”</em> dedi yüksek sesle. “Kendi zihnimde kayboldum.”</p>

    <p>“Bugün ve bu Çağ’da bir âlim.”</p>

    <p>Mat başını kaldırdığı zaman âşığın kara, derine gömülü gözlerle onu izlediğini gördü. Adam çoğu kişiden daha uzundu, orta yaşlarındaydı ve büyük olasılıkla kadınlar için çekiciydi, ama size yan yan bakmaya çalışıyormuş gibi başını endişeyle yana eğmek gibi tuhaf bir alışkanlığı vardı.</p>

    <p>“Yalnızca bir zamanlar duyduğum bir şey,” dedi Mat. Daha dikkatli olmak zorundaydı. Moiraine incelemek için onu Beyaz Kule’ye paketlemeye karar verirse, bir daha asla bırakmazlardı. “Bazı şeyleri duyar ve hatırlarsın. Birkaç deyiş biliyorum.” Bu başka aptalca gaflarını açıklardı.</p>

    <p>“Adım Jasin Natael. Âşığım.” Natael Thom gibi pelerinini savurmadı; bir marangoz ya da tekerlek imalatçısı olduğunu söyler gibiydi. “Sana katılmamda sakınca var mı?” Mat, yanındaki yere doğru başını salladı ve âşık bacaklarını kıvırarak pelerinini altına çekti ve oturdu. Arabaların çevresinde dolanan Jindolar ve Shaidolar onu büyülüyormuş gibiydi, çoğu mızraklarını ve kalkanlarını taşımaya devam ediyordu. “Aieller,” diye mırıldandı. “Hiç beklediğim gibi değil. Hâlâ inanmayı güç buluyorum.”</p>

    <p>“Haftalardır yanlarındayım,” dedi Mat, “ve ben de inandığımdan emin değilim. Tuhaf bir halk. Kızlardan biri sana Kızların Öpücüğü oynamayı önerirse, benim tavsiyem reddet. Nazikçe.”</p>

    <p>Natael soru dolu gözlerle ona bakıp kaşlarını çattı. “İlginç bir yaşam sürüyorsun gibi.”</p>

    <p>“Ne demek istiyorsun?” diye sordu Mat ihtiyatla.</p>

    <p>“Herhalde sır olduğunu düşünmüyorsundur? Bir... Aes Sedai eşliğinde yolculuk eden çok erkek yoktur. Moiraine Damodred adlı kadın. Ve bir de Rand al’Thor var. Yenidendoğan Ejder. Şafakla Gelen. Kim bilir daha kaç kehaneti gerçekleştirecek? Kesinlikle sıradışı yoldaşlar.”</p>

    <p>Aieller elbette konuşmuştu. Herkes konuşurdu. Yine de, bir yabancının Rand’dan sakin sakin, bu şekilde bahsetmesi biraz huzursuz ediciydi. “Şimdilik iyi uyum sağlıyor. İlgini çekiyorsa onunla konuş. Beni sorarsan, hatırlatılmamasını tercih ederim.”</p>

    <p>“Belki konuşurum. Daha sonra, belki. Senden bahsedelim. Rhuidean’a gittiğini duydum; üç bin yıldır Aieller dışında kimsenin gitmediği bir yere. Bunu oradan mı aldın?” Mat’in dizlerindeki mızrağa uzandı, ama Mat hafifçe çekince elini indirdi. “Pekâlâ, Bana neler gördüğünü anlat.”</p>

    <p>“Neden?”</p>

    <p>“Ben bir âşığım, Matrim.” Natael huzursuz bir tavırla başını bir yana eğmişti, ama sesi açıklamak zorunda kaldığı için sinirlendiğini belli ediyordu. Kanıtlamak istercesine yamalı pelerininin bir köşesini kaldırdı. “Bir avuç Aiel dışında kimsenin görmediklerini gördün. Gözlerinin gördüğü manzaralarla ne hikâyeler anlatabilirim? Hatta dilersen seni kahraman yaparım.”</p>

    <p>Mat hıhladı. “Ben lanet bir kahraman olmak istemiyorum.”</p>

    <p>Ama sessiz kalmak için sebep yoktu. Amys ve arkadaşları, Rhuidean’dan bahsetmemek konusunda gevezelik edebilirlerdi, ama Mat Aiel değildi. Dahası, çerçilerle yolculuk eden birinin ona biraz iyi niyet beslemesi iyi olabilirdi, gerektiği zaman onun lehine konuşabilecek biri.</p>

    <p>Sis duvarına ulaşmasından dışarı çıkmasına kadar, seçtiği bazı kısımlar dışında her şeyi anlattı. O çarpık kapının <em>ter’angreal</em> olduğunu herhangi birine söylemeye niyeti yoktu ve onu öldürmeye çalışan toz yaratıklarını unutmayı tercih ederdi. Dev saraylardan oluşan tuhaf şehir ve <em>Avendesora</em> yeterli olurdu kuşkusuz.</p>

    <p>Natael, Yaşam Ağacı’nı çabucak geçti, ama kalanı Mat’e tekrar tekrar anlattırdı, daha fazla ayrıntı sordu, sisin içinde yürümenin nasıl bir his olduğundan içerideki gölgesiz ışığın rengine, şehrin yüreğindeki büyük meydanda Mat’in gördüğü nesnelerin tariflerine kadar. Mat, bunları gönülsüzce anlattı; ağzından bir şey kaçırırsa kendini <em>ter’angreal</em> hakkında konuşurken bulabilirdi ve bu konunun neleri açacağını kim bilebilirdi? Yine de sıcak birasını bitirene, boğazı acımaya başlayıncaya kadar konuştu. Onun anlatımı oldukça sıkıcı geliyordu kulağa, sanki içeri yürümüş, Rand’ı beklemiş, sonra dışarı çıkmış gibi, ama Natael her detayı kazımaya hevesli görünüyordu. O sırada Mat’e Thom’u hatırlatıyordu; bazen Thom da, sizi sıkıp kurutacakmış gibi yoğunlaşırdı.</p>

    <p>“Senin yapman gereken iş bu mu?”</p>

    <p>Mat, Keille’nin, yumuşaklığın altında sert sesini duyunca elinde olmadan sıçradı. Kadın sinirlerini bozuyordu ve şimdi onun ve âşığın yüreklerini sökecekmiş gibi bakıyordu. Natael ayağa kalktı. “Bu genç adam bana Rhuidean hakkında büyüleyici şeyler anlatıyordu. Asla inanmazsın.”</p>

    <p>“Biz buraya Rhuidean için gelmedik.” Sözcükler baltaya benzeyen burnu kadar keskin çıkıyordu. En azından şimdi yalnızca Natael’e dik dik bakıyordu.</p>

    <p>“Sana söylüyorum...”</p>

    <p>“Bana hiçbir şey söylemiyorsun.”</p>

    <p>“Beni susturmaya çalışma!”</p>

    <p>Mat’i görmezden gelerek, alçak seslerle tartışarak, şiddetli jestler yaparak arabalara doğru uzaklaştılar. Kadının arabasında kaybolduklarında Keille adamı yenmiş, asık suratlı bir sessizliğe mahkûm etmiş gibiydi.</p>

    <p>Mat ürperdi. O kadınla aynı konutu paylaştığını hayal edemiyordu. Dişi ağrıyan bir ayıyla paylaşmak gibi olurdu. Ama Isendre... O yüz, o dudaklar, salına salına yürüyüşü. Onu Kadere’den uzaklaştırabilse, belki kız genç bir kahraman bulurdu –onun için toz yaratıklar üç metre boyunda olurdu; ona hatırlayabildiği ya da uydurabildiği bütün detayları anlatırdı–; o ağır, yaşlı çerçiden daha hoş bulabileceği yakışıklı, genç bir kahraman. Düşünmeye değerdi.</p>

    <p>Güneş ufkun arkasına kaydı, dikenli dallardan yakılmış küçük ateşler çadırların arasında küçük sarı ışık havuzları oluşturdu. Kamp yemek kokularıyla doldu; kuru biberle kızartılan keçi eti. Kamp soğudu, Kıraç’ta geceler soğuktu. Sanki güneş bütün ısıyı da yanında götürmüştü. Mat Taş’tan ayrılmak üzere toplanırken, yanında kalın bir pelerin getirmiş olmayı dileyeceğini hiç düşünmezdi. Belki çerçilerin bir tane vardı. Belki Natael kendisininki için zar atardı.</p>

    <p>Rhuarc’ın ateşinin başında, Rand ve Heirn ile yemek yedi. Ve elbette Aviendha ile birlikte. Çerçiler de oradaydı. Natael Keille’ye yakın duruyordu ve Isendre, Kadere’e dolanmış gibiydi. Isendre’yi çengel burnunu adamdan ayırmak, beklediğinden daha zor olabilirdi... ya da belki daha kolay. Adama dolanmış olsa da olmasa da, kadının puslu gözleri Rand’dan başkasını görmüyordu. Delikanlının kulaklarını kesmiş, bir koyun gibi kime ait olduğunu işaretlemiş sanırdınız. Ne Rand, ne de Kadere fark etmiş görünmüyordu; çerçi de gözlerini Rand’dan ayırmıyordu. Aviendha bunu fark etti ve dik dik Rand’a bakmaya başladı. En azından ateş biraz ısı veriyordu.</p>

    <p>Kızarmış keçi bittiği zaman –göründüğünden daha baharatlı olan bir tür benekli sarı lapayla yemişlerdi–, Rhuarc ve Heirn kısa saplı pipolarını doldurdular ve klan şefi Natael’den bir şarkı istedi.</p>

    <p>Âşık, gözlerini kırpıştırdı. “Neden, elbette. Elbette. Arpımı getireyim.” Keille’nin arabasına doğru uzaklaşırken pelerini kuru, soğuk rüzgârla kabardı.</p>

    <p>Adam, Thom Merrilin’den kesinlikle daha farklıydı. Thom, flütü ya da arpı ya da her ikisi birden olmadan yatağından nadiren kalkardı. Mat gümüş işlemeli piposunu tütün doldurdu ve Natael döndüğü, krallara layık bir poz takındığı zaman tatmin içinde tüttürüyordu. İşte bu Thom gibiydi. Âşık arpı tıngırdatarak başladı.</p>

    <blockquote class="siir">
      <p><em>“Yumuşak rüzgârlar, baharın parmakları gibi.</em></p>

      <p><em>Yumuşak yağmurlar, gökyüzünün gözyaşları gibi.</em></p>

      <p><em>Yumuşakça yuvarlanır yıllar memnunluk içinde,</em></p>

      <p><em>Gelecek fırtınalara işaret etmeden,</em></p>

      <p><em>Hortumların yıkımını ima etmeden,</em></p>

      <p><em>Çelik yağmuru ve gök gürültüsü savaşı,</em></p>

      <p><em>Yüreği yırtıp ayıracak savaş.”</em></p>
    </blockquote>

    <p>Bu, “Midean Geçidi” idi. Eski bir şarkı; tuhaf, ama Manetheren ve Trolloc Savaşları’ndan önceki savaş hakkında. Natael iyi iş çıkarıyordu; Thom’un gür resitallerine benzemiyordu elbette, ama yuvarlanan sözcükler Aielleri ateşin ışığının kenarına topladı. Kötü Aedomon Saferileri habersiz Manetherenlilerin üzerine yürüttü, yakıp yağmaladılar, hepsini önlerinde sürdüler, ta ki, Kral Buiryn Manetheren’in gücünü toplayana ve Manetheren erkekleri Midean Geçidi’nde Saferiler ile karşılaşana kadar. Düşmanın sayıca çok üstün olmasına rağmen amansız bir savaşta, geçidi üç gün tuttular, ırmak kırmızı akmaya başladı, akbabalar gökyüzünü kararttı. Üçüncü günde, sayıları azalıp umutları solunca, Buiryn ve adamları ümitsiz bir saldırıyla geçidi aştılar, Aedomon’un ordusunun derinlerine girdiler ve Aedomon’un kendisini öldürerek düşmanı çevirmeye çalıştılar. Ama alt edilemeyecek kadar büyük güçler çevrelerine kapandı, onları kıstırdı, sıkıştırdı. Krallarını ve Kızıl Kartal sancağını sararak savaşmaya devam ettiler, sonları belli olduğu zaman bile teslim olmayı reddettiler.</p>

    <p>Natael, cesaretlerinin Aedomon’un yüreğine nasıl dokunduğu ve nasıl sonunda kalanların gitmesine izin verdiği, onları şereflendirerek ordusunu nasıl Safer’e geri götürdüğü hakkında şarkı söyledi.</p>

    <blockquote class="siir">
      <p><em>“Kan kırmızı suyun üzerinde geriye,</em></p>

      <p><em>başlarını kaldırarak yürüdüler.</em></p>

      <p><em>Kol ve kılıç teslim olmadan,</em></p>

      <p><em>Yürek ve ruh teslim olmadan.</em></p>

      <p><em>Şeref onların, sonsuza dek,</em></p>

      <p><em>Tüm Çağların bileceği şeref.”</em></p>
    </blockquote>

    <p>Adam son teli çekti ve Aieller ıslıklayarak, mızraklarını kösele kalkanlarına vurarak, bazıları zılgıt çekerek övgülerini sundular.</p>

    <p>Böyle olmamıştı, elbette. Mat hatırlıyordu... <em>Işık, hatırlamak istemiyorum!</em> Ama yine de geldi... Buiryn’e teklifi reddetmesini tavsiye etmesi, karşılığında en ufak şansın hiç olmamasından daha iyi olduğu yanıtını alması. Aedomon, parlak siyah sakalı yüzünü peçeleyen çelik ağın altından sarkarak mızraklı askerlerini çekmiş, hepsi dizilip geçide gelene kadar beklemişti. Sonra gizlenen okçular doğrulmuş, süvariler atılmıştı, Safer’e dönmeye gelince... Mat hiç öyle hatırlamıyordu. Geçitteki son anısı beline kadar ırmağın içinde, gövdesine üç ok saplanmışken ayakta kalmaya çalışmasıydı, ama daha sonra bir şey daha vardı, küçük bir parça. Aedomon’u daha sonra, gri sakallarıyla ormanda şiddetli bir dövüşte düşerken görmüştü. Zırhsız, sakalsız bir oğlan tarafından sırtına bir mızrak saplandıktan sonra şahlanan atından yere devrilmişti. Bu, deliklerden daha kötüydü.</p>

    <p>“Şarkıyı beğenmedin mi?” dedi Natael.</p>

    <p>Adamın kendisiyle değil, Rand’la konuştuğunu anlaması biraz zamanını aldı. Rand ellerini birbirine sürttü, küçük ateşe baktı, sonra yanıt verdi. “Düşmanın cömertliğine güvenmenin ne kadar bilgece olduğundan emin değilim. Sen ne düşünüyorsun, Kadere?”</p>

    <p>Çerçi duraksadı, koluna yapışmış kadına baktı. “Ben böyle şeyler düşünmem,” dedi sonunda. “Ben kazançları düşününüm, savaşları değil.” Keille kaba kaba güldü. En azından Isendre’nin kendisinin üç katı kadar olan kadına bahşettiği tenezzülkâr gülümsemeyi görene kadar; o zaman o yağ yığınları arasında kara gözleri tehlikeli tehlikeli parıldadı.</p>

    <p>Aniden çadırların arkasındaki karanlıkta uyarı haykırışları koptu. Aieller peçelerini yüzlerine geçirdiler ve bir an sonra gecenin içinden Trolloclar döküldü. Hayvan burunlu yüzleri, boynuzlu kafalarıyla insanların tepesine dikildiler, uluyarak tırpan gibi kılıçlarını savurdular, çengelli mızraklarını ve üç dikenli yabalarını sapladılar, kazıklı baltalarıyla doğradılar. Yanlarında, ölümcül, gözsüz yılanlar gibi Myrddraaller aktı. Bir yürek atışı kadar zaman aldı, ama Aieller bir saattir hazırlanıyormuş gibi savaştılar, saldırıyı kendi mızraklarıyla karşıladılar.</p>

    <p>Mat, elinde aniden beliren alev alev kılıcıyla Rand’ın farkındaydı, ama sonra kendisi de kargaşanın içine çekildi, mızrağını hem mızrak, hem değnek gibi kullanarak, çevirerek kesti ve ittirdi. Bu sefer o düş anılardan memnundu; silahın tanıdık gelmesinden memnundu. Bulabileceği en ufak beceri kırıntısına ihtiyacı vardı. Her şey kargaşa dolu bir çılgınlıktı.</p>

    <p>Önünde Trolloclar yükseldi ve Mat’in ya da Aiellerin mızraklarıyla düştüler ya da dönerek karmaşık bağırışlara, ulumalara ve tangırdayan çeliklere doğru uzaklaştılar. Karşısına Myrddraaller çıktı, siyah kılıçları onun kuzgun damgalı çeliğiyle mavi şimşek çakmalarıyla karşılaştı, karşısına çıktılar ve kargaşada yok oldular. İki kez, arkasında onu biçmeye hazırlanan Trolloclar kafasının yanından akan kısa mızraklarla düştü. Kısa kılıcını bir Myrddraal’in göğsüne sapladı. Yaratık ölmediği, kansız dudaklarıyla sırıttığı, gözsüz bakışları kemiklerine korku saldığı zaman, öleceğini anladı. Bir an sonra, Aiel okları onu iğne yastığına çevirirken Yarı-insan silkindi, irkildi ve Mat yaratık onu, herhangi bir şeyi doğramaya çalışarak düşerken geriye sıçrayacak zaman buldu.</p>

    <p>Bir düzine kez mızrağın demir kadar sert siyah sapı son anda bir Trolloc’un silahını savuşturdu. Mızrak, Aes Sedai işiydi ve Mat bundan memnundu. Göğsündeki gümüş tilki kafası, onun da Aes Sedai izi taşıdığını hatırlatmaya çalışırmış gibi soğuk soğuk zonkluyordu. O anda Mat’in umurunda değildi, hayatta kalması için Aes Sedai işleri gerekiyorsa, Moiraine’i köpek yavrusu gibi takip etmeye hazırdı.</p>

    <p>On dakika mı sürdü, saatler mi, bilemiyordu, ama aniden, görünürde tek bir Myrddraal ve Trolloc kalmadığını fark etti, ama karanlıktan gelen feryatlar ve ulumalar takibin sürdüğünü gösteriyordu. Ölüler ve ölmekte olanlar, Aieller, Gölgedölleri yere saçılmıştı, Yarı-insanlar hâlâ kıvranıyordu. Hava acı inlemeleriyle doluydu. Mat aniden kaslarının suya döndüğünü, ciğerlerinin alev alev yandığını hissetti. Nefes nefese dizlerinin üzerine çöktü ve mızrağına yaslandı. Çerçilerin üç kanvas örtülü arabası yanıyordu, birinin sürücüsü bir Trolloc mızrağıyla yan tarafına mıhlanmıştı ve bazı çadırlar da alev almıştı. Shaido kampından gelen bağırışlar ve kamp ateşi olamayacak kadar büyük parıltılar onların da saldırıya uğradığını anlatıyordu.</p>

    <p>Alev alev kılıcı hâlâ elinde, Rand Mat’in diz çöktüğü yere geldi. “Sen iyi misin?” Aviendha bir gölge gibi arkasındaydı. Bir yerlerden bir mızrak ve kalkan bulmuş, şalının köşesiyle yüzünü peçelemişti. Etek içindeyken bile ölümcül görünüyordu.</p>

    <p>“Ah, ben iyiyim,” diye mırıldandı Mat, zar zor ayağa kalkarak. “Uykuya hazırlanmak için Trolloclar ile bir dans gibisi yok. Değil mi, Aviendha?” Kız yüzünü açarak gergin gergin gülümsedi ona. Muhtemelen bundan <em>zevk</em> almıştı. Mat tamamen terle kaplanmıştı; üzerinde donabileceğini düşündü.</p>

    <p>Moiraine ve Egwene Bilgelerden ikisi, Amys ve Bair ile belirdiler ve yaralıların arasında dolanmaya başladılar. Aes Sedai’yi Şifa’nın kasılmaları takip ediyordu, ama bazen kadın başını iki yana sallayıp yoluna devam ediyordu.</p>

    <p>Rhuarc sert bir yüzle yaklaştı.</p>

    <p>“Kötü haber mi?” dedi Rand sessizce.</p>

    <p>Klan şefi homurdandı. “Trollocların iki yüz fersahtan daha yakında olmamaları gereken yerde olmaları dışında mı? Belki. Elli kadar Trolloc Bilgelerin kampına saldırdılar. Moiraine Sedai ve şans olmasaydı onları alt etmeye yetecek kadar. Ama Shaidolara bizden daha az Trolloc saldırmış gibi. Onların kampı daha büyük olduğu için aksi olmalıydı. Onların yalnızca yardıma gelmemeleri için saldırıya uğradığını düşüneceğim neredeyse. Shaidolar söz konusu olduğunda yardım kesin olduğundan değil, ama Trolloclar ve Gecekoşucuları bunu bilemezdi.”</p>

    <p>“Bilgelerin yanında bir Aes Sedai olduğunu biliyorduysalar,” dedi Rand, “o saldırı onu da uzak tutmak için olabilir. Yanımda düşmanlar getiriyorum, Rhuarc. Bunu hatırla. Ben neredeysem, düşmanların da fazla uzakta değildir.”</p>

    <p>Isendre, en öndeki arabadan başını çıkardı. Bir an sonra Kadere onun yanından geçip arabadan indi ve kadın içeri girip beyaz boyalı kapıyı adamın arkasından kapattı. Adam durup kırımı inceledi, yanan arabaların ışığı yüzüne dalgalanan gölgeler resmediyordu. Dikkatini en çok, Mat’in çevresindeki grup çekti. Arabalar onu hiç ilgilendirmiyor gibiydi. Natael de, içerideki kadınla konuşmaya devam ederek, gözleri Mat ve diğerleri üzerinde, Keille’nin arabasından indi.</p>

    <p>“Aptallar,” diye mırıldandı Mat. Kendi kendine konuşuyor gibiydi. “Bir Trolloc için fark edecekmiş gibi arabaların içine saklanmak. Hepsini rahatça canlı canlı kızartabilirlerdi.”</p>

    <p>“Hâlâ canlılar,” dedi Rand ve Mat onları Rand’ın da gördüğünü fark etti. “Kimin canlı kaldığı daima önemlidir, Mat. Oynamazsan kazanamazsın ve ölüysen oynayamazsın. Çerçilerin ne oyun oynadığını kim bilebilir.” Sessiz sessiz kahkaha attı ve ellerindeki alev alev kılıç yok oldu.</p>

    <p>“Ben biraz uyuyacağım,” dedi Mat, sırtını dönerek. “Trolloclar yine gelirse uyandırın. Ya da daha iyisi, bırakın ben uyurken öldürsünler. Bir daha uyanamayacak kadar yorgunum.”</p>

    <p>Rand, kesinlikle sınırı aşıyordu. Belki bu gece Keille ve Kadere’i geri dönmeleri için ikna etmişti. Dönerlerse, Mat de onlarla gitmeye kararlıydı.</p>

    <p class="paragraf">Rand Moiraine’in kendi kendine mırıldanarak ona bakmasına izin verdi, ama yaralanmamıştı. Yaralanan bunca kişi varken, Tek Güç’le yorgunluğunu yok etmek için enerji ayıramazdı.</p>

    <p>“Bu sana yönelikti,” dedi kadın ona, yaralıların inlemeleri arasında. Trolloclar yük atları ve çerçilerin katırları ile gecenin içine sürükleniyordu. Aieller Myrddraalleri hareket etmeyi bırakana, öldüklerinden emin olana kadar oldukları yerde bırakmaya niyetli görünüyorlardı. Rüzgâr nemsiz, buz gibi yükseldi.</p>

    <p>“Öyle mi?” dedi Rand. Gözleri ateş ışığında pırıldadı, sonra kadın yaralılara döndü.</p>

    <p>Egwene de yanına geldi, ama alçak, sert bir fısıltı ile: “Onu kızdıracak her ne yapıyorsan, hemen kes!” demek için. Aviendha’ya fırlattığı bakış kimi kastettiği konusunda hiç kuşku bırakmamıştı ve Rand bir şey söyleyemeden Bair ile Amys’e yardım etmek üzere uzaklaştı. Kurdelelerle örülmüş o iki örgü ile aptal gibi görünüyordu. Aieller de öyle düşünüyor gibiydi; bazıları sırıtarak uzaklaşmasını izledi.</p>

    <p>Rand sendeleyip, titreyerek çadırına gitti. Daha önce hiç bu kadar yorgun hissetmemişti. Kılıç neredeyse gelmeyecekti. Bitkinlik yüzünden olduğunu umuyordu. Bazen Kaynak’a uzandığı zaman orada hiçbir şey bulamıyordu ve bazen Güç istediği şeyi yapmıyordu, ama ilk zamanlardan beri kılıcı hiç düşünmeden getirebilmişti. Bütün zamanlar içinde şimdi... Bitkinlik yüzünden olmalıydı.</p>

    <p>Aviendha çadıra kadar takip etmekte ısrar etti ve ertesi sabah uyandığında bağdaş kurup dışarıda oturuyordu, ama mızrağı ve kalkanı yoktu. Casus ya da değil, Rand onu gördüğüne memnun olmuştu. En azından onun kim ve ne olduğunu, kendisi için neler hissettiğini biliyordu.</p>
  </div>
</body>
</html>
