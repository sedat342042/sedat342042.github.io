<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gölge Yükseliyor</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="34. Şafakla Gelen">34<br />
    Şafakla Gelen</h1>

    <p>Rand ve Mat sislere bürünmüş Rhuidean’ı arkada bırakıp, hâlâ karanlık olan vadinin zemininde yürürken şafağın gölgeleri kısaldı ve soldu. Kuru hava yaklaşan sıcağı haber veriyordu, ama hafif esinti ceketi olmayan Rand’a serin geliyordu. Ama sürmeyecekti; kavurucu gün ışığı kısa süre sonra tepelerine çökerdi. Onu alt etmeyi umarak ellerinden geldiğince hızlı yürüdüler, ama Rand bunu yapabileceklerini sanmıyordu. Ellerinden gelen yeterince hızlı değildi.</p>

    <p>Mat acıyla sallanarak yürüyordu; yüzünün yarısına kara bir leke yayılmıştı ve ceketi açık duruyor, daha fazla kuru kanla göğsüne yapışmış gömleğini teşhir ediyordu. Bazen tereddütle, boynundaki, artık neredeyse simsiyah olmuş, kalın ize dokunuyor, alçak sesle hırlıyordu. Sık sık sendeliyor, başını tutarak o tuhaf, siyah saplı mızrağa yaslanarak düşmekten kurtuluyordu. Ama şikâyet etmiyordu ve bu kötüye işaretti. Mat küçük rahatsızlıklar karşısında çok şikâyet ederdi; eğer şimdi sessizse, gerçekten acı çektiğini gösterirdi.</p>

    <p>Rand’ın yan tarafındaki eski, yarı iyileşmiş yaraya bir şey saplanmış gibi geliyordu ve yüzündeki, başındaki kesikler yanıyordu, fakat Rand ağrıyan yan tarafı üzerine eğilerek, kendi acılarına pek dikkat etmeden yuvarlana yuvarlana yürümeye devam ediyordu. Arkasında yükselen güneşin ve ilerideki çıplak dağ yamacında bekleyen Aiellerin farkındaydı. Orada su ve gölge vardı. Mat orada yardım bulabilirdi. Arkada, yükselen güneş; ileride, Aieller. Şafak ve Aieller.</p>

    <p>Şafakla Gelen. Rhuidean’ın önünde gördüğü ya da gördüğünü düşlediği o Aes Sedai... Kehanet’te bulunmuş gibi konuşmuştu. <em>Sizi birbirinize bağlayacak. Sizi geri götürecek ve sizi yok edecek.</em> Kehanet gibi telaffuz edilmiş sözcükler. Onları yok etmek. Kehanet Dünyayı yeniden Kıracağını söylüyordu. Düşünce onu dehşete düşürüyordu. Belki en azından o kısmından kurtulabilirdi, ama ayak izlerinde çoktan savaş, ölüm ve yıkım fışkırmıştı. Uzun zamandır ilk kez Tear’da, arkasında kaos, ölen insanlar ve yanan köyler bırakmamıştı.</p>

    <p>Kendini, Jeade’en’e binip aygırın koşabildiğince hızlı, kaçmayı dilerken buldu. Ve bu ilk değildi. <em>Ama kaçamam,</em> diye düşündü. <em>Yapmak zorundayım, çünkü yapabilecek başka kimse yok. Ya yaparım ya da Karanlık Varlık kazanır.</em> Zor bir anlaşma, ama var olan tek anlaşma. <em>Ama Aielleri neden yok ediyorum? Nasıl?</em></p>

    <p>Son düşünce içini ürpertti. Bu yapacağını, yapması gerektiğini kabullenmeye çok benziyordu. “Işık!” dedi sertçe. “Ben kimseyi yok etmek istemiyorum.” Ağzı yine toz dolmuş gibiydi.</p>

    <p>Mat sessizce ona baktı. İhtiyatlı bir bakış.</p>

    <p><em>Daha delirmedim,</em> diye düşündü Rand.</p>

    <p>Yamacın yukarısında Aieller üç kampta kıpırdanıyordu. Soğuk gerçek şuydu ki, onlara ihtiyacı vardı. Yenidendoğan Ejder ile Şafakla Gelen’in aynı kişi olabileceğini keşfettiğinde, bunu planlamaya başlamasının sebebi buydu. Güvenebileceği insanlara ihtiyacı vardı; korku ve güç açlığı dışında bir sebepten dolayı onu takip eden insanlar. Onu kendi amaçları için kullanmayı düşünmeyen insanlar. O gerekeni yapmıştı ve şimdi onları kullanacaktı. Çünkü zorunluydu. Daha delirmemişti... delirdiğini sanmıyordu... ama işi bitmeden önce çok kişi öyle sanacaktı.</p>

    <p>Chaendaer’e tırmanmaya başlamadan önce güneş alev alev onlara yetişti, sıcağı bir sopanın darbesi gibiydi. Rand, çukurları, yükseltileri ve kaba kaya çıkıntıları ile düzensiz yamaca elinden geldiğince hızlı tırmandı; boğazı son içtiği suyu unutmuştu ve güneş gömleğini terinin ıslatmasından daha hızlı kurutuyordu. Mat’in de dürtülmeye ihtiyacı yoktu. Yukarıda su vardı. Bilgelerin alçak çadırlarının önünde, elinde çiy damlalarıyla parıldayan bir su tulumuyla Bair bekliyordu. Dudaklarını yalayan Rand, parıltıyı görebildiğinden emindi.</p>

    <p>“O nerede? Ona ne yaptınız?”</p>

    <p>Kükreme, Rand’ın olduğu yerde durmasına sebep oldu. Alev saçlı adam, Couladin dağdan çıkan kalın bir granit kayanın üzerinde duruyordu. Shaido klanından diğerleri kayanın dibinde toplanmış, hep beraber Rand ve Mat’e bakıyordu. Bazıları peçelerini takmıştı.</p>

    <p>“Sen kimden bahsediyorsun?” diye seslendi Rand. Sesi susuzlukla çatlıyordu.</p>

    <p>Couladin’in gözleri öfkeyle yuvalarından fırladı. “Muradin’den, ıslaktopraklı! Senden iki gün önce girdi, ama ilk önce sen çıktın. Senin hayatta kaldığın yerde o başarısız olamaz! Onu öldürmüş olmalısın!”</p>

    <p>Rand, Bilgelerin çadırlarından birinin bağırdığını sandı, ama o daha gözünü kırpamadan Couladin yılan gibi gerildi ve mızrağını doğrudan ona fırlattı. Arkasından, Aiellerin granit kayanın dibinde toplandığı yerden iki tane daha aktı.</p>

    <p>Rand içgüdüyle <em>saidin</em>’i kavradı ve alevden kılıç belirdi. Kılıç ellerinde döndü –Dağdaki Hortum; çok uygun bir isimdi–, iki mızrağın sapını ikiye böldü. Mat’in kara mızrağı dönerek üçüncüsünü son anda yana sektirdi.</p>

    <p>“Kanıt!” diye uludu Couladin. “Rhuidean’a silahlı girdiniz! Bu yasak! Üstlerindeki kana bakın! Muradin’i öldürdüler!” Konuşurken bir mızrak daha fırlattı ve bu sefer arkasından bir düzine daha geldi.</p>

    <p>Rand kendini yana attı, Mat’in de diğer yana sıçradığının farkındaydı, ama daha onlar yere düşmeden mızraklar Rand’ın durduğu yerde bir araya geldiler ve birbirlerine çarparak sıçradılar. Rand ayağa kalktığı zaman mızrakların hepsinin taşlık zemine saplanmış olduğunu gördü. Biraz önce durduğu yerin çevresinde mükemmel bir çember halinde. Bir an Couladin bile sersemlemiş bir biçimde sustu.</p>

    <p>“Durun!” diye bağırdı Bair, kıpırtısız topluluğa koşarak. Ne uzun, geniş etekleri, ne de yaşı ona engel olmuyordu; beyaz saçlarına rağmen yamaçtan aşağı bir genç kız gibi sıçrıyordu, hem de öfkeli bir genç kız gibi. “Rhuidean’ın barışı, Couladin!” İnce sesi demir gibi sertti. “İki kez onu bozmaya çalıştın. Bir daha denersen yasadışı ilan edileceksin! Söz veriyorum! Sen ve el kaldıran herkes!” Rand’ın önünde kayarak durdu, onlara fırlatmayı düşünürmüş gibi su tulumunu kaldırarak Shaidolara döndü. “Benden kuşku duyan silahını kaldırsın! O kişi, Rhuidean Anlaşması’na göre gölgeden yoksun bırakılacak, mezra ya da çadır ona reddedilecek. Kendi boyu onu vahşi bir hayvanmış gibi avlayacak.”</p>

    <p>Shaidoların bazıları telaşla peçelerini açtılar... bazıları... ama Couladin vazgeçmemişti. “Silahları var, Bair! Rhuidean’a silahlı girdiler! Bu!..”</p>

    <p>“Sessizlik!” Bair yumruğunu ona doğru salladı. “Silahlardan bahsetmeye cüret ediyorsun! Rhuidean’ın Barışı’nı bozacak, yüzün dünyaya karşı açıkken öldürecek olan sen! Yanlarında silah götürmediler; ben tanıklık ederim.” Bilinçli olarak onlara sırtını döndü, ama Rand ve Mat’i süzen bakışları Couladin’e fırlattıklarından daha yumuşak değildi. Mat’in tuhaf, kılıç kenarlı mızrağına yüzünü buruşturarak, “Bunu Rhuidean’da mı buldun, evlat?” diye mırıldandı.</p>

    <p>“Bana verildi, <em>yaşlı kadın,</em>” diye hırladı Mat boğuk bir sesle. “Bedelini ödedim ve bende kalacak.”</p>

    <p>Kadın burnunu çekti. “İkiniz de hançerotunda yuvarlanmış gibi görünüyorsunuz. Ne?.. Hayır, daha sonra anlatabilirsiniz.” Rand’ın Güç’ten yapılmış kılıcına bakarak ürperdi. “Ondan kurtul. Ve o aptal Couladin yandaşlarını yine cesaretlendirmeye çalışmadan önce işaretleri göster. Bu ruh haliyle, gözünü bile kırpmadan bütün klanını yasadışı yapar. Çabuk!”</p>

    <p>Bir an Rand ağzı bir karış açık, kadına bakakaldı. İşaretler mi? Sonra Rhuarc’ın bir zamanlar ona gösterdiği şeyi hatırladı, Rhuidean’da hayatta kalmış bir adamın işareti. Kılıcın yok olmasına izin verdi, sol manşetini çözdü ve kol yenini dirseğine kadar sıyırdı.</p>

    <p>Önkoluna Ejder sancağındaki şekle benzeyen bir şey dolanmıştı, kızıl ve altın rengi pullara sahip, altın yeleli, kıvrımlı bir şekil. Bunu bekliyordu, elbette, ama yine de şok oldu. O şey, derisinin bir parçası gibi görünüyordu, o var olmayan yaratık içine yerleşmiş gibi. Kolunda farklı bir his yoktu, ama pullar güneş ışığında cilalı metal gibi parlıyordu; sanki bileğindeki altın yeleye dokunacak olsa, her kılı hissedebilecekti.</p>

    <p>Kolunu sıyırır sıyırmaz, Couladin ve halkının görebileceği kadar yükseğe kaldırdı. Shaidoların arasında mırıltılar yükseldi ve Couladin sözsüzce hırladı. Daha fazla Shaido çadırlarından koşarak geldikçe granit çıkıntısının çevresindeki kalabalık artıyordu. Rhuarc yamacın biraz yukarısında, Heirn ve Jindoları ile duruyordu; Shaidoları ihtiyatla izliyorlardı ve Rand’ın kolunu kaldırmasının azaltmadığı bir beklenti ile. Lan, iki grubun arasında duruyordu, elleri kılıcının kabzasında, yüzü bir fırtına başı gibiydi.</p>

    <p>Tam Rand Aiellerin bir şey daha beklediğini anlamaya başladığında Egwene ve diğer üç Bilge dağdan aşağı inerek yanına ulaştı. Aiel kadınlar acele etmek zorunda kaldıkları için kızarmıştı ve Bair kadar kızgın görünüyorlardı. Amys öfkeli bakışlarını Couladin’e yöneltti, Melaine suçlarcasına Rand’a baktı. Seana taş çiğnemeye hazır görünüyordu. Saçlarına bir eşarp takmış ve omuzlarına yaymış olan Egwene Mat’e ve Rand’a yarı şaşkınlıkla, yarı onları bir daha görmek istemiyormuş gibi bakıyordu.</p>

    <p>“Aptal adam,” diye mırıldandı Bair. “<em>Bütün</em> işaretleri.” Su tulumunu Mat’e fırlatarak Rand’ın sağ kolunu yakaladı ve yenini sıyırdı, sol kolundaki yaratığın ayna tersi imgesini sergiledi. Kadın nefesini tuttu, sonra uzun uzun verdi. Rahatlama ve evham arasında kalmış gibiydi. Yanılmak imkânsızdı; ikinci işareti bekliyordu, ama onu korkutuyordu da. Amys ve diğer iki Bilge iç çekişini yankıladı. Aiellerin korktuğunu görmek tuhaftı.</p>

    <p>Rand kahkaha atacak oldu. Eğlendiği için değil. “İki kez ve iki kez işaretlenecek.” Ejder Kehanetleri böyle diyordu. İki avucuna damgalanmış iki balıkçıl; şimdi de bunlar. Tuhaf yaratıklardan biri –Kehanet onlara Ejder diyordu– “kaybolan anılar için” olmalıydı. Rhuidean bunu kesinlikle sağlamıştı, Aiellerin kaybolan tarihi. Ve diğeri “ödemesi gereken bedel için.” <em>Ne zaman ödemem gerekecek?</em> diye merak etti. <em>Ve benimle birlikte kaç kişi ödeyecek?</em> Diğerleri de hep ödemek zorundaydı; Rand tek başına ödemeye çalıştığı zaman bile.</p>

    <p>Evhamlı ya da değil, Bair ikinci kolunu da başının üzerine kaldırmakta tereddüt etmedi ve yüksek sesle ilan etti, “Daha önce hiç görülmemiş olanı görün. Bir <em>Car’a’carn</em> seçildi, bir şeflerin şefi. Bir Mızrağın Kızı’ndan doğma, kehanete uyarak Rhuidean’dan şafakla gelen, Aielleri birleştirecek! Kehanet gerçekleşmeye başladı!”</p>

    <p>Diğer Aiellerin tepkileri hiç de Rand’ın beklediği gibi değildi. Couladin, eğer bu mümkünse, öncekinden de büyük bir nefretle baktı, sonra kaya çıkıntısından aşağı atladı ve uzun adımlarla yamaç yukarı, Shaido çadırlarına doğru yürüyüp gitti. Shaidolar da Rand’a okunmaz yüzlerle bakarak çadırlarına dağıldılar. Heirn ve Jindo boyunun savaşçıları da tereddüt etmeden aynısını yaptılar. Birkaç dakika sonra yalnızca Rhuarc kalmıştı ve gözleri endişeliydi. Lan klan şefinin yanına gitti. Yüzüne bakılırsa, Muhafız Rand’ı görmemiş olmayı tercih ederdi. Rand ne beklediğinden emin değildi, ama kesinlikle bundan farklı bir şey beklemişti.</p>

    <p>“Yak beni!” diye mırıldandı Mat. İlk defa ellerinde su tulumu olduğunu fark etmiş göründü. Tıpasını açarak deri tulumu kaldırdı, en az ağzına döktüğü kadarını yüzüne saçtı. Sonunda tulumu indirdiğinde Rand’ın kollarındaki işaretlere yine baktı ve başını iki yana salladı, “Yak beni!” diye tekrarladı ve su tulumunu ona uzattı.</p>

    <p>Rand şaşkın şaşkın Aiellere bakıyordu; ama suyu memnunlukla içti. İlk yudumlar boğazını acıttı, o kadar kurumuştu.</p>

    <p>“Sana ne oldu?” diye sordu Egwene. “Muradin sana saldırdı mı?”</p>

    <p>“Rhuidean’da olanlardan bahsetmek yasaktır,” dedi Bair keskin sesle.</p>

    <p>“Muradin değil,” dedi Rand. “Moiraine nerede? Bizi karşılayanlar arasında ön sıralarda olmasını bekliyordum.” Yüzünü ovaladı; eline siyah, kurumuş kan parçaları geldi. “Bu sefer, bana Şifa vermeden önce sorup sormaması umurumda değil.”</p>

    <p>“Ben de,” dedi Mat boğuk bir sesle. Sallandı, mızrağına yaslandı ve avucunu alnına bastırdı. “Beynim dönüyor.”</p>

    <p>Egwene yüzünü buruşturdu. “O sanırım hâlâ Rhuidean’da. Ama siz sonunda çıktığınıza göre, o da çıkacaktır. Sizden hemen sonra gitti. Ve Aviendha. Hepiniz çok uzun kaldınız.”</p>

    <p>“Moiraine Rhuidean’a mı gitti?” dedi Rand inanmazlık içinde. “Ve <em>Aviendha?</em> Neden?..” Aniden kızın söylediği bir başka şeyi kavradı. “Ne demek, çok uzun kaldınız?”</p>

    <p>“Bu yedinci gün,” dedi Egwene. “Hepiniz vadiye gittiğinizden beri yedinci gün.”</p>

    <p>Su tulumu Rand’ın ellerinden düştü. Seana, içindeki kıymetli suyun birkaç damladan fazlası kayalık yamaçtan aşağı dökülmeden tulumu kaptı. Rand bunu fark etmedi bile. Yedi gün. Yedi günde her şey olabilirdi. <em>Neler planladığımı anlayıp bana yetişebilirlerdi. Harekete geçmeliyim. Hızla. Onların önünde kalmalıyım. Bu kadar yolu başarısız olmak için gelmedim.</em></p>

    <p>Hepsi ona bakıyordu; Rhuarc ve Mat bile. Yüzlerine endişe yazılmıştı. Ve ihtiyat. Buna şaşmamak gerekirdi. Ne yapabileceğini ya da aklının ne kadar başında olduğunu kim bilebilirdi? Yalnızca Lan’in taş gibi kaş çatışı değişmedi.</p>

    <p>“Sana onun Aviendha olduğunu söylemiştim, Rand. Doğduğu günkü kadar çıplaktı.” Mat’in sesi hırıltıyla acıyordu ve bacakları titriyordu.</p>

    <p>“Moiraine ne zaman döner?” diye sordu Rand. Aynı zamanda gitmişse, kısa süre sonra geri dönmeliydi.</p>

    <p>“Onuncu günde de dönmezse,” diye yanıt verdi Bair, “hiç dönmeyecektir. On günden sonra dönen olmadı.”</p>

    <p>Belki üç gün daha. Rand çoktan yedi gün kaybetmişken üç gün daha. <em>Bırak gelsinler. Başarısız olmayacağım!</em> Kendini dişlerini çıkarmaktan zor alıkoydu. “Siz yönlendirebiliyorsunuz. Hiç olmazsa biriniz. Couladin’i nasıl fırlattığınızı gördüm. Mat’e Şifa verir misiniz?”</p>

    <p>Amys ve Melaine, Rand’ın ancak hüzünlü diyebileceği bir şekilde bakıştılar.</p>

    <p>“Bizim yollarımız başka yana gitti,” dedi Amys üzüntüyle. “İstediğini, bir şekilde yapabilen Bilgeler var, ama biz aralarında yokuz.”</p>

    <p>“Ne demek istiyorsun?” diye öfkeyle terslendi Rand. “Aes Sedailer gibi yönlendirebiliyorsunuz. Neden onlar gibi Şifa veremiyorsunuz? Baştan onun Rhuidean’a gitmesini istemediniz. Bu yüzden ölmesine izin verebileceğinizi mi düşünüyorsunuz?”</p>

    <p>“Yaşarım,” dedi Mat, ama gözleri acıyla gergindi.</p>

    <p>Egwene elini Rand’ın koluna koydu. “Bütün Aes Sedailer iyi Şifa veremez,” dedi yatıştırıcı bir sesle. “En iyi Şifacılar Sarı Ajah’tan çıkar. Çömezler Sorumlusu Sheriam bir bere ya da küçük bir kesikten büyük bir şeye Şifa veremez. Aynı Yetilere ve becerilere sahip iki kadın bulamazsın.”</p>

    <p>Kızın ses tonu Rand’ın sinirine dokundu. O, yatıştırılacak huysuz bir çocuk değildi. Bilgelere kaşlarını çattı. Yapamıyor da olsalar, yapmıyor da, o ve Mat Moiraine’i beklemek zorundaydı. O şer kabarcığı, o toz yaratıklar tarafından öldürülmemişse. Artık dağılmış olmalıydılar; Tear’dakinin bir sonu vardı. <em>Onu durduramazlar. Kadın yönlendirerek aşabilir onları. O ne yaptığını biliyor; benim gibi her seferinde biraz daha keşfetmesi gerekmiyor</em>. Ama o zaman neden dönmemişti? Zaten neden gitmişti ve neden Rand onu görmemişti? Aptalca sorular. Yüz insan Rhuidean’a görülmeden girebilirdi. Çok fazla soru ve kadın dönene kadar yanıt yok. O zaman da olursa.</p>

    <p>“Otlar ve merhemler var,” dedi Seana. “Güneşin altından çık, yaralarınızla ilgilenelim.”</p>

    <p>“Güneşin altından,” diye mırıldandı Rand. “Evet.” Kaba davranıyordu, ama umurunda değildi. Moiraine neden Rhuidean’a gitmişti? Kendisini en iyisi olduğuna inandığı yöne itmeyi ve, “Karanlık Varlık götürsün senin fikirlerini,” der gibi davranmayı bırakacağına güvenmiyordu. Kadın oradaysa, gördüklerini o etkilemiş olabilir miydi? Bir şekilde değiştirmiş olması? Neler planladığından kuşkulanmışsa...</p>

    <p>Jindo çadırlarına yöneldi –Couladin’in halkının ona dinlenebileceği bir yer vereceğinden kuşkuluydu–, ama Amys onu Bilgelerin çadırlarının durduğu, daha yüksekteki düzlüğe çevirdi. “Daha aralarına katılmana hazır olmayabilirler,” dedi. Kadının yanına gelen Rhuarc başını sallayarak onayladı.</p>

    <p>Melaine Lan’e baktı. “Bu seni ilgilendirmez, <em>Aan’allein.</em> Sen ve Rhuarc Matrim’i alın ve...”</p>

    <p>“Hayır,” diye araya girdi Rand. “Onları yanımda istiyorum.” Kısmen klan şefinden yanıtlar istediği içindi ve kısmen salt inatçılıktan. Bu Bilgeler, tıpkı Moiraine gibi onu tasma ucunda çekiştirmeye çalışıyordu. Rand buna tahammül etmeyecekti. Kadınlar bakıştılar, sonra bir talebe razı olurmuş gibi başlarını salladılar. Ona tatlı verdikleri için Rand’ın iyi bir çocuk olacağını düşünmüşlerse, yanılmışlardı. “Senin Moiraine’le gideceğini sanırdım,” dedi Lan’e, Bilgeleri ve baş sallamalarını görmezden gelerek.</p>

    <p>Muhafız’ın yüzünden bir utanç dalgası geçti. “Bilgeler gün batımına kadar gidişini saklamayı başardılar,” dedi katı katı. “Sonra beni... takip etmenin hiçbir faydası olmayacağına ikna ettiler. Takip etsem bile, o çıkmaya hazır olana kadar onu bulamayacağımı ve o zaman da bana ihtiyacı olmayacağını söylediler. Sanırım onları dinlememeliydim.”</p>

    <p>“Dinlemekmiş!” diye hıhladı Melaine. Şalını sinirli sinirli düzeltirken altın ve fildişi bilezikleri şıngırdadı. “Bir adamın mantıklı konuşmasına asla güvenemezsin. Kesinlikle ölürdün ve büyük olasılıkla onun da ölmesine sebep olurdun.”</p>

    <p>“Melaine ve ben, bizi dinlemeye başlamadan önce gecenin yarısı boyunca onu sıkı sıkı tutmak zorunda kaldık,” dedi Amys. Küçük gülümsemesi biraz eğlenti doluydu, biraz da alaylı.</p>

    <p>Lan’in yüzü fırtına bulutlarından oyulmuş gibiydi. Bilgeler üzerinde Güç kullanmışsa, buna şaşmamak gerekirdi. Moiraine orada <em>ne</em> yapıyordu?</p>

    <p>“Rhuarc,” dedi Rand, “Aielleri nasıl birleştirmem gerekiyor? Bana bakmak bile istemiyorlar.” Bir anlığına çıplak önkollarını kaldırdı; Ejder pulları sert güneş ışığında parladı. “Bunlar benim Şafakla Gelen olduğumu söylüyor, ama gösterdiğim zaman herkes yürüyüp gitti.”</p>

    <p>“Sonunda kehanetin gerçekleşeceğini bilmek başka,” dedi klan şefi ağır ağır, “gözlerinin önünde gerçekleşmesini izlemek bambaşka. Klanları, uzun zaman olduğu gibi yine tek halk yapacağın söyleniyor, ama dünyanın geri kalanı ile savaştığımız süre boyunca birbirimizle de savaştık. Ve bazılarımız için dahası var.”</p>

    <p><em>Sizi birbirinize bağlayacak ve yok edecek.</em> Rhuarc da bunu işitmiş olmalıydı. Parlak cam sütunlardan oluşan ormana girdiyseler diğer klan şefleri ve Bilgeler de. Moiraine onun için özel bir gösteri ayarlamadıysa. “O sütunların içinde herkes aynı şeyleri mi görür, Rhuarc?”</p>

    <p>“Hayır!” diye terslendi Melaine, gözleri yeşil çelik gibi. “Sessiz ol ya da <em>Aan’allein</em> ile Matrim’i gönder. Sen de gitmelisin, Egwene.”</p>

    <p>“Rhuidean’da olanlar konusunda, oraya daha önce girenler dışında herhangi biriyle konuşmaya izin yok,” dedi Amys, biraz daha yumuşak bir sesle. Azıcık daha yumuşak, belki. “O zaman bile, pek az kişi, nadiren o konudan konuşur.”</p>

    <p>“Ben izin verilenleri ve verilmeyenleri değiştirmeyi düşünüyorum,” dedi Rand onlara ölçülü bir sesle. “Buna alışın.” Egwene’in kulaklarının çekilmesi gerektiği hakkında homurdandığını duydu ve ona sırıttı. “Böyle güzel güzel rica ettiği için Egwene de kalabilir.” Kız ona dilini çıkardı, sonra ne yaptığını fark edince kızardı.</p>

    <p>“Değişim,” dedi Rhuarc. “Onun değişim getirdiğini biliyorsun, Amys. Bizi karanlıkta yalnız kalmış çocuklar gibi korkutan hangi değişimlerin nasıl geleceğini bilememek. Madem gelecek, bırak şimdi gelsin. Benim konuştuğum klan şefleri arasında, tam olarak aynı gözlerle gören iki kişi yok, Rand ya da tam olarak aynı şeyleri gören. Su paylaşımına ve Rhuidean Anlaşması’nın yapılışına kadar. Bilgeler için de aynı mı, bilmiyorum, ama öyle olduğunu düşünüyorum. Soylar ile ilgili bir konu, sanırım. Ben atalarımın gözleriyle gördüğüme, senin de kendi atalarının gözüyle gördüğüne inanıyorum.”</p>

    <p>Amys ve diğer Bilgeler ona asık suratlı bir sessizlik içinde, dik dik baktılar. Mat ve Egwene de şaşkın şaşkın bakıyordu. Yalnızca Lan dinlemiyor gibiydi; onun gözleri içe dönmüştü, kuşkusuz Moiraine için endişeleniyordu.</p>

    <p>Rand, kendini biraz tuhaf hissetti. Atalarının gözüyle görmek. Bir süredir Tam al’Thor’un gerçek babası olmadığını, Aiel Savaşı’ndaki son büyük çatışmadan sonra Ejderdağı yamaçlarında doğduğunu biliyordu. Ölü annesinin, bir Mızrağın Kızı’nın yanındaki yeni doğmuş bebek. Rhuidean’a girerken Aiel kanından geldiğini iddia etmişti, ama gerçeği şimdi kavrıyordu. Ataları. Aieller.</p>

    <p>“Sonra Rhuidean’ı yeni inşa edilirken gördün,” dedi. “Ve iki Aes Sedai’yi. Sen... içlerinden birinin ne dediğini duydun.” <em>Sizi yok edecek.</em></p>

    <p>“Duydum.” Rhuarc pes etmiş gibi görünüyordu, bacağının kesileceğini öğrenmiş bir adam gibi. “Biliyorum.”</p>

    <p>Rand konuyu değiştirdi. “‘Su paylaşımı’ ne demek?”</p>

    <p>Klan şefinin kaşları şaşkınlık içinde kalktı. “Anlamadın mı? Ama neden anlayasın ki? Sen tarihlerle büyümedin. En eski hikâyelere göre, Dünyanın Kırılışı’nın başladığı günden Üç Kat Topraklar’a girdiğimiz güne kadar, yalnızca tek bir halk bize saldırmadı. Tek bir halk gerektiği zaman suyu serbestçe kullanmamıza izin verdi. Kim olduklarını keşfetmemiz uzun zaman aldı. Ama artık bitti. Barış yemini bozuldu; ağaçkatilleri yüzümüze tükürdü.”</p>

    <p>“Cairhien,” dedi Rand. “Cairhien’den bahsediyorsun ve <em>Avendoraldera</em>’dan, Laman’ın Ağaç’ı kesmesinden.”</p>

    <p>“Laman cezasını ölerek çekti,” dedi Rhuarc ifadesiz bir sesle. “Yemin bozanların işi bitirildi.” Rand’a yan yan baktı. “Couladin gibi bazıları bunu, Aieller dışında kimseye güvenemeyeceğimizin kanıtı olarak kabul ediyor. Senden nefret etmesinin sebebi kısmen bu. Kısmen. Yüzünü ve kanını yalan olarak görecek. Ya da öyle olduğunu iddia edecek.”</p>

    <p>Rand başını iki yana salladı. Moiraine bazen Çağ Danteli’nin, Zaman Çarkı tarafından insan yaşamlarından dokunan bir Çağın Deseni’nin karmaşıklığından bahsederdi. Cairhienliler üç bin sene önce Aiellerin su almasına izin vermeseydi, Cairhien’e Kıraç’tan geçen İpek Yolu’nu kullanma izni ve ant olarak bir <em>Avendesora</em> fidanı verilmezdi. Ant olmasa Kral Laman’ın kesecek bir Ağaç’ı olmazdı; Aiel Savaşı olmazdı ve Rand, Ejderdağı’nın yamacında doğmaz, götürülüp İki Nehir’de yetiştirilmezdi. Buna benzer, tek bir kararın binlerce sene boyunca Desen’in dokunmasını etkilediği kaç nokta vardı? Bin kere bin minik dönüm noktası, bin kat fazlası, hepsi Desen’i farklı bir tasarıma dönüştüren. Kendisi de şimdi öyle bir dönüm noktasında yürüyordu ve belki Mat ve Perrin de. Onların yaptıkları ve yapmadıkları ileriye, yılların ötesine, Çağlar boyunca dalgalar gönderecekti.</p>

    <p>Mızrağına dayanarak yamaç yukarı aksayarak yürüyen, başı eğilmiş, gözleri acı içinde kısılmış Mat’e baktı. <em>Geleceği üç köylü çocuğun omuzlarına yüklediğine göre, Yaratıcı hiç düşünmemiş. O yükü düşüremem. Ne pahasına olursa olsun taşımak zorundayım.</em></p>

    <p>Bilgelerin alçak, duvarsız çadırlarına geldiklerinde kadınlar su ve gölge hakkında mırıldanarak eğilip içeri girdiler. Mat’i de yanlarında çektiler; delikanlının itaat etmekle kalmayıp, bunu sessizce yapması, başının ve boğazının ne kadar ağrıdığının kanıtıydı.</p>

    <p>Rand takip edecek oldu, fakat Lan elini omzuna koydu. “Orada Moiraine’i gördün mü?” diye sordu Muhafız.</p>

    <p>“Hayır, Lan. Üzgünüm; görmedim. Oradan herhangi biri çıkabiliyorsa, Moiraine de güven içinde çıkacaktır.”</p>

    <p>Lan söylenerek elini çekti. “Couladin’e dikkat et, Rand. O tür adamları daha önce de gördüm. Mideleri hırsla kavrulur. Onu elde etmek için dünyayı feda edebilir.”</p>

    <p>“<em>Aan’allein</em> doğru söylüyor,” dedi Rhuarc. “Klan şefleri öğrenmeden ölürsen kollarındaki Ejderlerin bir anlamı olmaz. Soğuk Kayalar’a ulaşana kadar yanında hep Heirn’in Jindolarından birilerinin bulunmasını sağlayacağım. O zaman bile, Couladin muhtemelen sorun çıkarmaya çalışacak ve en azından Shaidolar onu takip edecek. Belki başkaları da. Rhuidean Kehaneti senin kandan olmayanlarca yetiştirileceğini söylüyor, ama sana baktığında yalnızca bir ıslaktopraklı gören tek kişi Couladin olmayabilir.”</p>

    <p>“Arkamı kollamaya çalışırım,” dedi Rand kuru kuru. Hikâyelerde, biri bir kehanet gerçekleştirdiğinde herkes, “Bakın!” ya da öyle bir şeyler haykırırdı ve kötülerle uğraşmak dışında hepsi buydu. Gerçek yaşam öyle işlemiyor gibiydi.</p>

    <p>Çadıra girdiklerinde Mat çoktan altın püsküllü kırmızı bir mindere oturtulmuş, ceketi ve gömleği çıkarılmıştı. Başlıklı beyaz cüppe giymiş bir kadın yüzündeki kanı temizlemeyi bitirmiş, göğsündekilere başlıyordu. Amys dizlerinin arasına taş bir havan sıkıştırmış, bir tür merhem hazırlıyordu. Bair ile Seana sıcak su dolu bir tencerede kaynayan bitkilerin üzerinde kafa kafaya vermişlerdi.</p>

    <p>Melaine Lan’e ve Rhuarc’a yüzünü buruşturdu, sonra serin, yeşil gözlerini Rand’a dikti. “Bele kadar soyun,” dedi sertçe. “Kafandaki kesikler o kadar kötü görünmüyor, ama neyin üzerine iki büklüm olmuşsun, bir görelim.” Küçük, pirinç bir gonga vurdu ve bir başka beyazlara bürünmüş kadın başını eğerek çadıra girdi. Ellerinde buharları tüten gümüş bir lavabo, kolunda kumaşlar vardı.</p>

    <p>Rand bir minderin üzerine oturdu ve kendini dik durmaya zorladı. “Endişelenmene gerek olan bir şey değil,” diye temin etti kadını. İkinci beyazlı kadın zarafetle bir yanda diz çöktü ve lavaboda sıktığı ıslak kumaşı almak için Rand’ın gösterdiği çabaya direnerek nazikçe yüzünü silmeye başladı. Rand onun kim olduğunu merak etti. Kadın Aiel gibi görünüyordu, ama kesinlikle öyle davranmıyordu. Gri gözlerinde kararlı bir uysallık vardı.</p>

    <p>“Eski bir yara,” dedi Egwene güneş saçlı Bilge’ye. “Moiraine hiç doğru düzgün Şifa veremedi.” Rand’a fırlattığı bakış, sıradan görgü kurallarının bunu kadına kendisinin anlatması gerektiğini anlatıyordu. Fakat Bilgelerin bakışmasına bakarak, Rand kızın söylemesi gerektiğinden fazlasını söylediğini düşündü. Aes Sedailerin Şifa veremediği bir yara; bu onlar için bilmeceydi. Moiraine Rand hakkında, kendisinin bildiğinden daha çok şey bilir gibiydi ve Rand onunla başa çıkmakta güçlük çekiyordu. Belki tahmin etmek zorunda bırakılırlarsa, Bilgelerle daha iyi anlaşabilirdi.</p>

    <p>Amys, merhemi göğsündeki yaralara sürmeye başladığında Mat irkildi. Verdiği his de kokusu gibiyse, Rand onun irkilmek için sebebi olduğunu düşünüyordu. Bair Mat’e gümüş bir kupa verdi. “İç, <em>genç adam.</em> Timsin kökü ve gümüşyaprak baş ağrılarını dindirir. Dinecekleri varsa.”</p>

    <p>Mat tereddüt etmeden içti; sonra ürperdi ve yüzü çarpıldı. “Tadı çizmelerimin içi gibi.” Ama oturduğu yerden kadına eğildi, gömleksiz olması dışında bir Tearlıya yakışacak kadar resmi ve aniden sırıtması ile yalnızca birazcık bozulan bir saygı ifadesi. “Teşekkür ederim, Bilge. Ve bu... unutulması imkânsız... tadı vermek için özellikle bir şey mi ekledin diye sormayacağım.” Bair ve Seana’nın yumuşak kahkahaları ekledikleri için de olabilirdi, eklemedikleri için de, ama her zamanki gibi Mat kadınların iyi niyetini kazanmayı başarmış gibi görünüyordu. Melaine bile ona kısa bir gülümseme bahşetti.</p>

    <p>“Rhuarc,” dedi Rand. “Couladin güçlük çıkarmayı düşünüyorsa, ondan önce hareket etmeliyim. Diğer klan şeflerine kim olduğumu nasıl bildirebilirim? Bunları.” Ejderler dolanmış kollarını kıpırdattı. Yanında duran, şimdi saçlarındaki uzun kesiği temizlemekte olan beyaz cüppeli kadın onlara bakmaktan bilinçli olarak kaçındı.</p>

    <p>“Belirli bir şekli yok,” dedi Rhuarc. “Yalnızca bir kez olacak bir şey için nasıl olabilirdi? Klan şefleri arasında bir toplantı yapılması gerektiği zaman, Rhuidean’ın Barışı gibi bir şeyin geçerli olduğu yerler vardır. Soğuk Kayalar’a, Rhuidean’a en yakını Alcair Dal. Orada klan ve boy şeflerine kanıtları gösterebilirsin.”</p>

    <p>“<em>Al’cair Dal</em> mı?” dedi Mat, biraz farklı telaffuz ederek. “Altın Tas mı?”</p>

    <p>Rhuarc başını salladı. “Yuvarlak bir kanyon, ama orada altınla ilgili bir şey yok. Bir uçta bir çıkıntı var ve orada duran biri sesini yükseltmeden kanyondaki herkesçe duyulabilir.”</p>

    <p>Rand önkollarındaki Ejderlere kaşlarını çattı. Rhuidean’da bir şekilde işaretlenmiş tek kişi o değildi. Mat artık Kadim Lisan’dan yalnızca birkaç kelime, o da ne dediğini bilmeden konuşmuyordu. Rhuidean’dan bu yana dili anlıyordu ve bunu fark etmiş görünmüyordu. Egwene, Mat’e bakıyordu. Düşünceli bir hali vardı. Aes Sedailerle çok fazla zaman geçirmişti.</p>

    <p>“Rhuarc, klan şeflerine haberci gönderebilir misin?” dedi. “Hepsinin Alcair Dal’a gelmesini istemek ne kadar sürer? Mutlaka gelmelerini nasıl sağlarım?”</p>

    <p>“Habercilerin gitmesi haftalar alır ve herkesin toplanması için daha fazlası.” Rhuarc dört Bilge’ye işaret etti. “Onlar bir gecede her klan şefi, her boy şefi ile konuşabilirler. Ve hiçbir erkeğin bunu sıradan bir düş olarak kabul etmemesi için her Bilge ile.”</p>

    <p>“Dağları yerinden oynatabileceğimize dair güvenini takdir ediyorum, yüreğimin gölgesi,” dedi Amys çarpık bir gülümsemeyle. Merhemleri ile gelip Rand’ın yanına oturdu. “Ama güvenin bunu gerçek kılmıyor. Söylediğin şeyi yapmak için pek çok gece gerekir, hem de dinlenmeden geçen geceler.”</p>

    <p>Rand, keskin kokulu merhemi yanağına sürmeye başlayacakken kadının elini yakaladı. “Yapar mısınız?”</p>

    <p>“Bizi yok etmek için bu kadar mı heveslisin?” diye sordu kadın, sonra Rand’ın diğer yanındaki beyaz başlıklı kadın irkilince sinirli sinirli dudağını ısırdı.</p>

    <p>Melaine ellerini iki kez çırptı. “Gidebilirsiniz,” dedi keskin bir sesle ve beyazlı kadınlar eğilerek lavabo ve kumaşlarla çıktılar.</p>

    <p>“Derime batırılmış iğnediken gibi dürtüyorsun beni,” dedi Amys Rand’a acı acı. “Biz onlara ne dersek diyelim, o kadınlar bilmemeleri gereken şeyi konuşmaya başlayacak.” Elini kurtardı ve merhemi, belki de gerektiğinden daha kuvvetle sürmeye başladı. Verdiği his kokusundan da kötüydü.</p>

    <p>“Seni dürtmek istememiştim,” dedi Rand, “ama zaman yok. Terkedilmişler serbest Amys ve nerede olduğumu ya da neler planladığımı öğrenirlerse...” Aiel kadınlar şaşırmış görünmüyordu. Zaten biliyorlar mıydı? “Dokuz tanesi hâlâ hayatta. Bu çok fazla ve beni öldürmeyi düşünmeyenler de kullanmayı düşünüyor. Zamanım yok. Klan şeflerinin hepsini şu anda buraya getirmenin ve beni kabul etmelerini sağlamanın yolunu bilsem, hemen yapardım.”</p>

    <p>“Planın nedir?” Amys’in sesi yüzü kadar sertti.</p>

    <p>“Şeflerden Alcair Dal’a gelmelerini isteyecek misiniz... söyleyecek misiniz?”</p>

    <p>Kadın uzun uzun gözlerine baktı. Sonunda, gönülsüzce başını salladı.</p>

    <p>Gönülsüzce ya da değil, Rand gerginliğinin bir kısmını kaybetti. Kaybettiği yedi günü kazanmanın yolu yoktu, ama belki daha fazlasını kaybetmekten kaçınabilirdi. Fakat Moiraine ve Aviendha’nın hâlâ Rhuidean’da olması onu burada tutuyordu. Kadını terk edip gidemezdi.</p>

    <p>“Annemi tanıyordun,” dedi ve Egwene onun kadar ilgili bir tavırla öne eğildi. Mat başını iki yana salladı.</p>

    <p>Amys’in, Rand’ın yüzündeki eli durdu. “Tanıyordum.”</p>

    <p>“Bana ondan bahset. Lütfen.”</p>

    <p>Kadın, dikkatini kulağının üzerindeki kesiğe çevirdi; kaş çatışlar Şifa verebilseydi, Rand’ın merhemlere ihtiyacı olmazdı. Sonunda konuştu, “Bildiğim kadarıyla Shaiel’in hikâyesi ben daha <em>Far Dareis Mai</em> iken başladı, mızraktan vazgeçmemden bir seneden fazla zaman önce. Aramızdan bir grup, neredeyse Ejderduvarı’na kadar gitmiştik. Bir gün bir kadın gördük, altın saçlı genç bir ıslaktopraklı, ipekler içindeydi ve yük atları, binek olarak da güzel bir kısrağı vardı. Erkek olsa öldürürdük elbette, fakat kadının, kemerindeki basit bıçak dışında silahı yoktu. Bazıları onu çırılçıplak Ejderduvarı’na kadar koşturmak istedi...” Egwene gözlerini kırptı; Aiellerin ne kadar sert olabileceği, onu hep şaşırtıyordu. Amys ara vermeden devam etti. “...ama kadın kararlılıkla bir şey arıyor gibiydi. Meraklanarak günbegün, görülmeden takip ettik. Atları öldü, yiyeceği bitti, suyu tükendi, ama kadın geri dönmedi. Yaya olarak devam etti, ta ki, sonunda düşüp bir daha kalkmayana kadar. Ona su vermeye ve hikâyesini sormaya karar verdik. Ölmek üzereydi ve konuşabilmesi için bir tam gün geçmesi gerekti.”</p>

    <p>“Adı Shaiel miydi?” dedi Rand, kadın duraksayınca. “Neredenmiş? Neden buraya gelmiş?”</p>

    <p>“Shaiel,” dedi Bair, “kendi aldığı isimdi. Onu tanıdığım süre içinde başka isim kullanmadı. Kadim Lisan’da Adanmış Kadın demektir.” Mat ne yaptığını fark etmeden başını sallayarak onayladı; Lan gümüş su kadehi üzerinden düşünceli düşünceli onu süzdü. “Başta Shaiel’de bir acılık vardı,” diye bitirdi kadın.</p>

    <p>Amys Rand’ın yanında topuklarının üzerine oturarak başını salladı. “Terk ettiği bir çocuktan, çok sevdiği oğlundan bahsediyordu. Sevmediği bir kocadan. Nerede olduklarını söylemiyordu. Çocuğu terk ettiği için kendini hiç affetmedi bence. Yapmak zorunda oldukları dışında pek az şey söylüyordu. Aradığı bizdik. Mızrağın Kızları. Gitara Moroso adlı bir Aes Sedai Kehanet’te bulunmuş, gidişinden kimseye bahsetmeden Mızrağın Kızları arasında yaşamaya gitmezse ülkesi ve halkının, belki dünyanın felakete uğrayacağını söylemiş. Mızrağın Kızı olmalıymış ve Kızlar Tar Valon’a gitmeden kendi ülkesine dönemezmiş.”</p>

    <p>Kadın hayret içinde başını iki yana salladı. “O sırada kulağa nasıl geldiğini anlamalısınız. Mızrağın Kızları Tar Valon’a gidecek, ha? Üç Kat Topraklar’a ulaştığımız ilk günden bu yana hiçbir Aiel Ejderduvarı’nı aşmamıştı. Laman’ın suçunun bizi ıslaktopraklara getirmesi için daha dört sene vardı. Ve Aiel olmayan hiç kimse kesinlikle Mızrağın Kızı olmamıştı. Bazılarımız kadının güneş çarpmasından delirdiğini sandı. Ama kadın inatçıydı ve bir şekilde kendimizi denemesini kabul ederken bulduk.”</p>

    <p>Gitara Moroso. Kehanet’te bulunan bir Aes Sedai. O ismi bir yerde duymuştu, ama nerede? Ve bir ağabeyi vardı. Yarım kan ağabeyi. Büyürken bir erkek ya da kız kardeşi olsa nasıl olurdu diye merak ederdi. Kim ve nerede? Ama Amys sözlerine devam ediyordu.</p>

    <p>“Hemen hemen her kız Mızrağın Kızı olmayı hayal eder ve yay ve mızrak kullanmanın, eller ve ayaklar ile dövüşmenin en azından temellerini öğrenir. Öyle olsa bile, ilk adımı atıp mızrakla evlenenler hiçbir şey bilmediklerini anlarlar. Shaiel için daha zordu. Yayı iyi biliyordu, ama bir buçuk kilometre koştuğu ya da bulabildikleri ile yaşamayı başardığı hiç olmamıştı. On yaşında bir çocuk bile yenebilirdi onu ve hangi bitkilerin suya işaret ettiğini de bilmiyordu. Ama o direndi. Bir senede mızrağa yemin etmişti, bir Mızrağın Kızı olmuştu ve Taardadlardan Chumai boyuna kabul edilmişti.”</p>

    <p>Ve sonunda Kızlarla Tar Valon’a gitmiş, Ejderdağı’nın yamaçlarında ölmüştü. Yarım bir yanıt ve geriye yeni sorular bırakmıştı. Rand onun yüzünü görebilmeyi diliyordu.</p>

    <p>“Yüz hatlarında ona ait bir şeyler var,” dedi Seana, düşüncelerini okumuş gibi. Bağdaş kurup, küçük, gümüş bir şarap kadehi ile yerleşmişti. “Janduin’den ise daha az.”</p>

    <p>“Janduin? Babam mı?”</p>

    <p>“Evet,” dedi Seana. “O sırada Taardadların klan şefiydi, hatırlanan en genç şef. Ama onda bir şey vardı, bir güç. İnsanlar onu dinler, takip ederdi. Kendi klanından olmayanlar bile. İki yüz seneden sonra Taardadlar ile Nakailer arasındaki kan davasını sona erdirdi ve yalnızca Nakailer ile değil, Reynler ile de ittifak yaptı ve Reynlerle aralarındaki ilişki de kan davasına çok yakındı. Neredeyse Shaaradlar ve Goshienlerle arasındaki kan davasını da bitirecekti ve Laman Ağaç’ı kesmeseydi başarabilirdi de. Gençti, ama Laman’ın kan bedelini aramak için Taardadlara, Nakailere, Reynlere ve Shaaradlara önderlik etti.”</p>

    <p>Geçmiş zaman kipi kullanıyordu. Demek o da ölmüştü. Egwene’in yüzünde duygudaşlık vardı. Rand onu görmezden geldi; duygudaşlık istemiyordu. Tanımadığı insanların kaybını nasıl hissedebilirdi? Ama hissediyordu işte. “Janduin nasıl öldü?”</p>

    <p>Bilgeler tereddütle bakıştılar. Sonunda Amys konuştu, “Laman’ı arayışın üçüncü senesinde Shaiel hamile olduğunu anladı. Yasalara göre Üç Kat Topraklar’a dönmesi gerekirdi. Bir Mızrağın Kızı’nın hamileyken mızrak taşıması yasaktır. Ama Janduin ona hiçbir şeyi yasaklayamıyordu. Kadın gökyüzündeki ayı bir kolyenin ucunda istese vermeye çalışırdı. Bu yüzden kadın kaldı ve Tar Valon önündeki son savaşta kadın ve çocuğu kayboldu. Janduin, kadının yasaya itaat etmesini sağlayamadığı için kendini affedemedi.”</p>

    <p>“Klan şefliğinden vazgeçti,” dedi Bair. “Daha önce bunu yapan olmamıştı. Yapılamayacağını söylediler, ama o yürüyüp gitti. Afet’te Trolloc ve Myrddraal aramak için genç adamlarla kuzeye gitti. Bu çılgın gençlerin yaptığı bir şeydir ve keçilerden daha az aklı olan Mızrağın Kızları’nın. Ama dönenler bir insan tarafından öldürüldüğünü söylediler. Janduin bu adamın Shaiel’e benzediğini iddia etmiş ve adam onu şişlerken mızrağını kaldırmamış.”</p>

    <p>Demek ölmüş. İkisi de ölmüş. Rand Tam’e duyduğu sevgiyi hiç kaybetmeyecekti, asla onu babası olarak düşünmekten vazgeçmeyecekti, ama Janduin ve Shaiel’i bir kerecik görebilmeyi diliyordu.</p>

    <p>Egwene onu teselli etmeye çalıştı elbette, kadınların hep yaptığı gibi. Kıza hiç sahip olmadığı bir şeyi kaybettiğini söylemenin bir faydası yoktu. Anne baba anıları olarak Tam al’Thor’un sessiz kahkahası ve Kari alThor’un nazik ellerinin daha solgun anıları vardı. Bir insan bundan fazlasını istemez, ihtiyaç duymazdı. Egwene Rand karşısında biraz hayal kırıklığına uğramış, hatta biraz kızmış gibiydi ve Bair’in onaylamaz kaş çatışına, Melaine’in burnunu çekmesine ve göstere göstere şalını düzeltmesine bakılırsa Bilgeler duygusunu bir ölçüye kadar paylaşıyordu. Kadınlar asla anlamıyordu. Fakat Rhuarc, Lan ve Mat anlıyordu; onu, istediği gibi rahat bıraktılar.</p>

    <p>Bir sebepten, Melaine yiyecek getirdiği zaman canı yemek istemedi, çadırın ucuna uzanmaya gitti, dirseğini bir mindere dayadı ve yamacı, sislere bürünmüş şehri izledi. Güneş vadiyi ve çevredeki dağları kavuruyor, gölgeleri yakıyordu. Çadıra esen hava açık fırın kapağından geliyor gibiydi.</p>

    <p>Bir süre sonra Mat üzerinde temiz bir gömlekle yaklaştı. Rand’ın yanına konuşmadan oturdu, aşağıdaki vadiye baktı. Tuhaf mızrağını dizine dayamıştı. Zaman zaman siyah sapının üzerine kazınmış bitişik yazıyı yokluyordu.</p>

    <p>“Başın nasıl?” diye sordu Rand ve Mat yerinde sıçradı.</p>

    <p>“Artık... artık ağrımıyor.” Parmaklarını yazıdan çekti, ellerini kucağında kavuşturdu. “Hiç olmazsa eskisi kadar ağrımıyor. Karıştırdıkları her ne ise, işe yaradı.”</p>

    <p>Yine sustu ve Rand onu kendi haline bıraktı. O da konuşmak istemiyordu. Zamanın geçişini, bir kum saatinde teker teker, ağır ağır dökülen kum taneleri gibi hissedebiliyordu. Ama aynı zamanda her şey titriyor, kumlar bir taşkınla patlamaya hazır gibi de geliyordu. Aptalca. Yalnızca dağın çıplak kayalarından yükselen ısı dalgalarından etkilenmişti. Moiraine o anda önünde belirse bile klan şefleri Alcair Dal’a bir gün daha erken gelemezdi. Zaten onlar işin yalnızca bir kısmıydı, belki de en az önemli kısmı. Bir süre sonra Lan’in güneşe aldırmadan, rahatça Couladin’in kullandığı taş çıkıntısının üzerine çökmüş olduğunu fark etti. Muhafız da vadiyi gözlüyordu. Konuşmak istemediği bir başka adam.</p>

    <p>Rand öğle yemeğini de reddetti, ama Egwene ve Bilgeler sırayla onu yedirmeye çalıştılar. Reddini sakin karşılamış gibiydiler, ama Moiraine’i –ve Aviendha’yı, elbette– aramak için Rhuidean’a dönmeyi önerdiğinde Melaine patladı.</p>

    <p>“Seni aptal adam! Hiçbir erkek Rhuidean’a iki kez gidemez. Sen bile canlı çıkmazsın! Ah, canın istiyorsa açlıktan öl!” Rand’ın kafasına yuvarlak bir somun ekmeğin yarısını fırlattı. Mat ekmeği havada kaptı ve yemeye başladı.</p>

    <p>“Neden yaşamamı istiyorsunuz?” diye sordu Rand kadına. “Rhuidean’ın önündeki Aes Sedai’nin ne dediğini biliyorsunuz. Sizi yok edeceğim. Neden beni öldürmesi için Couladin’le plan yapmıyorsunuz?” Mat boğulacak gibi oldu ve Egwene yumruklarını kalçalarına dayayarak bir nutuk çekmeye hazırlandı, ama Rand dikkatini Melaine’den ayırmadı. Kadın yanıt vermek yerine dik dik ona baktı ve çadırı terk etti.</p>

    <p>Konuşan Bair oldu. “Herkes Rhuidean Kehaneti’ni bildiğini sanır, ama onların bildikleri Bilgelerin ve klan şeflerinin nesillerdir onlara anlattıklarıdır. Yalan değil, ama gerçeğin tamamı da değil. Gerçek en güçlü adamı bile yıkabilir.”</p>

    <p>“Bütün gerçek ne?” diye ısrar etti Rand.</p>

    <p>Kadın Mat’e baktı, sonra konuştu: “Bu durumda, bütün gerçek, bundan önce yalnızca Bilgelerin ve klan şeflerinin bildiği gerçek, senin bizim sonumuz olduğun. Sonumuz ve kurtuluşumuz. Sen olmazsan, Son Savaş’tan sonra halkımızdan kimse hayatta kalmayacak. Hatta belki, Son Savaş’a kadar bile yaşamayacak. Kehanet ve gerçek bu. Seninle... ‘Kendilerine Aiel diyenlerin kanını su gibi kumlara akıtacak ve onları kuru dallar gibi kıracak, ama kalanların kalıntılarını kurtaracak ve onlar yaşayacak.’ Zor bir kehanet, ama burası asla nazik topraklar olmadı.” Rand’ın bakışlarını irkilmeden karşıladı. Zorlu topraklar ve zorlu bir kadın.</p>

    <p>Rand yine eski yerine dönerek vadiyi izlemeye devam etti. Mat dışında diğerleri gitti.</p>

    <p>Sonunda, akşama doğru dağa tırmanan, bitkin bitkin sendeleyen bir şekil gördü. Aviendha. Mat haklıydı; kız gerçekten de doğduğu günkü kadar çıplaktı. Ve Aiel ya da değil, güneşin etkilerini de gösteriyordu; yalnızca elleri ve yüzü güneşle kararmıştı ve bedeninin geri kalanı oldukça kırmızı görünüyordu. Rand onu gördüğüne memnun olmuştu. Kız ondan hoşlanmıyordu, fakat yalnızca Elayne’e yanlış davrandığını düşündüğü için. Sebeplerin en basiti. Kehanet ya da kader yüzünden değil, kollarındaki Ejderler ya da Yenidendoğan Ejder olması yüzünden değil. Basit, insanca bir sebep yüzünden. Rand o serin, meydan okuyan bakışları görmek için can atıyordu.</p>

    <p>Kız onu gördüğü zaman yerinde dondu. Ve mavi yeşil gözleri hiç de sakin değildi. Bakışları güneşin bile soğuk gelmesine sebep oluyordu; Rand durduğu yerde küle dönebilirdi.</p>

    <p>“Ah... Rand?” dedi Mat sessizce. “Senin yerinde olsam ona sırtımı dönmezdim.”</p>

    <p>Rand bitkinlik içinde içini çekti. Elbette. O cam sütunlara gittiyse biliyordu. Bair, Melaine, diğerleri... hepsinin alışmak için seneleri olmuştu. Aviendha için, daha kabuk bağlamamış yeni bir yaraydı. <em>Artık benden nefret etmesine şaşmamak gerek.</em></p>

    <p>Bilgeler, Aviendha’yı karşılamak için koşturdular ve onu hızla başka bir çadıra aldılar. Rand kızı bir daha gördüğünde geniş bir kahverengi eteği, bol, beyaz gömleği ve kollarına astığı bir şalı vardı. Giysiler konusunda pek memnun görünmüyordu. Kız onun izlediğini gördü ve yüzündeki öfke –saf, hayvani öfke–, Rand’ın sırtını dönmesi için yetti.</p>

    <p>Moiraine belirdiği zaman gölgeler uzak dağlara doğru uzamaya başlamıştı. Kadın tırmanırken düşüyor, tekrar ayağa kalkıyordu ve Aviendha gibi kırmızıydı. Rand onun da üzerinde giysi olmadığını görünce irkildi. Kadınlar deliydi, o kadar.</p>

    <p>Lan, kaya çıkıntısından aşağı atladı ve ona koştu. Kadını kollarına alarak bir küfrederek, bir Bilgelere bağırarak yamaç yukarı, belki indiğinden daha hızlı tırmandı. Moiraine’in başı omzuna düşmüştü. Bilgeler onu almak için geldiler. Lan kadının peşinden çadıra girmeye kalkınca Melaine yolunu kesti. Lan dışarıda yumruğunu eline vurarak ileri geri yürümeye terk edildi.</p>

    <p>Rand sırtüstü uzandı ve alçak çadırın tavanına baktı. Üç gün tasarruf etmişti. Moiraine ve Aviendha güven içinde döndüğü için memnun olmalıydı, ama o tasarruf ettiği günler için memnun olmuştu. Zaman her şeydi. Kendi zeminini seçebilmesi gerekliydi. Belki hâlâ seçebilirdi.</p>

    <p>“Şimdi ne yapacaksın?” diye sordu Mat.</p>

    <p>“Senin hoşuna gidecek bir şey. Kuralları ihlal edeceğim.”</p>

    <p>“Bir şeyler yiyecek misin, demek istemiştim? Ben açım.”</p>

    <p>Rand elinde olmadan kahkaha attı. Bir şeyler yemek mi? Bir daha hiç yemek yemese umurunda olmazdı. Mat ona delirmiş gibi baktı ve bu Rand’ı daha fazla güldürdü. Deli değil. İlk kez <em>birileri</em> onun Yenidendoğan Ejder olmasının ne demek olduğunu öğrenecekti. Kuralları, <em>kimsenin</em> beklemediği gibi bozacaktı.</p>
  </div>
</body>
</html>
