<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gölge Yükseliyor</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="23. Taş’ın Ötesinde">23<br />
    Taş’ın Ötesinde</h1>

    <p>Zemin ayaklarının altında çarpılırken Egwene Sis’in boynuna sarılarak sendeledi. Çevresinde Aieller üzerinde hiçbir şey yetişmeyen kayalık yamaçta kayan, anıran yük katırlarını kontrol etmeye çalışıyordu. <em>Tel’aran’rhiod</em>’dan hatırladığı, sıcak bir darbe gibi indi. Gözlerinin önünde hava pırıldıyordu; toprak ayakkabılarının tabanından ayaklarını yakıyordu. Derisi bir an acıyla diken diken oldu, sonra her gözenekten ter boşandı. Ter, elbisesinin ıslatmaktan başka işe yaramadı ve hemen buharlaşıp gitti.</p>

    <p>Çabalayan katırlar ve uzun boylu Aieller çevreyi ondan saklıyordu, ama aralarından parça parça gördü. Üç adım ötesinde, kalın, gri bir taş sütun yere açı yaparak çıkıyor, rüzgârın süpürdüğü kumlarla dövülüyordu. Öyle ki, Tear’daki Geçit Taşı’nın ikizi olduğu bir zaman var mıydı, anlaşılmıyordu. Deli bir devin baltası tarafından oluşturulmuş gibi görünen çentik çentik, kaya yamaçlı dağlar bulutsuz gökyüzünden yanan güneşle kavruluyordu. Ama çok aşağıdaki uzun, çıplak vadinin merkezinde yoğun bir sis kütlesi asılı duruyor, bulutlar gibi dalgalanıyordu; o yakıcı güneş sisi birkaç saniye içinde buharlaştırıp uçurmalıydı, ama sis dokunulmadan yuvarlanıyordu. Ve o dalgalanan griliğin içinden kule tepeleri çıkıyordu; bazıları külahlarla sona eriyor, diğerleri duvar ustaları hâlâ çalışmaya devam ediyormuş gibi aniden bitiyordu.</p>

    <p>“Adam haklıymış,” diye mırıldandı Egwene kendi kendine. “Bulutların içinde bir şehir.”</p>

    <p>Mat atının yularına tutunarak iri iri gözlerle çevresine bakıyordu. “Başardık!” Kıza güldü. “Başardık, Egwene, hem de hiç... Yak beni, başardık!” Boynundaki dantelleri çekip yakasını açtı. “Işık, çok sıcak. Yak beni, ama doğru!”</p>

    <p>Egwene aniden Rand’ın dizlerinin üzerine çökmüş, başını eğmiş olduğunu, elini yere dayayarak durabildiğini fark etti. Kısrağını arkasından çekerek dolanan Aiellerin arasından geçerek Lan onu ayağa kaldırırken yanına vardı. Moiraine çoktan yanında bitmiş, görünürde sakin sakin Rand’ı inceliyordu... ve ağzının köşelerindeki hafif gerginlik delikanlının kulaklarını çekmek istediğini gösteriyordu.</p>

    <p>“Başardım,” dedi Rand nefes nefese, çevresine bakınarak. Dik durmasını sağlayan tek şey Muhafız’ın desteğiydi; yüzü solgun ve gergindi, tıpkı ölüm döşeğindeki bir adam gibi.</p>

    <p>“Yaklaştın,” dedi Moiraine serinkanlılıkla. Aşırı serinkanlı. “<em>Angreal</em> işi başarmak için yeterli değildi. Bunu bir daha yapmamalısın. Risk alacaksan, mantığa vurulmalı ve güçlü bir amaç için olmalı. Öyle olmalı.”</p>

    <p>“Ben risk almam, Moiraine. İşini şansa bırakan kişi Mat’tir.” Rand sağ elini açtı; <em>angreal,</em> küçük, şişman adam kılıcının ucunu derisine, balıkçıl izinin hemen yanına batırmıştı. “Belki de haklısın. Belki biraz daha güçlü bir <em>angreal</em>’e ihtiyacım vardı. Belki biraz...” Yorgun bir kahkaha attı. “İşe yaradı, Moiraine. Önemli olan bu. Hepsini arkada bıraktım. İşe yaradı.”</p>

    <p>“Önemli olan da bu,” dedi Lan başını sallayarak.</p>

    <p>Egwene sinirli sinirli cıkladı. Erkekler. Biri neredeyse kendini öldürüyordu, sonra bu konuda şaka yapıyor ve diğeri ona doğru şeyi yaptığını söylüyor. Bunlar hiç büyümeyecek mi?</p>

    <p>“Yönlendirmenin yorgunluğu hiçbir şeye benzemez,” dedi Moiraine. “Seni ondan tamamen arındıramam, bu kadar çok yönlendirdikten sonra değil, ama elimden geleni yapacağım. Belki kalan yorgunluk sana gelecekte daha dikkatli olayı hatırlatır.” Gerçekten kızgındı; sesinde kesinlikle bir tatmin tınısı vardı.</p>

    <p>Rand’ın başını ellerine almak için uzanırken, Aes Sedai <em>saidar</em>’ın parıltısına sarıldı. Rand’dan ürpertili bir inleme koptu ve kontrol edilemez bir biçimde titremeye başladı. Daha sonra kadını silkeledi, Lan’in ellerinden de kurtuldu.</p>

    <p>“Sor, Moiraine,” dedi Rand soğuk bir tavırla, <em>angreal</em>’i kemer kesesine sokarak. “İlk önce sor. Ben dilediğin zaman, dilediğin şeyi yapacağın kucak köpeğin değilim.” Minik kan sızıntısını silmek için ellerini birbirine sürttü.</p>

    <p>Egwene yine sinirle homurdandı. Çocuksu ve üstelik nankör. Rand artık yardımsız ayakta durabiliyordu, ama gözlerinde hâlâ bitkin bir ifade vardı; minik yaranın hiç olmamış gibi kaybolduğunu bilmek için Egwene’in avucuna bakması gerekmiyordu. Kesinlikle nankör. Şaşırtıcı şekilde. Lan Moiraine ile böyle konuştuğu için onu paylamadı.</p>

    <p>Egwene Aiellerin katırları susturduktan sonra sessizliğe gömülmüş olduğunu fark etti. Hepsi ihtiyatla uzaklara bakıyordu; vadiye ve Rhuidean olması gereken sislere sarınmış şehre değil, yaklaşık sekiz yüz metre uzakta, iki yanlarındaki iki kampa. Alçak, yanları açık çadır yığınlarından iki küme, biri diğerinin iki katı kadar büyük, dağ yamacına tutunuyor, neredeyse üzerinde kayboluyorlardı, ama iki kamptaki gri kahverengi Aieller açıkça görülebiliyordu. Ellerinde kısa mızraklar ve ok takılmış kemik yaylar, şimdiye kadar takmamış olanlar peçelerini takıyordu. Saldırmaya hazır, ayak uçlarında pozisyon almış gibi görünüyorlardı.</p>

    <p>“Rhuidean’ın barışı,” diye seslendi bir kadının sesi yamacın yukarısından ve Egwene çevresindeki Aiellerin gerginliğinin çözüldüğünü hissetti. Çadırların arasındakiler peçelerini indirmeye başladılar, ama yine de ihtiyatla izlemeye devam ettiler.</p>

    <p>Egwene dağın daha yukarısında daha küçük bir kamp olduğunu fark etti, o alçak çadırlardan birkaç tanesi küçük, düz bir alana kurulmuştu. O kamptan aşağı dört kadın yürüyordu, koyu renk, geniş etekler ve bol, beyaz gömlekler içinde ağırbaşlı ve vakurdular, Egwene’in başını döndürmeye başlayan sıcağa rağmen omuzlarına kahverengi ve gri şallar atmışlardı, fildişinden ve altından yapılmış çok fazla kolye ve bilezik takmışlardı. İkisinin saçları beyaz, birinin güneş rengiydi ve arkalarında, bellerine kadar sarkıyor, alınlarına bağladıkları katlanmış mendillerle yüzlerinden uzak tutuluyordu.</p>

    <p>Egwene beyaz saçlı kadınlardan birini tanıdı: Amys, <em>Tel’aran’rhiod</em>’da tanıştığı Bilge. Yine Amys’in güneşle kararmış hatları ile kar beyazı saçlarının oluşturduğu zıtlık karşısında etkilendi; Bilge o kadar yaşlı görünmüyordu. Diğer beyaz saçlı kadının kırışık, büyükanne gibi bir yüzü vardı. Kalanlardan biri, siyah saçlarında gri tutamlar olan da onun kadar yaşlı görünüyordu. Egwene hepsinin Bilge olduğundan ve büyük olasılıkla Moiraine’e yazılan mektubu imzalayan kişiler olduklarından emindi.</p>

    <p>Aiel kadın, Geçit Taşı’nın çevresinde toplananların on adım yukarısında durdu ve büyükanne yüzlü kadın ellerini açarak yaşlı, ama güçlü bir sesle konuştu. “Rhuidean’ın barışı üzerinizde olsun. Chaendaer’e gelenler kendi yerleşimlerine barış içinde dönebilir. Yerde kan olmayacak.”</p>

    <p>Bunun üzerine Tear’dan gelen Aieller ayrılmaya başladılar, çabucak yük katırlarını ve sepetlerdeki malları paylaştılar. Artık topluluklarına göre ayrılmıyorlardı; Egwene değişik gruplarla giden Kızlar gördü, bazıları Rhuidean’ın barışına aldırmadan birbirlerinden ve kamplardan kaçınarak dağı dolanarak uzaklaşmaya başladı. Diğerleri, sonunda silahların indirilmiş olduğu çadır kümelerine yürüdü.</p>

    <p>Rhuidean’ın barışına herkes güvenmiyordu. Lan kınından çıkarmadığı kılıcın kabzasını bıraktı. Egwene adamın elini kılıcına götürdüğünü görmemişti bile. Mat telaşla kol yenine iki hançer soktu. Rand başparmaklarını kemerine takmış, ayakta duruyordu, ama gözlerinde açık bir rahatlama ifadesi vardı.</p>

    <p>Egwene, Amys’e yaklaşmadan önce birkaç soru sormak için Aviendha’yı aradı. Kuşkusuz Aiel kadın kendi topraklarında Bilgeler hakkında biraz daha açık olabilirdi. Kızı gördü, omzunda tıngırdayan iri bir jüt çuval ve iki rulo yapılmış duvar halısı taşıyarak hızla büyük kamplardan birine yürüyordu.</p>

    <p>“Sen kalacaksın, Aviendha,” dedi saçlarında gri tutamlar olan Bilge yüksek sesle. Aviendha kimseye bakmadan olduğu yerde kaldı.</p>

    <p>Egwene ona gidecek oldu, ama Moiraine şöyle mırıldandı: “İşe karışmaman en iyisi. Kızın duygudaşlık isteyeceğini sanmıyorum ve önersen de başka bir şey sanacak.”</p>

    <p>Egwene elinde olmadan başını salladı. Aviendha gerçekten de yalnız kalmak istiyordu. Bilgeler ondan ne istiyordu? Bir kuralı, bir yasayı mı ihlal etmişti?</p>

    <p>Kendisi biraz arkadaş bulmaktan şikâyetçi olmazdı. Orada, çevresinde Aieller yokken ve çadırların arasındaki herkes durmuş izlerken kendini çok açıkta hissediyordu. Taş’tan gelen Aieller tam olarak dostça olmasa da nazik davranmışlardı; izleyenlerde o da yoktu. <em>Saidar</em>’a sarınmamak güçtü. Yalnızca, yüzündeki tere rağmen ağırbaşlı ve sakin kalan Moiraine ile çevresindeki kayalar kadar kayıtsız Lan onu bundan alıkoyuyordu. Tehlike olsa onlar bilirdi. Onlar durumu kabul ediyorsa, Egwene de edecekti. Ama o Aiellerin bakmayı bırakmalarını diliyordu.</p>

    <p>Rhuarc gülümseyerek yamacı tırmandı. “Geri döndüm Amys, ama senin beklediğin gibi değil, iddiaya girerim.”</p>

    <p>“Bugün burada olacağını biliyordum, yüreğimin gölgesi.” Kahverengi şalının kollarına düşmesine izin vererek uzanıp adamın yanağına dokundu. “Karı-kardeşim sana yüreğini gönderdi.”</p>

    <p>“Düşgörme hakkında kastettiğin buydu,” dedi Egwene alçak sesle Moiraine’e. Duyabilecek kadar yakın tek kişi Lan’di. “Bu yüzden Rand’ın bizi buraya Geçit Taşı’nı kullanarak getirmeye çalışmasına razı oldun. Onlar biliyordu ve sana mektupta bildirmişti. Hayır, bu mantıklı gelmiyor. Geçit Taşı’ndan bahsetmiş olsalar Rand’ı vazgeçirmeye çalışmazdın. Ama burada olacağımızı biliyorlardı.”</p>

    <p>Moiraine gözlerini Bilgelerden ayırmadan başını salladı. “Bizimle bugün, burada, Chaendaer’de buluşacaklarını yazmışlardı. Bunun... olası olmadığını düşündüm... ta ki Rand Taşlardan bahsedene kadar. Rand burada bir tane olduğundan emin konuştuğunda... vazgeçiremeyeceğim kadar emin konuştuğunda... Aniden Chaendaer’e bugün ulaşmamız <em>çok</em> olası görünmeye başladı, diyelim.”</p>

    <p>Egwene sıcak havadan derin bir nefes çekti. Demek Düşgörenlerin yapabildiği şeylerden biri buydu. Öğrenmeye başlamak için sabırsızlanıyordu. Rhuarc’ın peşinden gidip kendini Amys’e tanıtmak istedi... yeniden tanıtmak... Ama Rhuarc ve Amys birbirlerinin gözlerine, başkalarını dışlayan bir tavırla bakıyorlardı.</p>

    <p>Kampların her birinden birer adam çıkmıştı, biri uzun boylu, geniş omuzlu, alev saçlı, daha orta yaşlarına ulaşmamış bir adam, diğeri daha yaşlı, daha esmer, aynı ölçüde uzun boylu ve daha inceydi. Rhuarc ve Bilgelerin iki yanında durdular. Yaşlı ve kösele suratlı adamın ağır çelikli bir kemer bıçağından başka görünür silahı yoktu, ama diğeri mızraklar ve kösele bir kalkan taşıyordu ve Rhuarc’a bakarken başını vahşi, gururlu bir tavırla kaldırarak kaşlarını çatıyordu.</p>

    <p>Rhuarc onu görmezden geldi ve yaşlı adama döndü. “Seni görüyorum, Heirn. Boy şeflerinden biri benim öldüğüme mi karar verdi? Yerimi kim almak istiyor?”</p>

    <p>“Seni görüyorum, Rhuarc. Taardadlardan hiçbiri Rhuidean’a girmedi; girmeyi de istemiyor. Amys bugün seninle burada buluşmaya geleceğini söyledi, diğer Bilgeler de onunla yolculuk etti. Güvenle geldiklerini görmek için Jindo’dan bu adamları getirdim.”</p>

    <p>Rhuarc ciddi ciddi başını salladı. Egwene önemli bir şey söylendiğini ya da ima edildiğini hissediyordu. Bilgeler alev saçlı adama bakmıyordu, Rhuarc ya da Heirn de öyle, ama adam hepsi gözlerini ona dikmiş gibi kızardı. Egwene Moiraine’e baktı ve kadın başını hafifçe salladı; Aes Sedai de anlamamıştı.</p>

    <p>Lan, ikisinin arasına eğildi ve çok alçak sesle konuştu. “Bir Bilge, hangi klandan olursa olsun her yere güven içinde gidebilir. Sanıyorum kan davaları bile Bilgelere dokunmuyor. Bu Heirn Rhuarc’ı diğer kamptakiler her kimse, onlardan korumak için gelmiş, ama bunu söylemek şerefli olmaz.” Moiraine tek kaşını azıcık kaldırdı ve adam ekledi, “Onlar hakkında fazla bilgim yok, ama seninle tanışmadan önce sık sık savaştım onlarla. Sen onlar hakkında bana hiç soru sormadın.”</p>

    <p>“Bunu telafi edeceğim,” dedi Aes Sedai kuru kuru.</p>

    <p>Bilgelere ve üç adama bakınca Egwene’in başı döndü. Lan, ellerine kapağı açılmış deri bir su matarası verdi ve Egwene başını arkaya atıp minnetle içti. Su ılıktı ve deri kokuyordu, ama bu sıcakta kaynaktan taze doldurulmuş gibi geliyordu. Yarısı dolu şişeyi Moiraine’e uzattı, kadın esirgeyerek içti ve matarayı geri uzattı. Egwene gözlerini kapatarak memnunlukla kalanı da içti; başının üzerine su döküldü ve gözlerini çabucak açtı. Lan tepesinden aşağı bir su matarası boşaltıyordu ve Moiraine’in saçları da ıslaktı.</p>

    <p>“Alışık değilseniz bu sıcak sizi öldürebilir,” diye açıkladı Muhafız, ceketinden çıkardığı iki sade, beyaz eşarbı ıslatarak. Onun talimatı ile Egwene ve Moiraine ıslak kumaşları alınlarına sardılar. Rand ve Mat de aynısını yapıyordu. Lan kendi başını güneşe karşı korumasız bıraktı; adam hiçbir şeyden etkilenmiyor gibiydi.</p>

    <p>Rhuarc ile yanındaki Aieller arasındaki sessizlik uzamıştı, ama klan şefi sonunda alev saçlı adama döndü. “Shaidoların klan şefi yok mu, Couladin?”</p>

    <p>“Suladric öldü,” diye yanıt verdi adam. “Muradin Rhuidean’a girdi. Başarısız olursa ben gireceğim.”</p>

    <p>“Sormadın, Couladin,” dedi büyükanneye benzeyen Bilge o ince, ama güçlü sesle. “Muradin başarısız olursa sor. Dört kişiyiz, evet ya da hayır diyecek kadar kalabalık.”</p>

    <p>“Bu benim hakkım, Bair,” dedi Couladin öfkeyle. Engellenmeye alışık olmayan bir adam gibi görünüyordu.</p>

    <p>“Sormak hakkın,” diye yanıt verdi ince sesli kadın. “Yanıt vermek de bizim hakkımız. Muradin’e ne olursa olsun girmene izin verileceğini sanmıyorum. İçten kusurlusun, Couladin.” Gri şalını kaldırdı ve gerekli bulduğundan daha fazla konuştuğunu ima eden bir tavırla omuzlarına sardı.</p>

    <p>Alev saçlı adamın yüzü kızardı. “Birincil-kardeşim klan şefi olarak işaretlenmiş olarak dönecek ve Shaidoları her tür şerefe taşıyacağız! Biz!..” Neredeyse titreyerek ağzını kapattı.</p>

    <p>Egwene, adam yakınlarında kalırsa gözünü ondan ayırmamaya karar verdi. Ona köydeki Congarları ve Coplinleri hatırlatıyordu, kibir ve bela doluydu. Daha önce Aiellerin böylesine ham duygular teşhir ettiğini kesinlikle hiç görmemişti.</p>

    <p>Amys, onu aklından çoktan çıkarmış gibiydi. “Seninle gelen biri var, Rhuarc,” dedi. Egwene, kadının kendisiyle konuşmasını bekliyordu, ama Amys’in bakışları doğrudan Rand’a döndü. Moiraine’in şaşırmadığı açıktı. Egwene Bilgelerin gönderdiği mektupta, Aes Sedai’nin açıklamadığı neler olduğunu merak etti.</p>

    <p>Rand bir an şaşırmış göründü, tereddüt etti, ama sonra yamaç yukarı yürüyüp kadının göz hizasında, Rhuarc’ın yanında durdu. Beyaz gömleği terle bedenine yapışmıştı ve pantolonunda koyu renk lekeler yaratmıştı. Başına bağladığı kıvrılmış kumaş ile, Taşın Yüreği’nde göründüğü kadar görkemli görünmediği kesindi. Sol ayağını öne atarak, sol elini dizine koyarak ve sağ avucunu öne uzatıp eğilerek tuhaf bir selam verdi.</p>

    <p>“Kan hakkıyla,” dedi, “Rhuidean’a girme izni istiyorum, atalarımızın onuru ve eskiden olanın anısı için.”</p>

    <p>Amys açık şaşkınlıkla gözlerini kırpıştırdı ve Bair mırıldandı, “Kadim bir biçim, ama soru soruldu. Ben evet diyorum.”</p>

    <p>“Ben de evet diyorum, Bair,” dedi Amys. “Seana?”</p>

    <p>“Bu adam Aiel değil,” diye araya girdi Couladin öfkeyle. Egwene adamın hemen hemen her zaman öfkeli olduğunu tahmin etti. “Bu topraklarda bulunmak bile onun için ölüm demek! Rhuarc onu neden getirdi? Neden?..”</p>

    <p>“Bir Bilge’yi sorgulamak mı istiyorsun, Couladin?” diye sordu Bair, yüzündeki kırışıklar kaş çatışı ile derinleşerek. “Üzerine bir elbise giy ve bana gel, bakalım eğitilebilir misin. O zamana kadar, Bilgeler konuşurken sessiz ol!”</p>

    <p>“Annem Aiel’di,” dedi Rand gergin bir sesle.</p>

    <p>Egwene ona baktı. Kari al’Thor daha Egwene beşiğindeyken ölmüştü, ama Tam’in karısı Aiel olsaydı Egwene kesinlikle duyardı. Moiraine’e baktı; Aes Sedai pürüzsüz bir yüzle, sakin sakin izliyordu. Rand; boyu, gri mavi gözleri ve kızıl saçları ile Aiellere epey benziyordu, ama bu saçmalıktı.</p>

    <p>“Annen değil,” dedi Amys yavaşça. “Baban.” Egwene başını iki yana salladı. Bu deliliğe yaklaşıyordu. Rand ağzını açtı, ama Amys onun konuşmasına izin vermedi. “Seana, sen ne diyorsun?”</p>

    <p>“Evet,” dedi saçlarında gri tutamlar olan kadın. “Melaine?”</p>

    <p>Dördü arasındaki son kadın, altın kızıl saçları olan Egwene’den ancak on on beş yaş büyük olabilirdi. O tereddüt etti. “Yapılmalı,” dedi sonunda, gönülsüzce. “Evet diyorum.”</p>

    <p>“Yanıtını aldın,” dedi Amys Rand’a. “Rhuidean’a girebilirsin ve...” Mat yukarı tırmanıp Rand’ın selamını beceriksizce taklit ederken sustu.</p>

    <p>“Ben de Rhuidean’a girme izni istiyorum,” dedi titreyerek.</p>

    <p>Dört Bilge ona bakakaldı. Rand’ın başı hızla, şaşkınlık içinde ona döndü. Egwene kimsenin kendisinden daha fazla şok geçirmiş olabileceğini sanmıyordu, ama Couladin yanıldığını gösterdi. Hırlayarak mızraklarından birini kaldırdı ve Mat’in göğsüne savurdu.</p>

    <p>Amys ve Melaine <em>saidar</em> parıltısına sarındı ve Hava akışları alev saçlı adamı havaya kaldırıp bir düzine adım arkaya fırlattı.</p>

    <p>Egwene, iri iri açılmış gözlerle bakakaldı. Yönlendirebiliyorlardı. En azından ikisi yapabiliyordu. Aniden o beyaz saçların altında Amys’in genç hatları ne olduklarını anlattı ona, Aes Sedai yaşsızlığına çok yakın bir şey. Moiraine kesinlikle kıpırtısız, bekliyordu. Ama Egwene onun düşüncelerinin vızıldadığını duyabiliyordu neredeyse. Bunun kendisi kadar Aes Sedai için de sürpriz olduğu açıktı.</p>

    <p>Couladin yerden kalkarak çömeldi. “Bu dışarlıklıyı bizden biri gibi kabul ediyorsunuz,” diye hırladı. Mat, üzerinde kullanmaya çalıştığı mızrak ile Rand’a işaret etti. “Siz söylüyorsanız, öyle olsun. Yine de o yumuşak bir ıslaktopraklı ve Rhuidean onu öldürecek.” Mızrağını hançerini fark edilmeden kol yenine sokmaya çalışan Mat’e doğrulttu. “Ama o... burada bulunmak bile onun için ölüm demek, bir de Rhuidean’a girme izni isteme saygısızlığını göstermek! Kandan olanlar dışında kimse giremez. Hiç kimse!”</p>

    <p>“Çadırlarına dön, Couladin,” dedi Melaine soğuk soğuk. “Sen de, Heirn. Sen de, Rhuarc. Bu Bilgelerin işi ve soranlar dışında hiçbir erkeği ilgilendirmez. Gidin!” Rhuarc ve Heirn başlarını salladılar ve sohbet ederek küçük çadır kümesine doğru uzaklaştılar. Couladin Rand ve Mat’e, Bilgelere dik dik baktı, sonra hızla döndü ve büyük kampa doğru uzun adımlarla uzaklaştı.</p>

    <p>Bilgeler bakıştılar. Endişeli bakışmalar, diyebilirdi Egwene, ama diledikleri zaman yüzlerini ifadesiz tutmak konusunda onlar da Aes Sedailer kadar iyiydi.</p>

    <p>“İzin verilemez,” dedi Amys sonunda. “Genç adam, ne yaptığını bilmiyorsun. Diğerleri ile geri dön.” Gözleri şimdi rüzgârla süpürülen Geçit Taşı’nın yanında, atları ile yalnız duran Egwene, Moiraine ve Lan’in üzerinde dolaştı. Egwene o bakışlarda tanıma bulamadı.</p>

    <p>“Yapamam.” Mat’in sesi ümitsizdi. “Buraya kadar geldim, ama bu sayılmıyor, öyle mi? Rhuidean’a gitmek zorundayım.”</p>

    <p>“İzin verilemez,” dedi Melaine keskin bir sesle, uzun, kızıl altın saçları başını sallarken savrularak. “Damarlarında Aiel kanı yok.”</p>

    <p>Rand bu sırada Mat’i inceliyordu. “O benimle geliyor,” dedi aniden. “Bana izin verdiniz ve siz ne derseniz deyin benimle gelecek.” Bilgelere baktı, meydan okurcasına değil, yalnızca kararlılıkla. Egwene bu halini biliyordu; Bilgeler ne derse desin gerilemeyecekti.</p>

    <p>“İzin verilmez,” dedi Melaine kararlılıkla, kardeşlerine hitap ederek. Şalını çekip başını örttü. “Yasa açık. Hiçbir kadın Rhuidean’a ikiden fazla kez giremez ve hiçbir adam birden fazla kez giremez, Aiel kanından olmayanlar hiç giremez.”</p>

    <p>Seana başını iki yana salladı. “Çok şey değişiyor, Melaine. Eski âdetler...”</p>

    <p>“Bu o kişiyse,” dedi Bair. “Değişim Zamanı yakın. Chaendaer’de Aes Sedai ve renk değiştiren pelerini ile <em>Aan’allein</em> duruyor. Eski âdetlere tutunmaya devam edebilir miyiz? Ne kadar çok şeyin değişeceğini bilerek?”</p>

    <p>“Tutunamayız,” dedi Amys. “Her şey artık değişimin eşiğinde duruyor. Melaine?” Altın saçlı kadın çevredeki dağlara ve aşağıdaki sisler arasındaki şehre baktı, sonra içini çekerek başını salladı. “Oldu,” dedi Amys, Rand’a ve Mat’e dönerek. “Siz,” diye başladı, sonra durdu. “Kendinize ne isim veriyorsunuz?”</p>

    <p>“Rand al’Thor.”</p>

    <p>“Mat. Mat Cauthon.”</p>

    <p>Amys başını salladı. “Sen, Rand al’Thor, Rhuidean’ın yüreğine, merkezine gitmelisin. Onunla gitmek istiyorsan, Mat Cauthon, öyle olsun, ama bil ki, Rhuidean’ın yüreğine giren pek çok adam geri dönmez ve bazıları delirerek döner. Kırılış’tan sonraki gezginliğimizin anısına yanınızda ne yiyecek, ne su götüreceksiniz. Jenn’in onuruna, Rhuidean’a, kendi elleriniz ve kendi yüreğiniz dışında tamamen silahsız gitmelisiniz. Silahlarınız varsa, onları önümüze, yere koyun. Döndüğünüz zaman orada olacaklar. Dönerseniz.”</p>

    <p>Rand kemer bıçağını kınından çıkardı ve Amys’in ayaklarının dibine bıraktı. Bir an sonra yeşil taştan küçük, şişman adam oymasını da bıraktı. “Yapabileceğimin en iyisi bu,” dedi.</p>

    <p>Mat, kemer bıçağı ile başladı ve kol yenlerinden, ceketinin altından hançerler çekerek devam etti, hatta ensesinden bile bir tane çıkardı. Oluşturduğu yığın, Aiel kadınları bile etkiledi. Duracak oldu, kadınlara baktı, sonra çizmelerinden birer tane daha çekti. “Onları unutmuşum,” dedi sırıtıp omuzlarını silkerek. Bilgelerin gözlerini kırpmadan bakmaları sırıtmasını yüzünden sildi.</p>

    <p>“Onlar Rhuidean’a yeminliler,” dedi Amys resmi bir biçimde, adamların başlarının üzerinden bakarak ve diğer üçü birlikte yanıt verdi. “Rhuidean ölülere ait.”</p>

    <p>“Dönene kadar yaşayanlarla konuşamazlar,” dedi Amys ve diğerleri yanıt verdi: “Ölüler yaşayanlarla konuşmaz.”</p>

    <p>“Bir kez daha yaşayanların arasında durana kadar onları görmeyiz.” Amys şalım gözlerinin üzerine çekti ve diğer üçü de teker teker aynı şeyi yaptı. Yüzlerini gizledikten sonra bir ağızdan konuştular. “Yaşayanların arasından defolun ve kaybedilenlerin anıları ile bizi rahatsız etmeyin. Ölülerin gördüğünden bahsetmeyin.” Sonra susarak orada durdular, şallarını indirmeden beklediler.</p>

    <p>Rand ve Mat bakıştılar. Egwene onlara gitmek, onlarla konuşmak istiyordu... yüzlerinde huzursuz olduklarını ya da korktuklarını belli etmek istemeyen erkeklerin aşırı düzgün ifadeleri vardı... ama bu, töreni bozabilirdi.</p>

    <p>Sonunda Mat bir kahkaha attı. “Eh, herhalde en azından ölüler birbirleri ile konuşabiliyordur. Acaba bu... Fark etmez. Sence ata binsek olur mu?”</p>

    <p>“Sanmıyorum,” dedi Rand. “Yürümemiz gerektiğini tahmin ediyorum.”</p>

    <p>“Ah, ağrıyan ayaklarım kavrulsun. O zaman şu işi yapsak iyi olacak. Oraya ulaşmak bile akşamın yarısını alır. Eğer şanslıysak.”</p>

    <p>Dağdan aşağı yürümeye başlamadan önce, Rand, hiçbir tehlike, hiçbir ters olay olmadığına onu ikna etmeye çalışırcasına Egwene’e güven verici bir gülümseme ile baktı. Mat’in sırıtışı, bir çatının zirvesinde dans etmek gibi özellikle aptalca bir şey yaptığı zamanları hatırlatıyordu.</p>

    <p>“Sen... <em>delice...</em> bir şey yapmayacaksın, değil mi?” dedi Mat. “Ben canlı dönmeyi düşünüyorum.”</p>

    <p>“Ben de öyle,” diye yanıt verdi Rand. “Ben de öyle.”</p>

    <p>İşitme alanından çıktılar, indikçe küçüldüler, küçüldüler. İnsan oldukları zar zor seçilebilen minicik şekiller olduklarında Bilgeler şallarını indirdi.</p>

    <p>Egwene elbisesini düzelterek ve bu kadar terli olmamayı dileyerek Sis ile arasındaki kısa mesafeyi tırmandı. “Amys? Ben Egwene al’Vere, Sen benim...”</p>

    <p>Amys elini kaldırarak sözünü kesti, sonra Lan’in Moiraine ve Aldieb’in arkasından Mandarb, Zar ve Jeade’en’in dizginlerini çektiği yere baktı. “Bu artık kadınların işi, <em>Aan’allein.</em> Sen kenara çekilmelisin. Çadırlara git. Rhuarc sana su ve gölge sunacaktır.”</p>

    <p>Lan, Moiraine’in hafifçe başını sallamasını bekledi, sonra o da başını sallayıp Rhuarc’ın gittiği yöne yürüdü. Sırtında asılı duran renk değiştiren pelerin zaman zaman ona üç atın önünde yürüyen, bedensiz bir baş ve kollar görünümü veriyordu.</p>

    <p>“Ona neden öyle diyorsunuz?” diye sordu Moiraine Lan işitme alanından çıktıktan sonra. “Tek Adam. Onu tanıyor musunuz?”</p>

    <p>“Onu tanıyoruz, Aes Sedai.” Amys unvanı, iki eşit olarak konuşuyorlarmış gibi telaffuz etmişti. “Malkierlilerin sonuncusu. Uzun zaman önce ulusu onun tarafından yok edilmiş olsa da, Gölge’ye karşı savaşını bırakmayacak adam. Onda çok şeref var. Düşümde sen gelirsen, hemen hemen kesinlikle <em>Aan’allein</em>’in de geleceğini görmüştüm, ama sana itaat ettiğini bilmiyordum.”</p>

    <p>“O benim Muhafızım,” dedi Moiraine kısaca.</p>

    <p>Egwene sesine rağmen Aes Sedai’nin kafasının karıştığını biliyordu ve sebebini anlamıştı. Lan Moiraine ile <em>hemen hemen</em> kesinlikle mi gelecekti? Lan hep Moiraine’i takip ederdi; gözünü kırpmadan Kıyamet Çukuru’na giderdi onunla. Egwene için <em>“gelirsen”</em> kısmı da aynı ölçüde ilgi çekiciydi. Bilgeler geleceğini biliyorlar mıydı, bilmiyorlar mıydı? Belki de bir Düş’ü yorumlamak umduğu kadar açık bir iş değildi. Tam soracaktı ki Bair konuştu.</p>

    <p>“Aviendha? Buraya gel.”</p>

    <p>Aviendha bir kenarda avunmaz bir tavırla çökmüş, kollarını dizlerine sarmış, yere bakıyordu. Yavaşça ayağa kalktı. Egwene aksinden emin olmasaydı, genç kadının korktuğunu düşünürdü. Aviendha ayak sürüyerek Bilgelerin durduğu yere tırmandı ve çantasını, rulo yapılmış duvar halılarını ayaklarının dibine bıraktı.</p>

    <p>“Zamanı geldi,” dedi Bair nazikçe. Yine de o açık mavi gözlerde müsamaha yoktu. “Mızraklarla elinden geldiğince uzun koştun. Koşman gerekenden daha uzun.”</p>

    <p>Aviendha başını meydan okurcasına kaldırdı. “Ben Mızrağın Kızı’yım. Bilge olmak istemiyorum. Olmayacağım!”</p>

    <p>Bilgelerin yüzü sertleşti. Egwene’in aklına köyde, bir aptallık yapmak üzere olan bir kadınla yüzleşen Kadın Kurulu geldi.</p>

    <p>“Sana zaten benim zamanımda olduğundan daha nazik davranıldı,” dedi Amys taş gibi bir sesle. “Çağrıldığım zaman ben de reddetmiştim. Mızrak, kardeşlerim gözlerimin önünde mızraklarımı kırdı. Ellerimi ve ayaklarımı bağlayıp, üzerimde kendi derim dışında hiçbir şey olmadan Bair ile Coedelin’in önüne götürdüler.”</p>

    <p>“Kolunun altına da cici bir oyuncak bebek sokuşturulmuştu,” dedi Bair kuru kuru. “Ne kadar çocuksu davrandığını hatırlatması için. Hatırladığım kadarıyla, ilk ayda dokuz kere kaçtın.”</p>

    <p>Amys sertçe başını salladı. “Ve her biri için çocuk gibi ağlamam sağlandı. İkinci ayda yalnızca beş kere kaçtım. Bir kadının olabileceği kadar güçlü ve sert olduğumu sanıyordum. Ama akıllı değildim; senin benim olabileceğimden çok daha güçlü ve sert olduğunu öğrenmem yarım senemi aldı, Bair. Zaman içinde halkıma karşı görevlerimi ve borçlarımı öğrendim. Sen de öğreneceksin, Aviendha. Sen ve ben gibiler bunu borçludur. Çocuk değilsin. Oyuncak bebekleri –ve mızrakları– bir kenara bırakmanın ve olman gerektiği gibi bir kadın olmanın zamanı geldi.”</p>

    <p>Aniden Egwene neden baştan beri Aviendha’ya yakınlık duyduğunu, neden Amys ve diğerlerinin onun Bilge olmasını istediklerini anladı. Aviendha yönlendirebiliyordu. Kendisi gibi, Elayne ve Nynaeve gibi –ve Moiraine gibi– o da yalnızca yönlendirmeyi öğrenme yeteneği olan değil, doğuştan yönlendirebilen, ne yaptığını biliyor olsa da olmasa da sonunda Gerçek Kaynak’a dokunacak kadınlardan biriydi. Moiraine’in yüzü kıpırtısız ve sakindi, ama Egwene onun gözlerinde doğrulama gördü. Kuşkusuz Aes Sedai Aiel kadına yaklaştığı anda bunu anlamıştı. Egwene Amys ve Melaine ile de aynı yakınlığı hissettiğini fark etti. Ama Bair ile Seana’ya karşı değil. Yalnızca ilk ikisi yönlendirebiliyordu; bundan emindi. Ve şimdi aynısını Moiraine’de de hissediyordu. Bu hissi ilk defa yaşıyordu. Aes Sedai uzak bir kadındı.</p>

    <p>Anlaşılan, Bilgelerin en azından bazıları Moiraine’in yüzünde fazlasını görmüştü. “Onu Beyaz Kulenize götürmek istemiştin,” dedi Bair. “Sizden biri olsun diye. O bir Aiel, Aes Sedai.”</p>

    <p>“Doğru düzgün eğitilirse çok güçlü olabilir,” diye yanıt verdi Moiraine. “Egwene’in olacağı kadar güçlü. Kule’de, o güce ulaşabilir.”</p>

    <p>“Biz de ona öğretebiliriz, Aes Sedai.” Melaine’in sesi rahattı, ama o yeşil bakışlar horgörüyle renklenmişti. “Daha iyi öğretebiliriz. Aes Sedailerle konuştum. Siz Kule’de kadınların üzerine titriyorsunuz. Üç Kat Topraklar kadınların üzerine titremek için uygun yerler değildir. Sizin daha ona oyunlar oynatacağınız zamanda Aviendha neler yapabileceğini öğrenmiş olacak.”</p>

    <p>Egwene, Aviendha’ya endişeli bir bakış fırlattı; genç kadın ayaklarına bakıyordu, meydan okuması kaybolmuştu. Kule’de eğitim görmenin <em>üzerine titrenmek</em> olduğunu düşünüyorlarsa... Egwene çömezken daha önce çalışmadığı kadar sıkı çalıştırılmış, daha önce yapılmadığı kadar sıkı disiplin altına alınmıştı. Aiel kadın için gerçek bir duygudaşlık sancısı hissetti.</p>

    <p>Amys ellerini uzattı ve Aviendha gönülsüzce mızraklarını ve kalkanını verdi. Bilge onları bir kenara fırlattığında irkildi. Aviendha, yavaşça çantası içindeki yayını sırtından indirdi ve teslim etti; sadağını ve kını içindeki bıçağını taşıyan kemerini çözdü. Amys her birini aldı ve çöp gibi fırlattı; Aviendha her seferinde irkildi. Mavi yeşil gözlerinin birinin kenarında bir gözyaşı titreşti.</p>

    <p>“Ona bu şekilde davranmak zorunda mısınız?” diye sordu Egwene öfkeyle. Amys ve diğerleri ifadesiz bakışlarını ona çevirdiler, ama Egwene sindirilmesine izin vermeyecekti. “Onun değer verdiği şeylere çöp gibi davranıyorsunuz.”</p>

    <p>“Onları çöp olarak görmeli,” dedi Seana. “Geri döndüğü zaman –eğer geri dönerse– onları yakacak ve küllerini saçacak. Metali basit şeyler yapması için bir demirciye verecek. Silah değil. Hatta et bıçağı bile değil. Kova, tencere, çocuklar için yapboz. Yapıldıkları zaman kendi elleriyle vereceği şeyler.”</p>

    <p>“Üç Kat Topraklar yumuşak değildir, Aes Sedai,” dedi Sair. “Burada yumuşak şeyler ölür.”</p>

    <p>“<em>Cadin’sor,</em> Aviendha.” Amys yerdeki silahlara işaret etti. “Geri döndüğünde yeni giysilerin bekliyor olacak.”</p>

    <p>Aviendha donuk tavırlarla soyundu; ceketini, pantolonunu, yumuşak çizmelerini, her şeyi yığının üzerine attı. Egwene ayakkabılarının içinde kendi ayaklarının kavrulduğunu hissettiği halde o ayak parmaklarını bile oynatmadan çırılçıplak durdu. Egwene, Beyaz Kule’de kendi giysilerinin yakılmasını izlediği zamanı hatırladı, önceki yaşamına ait bağların kesilmesi, ama böyle bir şey değildi. Bu kadar sert değildi.</p>

    <p>Aviendha, yığına çuvalı ve duvar halılarını eklemek üzereyken, Seana onları elinden aldı. “Bunları alabilirsin. Dönersen. Dönmezsen, senin hatıran olarak ailene gidecekler.”</p>

    <p>Aviendha başını salladı. Korkmuş görünmüyordu. Gönülsüz, öfkeli, hatta asık suratlı, ama korkmuş değil.</p>

    <p>“Rhuidean’da,” dedi Amys, “şu şekilde düzenlenmiş üç halka göreceksin.” Havada, ortada birleşen üç halka çizdi. “İstediğinden gir. Geleceğinin değişerek önünde serildiğini göreceksin. Sana tam olarak rehberlik etmeyecekler, en iyisi de bu, çünkü uzun süre duyduğun hikâyeler gibi solacaklar, ama ne kadar küçümsesen de senin için olması gereken ve ne kadar umut beslesen de olmaması gereken bazı şeyleri tanımana yetecek kadarını hatırlayacaksın. Bu bilge olarak anılmanın başlangıcıdır. Bazı kadınlar halkalardan asla dönmez; belki de gelecekle yüzleşememişlerdir. Halkalarda hayatta kalanların bazıları Rhuidean’da, yüreğe yapacakları ikinci yolculukta hayatta kalamaz. Sen daha zorlu ve tehlikeli bir hayattan, daha yumuşak olan uğruna vazgeçmiyorsun, daha zorlu ve daha tehlikeli bir hayat için vazgeçiyorsun.”</p>

    <p>Bir <em>ter’angreal.</em> Amys bir <em>ter’angreal</em>’i tarif ediyordu. Bu Rhuidean nasıl bir yerdi? Egwene kendini, öğrenmek için oraya gitmeyi dilerken buldu. Bu aptalcaydı. Hakkında hiçbir şey bilmediği bir <em>ter’angreal</em> ile gereksiz risklere girmek için gelmemişti buraya.</p>

    <p>Melaine, Aviendha’nın çenesini tuttu ve genç kadının yüzünü kendisine çevirdi. “Gücün var,” dedi sessiz bir güvenle. “Artık silahların güçlü bir zihin ve güçlü bir yürek, ama onları bir mızrağı tuttuğun gibi emin bir tavırla tutmalısın. Onları hatırla, onları kullan, her durumda yardımcı olurlar sana.” Egwene şaşırmıştı. Dördü arasında en son güneş saçlı kadının merhamet göstereceğini sanırdı.</p>

    <p>Aviendha başını salladı, hatta gülümsemeyi başardı. “Rhuidean’a giden o adamları geçeceğim. Onlar koşamaz.”</p>

    <p>Her Bilge teker teker, hafifçe yanaklarından öptü ve, “Bize geri dön,” diye mırıldandı.</p>

    <p>Egwene, Aviendha’nın elini tutup sıktı ve karşılığında onun da kendi elini sıktığını hissetti. Sonra Aiel kadın sıçrayarak dağdan aşağı koşmaya başladı. Gerçekten de Rand ve Mat’e yetişebilirmiş gibi görünüyordu. Egwene, endişe içinde onun uzaklaşmasını izledi. Görünüşe göre bu Kabuledilmişliğe yükseltilmek gibi bir şeydi, ama önce bir çömez eğitimi almadan ve daha sonra teselli edecek kimse olmadan. Kule’ye ilk geldiği gün Kabuledilmişliğe yükseltilmek nasıl bir şey olurdu? Egwene, bu durumda delireceğini düşündü. Nynaeve gücü yüzünden bu şekilde yükseltilmişti; Egwene, Nynaeve’in Aes Sedailere karşı tatsızlığının kısmen o zaman yaşadıkları yüzünden olduğunu düşünüyordu. <em>Bize geri dön,</em> diye düşündü. <em>Azimli ol.</em></p>

    <p>Aviendha görüş alanından çıktığında Egwene içini çekti ve Bilgelere döndü. Burada kendi amacı vardı ve onu kendine saklamanın kimseye faydası olmayacaktı. “Amys, <em>Tel’aran’rhiod</em>’da bana öğrenmek için gelmem gerektiğini söyledin. Geldim.”</p>

    <p>“Telaş,” dedi beyaz saçlı kadın. “Aviendha <em>toh</em>’una karşı böylesine uzun süre çabaladığı için, onlar düşünecek zaman bulmadan Rand al’Thor’u Rhuidean’a göndermezsek Shaidoların burada bile peçe takacaklarından korktuğumuz için telaş ettik.”</p>

    <p>“Onu öldürmeye çalışacaklarını mı düşünüyorsunuz?” dedi Egwene. “Ama o bulmaları için halkınızı Ejderduvarı’nın ötesine gönderdiğiniz kişi. Şafakla Gelen.”</p>

    <p>Bair şalını kaldırdı. “Belki öyle. Göreceğiz. Hayatta kalırsa.”</p>

    <p>“Annesinin gözlerini almış,” dedi Amys. “Yüzünden de çok şey almış. Babasından da aldığı özellikler var, ama Couladin yalnızca giysilerini ve atını görebildi. Diğer Shaidolar da aynısını görürdü ve belki de Taardadlar da. Dışarlıklıların bu topraklara gelmesine izin verilmez ve şimdi beş kişisiniz. Hayır, dört; Rand al’Thor, nerede büyümüş olursa olsun dışarlıklı değil. Ama bir dışarlıklının Rhuidean’a girmesine izin verdik ve bu yasak. Biz istesek de istemesek de değişim bir çığ gibi geliyor.”</p>

    <p>“Gelmeli,” dedi Bair. Sesi mutlu çıkmıyordu. “Desen bizi dilediği yere gönderir.”</p>

    <p>“Rand’ın ebeveynlerini tanıyor muydunuz?” diye sordu Egwene ihtiyatla. Onlar ne derse desin, hâlâ Tam ve Kari al’Thor’u Rand’ın ebeveynleri sayıyordu.</p>

    <p>“Bu onun hikâyesi,” dedi Amys, “dinlemek isterse.” Ağzındaki gerginliğe bakılırsa, konu üzerine tek kelime daha etmeyecekti.</p>

    <p>“Gelin,” dedi Bair. “Artık telaşa gerek yok. Gelin. Size su ve gölge sunalım.”</p>

    <p>Gölgeden bahsedilince Egwene’in dizleri boşanacak gibi oldu. Alnındaki ıslak mendil kurumak üzereydi; kafasının tepesi pişiyordu ve kalan yerleri daha iyi durumda değildi. Moiraine minnetle Bilgeleri yamaç yukarı, alçak, açık kenarlı çadır kümesine doğru takip etti.</p>

    <p>Sandalet ve başlıklı beyaz cüppeler giymiş uzun boylu bir adam atların dizginlerini aldı. O derin, yumuşak başlığın içinde, bakışlarını indirmiş Aiel yüzü tuhaf görünüyordu.</p>

    <p>“Hayvanlara su ver,” dedi Bair, sonra eğilip alçak, duvarsız çadıra girdi ve adam alnına dokunarak eğildi.</p>

    <p>Egwene, Sis’in dizginlerini adama verirken tereddüt etti. Adam kendine güveniyormuş gibi görünüyordu, bir Aiel atlar hakkında ne bilirdi ki? Yine de adamın atlara zarar verebileceğini düşünmüyordu ve çadırın içi harika ölçüde karanlık görünüyordu. Öyleydi de ve dışarısı ile karşılaştırılınca epey serindi.</p>

    <p>Çadırın tepesi yükselerek ortadaki delikte son buluyordu, ama o zirvenin altında bile ayakta durmak güçtü. Aiellerin ölü renkli kıyafetlerini telafi etmek istercesine, sert toprağı gizleyecek kadar kalın, canlı renkli halı tabakalarının üzerine geniş, altın rengi püskülleri olan kırmızı yastıklar saçılmıştı. Egwene ve Moiraine, Bilgeleri taklit ederek halının üzerine çöktüler ve bir dirseklerini yastıklara dayadılar. Halka halinde uzanmışlardı, yanlarındaki kadınlara dokunacak kadar yakındılar,</p>

    <p>Bair, küçük, pirinç bir gongu vurdu. İki kadın gümüş tepsilerle içeri girdi ve zarafetle eğildiler. Atları alan adam gibi derin başlıkları olan beyaz cüppeler giymişlerdi ve bakışlarını yerden kaldırmıyorlardı. Çadırın ortasında diz çöken biri yastıklara dayanmış uzanan her kadın için bir küçük gümüş kadeh şarap bıraktı, sonra daha iri kadehleri suyla doldurdu. İki kadın tek söz etmeden eğilerek geri geri çıktılar, ışıltılı tepsileri ve boncuk boncuk buğu kaplı sürahileri çadırda bıraktılar.</p>

    <p>“Sizin için su ve gölge,” dedi Bair, su kadehini kaldırarak, “özgürce verilmiş. Aramızda kısıtlar olmasın. Herkes buraya, birincil-kardeşleri gibi hoş geldi.”</p>

    <p>“Kısıtlar olmasın,” diye mırıldandı Amys ve diğer iki Bilge. Aiel kadınlar birer yudum su aldıktan sonra resmi isimlerini verdiler. Shaarad Aiellerinin Haido boyundan Bair, Taardad Aiellerinin Dokuz Vadi boyundan Amys. Goshien Aiellerinin Jhirad boyundan Melaine. Nakai Aiellerinin Kara Yamaçlar boyundan Seana.</p>

    <p>Egwene ve Moiraine de aynı şekilde yanıt verdi, ama Egwene kendine Yeşil Ajah’tan bir Aes Sedai deyince Moiraine’in ağzı gerildi.</p>

    <p>Sanki su ve isimlerini paylaşmak bir duvarı yıkmış gibi, çadırdaki ruh hali elle dokunulur şekilde değişti. Aiel kadınların gülümsemeleri, ince bir gevşeme resmiyetin sona ermesini sağlamıştı.</p>

    <p>Egwene şaraptan çok, su için minnettardı. Çadırın içi, dışarısından daha serin olabilirdi, ama hâlâ yalnızca nefes almak bile boğazını kurutuyordu. Amys’in işareti ile hevesle kupasını ikinci kez su doldurdu.</p>

    <p>Beyazlı insanlar onu şaşırtmıştı. Aptalcaydı, ama Bilgeler dışında bütün Aiellerin Rhuarc ve Aviendha gibi savaşçı olduğunu düşünmüştü. Elbette demirciler, dokumacıları ve başka zanaatçıları de vardı; olmak zorundaydı. Neden hizmetkâr olmasın ki? Yalnız, Aviendha Taş’taki hizmetkârları hor görmüş, kaçınabildiği sürece kendi işlerini yapmalarını engellemişti. Alçakgönüllü tavırlar içindeki bu insanlar hiç Aiel gibi davranmıyordu. Egwene iki büyük kampta beyazlı giyinen birini gördüğünü hatırlamıyordu. “Yalnızca Bilgelerin mi hizmetkârı olur?” diye sordu.</p>

    <p>Melaine neredeyse yudumladığı şarapla boğulacaktı. “Hizmetkâr mı?” dedi kesik kesik. “Onlar hizmetkâr değil, <em>gai’shain.</em>” Bu her şeyi açıklıyormuş gibi konuşmuştu.</p>

    <p>Moiraine şarap kadehinin üzerinden hafifçe kaşlarını çattı. “<em>Gai’shain</em> mı? Bu nasıl tercüme edilir? ‘Savaşta barışa yemin edenler’ mi?”</p>

    <p>“Onlar yalnızca <em>gai’shain,</em>” dedi Amys. Anlamadıklarını fark etti. “Beni affedin, ama <em>ji’e’toh</em>’u biliyor musunuz?”</p>

    <p>“Onur ve borç,” diye yanıt verdi Moiraine hemen. “Ya da belki onur ve görev.”</p>

    <p>“Sözcükler bunlar, evet. Ama anlamı. Biz <em>ji’e’toh</em> ile yaşarız, Aes Sedai.”</p>

    <p>“Onlara her şeyi anlatmaya çalışma, Amys,” diye uyardı Bair. “Bir kez bir ıslaktopraklıya <em>ji’e’toh</em>’u anlatmak için bir ay harcadım ve sonunda başlangıçta olduğundan daha fazla sorusu vardı.”</p>

    <p>Amys başını salladı. “Özünden ayrılmayacağım. Açıklanmasını dilersen, Moiraine.”</p>

    <p>Egwene, hemen Düşgörme ve eğitiminden konuşulmaya başlanmasını tercih ederdi, ama sinir içinde Aes Sedai’nin, “Evet, dilerseniz,” dediğini gördü.</p>

    <p>Amys Moiraine’e başını sallayarak başladı. “<em>Gai’shain</em> çizgisini basitçe takip edeceğim. Mızrak dansında en büyük <em>ji,</em> onur, düşmana öldürmeden ya da herhangi bir şekilde zarar vermeden dokunmaktan gelir.”</p>

    <p>“En büyük onur sayılır, çünkü çok zordur,” dedi Seana, mavimsi gri gözleri alayla kırışarak. “Bu yüzden nadiren başarılabilir.”</p>

    <p>“En küçük onur öldürmekten gelir,” diye devam etti Amys. “Bir çocuk ya da bir aptal bile öldürebilir. İkisinin arasında, tutsak almak vardır. Özetliyorum, görüyorsunuz. Pek çok derece vardır. <em>Gai’shain</em>’lar bu şekilde tutsak alınır, ama bazen dokunulan bir savaşçı da düşmanının onurunu ve kendi onur kaybını azaltmak için <em>gai’shain</em> alınmayı talep edebilir.”</p>

    <p>“Özellikle Mızrağın Kızları ve Taş Köpekler bununla tanınırlar,” diye araya girdi Seana. Amys keskin bakışlarla ona baktı.</p>

    <p>“Bunu ben mi anlatıyorum, sen mi? Devam etmek gerekirse. Elbette <em>gai’shain</em> alınamayacaklar vardır. Bir Bilge, bir demirci, bir çocuk, hamile bir kadın ya da on yaşın altında çocuğu olan bir kadın. Bir <em>gai’shain</em>’ın onu tutsak alana karşı bir <em>toh</em>’u vardır. <em>Gai’shain</em> için bu bir sene bir gün hizmet etmek, alçakgönüllülükle itaat etmek, hiçbir silaha dokunmamak ve şiddete başvurmamaktır.”</p>

    <p>Egwene elinde olmadan ilgi duymuştu. “Kaçmaya çalışmazlar mı? Ben olsam kaçardım.” <em>Bir daha kimsenin beni tutsak almasına izin vermeyeceğim!</em></p>

    <p>Bilgeler büyük bir şaşkınlığa düşmüş gibiydiler. “Kaçan oldu,” dedi Seana katı katı, “ama bunda onur yoktur. Kaçan bir <em>gai’shain</em> bir sene bir gün süresine baştan başlamak üzere boyu tarafından iade edilir. Onur kaybı o kadar büyüktür ki, boyun <em>toh</em>’unu temizlemek için <em>gai’shain</em>’ın birincil-kardeşi de onunla gidebilir. <em>Ji</em> kaybının çok büyük olduğunu düşünüyorlarsa, birden fazla.”</p>

    <p>Moiraine her şeyi sakin karşılıyor gibi suyunu yudumluyordu, ama Egwene başını iki yana sallamamak için kendini zor tutuyordu. Aieller deliydi; bundan başka açıklaması yoktu. Ama daha da kötüleşti.</p>

    <p>“Bugünlerde bazı <em>gai’shain</em>’lar alçakgönüllülüğü küstahlık haline getiriyorlar,” dedi Melaine onaylamazca. “Alay ölçüsüne itaat ve uysallıkla onur kazandıklarını sanıyorlar. Bu yeni bir şey ve aptalca. <em>Ji’e’toh</em>’ta yeri yok.”</p>

    <p>Bair kahkaha attı, ince sesi ile karşılaştırıldığında şaşırtıcı ölçüde zengin bir ses. “Aptallar hep vardı. Ben küçük bir kızken ve Shaaradlar ile Tomanelleler her gece birbirlerinin sığırlarını ve keçilerini çalarken Mainde çatıhanımı bir saldırı sırasında genç bir Haido Su Arayıcısı tarafından kenara itildi. Kadın Çarpık Vadi’ye geldi ve oğlanın onu <em>gai’shain</em> almasını talep etti; kendisine dokunmuş olma onurunu kazanmasına izin veremezmiş, çünkü oğlan ona dokunurken kadının elinde <em>bir et bıçağı varmış.</em> Et bıçağı! Onun bir silah olduğunu iddia ediyordu, sanki kadın bir Mızrağın Kızı’ymış gibi. Oğlanın denileni yapmak dışında seçeneği yoktu, ama yaptığı zaman da çok gülünçtü. İnsan bir çatıhanımını yerleşimine yalınayak gönderemez. Bir sene ve bir gün sona ermeden Haido boyu ile Jenda boyu yine mızrak dans ettirdi ve oğlan kısa süre sonra kendini Chenda’nın en büyük kızı ile evlenmiş buldu. İkincil-annesi hâlâ kendi <em>gai’shain</em>’ı iken. Onu gelin armağanının bir parçası olarak karısına vermeye çalıştı, ama iki kadın da kendilerini onurdan yoksun bırakmaya çalıştığını iddia ettiler. Adam neredeyse kendi karısını da <em>gai’shain</em> alacaktı. <em>Toh</em> temizlenmeden önce neredeyse Haido ve Jenda yine birbirlerine saldıracaktı.” Aiel kadınlar kahkahadan kırılıyordu. Amys ve Melaine gözlerini siliyorlardı.</p>

    <p>Egwene hikâyeden pek bir şey anlamamıştı –komik bir şey de görememişti– ama nazikçe gülmeyi başardı.</p>

    <p>Moiraine su kadehini şarap kadehinin yanına bıraktı. “Savaşan Aiellerden bahsedildiğini duymuştum, ama bunu daha önce hiç duymadım. Dokunulduğu için teslim olan bir Aiel’i ise, kesinlikle hiç duymadım.”</p>

    <p>“Bu teslim olmak değil,” dedi Amys vurgulayarak. “Bu <em>ji’e’toh.</em>”</p>

    <p>“Kimse bir ıslaktopraklının <em>gai’shain</em>’ı olmayı talep etmez,” dedi Melaine. “Dışarlıklılar <em>ji’e’toh</em>’u anlamaz.”</p>

    <p>Aiel kadınlar bakıştılar. Huzursuz olmuşlardı. <em>Neden?</em> diye merak etti Egwene. <em>Ah.</em> Aieller için <em>ji’e’toh</em>’u bilmemek, görgü kurallarını ya da onur duygusunu bilmemek gibi olmalıydı. “Bizim aramızda da onurlu kadınlar ve erkekler var,” dedi Egwene. “Çoğumuz öyle. Doğruyu yanlıştan ayırabiliriz.”</p>

    <p>“Elbette öyle,” diye mırıldandı Bair, bunların aynı şey olmadığını anlatan bir ses tonu ile.</p>

    <p>“Bana, Tear’a bir mektup yolladınız,” dedi Moiraine. “Ben daha oraya ulaşmamıştım. Pek çok şey söylediniz ve bazıları doğru çıktı. Bugün, burada sizinle buluşmam gerektiği gibi; bu konuda bana emir vermeye çok yaklaşmıştınız. Ama daha önce, <em>eğer</em> gelirsem dediniz. Yazdıklarınızın ne kadarının gerçekleşeceğinden emindiniz?”</p>

    <p>Amys içini çekti ve şarap kupasını kenara bıraktı, ama konuşan Bair oldu. “Çok şey, bir düşgezgini için bile belirsizdir. Aramızda en iyileri Amys ve Melaine’dir ve onlar bile, olan ya da olabilecek her şeyi göremezler.”</p>

    <p>“<em>Tel’aran’rhiod</em>’da bile şu an gelecekten çok daha açıktır,” dedi güneş saçlı Bilge. “Olanlar ve olmaya başlayanları görmek, <em>olacak</em> ya da <em>olabilecek</em> olanları görmekten daha kolaydır. Egwene ve Mat Cauthon’u hiç görmedik. Kendine Rand al’Thor diyen genç adamın gelmesi bir olasılıktan öte değildi. Gelmeseydi, öleceği kesindi. Aiellerin de. Ama geldi ve Rhuidean’da hayatta kalırsa, Aiellerin en azından bir kısmı hayatta kalacak. Bunu biliyoruz. Sen gelmeseydin, o ölecekti. <em>Aan’allein</em> gelmeseydi sen ölecektin. Sen halkalardan geçmezsen...” Dilini ısırmış gibi sustu.</p>

    <p>Egwene öne eğildi. Moiraine’in Rhuidean’a girmesi mi gerekiyordu? Ama Aes Sedai fark etmiş görünmüyordu ve Seana Melaine’in ağzından kaçırdığı şeyi telafi etmek için telaşla konuştu.</p>

    <p>“Gelecek için tek bir belirli yol yoktur. Desen’in dokusunun yanında en ince dantel kaba çuval kumaşı ya da dolaşmış iplik gibi görünür. <em>Tel’aran’rhiod</em>’da geleceğin nasıl örüleceğine dair bazı yollar görülebilir. Daha fazlası değil.”</p>

    <p>Moiraine, şaraptan bir yudum aldı. “Kadim Lisan’ı tercüme etmek genellikle zordur.” Egwene ona bakakaldı. Kadim Lisan mı?” Ya halkalar, <em>ter’angreal?</em> Ama Moiraine tasasızca devam etti. “<em>Tel’aran’rhiod</em> Düşler Dünyası anlamına gelir ya da belki Görünmez Dünya. Aslında ikisi de tam anlamını vermez; bundan daha karmaşıktır. <em>Aan’allein.</em> Tek Adam, ama aynı zamanda, Tüm Bir Halk Olan Adam ve daha iki ya da üç değişik tercümesi daha vardır. Ve gündelik kullanım için aldığımız ve Kadim Lisan’daki anlamlarını hiç düşünmediğimiz sözcükler. Muhafızlara ‘Gaidin’ denir, ki ‘savaş kardeşler’ anlamına gelir. Aes Sedai, ‘herkesin hizmetkârı’ demektir. Ve ‘Aiel’. Kadim Lisan’da ‘Adanmış’. Bundan daha güçlü; kemiklerinize yazılmış bir yemini ima eder. Sık sık Aiellerin neye adanmış olduğunu merak etmişimdir.” Bilgelerin yüzleri demir gibi sertleşmişti, ama Moiraine devam etti. “Ve bir de ‘Jenn Aiel’ var. ‘Gerçek Adanmış’, ama daha güçlü. Belki de ‘tek gerçek adanmış’. Tek gerçek Aieller mi?” Sorarcasına onlara baktı, sanki aniden gözleri de taşa dönüşmemiş gibi. Hiçbiri konuşmadı.</p>

    <p>Moiraine ne yapıyordu? Egwene, Aes Sedai’nin Bilgelerden ders alma fırsatını yok etmesine izin vermeyecekti. “Amys, artık Düşgörme’den bahsedebilir miyiz?”</p>

    <p>“Bu gece yeterince zaman olacak,” dedi Amys.</p>

    <p>“Ama...”</p>

    <p>“Bu gece, Egwene. Aes Sedai olabilirsin, ama yine öğrenci olacaksın. Henüz dilediğin zaman uyuyamıyorsun bile ya da uyanmadan gördüklerini anlatabilecek kadar hafif uyuyamıyorsun. Güneş batmaya başladığında, sana öğretmeye başlayacağım.”</p>

    <p>Egwene, başını eğerek çadırın çatısının altından baktı. O derin gölgelikten, dışarıdaki aydınlık havada, sıcaklık ışıltılarının arasında öfkeyle parlıyordu. Güneş, dağ tepelerine giden yolunu yarılamıştı.</p>

    <p>Moiraine aniden dizleri üzerinde doğruldu; arkasına uzanarak elbisesini çözmeye başladı. “Sanırım ben de Aviendha gibi gitmeliyim,” dedi ve bu bir soru değildi.</p>

    <p>Bair Melaine’e sert sert baktı, genç kadın bakışları bir an karşıladı, sonra gözlerini indirdi. Seana pes etmiş bir sesle, “Sana söylenmemesi gerekiyordu. Ama artık olup bitti. Değişim. Kandan olmayan biri Rhuidean’a girdi ve şimdi biri daha girecek.”</p>

    <p>Moiraine durdu. “Bu fark yaratır mı? Bana söylenmiş olması?”</p>

    <p>“Belki büyük bir fark yaratır,” dedi Bair gönülsüzce. “Belki hiç yaratmaz. Biz genellikle rehberlik ederiz, ne yapılacağını söylemeyiz. Seni halkalara giderken gördüğümüzde, her seferinde konuyu açan sen olmuştun, kandan olmamana rağmen girme hakkı talep etmiştin. Şimdi içimizden biri önceden bahsetti. Gördüğümüz her şey şimdiden değişmeye başladı. O değişimlerin ne olduğunu kim bilebilir?”</p>

    <p>“Peki gitmezsem ne olacağını gördünüz?”</p>

    <p>Bair’in kırışık yüzü ifadesizdi, ama açık mavi gözlerine bir duygudaşlık dokundu. “Sana zaten çok fazla şey anlattık, Moiraine. Bir düşgezgininin gördükleri olması olası şeylerdir, kesinlikle olacak şeyler değil. Geleceğe dair çok fazla bilgi ile hareket edenler kaçınılmaz olarak felaket bulur, ya olacak olanlara fazla güven duymasından ya da onları değiştirme çabasından dolayı.”</p>

    <p>“Anıların solması halkaların merhametidir,” dedi Amys. “Bir kadın bazı şeylerin... birkaç şeyin olacağını bilir; diğerlerini, karar vermesi gereken ana kadar bilemez, o zaman da bilebilirse. Yaşam belirsizlik ve mücadeledir, seçim ve değişimdir; hayatının Desen’e nasıl dokunduğunu, bir ipliğin halıdaki yeri gibi iyi bilen biri, hayvan gibi yaşar. O da delirmezse. İnsanoğlu belirsizlik, mücadele, seçim ve değişim için yaratılmıştır.”</p>

    <p>Moiraine sabırsızlık göstermeden dinliyordu, ama Egwene onun içten içe sabırsızlanmakta olduğunu tahmin ediyordu; Aes Sedai ders vermeye alışıktı, ders almaya değil. Egwene elbisesini çıkarmasına yardım ederken suskun kaldı, halıların kenarına çırılçıplak çöküp dağ yamacından aşağı, vadideki sislere sarınmış şehre bakana kadar konuşmadı. Sonra, “Lan’in beni takip etmesine izin vermeyin,” dedi. “Beni görürse deneyecektir.”</p>

    <p>“Olacak olan olur,” diye yanıt verdi Bair. İnce sesi soğuk ve kesin çıkıyordu.</p>

    <p>Moiraine bir an sonra gönülsüzce başını salladı ve çadırdan alev alev gün ışığına çıktı. Hemen, kavurucu yamaçtan aşağı koşmaya başladı.</p>

    <p>Egwene yüzünü buruşturdu. Rand ve Mat, Aviendha, şimdi de Moiraine, hepsi Rhuidean’a gidiyorlardı. “O... hayatta kalacak mı? Bunu düşlediyseniz, biliyor olmalısınız.”</p>

    <p>“<em>Tel’aran’rhiod</em>’da giremediğimiz yerler vardır,” dedi Seana. “Rhuidean. Ogier <em>yurtları.</em> Birkaç yer daha. Orada olanlar bir düşgezgininin gözlerinden gizlenmiştir.”</p>

    <p>Bu bir yanıt değildi... onun Rhuidean’dan çıkıp çıkmadığını görmüş olmalıydılar... Fakat görünüşe göre, alacağı tek yanıt buydu. “Pekâlâ. Ben de gitmeli miyim?” Halkalardan geçme deneyimi ona keyif vermiyordu; bir kez daha Kabuledilmişliğe yükseltilmek gibiydi. Ama başka herkes gidiyorsa...</p>

    <p>“Aptallaşma,” dedi Amys şiddetle.</p>

    <p>“Senin için böyle bir şey görmedik,” diye ekledi Bair daha ılımlı bir sesle. “Seni hiç görmedik.”</p>

    <p>“Ve sorsan da evet demezdim,” diye devam etti Amys. “İzin için dört onay gereklidir ve ben hayır derdim. Sen düşte gezmeyi öğrenmek için buradasın.”</p>

    <p>“Bu durumda,” dedi Egwene, yastıkların üzerine yerleşerek, “öğretin bana. Gece çökmeden başlayabileceğiniz bir şeyler vardır mutlaka.”</p>

    <p>Melaine ona kaşlarını çattı, ama Bair kuru kuru güldü. “Öğrenmeye karar verdikten sonra senin olduğun kadar hevesli ve sabırsız, Amys.”</p>

    <p>Amys başını salladı. “Kendi hatırına, umarım hevesini korur ve sabırsızlığını unutur. Beni dinle, Egwene. Zor olacak, ama öğreneceksen Aes Sedai olduğunu unutmalısın. Dinlemelisin, bunu unutma ve denileni yapmalısın. Her şeyin ötesinde, içimizden biri girebileceğini söylemediği sürece bir daha <em>Tel’aran’rhiod</em>’a girmemelisin. Bunu kabul edebilir misin?”</p>

    <p>Zaten değilken Aes Sedai olduğunu unutmak zor olmayacaktı. Kalanı ise, uğursuz bir biçimde tekrar çömez olmaya benziyordu. “Kabul edebilirim.” Sesinin kuşkulu çıkmamış olmasını diliyordu.</p>

    <p>“Güzel,” dedi Bair. “Şimdi sana düşte gezme ve <em>Tel’aran’rhiod</em>’u, kaba batlarıyla anlatmaya başlayacağım. Ben bitirdiğim zaman, söylediklerimi bana tekrarlayacaksın. Bütün noktalara temas edemezsen, bu gece <em>gai’shain</em>’ların yerine tencere ovacaksın. Hafızan ikinci kez dinledikten sonra tekrarlayamayacak kadar zayıfsa... Eh, bunu o zaman konuşuruz. Dinle.</p>

    <p>“Hemen hemen herkes <em>Tel’aran’rhiod</em>’a dokunabilir, ama pek az kişi ona gerçekten girebilir. Tüm Bilgeler içinde yalnızca biz dördümüz düşte gezebiliriz ve sizin Kuleniz neredeyse beş yüz yıldır bir düşgezgini çıkaramadı. Bunun Tek Güç’le ilgisi yoktur, ama Aes Sedailer olduğunu düşünüyor. Ben yönlendiremiyorum, Seana da öyle, ama Amys ve Melaine kadar iyi düşgezginleriyizdir. Pek çok kişi uyurken Düşler Dünyası’na dokunur. Yalnızca dokundukları için, kemiklerinin kırılması ya da ölümcül yaralar almaları gereken yerlerde acılar ve ağrılarla uyanırlar. Bir düşgezgini düşe tamamen girer, bu yüzden uyandığı zaman yaraları gerçektir. Düşgezgini olsa da olmasa da, düşe tamamen giren biri için oradaki ölüm buradaki ölümdür. Ama düşe fazla eksiksiz girmek etle iletişimin kaybedilmesidir; geri dönüş yolu yoktur ve et ölür. Bir zamanlar düşe etiyle girebilenler ve artık bu dünyada olmayanlar olduğu söylenir. Bu kötü bir şeydir, çünkü o tür insanlar kötülük yapmışlardır; senin için mümkün olduğunu düşünsen bile buna asla teşebbüs etmemelisin, çünkü her seferinde seni insan yapan şeyin bir parçasını kaybedersin. <em>Tel’aran’rhiod</em>’a dilediğin zaman, dilediğin ölçüde girmeyi öğrenmelisin. Bulman gereken şeyi bulmayı ve gördüklerini okumayı, şifaya yardım etmek için yakınındaki birinin düşlerine girebilmeyi ve sana zarar verebilecek, tamamen düşte olanları tanımayı öğrenmelisin. Ayrıca...”</p>

    <p>Egwene dikkatle dinledi. Bu onu büyülüyor, mümkün olduğunu tahmin bile etmediği şeylere işaret ediyordu, ama bunun ötesinde, tencere ovmaya hiç niyeti yoktu. Bir şekilde adil gelmiyordu. Rand, Mat ve diğerleri Rhuidean’da neyle karşı karşıya kalırsa kalsın, onlar tencere ovmaya gönderilmeyecekti. <em>Bir de kendim kabul ettim!</em> Bu adil değildi işte. Ama yine de onların Rhuidean’dan, kendisinin bu kadınlardan öğreneceğinden daha fazlasını öğreneceklerini sanmıyordu.</p>
  </div>
</body>
</html>
