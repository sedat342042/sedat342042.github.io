<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gölge Yükseliyor</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="8. Makul Düşünceler">8<br />
    Makul Düşünceler</h1>

    <p>Elayne, hâlâ odada olduğunu Rand’ın bildiğinden emin değildi. Yüzünde şaşkın bir ifade ile Egwene’in arkasından bakıyordu. Zaman zaman kendi kendine tartışır ya da karar vermeye çalışır gibi başını iki yana sallıyordu. Elayne onu beklemeye razıydı. O anı biraz daha erteleyecek her şeye razıydı. Sırtını dikleştirerek, başını kaldırarak, ellerini kucağında kavuşturarak kendine hâkim görünmeye yoğunlaştı, yüzündeki sakinlik, Moiraine’in en iyi performansına rakip olabilirdi. Kirpi boyunda kelebekler karnında dans ediyor gibi geliyordu.</p>

    <p>Rand’ın yönlendirmesinden korktuğundan değildi. Egwene ayrılmak için ayağa kalkar kalmaz <em>saidar</em>’ı salıvermişti. Rand’a güvenmek istiyordu, buna zorunluydu. İçten içe titremesine sebep olan olmasını istediği şeydi. Kolyesini ellememek, saçlarındaki safir dizisiyle oynamamak için yoğunlaşmak zorunda kaldı. Parfümü fazla mı ağırdı? Hayır. Egwene genç adamın gül kokusundan hoşlandığını söylemişti. Elbise. Onu yukarıya çekiştirmek istiyordu, ama...</p>

    <p>Rand döndü –adımlarındaki hafif aksama Elayne’in düşünceli düşünceli dudaklarını birbirine bastırmasına sebep oldu–, Elayne’in sandalyesinde oturduğunu gördü, irkildi, gözleri paniğe yaklaşan bir ifadeyle irileşti. Elayne bunu görmekten memnundu; kendi yüzünü sakin tutmak için gösterdiği çaba, genç adamın gözleri onunkine dokunur dokunmaz on kat artmıştı. O gözler şimdi sisli sabah göğü gibi maviydi.</p>

    <p>Rand hemen kendine geldi, gerek olmadığı halde eğildi, ellerini bir kez daha sinirli sinirli ceketine sildi. “Senin hâlâ burada...” Kızararak sustu; Elayne’in varlığını unutmak hakaret olarak kabul edilebilirdi. “Demek istediğim... Ben... yani, ben...” Derin bir nefes aldı ve baştan başladı. “Sözlerimin kulağa geldiği kadar aptal değilim, Leydim. Her gün birileri gelip beni sevmediğini söylemiyor, Leydim.”</p>

    <p>Genç kadın alaylı bir ciddiyetle konuştu. “Bir daha bana o şekilde hitap edersen sana Lord Ejder derim. Ve reverans yaparım. Andor Kraliçesi bile sana reverans yapabilir ve ben yalnızca Kız-Veliaht’ım.”</p>

    <p>“Işık! Bunu yapma.” Tehdidin düşündüreceğinden daha fazla huzursuz olmuş görünüyordu.</p>

    <p>“Yapmam, Rand,” dedi genç kadın daha ciddi bir ses tonu ile, “sen de bana ismimle hitap edersen. Elayne. Söyle.”</p>

    <p>“Elayne.” Rand beceriksizce, ama isimden zevk alır gibi sevinçle konuşmuştu.</p>

    <p>“Güzel.” Bu kadar memnun olmak saçmaydı; hem, genç adamın tek yaptığı ismini söylemek olmuştu. Devam etmeden önce bilmesi gereken bir şey vardı. “Çok incindin mi?” Bunun iki şekilde anlaşılabileceğini fark etti. “Egwene’in sana söylediklerinden, demek istedim.”</p>

    <p>“Hayır. Evet. Biraz. Bilmiyorum. Hem, oldukça adil.” Hafif gülümsemesi sinirli tedbirliliğini biraz azalttı. “Yine aptal gibi konuşuyorum, değil mi?”</p>

    <p>“Hayır. Bence değil.”</p>

    <p>“Ona salt gerçeği söyledim, ama bana inandığını sanmıyorum. Sanırım ben de onun inanmasını istemedim. Aslında değil. Eğer bu aptalca değilse, neye aptalca denir, bilmiyorum.”</p>

    <p>“Bana aptal olduğunu bir kez daha söylersen sana inanmaya başlayabilirim.” <em>Ona tutunmayacak; bununla uğraşmak zorunda kalmayacağım.</em> Sesi sakindi, genç adama söylediklerini gerçekten kastetmediğini anlatacak kadar hafif bir ton kullanmıştı. “Bir kez bir Cairhien lordunun soytarısını gördüm, adam komik, çizgili bir ceket giymişti. Ceket üzerine fazla bol geliyordu ve üzerine küçük çanlar dikilmişti. Üzerinde çanlarla dolaşsan aptal görünürdün.”</p>

    <p>“Sanırım görünürdüm,” dedi Rand pişmanlıkla. “Bunu hatırlarım.” Bu sefer yüzünde yavaş yavaş beliren gülümseme daha genişti, tüm yüzünü ısıtıyordu.</p>

    <p>Kelebek kanatları Elayne’e acele etmesini söyledi, ama genç kadın eteklerini düzeltmekle meşgul oldu. Ağır ağır, dikkatle ilerlemeliydi. <em>Bunu yapmazsam benim aptal bir kızdan başka bir şey olmadığımı düşünecek. Ve haklı olacak.</em> Karnındaki kelebekler şimdi davul çalıyordu.</p>

    <p>“Çiçek ister misin?” diye sordu Rand aniden ve Elayne şaşkın şaşkın gözlerini kırpıştırdı.</p>

    <p>“Çiçek mi?”</p>

    <p>“Evet.” Rand uzun adımlarla yatağa yürüyerek perişan şilteden iki avuç dolusu tüy aldı ve ona uzattı. “Dün gece majhere için bir tane yaptım. Ona Taş’ı vermişim sanırdın. Ama seninki çok daha güzel olacak,” diye ekledi çabucak. “Çok daha güzel. Söz veriyorum.”</p>

    <p>“Rand, ben...”</p>

    <p>“Dikkatli olurum. Yalnızca azıcık Güç gerektiriyor. Bir iplikçik ve çok dikkatli olacağım.”</p>

    <p>Güven. Elayne ona güvenmeliydi. Güvendiğini fark etmek küçük bir sürpriz oldu genç kadın için. “Bu hoşuma gider, Rand.”</p>

    <p>Rand uzunca bir süre kaşlarını hafifçe çatarak ellerindeki tüy yığınına baktı. Aniden tüyleri bıraktı ve ellerindeki tozu silkeledi. “Çiçekler,” dedi. “Bu sana layık bir armağan değil.” Elayne’in yüreği onun için büzüldü; <em>saidin</em>’e ulaşmaya çalıştığı ve başarısız olduğu açıktı. Rand hayal kırıklığını eylemle maskeleyerek telaşla metalik kumaşa seğirtti ve toparlamaya başladı. “İşte bu Andor’un Kız-Veliahtı için uygun bir armağan. Bir terzinin bunu...” Bir terzinin dört adım uzunluğunda, altmış santim enindeki altın-gümüş bir kumaştan ne yapabileceğini bulmak için çırpındı.</p>

    <p>“Bir terzinin bir sürü fikri olacağından eminim,” dedi Elayne diplomatik bir biçimde. Kol yeninden bir mendil çıkararak bir an için diz çöktü, genç adamın yere bıraktığı tüyleri açık mavi ipekten kumaş parçasına toparladı.</p>

    <p>“Hizmetkârlar icabına bakar,” dedi Rand, Elayne küçük bohçayı kemerindeki keseye yerleştirirken.</p>

    <p>“Eh, bu kısmı tamam.” Elayne’in tüyleri, Rand ona çiçek yapmak istediği için saklayacağını nasıl anlayabilirdi? Rand ayak değiştirdi. Pırıldayan kumaşı onunla ne yapacağını bilmiyormuş gibi tutuyordu. “Majhere’in terzileri vardır,” dedi Elayne ona. “Onu içlerinden birine veririm.” Rand neşelenerek gülümsedi; Elayne, bir armağan olarak, demek istediğini ona söyleme gereği duymadı. O gürültücü kelebekler daha fazla oyalanmasına izin vermeyecekti. “Rand, benden... hoşlanıyor musun?”</p>

    <p>“Hoşlanmak mı?” diye kaşlarını çattı genç adam. “Elbette senden hoşlanıyorum. Senden çok hoşlanıyorum.”</p>

    <p>Hiç anlamamış gibi görünmek zorunda mıydı? “Seni severim, Rand.” Bu kadar sakince söyleyebilmesi karşısında irkildi; midesi boğazına tırmanmaya çalışıyor gibiydi ve elleriyle, ayakları buz gibiydi. “Bundan da fazla.” Bu yeterliydi; kendini aptal yerine koymayacaktı. <em>İlk önce o “hoşlanmak”tan fazlasını söylemeli.</em> Neredeyse isteriyle kıkırdayacaktı. <em>Kendimi kontrol altında tutacağım. Beni baygın gözlerle bakan bir kız gibi görmesine izin vermeyeceğim. Vermeyeceğim.</em></p>

    <p>“Ben de seni severim,” dedi Rand yavaşça.</p>

    <p>“Genellikle bu kadar açıksözlü değilimdir.” Hayır; bu aklına Berelain’i getirebilirdi. Genç adamın yanakları kızarmıştı; gerçekten de Berelain’i düşünüyordu. Kavrulasıca! Elayne’in sesi ipek gibi pürüzsüz çıktı. “Yakında gitmek zorundayım, Rand. Tear’dan ayrılmak zorundayım. Seni aylar boyunca göremeyebilirim.” <em>Belki de hiç,</em> diye haykırdı minik bir ses kafasının içinde. O dinlemeyi reddetti. “Nasıl hissettiğimi sana söylemeden gidemezdim. Ve ben... seni çok severim.”</p>

    <p>“Elayne, <em>ben de</em> seni severim. Yani hislerim... istediğim...” Yanaklarındaki kırmızı benekler büyüdü. “Elayne, nasıl söyleyeceğimi, nasıl...”</p>

    <p>Aniden Elayne’in yüzü kıpkırmızı kesildi. Rand, onu daha fazlasını söylemeye zorladığını düşünüyor olmalıydı. <em>Zorlamıyor musun?</em> diye alay etti küçük ses ve bu yanaklarını daha da kızarttı. “Rand, senden istediğim...” Işık! Nasıl söylemeli? “Yalnızca benim hislerimi bilmeni istedim. Hepsi bu.” Berelain bu kadarıyla bırakmazdı. Berelain çoktan ona sarılmış olurdu. Kendi kendine o yarı giyinik şımarığın üstün gelmesine izin vermeyeceğini söyleyerek Rand’a yaklaştı, pırıltılı kumaşı ellerinden aldı ve halının üzerine bıraktı. Bir nedenle Rand eskisinden de uzun boylu geliyordu. “Rand... Rand, beni öpmeni istiyorum.” İşte. Söylemişti.</p>

    <p>“Seni öpmek mi?” dedi genç adam, öpme sözcüğünü daha önce hiç duymamış gibi. “Elayne, sana daha fazlasını vadetmek istemiyorum... demek istediğim, evli falan değiliz. Yani evli olmamız gerektiğini söylemek istemiyorum. Yalnız... Seni gerçekten severim, Elayne. Bundan da fazlası. Yalnızca sanma ki ben...”</p>

    <p>Elayne ona, şaşkın hevesliliğine güldü. “İki Nehir’de işler nasıl yürür bilmiyorum, ama Caemlyn’de bir kızı öpmek için evlenmeyi beklemezsin. Ve bu evlenmen gerektiği anlamına da gelmez. Ama belki nasıl yapılacağını bilmiyorsundur...” Delikanlının kolları neredeyse kaba bir biçimde genç kadına dolandı, dudakları onunkine yaklaştı. Elayne’in başı dönüyordu; ayak parmakları terliklerinin içinde kıvrıldı. Bir süre sonra –ne kadar geçtiğinden emin değildi– Rand’ın göğsüne dayandığını, dizlerinin titrediğini, nefes nefese kaldığını fark etti.</p>

    <p>“Sözünü kestiğim için affet,” dedi Rand. Elayne onun da biraz nefes nefese kaldığını fark edince sevindi. “Ben yalnızca İki Nehirli geri kalmış bir çobanım.”</p>

    <p>“Kabasın,” diye mırıldandı genç kadın onun gömleğine, “ve bu sabah tıraş olmamışsın, ama geri kalmış olduğunu söylemezdim.”</p>

    <p>“Elayne, ben...”</p>

    <p>Genç kadın elini ağzına koydu. “Tüm yüreğinde söylemek istemediğin hiçbir şey duymak istemiyorum senden,” dedi kararlılıkla. “Ne şimdi, ne de hiçbir zaman.”</p>

    <p>Rand, neden olduğunu anlamış gibi değil, ama en azından söylediği şeyi kastettiğini anlamış gibi başını salladı. Elayne saçlarını düzelterek –safir dizisi ayna olmadan çözemeyeceği kadar dolanmıştı– genç adamın kollarından, gönülsüzce kurtuldu; orada kalmak çok kolay olurdu ve Elayne zaten daha önce hayal bile edemeyeceği kadar açıksözlü davranmıştı. O şekilde konuşmak; öpücük istemek. İstemek! O Berelain değildi.</p>

    <p>Berelain. Belki Min görüsünde görmüştü. Min’in gördüğü olurdu, ama Rand’ı Berelain ile paylaşmayacaktı. Belki de biraz daha açık konuşması gerekecekti. Belirsiz bir biçimde açık, en azından. “Ben gittikten sonra arkadaşsız kalmazsın, herhalde. Ama unutma, bazı kadınlar bir erkeği yürekleri ile görür, ama diğerleri, o bir kolye ya da bilezikmiş gibi, takacakları bir süsten fazlasını görmezler.” Rand başta şaşkın şaşkın, sonra biraz korkmuş gibi baktı. Elayne çok fazla şeyi, çok hızlı söylemişti. Dikkatini başka yöne çekmesi gerekecekti. “Bana ne söylemedin, biliyor musun? Ne kadar tehlikeli olduğunu söyleyerek beni korkutup kaçırmaya çalışmadın. Şimdi deneme. Çok geç.”</p>

    <p>“Hiç aklıma gelmemişti.” Ama aklına başka bir düşünce geldi ve gözleri şüpheyle kırıştı. “Sen ve Egwene bunu aranızda mı planladınız?”</p>

    <p>Elayne gözlerini iri iri açarak ılımlı bir öfke numarası yapmaya çalıştı. “Böyle bir şeyi nasıl düşünebilirsin? Seni bir paketmişsin gibi birimizden diğerimize aktaracağımızı mı düşünüyorsun? Kendini çok beğeniyorsun. Aşırı kibirli olmak diye bir şey vardır.” Rand şimdi şaşkın görünüyordu. Pek tatmin edici. “Bize yaptığın şey için üzgün müsün, Rand?”</p>

    <p>“Seni korkutmak istemedim,” dedi delikanlı tereddütle. “Egwene beni kızdırdı; beni hiç uğraşmadan kızdırabiliyor. Bu bahane değil, biliyorum. Üzgünüm, dedim ve öyleyim. Baksana, bana ne kazandırdı. Yanık masalar ve mahvolmuş bir şilte daha.”</p>

    <p>“Peki ya... çimdik?”</p>

    <p>Rand’ın yüzü yine kızardı, ama genç kadınla kararlılıkla yüzleşti. “Hayır. Hayır, bunun için üzgün değilim. İkinizin benim yanımda kulakları olmayan bir odun parçasıymışım gibi konuşmanız. Bu kadarını hak ettiniz, ikiniz de ve aksini söylemeyeceğim.”</p>

    <p>Elayne bir an ona baktı. Bir anlığına <em>saidar</em>’ı kucaklarken Rand kollarını ovaladı. Elayne Şifa vermeyi bilmiyordu, ama konu hakkında bazı bilgiler edinmişti. Yönlendirerek attığı çimdik ile genç adama verdiği acıyı dindirdi. Rand’ın gözleri şaşkınlıkla irileşti ve acı yokluğunu sınarmış gibi ayak değiştirdi. “Dürüst olmak için,” dedi Elayne ona kısaca.</p>

    <p>Kapı çalındı ve Gaul içeri baktı. Başta Aiel başını eğmişti, ama ikisine fırlattığı hızlı bir bakıştan sonra kaldırdı. Adamın görmemesi gereken bir şeyi gördüğünü tahmin ettiğini fark edince, Elayne’in yüzüne kan hücum etti. Neredeyse yeniden <em>saidar</em>’a kucak açacak, adama dersini verecekti.</p>

    <p>“Tearlılar burada,” dedi Gaul. “Beklediğin Yüksek Lordlar.”</p>

    <p>“O zaman gideyim,” dedi Elayne Rand’a. “Onlara... vergilerdi değil mi, vergileri söylemelisin. Söylediklerimi düşün.” ‘Beni düşün,’ dememişti, ama Elayne bıraktığı etkinin aynı olacağından emindi.</p>

    <p>Rand onu durdurmak istermiş gibi uzandı, fakat Elayne uzaklaştı. Gaul’a bir gösteri sunmaya niyeti yoktu. Adam Aiel’di, ama sabahın bu saatinde parfüm sürünmüş, safirler takınmışken onun hakkında ne düşünecekti? Elbisesinin yakasını yukarı çekiştirmemek için gerçek bir çaba göstermesi gerekti.</p>

    <p>O kapıya ulaştığında Yüksek Lordlar içeri girdi. Sivri sakallı, renkli, süslü, bol yenli ceketleri ile orta yaşlarında adamlardı. Gönülsüz eğilmelerle, boş yüzler ve kadının gidiyor olmasından duydukları rahatlamayı saklamayan nazik mırıldanmalarla yolundan çekildiler.</p>

    <p>Eşiğe ulaştığında Elayne arkasına baktı. İpekliler, satenler içindeki Yüksek Lordlar arasında sade, yeşil ceketli uzun boylu, geniş omuzlu bir delikanlı olan Rand, tavus kuşlarının arasındaki leylek gibi görünüyordu, ama onda başka bir şey vardı; burada hakkıyla hüküm sürdüğünü söyleyen bir varlık. Tearlılar bunu fark ediyor, gönülsüzce boyun eğiyorlardı. Rand muhtemelen, yalnızca Yenidendoğan Ejder olduğu için eğildiklerini düşünüyordu ve belki onlar da öyle sanıyordu. Ama Elayne paçavralar içinde ve unvansız olmasına, isimlerini kimsenin bilmemesine rağmen girdikleri odaya hâkim olabilecek adamlar tanımıştı. Annesinin Kumandanı Gareth Bryne gibi adamlar. Rand bunu bilmiyor olabilirdi, ama o böyle bir adamdı. Elayne onu ilk gördüğünde değildi, ama artık öyleydi. Kapıyı arkasından çekip kapattı.</p>

    <p>Girişin çevresindeki Aieller ve giriş odasının ortasında halka olmuş Savunucular huzursuz bir haldeydi, ama Elayne onları fark etmedi bile. Bitmişti. Ya da en azından başlamıştı. Joiya ve Amico gemiye bindirilmeden önce dört günü vardı, Berelain’e yer bırakmayacak şekilde Rand’ın düşüncelerine dolmak için dört gün. Ya da bu olmazsa, Elayne daha fazlasını yapma şansını bulana kadar Rand’ın kafasında kalabilecek kadar yerleşmek için dört gün. Böyle bir şey yapabileceğini, bir yabandomuzunu takip eden bir avcı gibi bir adamın peşine takılabileceğini hiç düşünmezdi. Kelebekler karnında oynaşmaya devam ediyordu. En azından ne kadar sinirli olduğunu ona belli etmemişti. Ve aklına, annesinin ne diyeceğini hiç düşünmemiş olduğu geldi. Bu düşünce ile kelebekler kayboldu. Annesinin ne diyeceğine aldırmıyordu. Morgase kızını bir kadın olarak kabul etmeliydi; işte o kadardı.</p>

    <p>O uzaklaşırken Aieller eğildi ve Elayne Morgase’i bile gururlandıracak kadar zarif bir baş sallamayla onlara karşılık verdi. Tearlı yüzbaşı bile onun yeni sükûnetini görebiliyor gibi bakıyordu. Elayne bir daha kelebekler tarafından rahatsız edileceğini sanmıyordu. Belki Kara Ajah için, ama Rand için değil.</p>

    <p class="paragraf">Rand, oluşturdukları yarım daire içindeki Yüksek Lordları görmezden gelerek, şaşkın gözlerle kapının Elayne’in arkasından kapanmasını izledi. Bu kadar bile olsa düşlerinin gerçekleşmesi onu huzursuz etmişti. Suormanı’nda yüzmek bir şeydi, ama genç kadının bu şekilde ona geleceğini söyleyen bir rüyaya asla inanmazdı. Rand’ın dili dolaşıp dururken, son derece serinkanlı ve kendine hâkimdi. Ayrıca, Rand’ın kafasındaki düşüncelerin aynısını ona söyleyen, onu inciteceğinden korkan Egwene. Kadınlar neden en ufak şey için paramparça olur ya da öfke krizine kapılırken, sizin ağzınızı açık bırakacak bir şey karşısında gözlerini bile kırpmıyorlardı?</p>

    <p>“Lord Ejder?” diye mırıldandı Sunamon, her zamankinden de çekingen bir tavırla. Bu sabaha ilişkin söylenti Taş’ın içinde yayılmış olmalıydı; ilk grup neredeyse koşarak çıkacaktı ve Torean’ın yüzünü ya da pis önerilerini Rand’ın olduğu yerde yeniden göstereceği kuşkuluydu.</p>

    <p>Sunamon yaltaklanırcasına gülümsedi; sonra Rand ona bakmakla yetinince, ellerini ovuşturarak gülümsemesini boğdu. Diğerleri yanık masaları, lime lime şilteyi ve dağılmış kitapları, şöminenin üzerindeki, bir zamanlar geyik ve kurtlar olan, yarısı erimiş yumruları görmemiş gibi yaptı. Yüksek Lordlar yalnızca görmek istediklerini görmekte iyiydiler. Carleon ve Tedosian, kalın bedenlerinin her çizgisinde sahte bir alçakgönüllülükle, birbirlerine hiç bakmamalarında şüphe uyandırıcı bir şey olduğunu hiç fark etmemiş görünüyorlardı. Ama zaten, fırçalanmaktan getirilen ceketinin cebinde bulduğu Thom’un notu olmasaydı Rand hiç fark etmeyebilirdi.</p>

    <p>“Lord Ejder bizi görmek mi istemişti?” demeyi başardı Sunamon.</p>

    <p>Egwene ve Elayne bunu aralarında planlamış olabilirler miydi? Elbette hayır. Ne kadınlar, ne erkekler bu tür şeyler yapmazlardı. Yaparlar mıydı? Tesadüf olmalıydı. Elayne özgür olduğunu duymuş ve konuşmaya karar vermiş olmalıydı. İşte buydu. “Vergiler,” diye havladı. Tearlılar kıpırdamadı, ama gerilermiş izlenimi bıraktılar. Bu adamlarla uğraşmaktan nasıl da nefret ediyordu! Rand kitaplarına dalmak istiyordu.</p>

    <p>“Kötü bir örnek, Lord Ejder, vergileri düşürmek,” dedi zayıf, gri saçlı bir adam yaltaklanır bir sesle. Meilan, Tearlılara göre uzundu, Rand’dan yalızca bir el kısaydı ve bütün Savunucular kadar sertti. Rand’ın huzurunda kamburunu çıkarıyordu; kara gözleri bundan ne kadar nefret ettiğini ifade ediyordu. Ama Rand çevresinde diz çökmekten vazgeçmelerini söylediğinde bundan da nefret etmişti. Hiçbiri doğrulmamıştı, ama özellikle Meilan yaptığı şeyin hatırlatılmasından hoşlanmamıştı. “Köylüler hep rahatlıkla öderler, ama vergilerini düşürürsek, yeniden şimdiki durumuna yükseltme zamanı geldiğinde aptallar sanki şimdiki vergiyi ikiye katlamışız gibi bol bol şikâyet ederler. O gün geldiğinde isyanlar çıkabilir, Lord Ejder.”</p>

    <p>Rand uzun adımlarla odanın içinde yürüyüp <em>Callandor</em>’un önünde durdu; kristal kılıç pırıldıyor, onu çevreleyen yaldız ve mücevherlerin parıltısını boğuyordu. Kim olduğunun, kullanabileceği gücün hatırlatıcısı. Egwene. Onu sevmediğini söylediği için incinmek aptalcaydı. O genç kadın için bir şey hissetmezken neden onun kendisi için duyguları olmasını bekleyecekti ki? Ama incinmişti. Rahatlamıştı, ama hoş bir şekilde değil. “İnsanları çiftliklerinden sürerseniz isyanlar çıkar.” Meilan’ın ayaklarının dibinde üst üste üç kitap duruyordu. <em>Tear Taşı’nın Hazineleri, Kıraç’ta Yolculuklar</em> ve <em>Mayene Bölgesi ile İlişkiler.</em> Anahtar o kitaplardaydı ve Karaethon Döngüsüne dair değişik tercümelerde. Bir de o anahtarları bulabilse ve uygun kilitlere sokabilse. Düşüncelerini Yüksek Lordlara çevirdi. “Hiçbir şey yapmadan ailelerinin açlıktan ölmesini seyrederler mi sanıyorsunuz?”</p>

    <p>“Taşın Savunucuları daha önce de isyan bastırdı, Lord Ejder,” dedi Sunamon rahatlatırcasına. “Bizim kendi askerlerimiz kırsalda barışı koruyabilirler. Köylüler sizi rahatsız etmez, size bizzat garanti veririm.”</p>

    <p>“Zaten çok fazla çiftçi var.” Rand’ın öfkeli bakışları karşısında Carleon irkildi. “Cairhien’deki iç savaş yüzünden, Lord Ejder,” diye açıkladı telaşla. “Cairhienliler tahıl satın alamıyor ve tahıl ambarları tıka basa dolu. Bu senenin hasadı da zaten çöpe gidecek. Ya gelecek sene?.. Ruhum kavrulsun, Lord Ejder, ama bizim asıl ihtiyacımız olan o köylülerin bazılarının durmaksızın ekip dikmeyi bırakması.” Çok fazla konuştuğunu fark etmiş göründü, ama neden olduğunu anlamıyordu. Rand adamın masasına nasıl yiyecek geldiği hakkında en ufak bir fikri olup olmadığını merak etti. Altın ve güç dışında herhangi bir şey görüyor muydu?</p>

    <p>“Cairhien yeniden tahıl satın almaya başladığında ne yapacaksınız?” dedi Rand serinkanlılıkla. “Aynı sebepten, Cairhien tahıla ihtiyaç duyan tek ülke mi?” Neden Elayne öylesine açıksözlülükle konuşmuştu? O Rand’dan ne bekliyordu? Seni severim, demişti. Kadınlar sözcüklerle bir Aes Sedai gibi oyunlar oynayabilirdi. Ona âşık olduğunu mu kastetmişti? Hayır, bu basit aptallıktı. Bir ölçüye kadar aşırı kibirli.</p>

    <p>“Lord Ejder,” dedi Meilan, yarı yaltaklanır, yarı bir şeyi bir çocuğa açıklar gibi bir tavırla, “iç savaşlar bugün dursa, Cairhien yine de iki, hatta üç sene boyunca birkaç mavna dolusu tahıldan fazlasını alamaz. Biz tahılımızı hep Cairhien’e satarız.”</p>

    <p>Hep... Aiel Savaşı’ndan bu yana geçen yirmi sene boyunca. <em>Hep</em> yaptıklarına o kadar bağlıydılar ki, böylesine basit bir şeyi göremiyorlardı. Ya da görmek istemiyorlardı. Emond Meydanı çevresinde lahanalar yaba notları gibi yayıldığında. Deven Yolu ya da Gözlem Tepesi’nin kötü yağmurlar ya da beyazsolucan felaketine uğradığı hemen hemen kesin olurdu. Gözlem Tepesi’nde çok fazla şalgam yetiştiğinde, Emond Meydanı ya da Deven Yolu’nda kıtlık olurdu.</p>

    <p>“Illian’a önerin,” dedi onlara. Elayne ne bekliyordu? “Ya da Altara’ya.” Ondan hoşlanıyordu, ama Min’den de aynı ölçüde hoşlanıyordu. Ya da hoşlandığını sanıyordu. İkisi için de duygularından emin olmak imkânsızdı. “Denize açılacak gemileriniz, ırmak tekneleriniz ve mavnalarınız var ve yeterince bulamazsanız Mayene’den kiralayabilirsiniz.” İki kadından da hoşlanıyordu, ama bunun ötesinde... Yaşamının hemen hemen tamamını Egwene’in peşinden koşarak geçirmişti; emin olana kadar bu işe bir daha dalmaya niyeti yoktu. Bir şeyden emin olmak. Emin. <em>Mayene Bölgesi ile İlişkiler</em>’e inanılacak olursa... <em>Kes şunu,</em> dedi kendi kendine. <em>Aklını bu çakallardan uzaklaştırma, yoksa aradan kayıp seni ısırmak için çatlaklar bulacaklar.</em> “Tahılla ödeme yapın; eminim Mayene Başı, iyi bir bedel karşılığında razı olur. Ve belki imzalanacak bir anlaşma, bir sözleşme...” Bu iyi bir sözcüktü; onların kullandığı türden bir sözcük. “...ile gemiler karşılığında Mayene’i rahat bırakmayı vadedebilirsiniz.” Bunu, genç kadına borçluydu.</p>

    <p>“Illian’la pek az ticaretimiz vardır, Lord Ejder. Onlar akbaba gibidir, pisliktirler.” Tedosian’ın sesi bu bir rezaletmiş gibi çıkıyordu, sonra konuşan Meilan’ın sesi de öyle. “Biz hep Mayene ile güçlü taraf olarak iş yaparız, Lord Ejder. Asla diz kırmayız.”</p>

    <p>Rand derin bir soluk aldı. Yüksek Lordlar gerildiler. Hep gelip buna dayanıyordu. Hep onları ikna etmeye çalışıyor ve hep başarısız oluyordu. Thom, Yüksek Lordların Taş kadar sert kafaları olduğunu söylemişti ve haklıydı. <em>Ben onun için ne hissediyorum? Onu düşlüyorum. Güzel olduğu kesin.</em> Elayne’i mi kastediyordu, Min’i mi, emin değildi. <em>Kes şunu! Öpücük öpücüktür. O kadar. Kes şunu!</em> Kadınları kararlılıkla kafasından çıkararak bu taş beyinli aptallara ne yapacaklarını anlatmaya başladı. “İlk önce çiftçilerin vergilerini dörtte üç oranında, başka herkesinkini yarı yarıya azaltacaksınız. İtiraz etmeyin! Yapın, o kadar! İkinci olarak, Berelain’e gidip gemilerini kiralamaları karşılığında ne bedel talep edeceklerini soracaksınız... soracaksınız dedim!..”</p>

    <p>Yüksek Lordlar sahte gülümsemelerle, dişlerini gıcırdatarak dinlediler, ama dinlediler.</p>

    <p class="paragraf">Mat yanına yaklaştığında, tesadüfen aynı yöne gidiyormuş gibi yanında yürümeye başladığında Egwene, Joiya ve Amico’yu düşünüyordu. Mat kendi kendine kaşlarını çatıyordu ve saçlarının, durmaksızın parmaklarını içinden geçiriyormuş gibi fena halde fırçalanmaya ihtiyacı vardı. Bir iki kez genç kadına baktı, ama konuşmadı. Yanından geçtikleri hizmetkârlar eğiliyor ya da diz kırıyordu, rastladıkları Yüksek Lordlar ve Leydiler de öyle, ama dikkate değer ölçüde az heves gösteriyorlardı, Egwene orada olmasaydı, Mat’in gülümseyerek bakışlarını dikmesi, Lord Ejder’in dostu olsun olmasın, sorun yaratırdı.</p>

    <p>Bu sessizlik Mat’e yakışmıyordu, Egwene’in bildiği Mat’e benzemiyordu. Güzel, kırmızı ceketi dışında –içinde uyumuş gibi kırışmıştı– eski Mat’ten farklı görünmüyordu, ama artık hepsinin farklı olduğu kesindi. Sessizliği huzursuzluk vericiydi. “Seni dün gece mi rahatsız ediyor?” diye sordu Egwene sonunda.</p>

    <p>Mat sendeledi. “Ondan haberin var mı? Şey, vardır, değil mi? Beni rahatsız etmiyor. Pek bir şey olmadı. Oldu ve bitti, zaten.”</p>

    <p>Egwene ona inanmış gibi yaptı. “Nynaeve ve ben, seni pek görmüyoruz.” Durumu oldukça hafif gösteren bir ifadeydi bu.</p>

    <p>“Meşguldüm,” diye mırıldandı Mat, huzursuz bir omuz silkmeyle. Genç kadın dışında her yere bakıyordu.</p>

    <p>“Zarlarla mı?” diye sordu Egwene önemsemezce.</p>

    <p>“Kartlar.” Kolları katlanmış havlularla dolu, tombul bir hizmetkâr kadın Egwene’e diz kırarak baktı, sonra onun bakmadığını düşünerek Mat’e göz kırptı. Delikanlı ona sırıttı. “Kart oynamakla meşguldüm.”</p>

    <p>Egwene’in kaşları kalktı. O kadın Nynaeve’den on yaş büyük olmalıydı. “Anlıyorum. Epey zamanını alıyor olmalı. Kart oynamak. Eski dostlar için birkaç dakika ayıramayacak kadar fazla.”</p>

    <p>“Size birkaç dakika ayırdığım son seferde sen ve Nynaeve Güç kullanarak beni pazara gidecek bir domuz gibi bağladınız ve odamı karıştırdınız. Dostlar, dostların eşyalarını çalmazlar.” Yüzünü buruşturdu. “Dahası, sen hep Elayne’le berabersin ve onun da hep burnu havada. Ya da Moiraine’Ie. Hoşlanmadığım...” Boğazını temizleyerek genç kadına yan yan baktı. “Zamanını almaktan hoşlanmıyorum. Meşgul olduğunu duydum. Karanlıkdostlarını sorguluyormuşsunuz. Herhalde çok önemli işler yapıyorsunuzdur. Bu Tearlıların sizin Aes Sedai olduğunuzu sandığını biliyorsun, değil mi?”</p>

    <p>Egwene başını üzüntüyle iki yana salladı. Mat’in hoşlanmadığı Aes Sedailerdi. Mat, dünyada ne kadar çok şey görürse görsün, hiçbir şey onu değiştirmeyecekti. “Ödünç verilmiş bir şeyi almak çalmak sayılmaz,” dedi ona.</p>

    <p>“Ödünç vermek konusunda bir şey söylediğinizi hatırlamıyorum. Aaah, Amyrlin’in mektubu ne işime yarayacak? Yalnızca başımı derde sokuyor. Ama benden isteyebilirdiniz.”</p>

    <p>Egwene, istediklerini belirtmekten kaçındı. Ne tartışmak, ne de Mat’in surat asarak uzaklaşmasını istiyordu. Mat öyle demezdi, elbette. Bu sefer onun kendi versiyonu ile kurtulmasına izin vermeyecekti. “Eh, hâlâ benimle konuşmaya gönüllü olduğuna sevindim. Bugün konuşman için özel bir sebep var mıydı?”</p>

    <p>Mat parmaklarını saçlarına soktu ve kendi kendine mırıldandı. Kalan yapılmadık tek şey annesinin kulağından yakalaması ve uzun bir konuşma için çekip götürmesiydi. Egwene kendi kendine sabırlı olmasını söyledi. İstediği zaman sabırlı olabilirdi. Patlayacak olsa bile Mat’ten önce tek kelime etmeyecekti.</p>

    <p>Koridor Taş’ın birkaç bahçesinden birine bakan beyaz mermerli, korkuluklu bir balkona açıldı. Birkaç küçük, mum yapraklı ağaç iri, beyaz çiçeklerle kaplıydı ve kırmızı, sarı gül yığınlarından daha tatlı bir koku saçıyordu. Asık suratlı bir esinti iç duvardaki perdeleri kıpırdatamıyordu, ama sabahın gittikçe artan nemli sıcaklığını kesiyordu. Mat, sırtını bir sütuna vererek geniş korkuluğun üzerine oturdu ve bir ayağını önünde kaldırdı. Bahçeye bakarak, sonunda, “Benim... tavsiyeye ihtiyacım var,” dedi.</p>

    <p><em>Egwene</em>’den tavsiye istiyordu? Genç kadın iri iri açılmış gözlerle ona baktı. “Yardım edebilmek için elimden geleni yaparım,” dedi alçak bir sesle. Mat başını ona çevirdi; Egwene Aes Sedai sükûnetini takınmaya çabaladı. “Ne konuda tavsiye istiyorsun?”</p>

    <p>“Bilmiyorum.”</p>

    <p>Bahçenin on adım yükseğindeydiler. Dahası, aşağıda güllerin dibindeki yabanotlarını ayıklayan adamlar vardı. Egwene onu itecek olsa, içlerinden birinin üzerine düşebilirdi. Bir bahçıvanın, gül çalısının değil. “O zaman nasıl sana tavsiye vereceğim?” diye sordu ince bir sesle.</p>

    <p>“Ben... ne yapacağıma karar vermeye çalışıyorum.” Mat utanmış görünüyordu; Egwene’e göre utanması gerekirdi.</p>

    <p>“Umarım gitmeye çalışmayı düşünmüyorsundur. Ne kadar önemli olduğunu biliyorsun. Bundan kaçamazsın. Mat.”</p>

    <p>“Bunu bilmediğimi mi sanıyorsun? Moiraine bana gidebileceğimi söylese bile gidebileceğimi sanmıyorum. İnan bana, Egwene, hiçbir yere gitmiyorum. Yalnızca ne olacağını bilmek istiyorum.” Başını sertçe iki yana salladı ve sesi gerginleşti. “Şimdi ne olacak? Hafızamdaki bu deliklerde ne var? Hayatıma ilişkin, orada bile olmayan parçalar var; hiç olmamış gibi, yoklar işte! Neden anlamsız sözler söyleyip duruyorum? İnsanlar Kadim Lisan olduğunu söylüyor, ama bana göre kaz gevezeliklerinden başka bir şey değil. Bilmek istiyorum, Egwene. Bilmek zorundayım, yoksa Rand gibi delireceğim.”</p>

    <p>“Rand deli değil,” dedi Egwene düşünmeden. Demek Mat kaçmaya çalışmıyordu. Bu hoş bir sürprizdi; sorumluluğa inanan birine benzemiyordu. Ama sesinde acı ve endişe vardı. Mat asla endişelenmezdi ve endişelense bile kimsenin görmesine izin vermezdi. “Yanıtları bilmiyorum, Mat,” dedi nazikçe. “Belki Moiraine...”</p>

    <p>“Hayır!” Mat sıçrayarak ayağa kalktı. “Aes Sedai olmaz! Yani... Sen farklısın. Seni tanıyorum ve sen... Sana Kule’de bir şey öğretmediler mi, o ya da bu numara, işe yarayacak bir şey?”</p>

    <p>“Ah, Mat, üzgünüm. Çok üzgünüm.”</p>

    <p>Genç adamın kahkahası Egwene’e çocukluklarını hatırlattı. En büyük beklentileri boşa çıktığı zaman güldüğü gibi gülmüştü. “Ah, tamam, sanırım fark etmez. İkinci elden olsa da yine de Kule olacaktı. Sen alınma.” Parmağındaki bir kıymığa inlediği ve kırık bir bacağa aldırmazmış gibi davrandığı gibi davranmıştı.</p>

    <p>“Bir yol olabilir,” dedi Egwene yavaşça. “Moiraine tamam derse. Diyebilir.”</p>

    <p>“Moiraine! Söylediğim tek kelimeyi duydun mu? İstediğim son şey Moiraine’in işe karışması. Hangi yol?”</p>

    <p>Mat hep aceleci olmuştu. Ama tıpkı Egwene gibi bilmeyi her şeyden çok istiyordu. Bir de, bir kereliğine biraz sağduyu ve ihtiyat gösterebilse. Yanlarından geçen, siyah örgüleri başının çevresine sarılmış, omuzları sarı ketenin üzerinde çıplak bir Tearlı asil kadın onlara ifadesizce bakarak hafifçe diz kırdı. Sırtı dimdik bir biçimde çabucak yürüyüp uzaklaştı. Egwene işitme sınırından çıkana, ikisi bir kez daha yalnız kalana kadar kadını izledi. Dokuz metre aşağıdaki bahçıvanlar sayılmazsa yalnızdılar. Mat beklenti içinde ona bakıyordu.</p>

    <p>Sonunda ona <em>ter’angreal</em>’i, diğer yanında yanıtlar barındıran çarpık kapıyı anlattı. Tehlikeleri, aptalca ya da Gölge’ye dokunan soruların sonuçlarını, Aes Sedailerin bile bilmiyor olabileceği tehlikeleri vurguladı. Mat, ona geldiği için epey gururlanmıştı, ama Mat’in biraz sağduyu göstermesi gerekliydi. “Bunu hatırlamalısın, Mat. Önemsiz sorular ölmene sebep olabilir, bu yüzden onu kullanacaksan, bu sefer ciddi olmalısın. Ve Gölge’ye dokunan soru sormamalısın.”</p>

    <p>Mat gittikçe artan bir inanmazlıkla dinlemişti. Egwene sözlerini bitirdiği zaman, “Üç soru mu?” demişti. “Bilirmişçesine içeri giriyorsun, herhalde, bir gün geçiriyorsun ve on sene sonra hep altınla dolu olan bir cüzdanla dışarı çıkıyorsun ve...”</p>

    <p>“Hayatında bir kez olsun, Matrim Cauthon,” diye terslendi Egwene, “aptal gibi konuşma. <em>Ter’angreal</em>’lerin masal olmadığını pekâlâ biliyorsun. Tehlikelerin farkında olmalısın. Belki aradığın yanıtlar bu <em>ter’angreal</em>’in içinde, ama Moiraine izin vermeden denememelisin. Bana bunu söz vermelisin, yoksa ben sana söz veriyorum, oltaya takılmış alabalık gibi seni Moiraine’e götürürüm. Yapabileceğimi biliyorsun.”</p>

    <p>Mat yüksek sesle tersledi. “Moiraine ne derse desin denersem aptalın biriyim. Lanet bir <em>ter’angreal</em>’in içine yürüyeceğim, ha? Ben Güç’le hiç işim olmasın istiyorum, tersini değil. Aklından hemen çıkarabilirsin.”</p>

    <p>“Bildiğim tek şans bu, Mat.”</p>

    <p>“Benim için değil,” dedi genç adam kararlılıkla. “Hiç şans olmaması bile bundan iyidir.”</p>

    <p>Ses tonuna rağmen, Egwene kolunu ona dolamak istedi. Ama onun aleyhine bir şaka yapar ya da onu çimdiklemeye çalışırdı. Doğduğu günden bu yana adam olmamıştı. Ama yardım istemek için ona gelmişti. “Üzgünüm, Mat. Ne yapacaksın?”</p>

    <p>“Ah, sanırım kâğıt oynayacağım. Benimle oynayacak birini bulabilirsem. Thom ile taş oynarım. Meyhanelerde zar atarım. En azından hâlâ şehre kadar gidebiliyorum.” Bakışları geçen bir kadın hizmetkâra, ince, kara gözlü, kendi yaşına yakın bir kıza kaydı. “Oyalanmak için bir şeyler bulurum.”</p>

    <p>Egwene’in eli atmak istediği tokatla kaşınıyordu, ama bunun yerine ihtiyatla, “Mat, gerçekten gitmeyi düşünmüyorsun, değil mi?” dedi.</p>

    <p>“Gidecek olsam Moiraine’e söyler miydin?” Genç kadını engellemek için ellerini kaldırdı. “Eh, gerek yok. Sana gitmeyeceğimi söyledim. Gitmek istemezmiş gibi yapamam, ama gitmeyeceğim. Sence bu yeterli değil mi?” Kaşlarını çattığı yüzü, dalgın bir ifadeye büründü. “Egwene, hiç köyde olmayı dilemedin mi? Bütün bunların hiçbirinin olmamış olmasını?”</p>

    <p>Bu şaşırtıcı bir soruydu, Mat’ten gelmesi şaşırtıcıydı, ama Egwene ne yanıt vereceğini biliyordu. “Hayır. Her şeye rağmen, hayır. Ya sen?”</p>

    <p>“İstesem aptalın tekiyim demektir, değil mi?” diye kahkaha attı. “Ben şehirlerden hoşlanıyorum ve şimdilik bu iş görür. Bu iş görür. Egwene, Moiraine’e bundan bahsetmezsin, değil mi? Tavsiye istediğimi falan?”</p>

    <p>“Neden bahsetmeyeyim?” diye sordu Egwene şüpheyle. Hem, o hâlâ Mat’ti.</p>

    <p>Delikanlı utançla omuzlarını kaldırdı. “Son zamanlarda ondan uzak duruyorum... Her neyse, özellikle beynimi karıştırmak istediği zamanlarda ondan uzak duruyorum. Zayıflamaya başladığımı düşünebilir. Ona söylemezsin, değil mi?”</p>

    <p>“Söylemem,” dedi Egwene, “sen izin almadan o <em>ter’angreal</em>’e yaklaşmamaya söz verirsen. Sana bahsetmemem gerekirdi.”</p>

    <p>“Söz veriyorum.” Sırıttı. “Hayatım buna bağlı olsa bile ona yaklaşmayacağım. Yemin ederim,” diye bitirdi sahte bir ciddiyetle.</p>

    <p>Egwene başını iki yana salladı. Başka ne değişmiş olursa olsun. Mat asla değişmeyecekti.</p>
  </div>
</body>
</html>
