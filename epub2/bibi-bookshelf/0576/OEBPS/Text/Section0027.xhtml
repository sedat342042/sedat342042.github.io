<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gölge Yükseliyor</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="19. Dalgadansözü">19<br />
    Dalgadansözü</h1>

    <p>Altın rengi güneş ufukta henüz belirmişken, parlak, siyah lake araba birbirleriyle uyumlu dört gri atın arkasında, rıhtımın dibinde durdu ve sırık gibi, siyah saçlı, siyah ve altın rengi çizgili ceketi içindeki sürücü aşağı atlayıp kapıyı açtı. Kapıda hiçbir arma yoktu elbette; taşkın gülümsemelerine rağmen, Tear asilleri Aes Sedailere ancak zorunlu kaldıklarında yardım ederlerdi ve kimse, isimlerinin ya da evlerinin Kule ile ilişkilendirilmesini istemezdi.</p>

    <p>Elayne, Nynaeve’i beklemeden minnetle aşağı indi ve mavi ketenden yazlık yolculuk pelerinini düzeltti; Maule sokakları yük ve binek arabalarının tekerleri tarafından oyulmuştu ve arabanın deri yayları hiç de iyi değildi. Erinin üzerinde esen rüzgâr, Taş’ın sıcağından sonra serin gelmişti. Elayne sallantılı araba yolculuğunun etkilerini belli etmemeye karar vermişti, ama sırtını dikleştirdiğinde yumruğunu beline bastırmadan edemedi. <em>En azından dün geceki yağmur toz kalkmasını engelledi,</em> diye düşündü. Bilinçli olarak perdesiz bir araba verildiğinden kuşkulanıyordu.</p>

    <p>Kuzeyinde ve güneyinde daha fazla rıhtım, taştan parmaklar gibi ırmağa doğru uzanıyordu. Hava, katran, halat, balık, baharat, zeytinyağı, iskelelerin arasındaki durgun suda çürüyen sayısız isimsiz şey ve arkasındaki taş depoların önüne hevenk hevenk yığılmış tuhaf görünüşlü, uzun, sarı yeşil meyvelerden kokuyordu. Saatin etkenliğine rağmen gömleksiz omuzlarına deri yelekler geçirmiş adamlar, bükülmüş sırtlarında iri paketler taşıyarak ya da üzerine fıçılar ve kasalar yığılmış el arabalarını ittirerek yanlarından geçip gidiyordu. Geçerken fırlattıkları asık suratlı bakışlar dışında hiçbiri dönüp bir daha bakmadı. Alınlarına gönülsüzce dokunarak kara gözlerini çabucak kaçırdılar. Çoğu, başlarını bile kaldırmadı. Elayne bunu görünce üzüldü.</p>

    <p>Bu Tear asilleri halklarına kötü davranıyorlardı. Yanlış davrandıklarını söylemek daha doğru olurdu. Andor’da olsa neşeli gülümsemeler ve saygılı selam sözcükleri beklerdi. Onun değeri kadar kendi değerlerini de bilen, dik sırtlı insanların gönüllü olarak verdiği selamlar. Elayne’i buradan ayrıldığına neredeyse pişman edecek kadar kötü. O gururlu bir halka önderlik etmek ve bir gün yönetmek üzere yetiştirilmişti ve bu insanlara vakar öğretme dürtüsü hissediyordu. Fakat bu Rand’ın işiydi, onun değil. <em>Ve bunu doğru düzgün yapamazsa, ona haddini bildiririm.</em> En azından kızın tavsiyesini dinlemeye başlamıştı. Ve Elayne’in itiraf etmesi gerekirdi ki, halkına nasıl davranacağını biliyordu. Elayne dönene kadar neler yapacağını görmek ilginç olacaktı. <em>Geri dönmenin bir anlamı olursa.</em></p>

    <p>Durduğu yerden bir düzine gemiyi açıkça görebiliyordu ve daha ötede daha fazlasını da seçebiliyordu, ama onun gözleri, baktığı rıhtımın ucuna demirlenmiş, keskin pruvası ırmak yukarı çevrilmiş bir gemiye takıldı. Deniz Halkı teknesi hemen hemen yüz adım uzunluğundaydı, yanındaki gemiden yarım kat daha iriydi ve geminin ortasında yükselen üç büyük direği, kıçtaki yükseltilmiş güvertede bir direği daha vardı. Elayne daha önce de gemiye binmişti, ama bu kadar büyüğüne değil; hele denize açılan cinsten bir gemiye hiç binmemişti. Geminin sahiplerinin adı bile uzak topraklar ve yabancı limanlar çağrıştırıyordu. Atha’an Miere. Deniz Halkı. Egzotik hikâyeler hep Deniz Halkı’ndan bahsederdi. Elbette Aielleri konu etmiyorsa.</p>

    <p>Nynaeve, Elayne’in arkasından arabadan çıktı. Yeşil yolculuk pelerinini boynuna bağlarken kendi kendine ve arabacıya homurdanıyordu. “Fırtınaya kapılmış tavuk gibi yuvarlandık! Tozlu bir halı gibi silkelendik! Burası ile Taş arasındaki her çukuru ve deliği bulmayı nasıl becerdin, be adam? Bu gerçek bir yetenek gerektirir. Yeteneğini, atları idare etmek için kullanmaman yazık oldu.” Adam dar suratı asık, elini tutarak arabadan indirmek istedi, ama Nynaeve yardımını reddetti.</p>

    <p>Elayne içini çekerek cüzdanından çıkarmakta olduğu gümüş peni adedini iki katına çıkardı. “Bizi güven içinde ve hızla getirdiğin için teşekkür ederiz.” Paraları adamın eline bırakırken gülümsedi. “Sana hızlı gitmeni söyledik ve sen de denileni yaptın. Sokaklar senin hatan değil ve kötü koşullar altında çok iyi bir iş çıkardın.”</p>

    <p>Adam paralara bakmadan, yüzünde minnettar bir ifadeyle yerlere kadar eğilerek, “Teşekkür ederim, Leydim,” dedi. Elayne para kadar sözleri için de teşekkür ettiğinden emindi. Güzel sözlerin ve biraz övgünün, paradan daha iyi olmasa bile, para kadar iyi karşılandığını öğrenmişti. Gerçi gümüş de tek başına epey takdir görüyordu kuşkusuz.</p>

    <p>“Işık, güvenli bir yolculuk bahşetsin, Leydim,” diye ekledi adam. Gözlerinin Nynaeve’e doğru yalnızca şöyle bir kayıp geçmesi, dileğinin yalnızca Elayne için olduğunu anlatıyordu. Nynaeve, tahammül göstermeyi ve düşünceli olmayı öğrenmeliydi; gerçekten öğrenmeliydi.</p>

    <p>Arabacı bohçalarını ve eşyalarını arabadan indirdikten sonra atlarını çevirdi ve uzaklaşmaya başladı. Nynaeve gönülsüzce, “Adamı terslememeliydim, herhalde. O sokaklarda bir kuş bile daha kolay yolculuk edemezdi. En azından bir arabanın içinde. Ama hoplaya zıplaya yaptığımız yolculuktan sonra, bir haftadır at üstündeymişim gibi hissediyorum.”</p>

    <p>“Şeyinin... arkanın ağrıması onun suçu değil,” dedi Elayne eşyalarını toplarken. Sözlerindeki alaycılığı anlaması için gülümsemişti.</p>

    <p>Nynaeve çarpık bir kahkahayla havladı. “Bunu söyledim, değil mi? Umarım arkasından koşup özür dilememi beklemiyorsundur. Senin verdiğin bir avuç gümüş, ölümcül olmayan her tür yarayı iyileştirmiş olmalı. Paran konusunda daha dikkatli olmayı öğrenmelisin, Elayne. Andor Diyarı’nın bütün kaynakları emrimiz altında değil. Yapmaları gereken iş karşılığında para ödenmiş herkese verdiğin bahşişlerle bir aile bir ay rahat rahat geçinebilir.” Elayne ona sessizce, vakur bir bakış fırlattı... Nynaeve hep, sebep olmadığı sürece hizmetkârlardan da kötü yaşamaları gerektiğini düşünüyordu, halbuki tam tersi daha mantıklı geliyordu... fakat kadın, Kraliyet Askerleri’ni bile ayak uçlarına basa basa yürümeye zorlayan ifadeyi fark etmiş görünmedi. Bunun yerine bohçalarını ve sağlam kumaş çantaları sırtlayarak ve rıhtıma döndü. “En azından bu gemi daha sarsıntısız gider. Umarım öyle olur. Binelim mi?”</p>

    <p>İskelede çalışan adamların, üst üste yığılmış fıçıların ve mal dolu arabaların arasında ilerlerlerken Elayne konuştu, “Nynaeve, Deniz Halkı seni tanıyana kadar alıngan davranabilir ya da bana böyle öğretildi. Sence biraz daha şey olmayı deneyebilir misin?..”</p>

    <p>“Biraz daha ne?”</p>

    <p>“Nazik, Nynaeve.” Elayne, biri rıhtımda önüne tükürünce bir adım sıçradı. Hangi adamın yaptığını bilmek olanaksızdı; çevresine bakındığında bütün kafalar yerdeydi ve herkes işine bakıyordu. Yüksek Lordlar tarafından yanlış idare edilmiş olsa da olmasa da, adamı bulabilse ona kolay unutamayacağı birkaç keskin laf edecekti. “Bir seferliğine biraz daha nazik davranmayı deneyebilirsin.”</p>

    <p>“Elbette.” Nynaeve, geminin halat korkuluklu iskele tahtasında yürümeye başladı. “Beni oraya buraya fırlatmadıkları sürece.”</p>

    <p>Güverteye ulaştıklarında Elayne’in ilk düşüncesi, geminin boyuna göre çok dar göründüğü oldu; aslında gemiler hakkında fazla bilgisi yoktu, ama bu gemi ona koca bir kıymık gibi gelmişti. <em>Ah, Işık, ne kadar büyük olursa olsun bu şey arabadan çok daha kötü sarsacak bizi.</em> İkinci düşüncesi mürettebat hakkındaydı. Atha’an Miere hakkında hikâyeler duymuştu, ama daha önce hiç görmemişti. Hikâyeler bile gerçekte pek az şey anlatıyordu. Kendi içlerine kapalı bir halktılar; neredeyse Aieller kadar gizemliydiler. Ancak Kıraç’ın ötesindeki topraklar daha yabancı olabilirdi ve onlar hakkında bilinen tek şey, Deniz Halkı’nın fildişi ve ipeği oradan getirdikleriydi.</p>

    <p>Bu Atha’an Miere, esmer, çıplak ayaklı ve çıplak göğüslü adamlardı, hepsi temiz tıraşlıydı, düz, siyah saçları ve dövmeli elleri vardı. İşlerini düşünmeden yapabilecek kadar iyi bilen, fakat tüm dikkatli insanların kendinden eminliğiyle hareket ediyorlardı. Gemi kıpırtısız olmasına rağmen, denizin hareketlerini hâlâ hissediyorlarmış gibi, tavır ve davranışlarında sallantılı bir zarafet vardı. Çoğu, boyunlarına altın ve gümüş zincirler, kulaklarına halkalar takmışlardı, bazılarının her kulağında ikişer üçer halka vardı ve bazıları halkalara cilalanmış taşlar asmıştı.</p>

    <p>Mürettebat arasında erkekler kadar kadınlar da vardı ve erkeklerin yanı başında, aynı dövmeli ellerle, koyu renk, yağlı kumaştan, renkli kuşaklarla tutturulan ve bilekte açık duran aynı bol pantolonlarla halat çekiyor, halat sarıyorlardı. Kadınlar bol, renkli bluzlar giyiyorlardı, parlak kırmızı, mavi, yeşil bluzlar ve en az erkekler kadar çok zincirlerle küpeleri vardı. Elayne şok içinde, kadınların iki üç tanesinin burunlarının bir yanında da halkaları olduğunu fark etti.</p>

    <p>Kadınların zarafeti erkekleri bile gölgede bırakıyordu ve Elayne’in aklına çocukken, duymaması gereken, ama gizlice dinlediği hikâyeleri getirdi. O hikâyelerde Atha’an Miere kadınları tüm erkekler tarafından kovalanan büyüleyici, baştan çıkarıcı güzellik simgeleri idi. Bu gemideki kadınlar aslında diğerlerinden daha güzel değildi, ama hareketlerini izlerken o hikâyelere inanabileceğini düşündü.</p>

    <p>Kıçtaki yükseltilmiş güvertede duran iki kadının, sıradan mürettebattan olmadıkları açıktı. Onlar da yalınayaktı ve aynı kesime sahip giysiler giymişlerdi, ama biri mavi, diğeri yeşil, baştan ayağa ipek brokarlara bürünmüşlerdi. İkilinin daha yaşlı olanı, yeşil giysili kadının her kulağında dörder küçük, altın halka ve burnunun sol yanında bir altın halka vardı ve hepsi öyle işlenmişti ki, sabah güneşinde kıvılcımlanıyorlardı. Minik burun halkasından küpesine doğru ince bir zincir uzanıyor, minik, altın madalyonlardan bir diziyi taşıyordu ve boynundaki zincirlerden birinin üzerinde, süslü, altından dantel gibi delik deşik bir kutu taşıyor, zaman zaman kaldırıp kokluyordu. Diğer kadının, daha uzun boylu olanının toplam altı küpesi ve daha az madalyonu vardı. Ama kokladığı küçük kutu aynı, ölçüde ince işlenmiş altındandı. Gerçekten de egzotikti. O burun halkalarını düşünürken, Elayne irkildi. Ve o zincir!</p>

    <p>Kıç güvertesinin tuhaflığı dikkatini çekti, ama başta ne olduğunu anlayamadı. Sonra gördü. Dümen yekesi yoktu. Kadınların arkasında bir tür çubuklu tekerlek vardı ve dönmemesi için halatla bağlanmıştı, ama dümen yekesi yoktu. <em>Gemiyi nasıl yönlendiriyorlar?</em> Gördüğü en küçük ırmak teknesinin bile dümen yekesi vardı. Rıhtımlara dizilmiş tüm diğer gemilerin de öyle. Bu Deniz Halkı, giderek daha gizemli bir hal almaya başlamıştı.</p>

    <p>“Moiraine’in sana söylediklerini unutma,” diye uyardı, kıç güvertesine yaklaşırlarken. Moiraine fazla şey söylememişti; Aes Sedailer bile Atha’an Miere hakkında pek az bilgi sahibiydi. Ama Moiraine uygun deyişleri öğretmişti; görgülü davranmak için söylenmesi gereken şeyleri. “Ve nazik olmayı unutma,” diye ekledi kararlı bir fısıltıyla.</p>

    <p>“Hatırlarım,” diye yanıt verdi Nynaeve. “Ben nazik olabilirim.” Elayne gerçekten böyle olmasını umuyordu.</p>

    <p>İki Deniz Halkı kadını üst katta... güverte, diye hatırladı Elayne, ama üst kattı işte. Neden gemilerde sıradan şeylerin farklı isimleri olması gerektiğini anlamıyordu. Kat kattı işte, bir ahırda da olsa, bir handa da olsa, bir sarayda da. Neden gemide farklı olsun ki? İki kadın bir parfüm bulutuyla sarılmıştı, altın dantel kutulardan süzülen, hafifçe miski andıran bir koku. Ellerindeki dövmeler stilize dalgaların kıvrımları ve halkalarıyla çevrili yıldızlar ve deniz kuşları idi.</p>

    <p>Nynaeve başını eğdi. “Adım Nynaeve al’Meara, Yeşil Ajah’tan bir Aes Sedai’yim. Bu geminin Seyirhanımı’nı arıyorum ve Işık’ı hoşnut ederse gemide yolculuk etmek istiyoruz. Bu yol arkadaşım ve dostum Elayne Trakand, o da Yeşil Ajah’tan bir Aes Sedai’dir. Işık sizi ve geminizi aydınlatsın ve size hız kazandıracak rüzgârlar göndersin.” Tam da Moiraine’in söylediği gibi konuşmuştu. Yeşil Ajah’tan Aes Sedailer olduklarını söylemelerini istememişti –Moiraine başka her şeyden çok bunda teslim olmuş görünmüştü ve Ajah seçimi karşısında eğlenmişti– ama kalanı öyleydi.</p>

    <p>Siyah saçlarında gri teller ve iri, kahverengi gözlerinin köşelerinde ince kırışıklar olan daha yaşlı kadın, başını aynı resmiyetle eğdi. Bir yandan da onları baştan aşağı süzüyordu ve özellikle sağ ellerine taktıkları Büyük Yılan yüzüklerine baktı. “Adım Coine din Jubai Vahşi Rüzgârlar, <em>Dalgadansözü</em>’nün Seyirhanımı. Bu Jorin din Jubai Beyaz Kanat, kanımdan kardeşim ve <em>Dalgadansözü</em>’nün Rüzgârbulanı. Işık’ı hoşnut ederse, gemimizde size yer var. Işık sizi aydınlatsın ve yolculuğunuzun güvenle sona ermesini sağlasın.”</p>

    <p>İkisinin kardeş olması şaşırtıcıydı. Elayne benzerliği görebiliyordu, ama Jorin çok daha genç gösteriyordu. İş yapmaları gereken kişinin Rüzgârbulan olmasını diledi; iki kadında da aynı uzak tavır vardı, ama Rüzgârbulan’ın tavırlarında ona Aviendha’yı anımsatan bir şeyler vardı. Bu saçmaydı, elbette. Bu kadınlar kendisinden daha uzun boylu değildi, renkleri Aiel kadınınkinden daha farklı olamazdı ve görünürde, taşıdıkları yegâne silahlar kuşaklarına soktukları iri bıçaklardı. O bıçaklar, oymalarına ve kabzalarındaki altın tel kakmalara rağmen iş aletleri gibi görünüyordu. Ama Elayne bir benzerlik olduğunu hissetmekten kendini alamıyordu; en azından Jorin ile Aviendha arasında.</p>

    <p>“O zaman konuşalım Seyirhanımı, eğer sizi de hoşnut edecekse,” dedi Nynaeve, Moiraine’in formülünü takip ederek. “Seyirlerden ve limanlardan ve yolculuk armağanından bahsedelim.” Moiraine’in anlattıklarına göre Deniz Halkı gemilerine aldıkları yolculardan ücret almazlardı; bu, tesadüf eseri aynı değere sahip bir başka armağanla değiş tokuş edilen bir armağan sayılırdı.</p>

    <p>Coine bakışlarını kaçırdı, sonra kıç tarafından Taş’a ve üzerinde dalgalanan beyaz sancağa baktı. “Kamaramda konuşalım Aes Sedai, sizi de hoşnut edecekse.” O garip tekerleğin arkasındaki açık kapağa işaret etti. “İkiniz de gemime hoş geldiniz ve güvertesini terk edene kadar Işık’ın lütfu üzerinizde olsun.”</p>

    <p>Bir başka dar merdiven alt kattaki... güvertedeki düzenli bir odaya iniyordu. Oda Elayne’in daha küçük gemilerde gördüklerinden daha geniş ve yüksekti, kıç tarafta pencereleri, duvarlarda lambaları vardı. Değişik büyüklükte birkaç lake sandık dışında odadaki hemen hemen her şey sabitlenmiş görünüyordu. Yatak geniş ve alçaktı, kıç pencerelerinin hemen altında duruyordu ve kollu sandalyelerle çevrili dar bir masa odanın ortasına yerleştirilmişti.</p>

    <p>Pek az dağınıklık vardı. Masanın üzerinde rulo yapılmış haritalar, parmaklıklı rafların üzerinde yabancı hayvanların fildişinden oymaları, duvarlardaki çengellerde değişik şekillere sahip yarım düzine kınsız kılıç (Elayne bazılarının benzerini hiç görmemişti) duruyordu. Yatağın üzerindeki kirişte tuhaf şekilde yapılmış kare bir gong asılıydı. Kıç pencerelerinin hemen önünde, sanki onur yeri verilmiş gibi, bu amaç için oyulmuş yüzsüz, tahta bir kafanın üzerinde bir miğfer oturuyordu, dev bir böcek kafasına benzeyen, kırmızı ve yeşil cilalı, iki yanda dar, beyaz tüyleri bulunan ve tüylerinden biri kırılmış olan bir miğfer.</p>

    <p>Elayne miğferi tanıdı. “Seanchan,” diye inledi düşünmeden. Nynaeve ona sinirle baktı ve bunda haklıydı. Konuşmaları, yaşça büyük olan Nynaeve’in yapmasının daha doğru geleceğine karar vermişlerdi.</p>

    <p>Coine ve Jorin anlaşılmaz biçimde bakıştılar. “Onları biliyor musunuz?” dedi Seyirhanımı. “Elbette. Aes Sedailerin bu tür şeyleri bileceğini beklememiz gerekirdi. Bu kadar doğuda bir sürü hikâye duyuyoruz ve en doğrusu bile yarıdan da az doğru.”</p>

    <p>Elayne bu kadarıyla bırakması gerektiğini biliyordu, ama merak dilini gıdıkladı. “Miğferi nasıl buldunuz? Sormama izin verirseniz.”</p>

    <p>“Geçen sene <em>Dalgadansözü</em> bir Seanchan gemisi ile karşılaştı,” diye yanıt verdi Coine. “Onu ele geçirmek istediler, ama ben ondan vazgeçmek istemedim.” Omuzlarını hafifçe silkti. “Miğfer bana hatırlatıyor ve Seanchanları deniz aldı. Işık yelken açan herkese merhamet etsin. Bir daha çizgili yelkenleri olan hiçbir gemiye yaklaşmam.”</p>

    <p>“Şanslıymışsınız,” dedi Nynaeve sertçe. “Seanchanlar yönlendirebilen kadınları tutsak ediyorlar ve yönlendirme yeteneklerini silah olarak kullanıyorlar. O gemide de bir tane vardıysa, onu gördüğünüze pişman olurdunuz.”</p>

    <p>Elayne ona bakıp yüzünü buruşturdu, ama çok geçti. Kadınların, Nynaeve’in ses tonundan alınıp alınmadıklarını anlamak güçtü. İkisi de aynı tarafsız ifadeyi koruyorlardı, fakat Elayne yüzlerinde pek bir şey göstermediklerini anlamaya başlıyordu, en azından yabancılara.</p>

    <p>“Yolculuktan bahsedelim,” dedi Coine. “Işık’ı hoşnut ederse, gitmek istediğiniz yere uğrayabiliriz. Işık altında her şey mümkündür. Oturalım.”</p>

    <p>Masanın çevresindeki sandalyeler arkaya kaymadı; masa ve sandalyeler yere... güverteye sabitlenmişti. Bunun yerine kolları kapı gibi açıldı ve oturan kişi yerleştikten sonra yerine kilitlendi. Bu ayarlama Elayne’in sallantı ve sarsıntılar hakkındaki uğursuz tahminlerini doğruluyor gibiydi. Kendisi pekâlâ tahammül edebiliyordu, ama ırmak teknesinde çok fazla sallanmak Nynaeve’in midesini mahvetmişti. Okyanus, rüzgârları ne kadar şiddetli olursa olsun ırmaktan daha kötü olmalıydı ve Nynaeve’in midesi ne kadar kötüyse ruh hali de o kadar kötü oluyordu. Hem devamlı kusan, hem de berbat bir ruh haline sahip bir Nynaeve: Elayne’in deneyimlerine göre bundan daha kötü sayılabilecek pek az şey vardı.</p>

    <p>O ve Nynaeve masanın bir yanına yerleştiler, Seyirhanımı ve Rüzgârbulan iki uca oturdu. Başta bu tuhaf geldi, ama sonra ikisinin kim konuşuyorsa ona bakacaklarını ve diğer kadının gözlenmeden onları izleyebileceğini fark etti. <em>Yolculara hep böyle mi yaparlar, yoksa biz Aes Sedai olduğumuz için mi? Eh, bizi Aes Sedai sandıkları için.</em> Bu insanlarla iş yapmanın düşündükleri kadar kolay olmayacağını gösteren bir işaretti bu. Nynaeve’in de fark etmiş olmasını diledi.</p>

    <p>Elayne emir verildiğini fark etmemişti, ama iki kulağında yalnızca birer küpe bulunan ince, genç bir kadın, üzerinde beyaz, pirinç saplı bir çaydanlık ve iri, sapsız fincanlar bulunan bir tepsi taşıyarak içeri girdi. Fincanlar bekleneceği gibi Deniz Halkı porseleninden değil, kalın çömlektendi. Kötü havalarda kırılması daha az olası, diye düşündü kasvetle. Ama dikkatini çeken genç kadın oldu ve kendini inlemekten zor alıkoydu. Kadın, yukarıdaki erkekler gibi beline kadar çıplaktı. Elayne, şaşkınlığını çok iyi sakladığını düşünmüştü, ama Nynaeve yüksek sesle burnunu çekti.</p>

    <p>Seyirhanımı kız kapkara demlenmiş çayı fincanlara doldurana kadar bekledi. Sonra, “Ben bakmazken yelken mi açtık, Dorele? Görünürde kara yok mu?” dedi.</p>

    <p>İnce kadın şiddetle kızardı. “Kara var, Seyirhanımı.” Sefil bir fısıltıydı.</p>

    <p>Coine başını salladı. “Kara gözden kaybolana kadar ve ondan sonra bir tam gün boyunca sintineleri temizleyeceksin. Giysiler orada engeldir. Gidebilirsin.”</p>

    <p>“Peki Seyirhanımı,” dedi kız, daha büyük bir hüzünle. Sırtını döndü ve odanın uzak ucundaki kapıdan çıkarken keyifsiz bir halde kuşağını çözüyordu.</p>

    <p>“Bu çayı lütfen bizimle paylaşın,” dedi Seyirhanımı, “ki barış içinde konuşabilelim.” Kendi çayını yudumladı ve Elayne ile Nynaeve kendi çaylarını tadarken devam etti. “Herhangi bir kusuru affetmenizi dilerim, Aes Sedai. Bu Dorele’nin, adalar arasındakiler hariç ilk yolculuğu. Gençler sık sık kıyıbağlıların âdetlerini unutur. Gücendiyseniz ona daha fazla ceza veririm.”</p>

    <p>“Gerek yok,” dedi Elayne telaşla. Fincanını bırakmak için bunu bahane etmişti. Çay, göründüğünden daha demliydi, çok sıcaktı, şekersizdi ve oldukça acıydı. “Gerçekten gücenmedik. Değişik halkların değişik âdetleri vardır.” <em>Umarım diğer âdetleri bu kadar değişik değildir! Işık, ya denize açıldıktan sonra hiç giysi giymiyorlarsa? Işık!</em> “Yalnızca bir aptal kendi âdetlerinden farklı âdetlerden gücenir.”</p>

    <p>Nynaeve ona, Aes Sedailere yakışır ılımlı bir yüzle, ifadesiz bir bakış fırlattı ve çayından büyük bir yudum aldı. Tek söylediği, “Lütfen bunu daha fazla düşünmeyin,” oldu. Elayne için mi, Deniz Halkı kadınları için mi söylediğini anlamak imkânsızdı.</p>

    <p>“O zaman lütfen yolculuktan bahsedelim,” dedi Coine. “Hangi limana gitmek istiyorsunuz?”</p>

    <p>“Tanchico,” dedi Nynaeve, gerektiğinden daha büyük canlılıkla. “Oraya gitmeyi düşünmüyor olabilirsiniz, biliyorum, ama bizim oraya olabildiğince çabuk gitmemiz gerekiyor ve eğer mümkünse durmadan. Sebep olacağımız rahatsızlıklar için bu küçük armağanı sunuyorum.” Kemer kesesinden bir kâğıt aldı ve açarak Seyirhanımı’nın önüne ittirdi.</p>

    <p>Bunu ve ona benzer bir başkasını onlara Moiraine vermişti: hak belgeleri. Her biri, mektup sahibinin muhtelif şehirlerdeki bankacılardan ve tefecilerden üç bin altın kron çekmesine izin veriyordu ve bu adamlarla kadınların bunun Beyaz Kule parası olduğunu bilmesi olanaksızdı. Miktarı görünce Elayne’in gözleri faltaşı gibi açılmıştı –Nynaeve’in ağzı açık kalmıştı– ama Moiraine Seyirhanımı’nın uğramayı düşündüğü limanlardan vazgeçmesi için gerekli olabileceğini söylemişti.</p>

    <p>Coine bir parmağıyla hak belgesine dokundu ve okudu. “Yolculuk armağanı olarak büyük bir meblağ,” diye mırıldandı, “seyir planlarımı değiştirmemi istediğiniz düşünüldüğü zaman bile. Şimdi daha da şaşırdım. Gemilerimizde nadiren Aes Sedai taşıdığımızı biliyorsunuz. Çok nadir. Gemide yolculuk etmek isteyenler arasında ancak bir Aes Sedai reddedilebilir ve ilk yolculuğun ilk gününden bu yana böyle olmuştur. Aes Sedailer bunu bilir ve bu yüzden hemen hemen hiç solmazlar.” Onlara değil çay fincanına bakıyordu, ama Elayne diğer yana baktı ve Rüzgârbulan’ın masanın altında duran ellerine baktığını fark etti. Hayır, yüzüklerine bakıyordu.</p>

    <p>Moiraine bu konuda hiçbir şey söylememişti. Deniz Halkı gemisinin binebilecekleri en hızlı gemi olduğuna işaret etmiş ve onu kullanmaları için onları yüreklendirmişti. Sonra onlara, bunun gibi gemilerden bir filo (eh, en azından pek çok gemi) satın almalarına yetecek bir hak belgesi vermişti. <em>Çünkü bizi taşımayı kabul etmeleri için böyle bir tutar gerektiğini biliyordu.</em> Ama neden sır saklamıştı? Aptalca bir soru; Moiraine hep sırlar saklardı. Ama neden zamanlarını harcamıştı?</p>

    <p>“Bize yolculuğu red mi edeceksiniz?” Nynaeve nezaketi bırakmış, açık açık soruyordu. “Aes Sedaileri taşımıyorsanız bizi neden buraya getirdiniz? Neden yukarıda söyleyip bitirmediniz?”</p>

    <p>Seyirhanımı sandalyenin bir kolunu açtı, ayağa kalktı ve gidip kıç pencerelerinden Taş’a baktı. Küpeleri ve sol yanağındaki madalyonlar yükselen güneşin ışınları ile pırıldadı. “O Tek Güç’ü kullanabiliyor, öyle duyduk ve Dokunulamayan Kılıç’ı aldı. Çağrısı ile Aieller Ejderduvarı’nı aşıp geldi; sokaklarda pek çok Aiel gördüm ve Taş’ın onlarla dolu olduğu söyleniyor. Tear Taşı düştü ve anakaranın ulusları arasında savaşlar patlak veriyor. Eskiden hükmetmiş olanlar döndü ve ilk defa püskürtüldüler. Kehanet gerçekleşiyor.”</p>

    <p>Konunun değişmesi karşısında Nynaeve de Elayne kadar şaşırmış görünüyordu. “Ejder Kehanetleri mi?” dedi Elayne bir an sonra. “Evet, gerçekleşiyorlar. O Yenidendoğan Ejder, Seyirhanımı.” <em>Duygularını benim bulamayacağım kadar derine saklayan inatçı adamın teki, işte o bu!</em></p>

    <p>Coine döndü. “Ejder Kehanetleri değil, Aes Sedai. Jendai Kehaneti, Coramoor Kehaneti. Sizin beklediğiniz ve korktuğunuz değil; bizim aradığımız, yeni bir Çağ’ın habercisi olan. Dünyanın Kırılışı’nda kara kabarır ve fırtınaya tutulmuş dalgalar gibi kırılırken atalarımız denizin güvenliğine kaçtılar. Kaçmak için kullandıkları gemiler hakkında hiçbir şey bilmedikleri söylenir, ama Işık onlarlaydı ve hayatta kaldılar. Bir kez daha hareketsiz kalana kadar karayı görmediler; o zaman da çok şey değişmişti, her şey, dünya, suyun ve rüzgârın üzerinde sürükleniyordu. İşte Jendai Kehaneti ilk kez o yıllardan sonra telaffuz edildi. Coramoor dönene kadar sularda gezineceğiz ve geldiği zaman ona hizmet edeceğiz.</p>

    <p>“Denize bağlıyız; damarlarımızda tuzlu su dolaşıyor. Çoğumuz yeni bir gemi, yeni bir seyir beklemek dışında karaya ayak basmıyor. Kıyıda görev yapmaları gerektiği zaman güçlü adamlar ağlıyor. Kıyıdaki kadınlar doğurmak için bir gemiye çıkıyor... elde başkası yoksa bir kayığa... çünkü bizim suda doğmamız ve suda ölmemiz ve öldüğümüz zaman suya verilmemiz gerek.</p>

    <p>“Kehanet gerçekleşti. O Coramoor. Aes Sedailer ona hizmet ediyor. Sizin burada, bu şehirde bulunmanız bunun kanıtı. Kehanet’te bu da var. ‘Beyaz Kule adıyla kırılacak ve Aes Sedailer ayaklarını yıkamak ve saçları ile kurulamak üzere diz çökecek.’”</p>

    <p>“Herhangi bir erkeğin ayaklarını yıkamamı bekliyorsanız daha çok beklemeniz gerekecek,” dedi Nynaeve. “Bunun bizim yolculuğumuz ile ne ilgisi var? Bizi alacak mısınız, almayacak mısınız?”</p>

    <p>Elayne irkildi, ama Seyirhanımı da aynı açıklıkla konuştu. “Neden Tanchico’ya gitmek istiyorsunuz? Bugünlerde uğramak için hoş bir liman değil. Geçen kış oraya yanaştım. Kıyıhalkı oradan kaçmak, herhangi bir yere gitmek için neredeyse gemimi istila edeceklerdi. Tanchico’dan uzak olduğu sürece nereye gidecekleri umurlarında değildi. Koşulların daha iyi olduğunu sanmıyorum.”</p>

    <p>“Yolcularını hep bu şekilde sorgular mısın?” dedi Nynaeve. “Sana bir köy satın alacak kadar para önerdim. İki köy! Daha fazlasını istiyorsan, fiyatını söyle.”</p>

    <p>“Fiyat değil,” diye tısladı Elayne kulağına. “Armağan!”</p>

    <p>Coine alınmışsa bile belli etmedi. “Neden?”</p>

    <p>Nynaeve örgüsünü sıkı sıkı kavradı, ama Elayne elini onun koluna koydu. Birkaç sırrı kendilerine saklamayı planlamışlardı, ama masaya oturduklarından beri her planı değiştirecek kadar bilgi edinmişlerdi. Sır saklamanın zamanı vardı, gerçeği söylemenin ayrı zamanı. “Biz Kara Ajahları avlıyoruz, Seyirhanımı. Bazılarının Tanchico’da olduğuna inanıyoruz.” Nynaeve’in öfkeli bakışlarını sakinlikle karşıladı. “Onları bulmalıyız, yoksa... Yenidendoğan Ejder’e zarar verebilirler. Coramoor’a.”</p>

    <p>“Işık bize güvenli liman göstersin,” diye nefes verdi Rüzgârbulan. İlk kez konuşmuştu ve Elayne şaşkınlık içinde ona baktı. Jorin kaşlarını çatmıştı; kimseye bakmıyordu, ama Seyirhanımı ile konuştu. “Onları alabiliriz, kardeşim. Almalıyız.” Coine başını salladı.</p>

    <p>Elayne Nynaeve’le yüz yüze geldi ve kendi kafasındaki soruların diğer kadının gözlerinde yansıdığını gördü. Neden karar veren Rüzgârbulan’dı? Neden Seyirhanımı değildi? Unvanı ne olursa olsun kaptan oydu. En azından gemiye binmelerine izin vereceklerdi. <em>Kaç paraya?</em> diye merak etti Elayne. <em>Ne kadar büyük, bir “armağan” karşılığında?</em> Nynaeve’in birden çok hak belgesine sahip olduğunu belli etmemiş olmasını diledi. <em>Bir de altın saçtığım için beni suçluyor.</em></p>

    <p>Kapı açıldı ve gri saçlı, geniş omuzlu, bol, ipek, yeşil pantolon giymiş ve kuşak takmış bir adam bir kâğıt yığınını karıştırarak içeri girdi. Her kulağı dört altın halka ile süslenmişti ve boynuna üç kalın ağır zincir asılmıştı. Zincirlerin birinde parfüm kutusu vardı. Yanağı boyunca uzanan kenarları büzülmüş, uzun bir yara iziyle kuşağına taktığı iki kıvrık hançer adama tehlikeli bir hava veriyordu. Adam iki kavisli, berrak cam parçasını tutan tel bir çerçeveyi kulaklarına takmıştı. En iyi dürbünleri, ateş lenslerini ve benzerlerini, adalarında bir yerlerde Deniz Halkı yapardı elbette, ama Elayne buna benzer bir aleti hiç görmemişti. Adam cam parçalarının arkasından kâğıtlara baktı ve başını kaldırmadan konuşmaya başladı.</p>

    <p>“Coine, bu aptal Ebou Dar’da aldığım üç küçük fıçı İki Nehir tütünü karşılığında Kandor’dan beş yüz kartilkisi postu vermeye razı. Beş yüz! Öğlene kadar buraya getirebilir.” Gözleri kalktı ve irkildi. “Beni affet, eşim. Konukların olduğunu bilmiyordum. Işık sizinle olsun.”</p>

    <p>“Öğlen, eşim,” dedi Coine, “ırmak aşağı iniyor olacağım. Gece çöktüğünde denizde olacağım.”</p>

    <p>Adam gerildi. “Yük Sorumlusu hâlâ ben miyim, eşim, yoksa ben bakmazken yerime başkası mı geçti?”</p>

    <p>“Yük Sorumlusu sensin eşim, ama ticaret artık bitmeli ve yola çıkma hazırlıkları yapılmalı. Tanchico’ya gidiyoruz.”</p>

    <p>“Tanchico!” Kâğıtlar adamın yumruğunda buruştu ve adam bir çabayla kendine hâkim oldu. “Eşim... Hayır! Seyirhanımı, bana bir sonraki limanın Mayene olduğunu söyledin ve sonra doğuya, Shara’ya gidecektik. Bunu düşünerek ticaret yaptım. Shara, Seyirhanımı, Tarabon değil. Ambarlarımda olanlar Tanchico’da pek az şey getirir. Belki hiçbir şey! Ticaretim neden mahvedildi, <em>Dalgadansözü</em> neden fakirleşti, sorabilir miyim?”</p>

    <p>Coine duraksadı, ama konuştuğu zaman sesi hâlâ resmiydi, “Seyirhanımı benim, eşim. <em>Dalgadansözü</em> ben söylediğim zaman, benim söylediğim yere yelken açar. Bu şimdilik yeterli olmalı.”</p>

    <p>“Dediğin gibi olsun, Seyirhanımı,” diye gürledi adam. “Öyle olsun.” Yüreğine dokundu –Elayne Coine’in irkildiğini sandı– ve sırlı gemi direklerinden biri kadar dik, yürüyüp çıktı.</p>

    <p>“Bunu ona telafi etmeliyim,” diye mırıldandı Coine yumuşak sesle, kapıya bakarak. “Elbette, onunla telafi etmek hoş. Çoğunlukla. Bana güvertedeki çocuklardan biri gibi selam verdi, kardeşim.”</p>

    <p>“Sorun yarattığımız için üzgünüz, Seyirhanımı,” dedi Elayne dikkatle. “Ve buna tanık olduğumuz için de üzgünüz. Herhangi birinin utanmasına sebep olduysak, lütfen özürlerimizi kabul edin.”</p>

    <p>“Utanmak mı?” Coine şaşırmış gibiydi. “Aes Sedai, ben Seyirhanımıyım. Varlığınızın Toram’ı utandırdığından kuşkuluyum ve öyle olsaydı bile ondan özür dilemezdim. Ticaret onun, ama Seyirhanımı benim. Bunu ona telafi etmeliyim... ve kolay olmayacak, çünkü sebebini ondan saklamalıyım... çünkü o haklı ve düşünüp ona bir sebep verecek kadar zamanım olmadı. Yüzündeki yarayı <em>Dalgadansözü</em>’nün güvertesindeki Seanchanları temizlerken kazandı. Gemimi savunurken aldığı daha eski yaralar da var ve onun ticareti sayesinde altın için elimi uzatmam yeterli. Ona telafi etmem gereken, söyleyemeyeceğim şeyler, çünkü bilmeyi hak ediyor.”</p>

    <p>“Anlamıyorum,” dedi Nynaeve. “Sizden Kara Ajah’ı sır olarak saklamanızı isteyecektik...” Elayne’e, yalnız kaldıklarında sert sözler vadeden sert bir bakış fırlattı; Elayne de nezaketin anlamı konusunda birkaç laf etmeyi düşünüyordu ama kuşkusuz üç bin kron bizi Tanchico’ya götürmeniz için yeterli sebep.”</p>

    <p>“Sizi sır olarak saklamalıyım, Aes Sedai. Ne olduğunuzu ve neden yolculuk ettiğinizi. Mürettebatım arasında çok kişi Aes Sedaileri kötü şans kabul eder. Yalnızca Aes Sedaileri taşıdıklarını değil, Fırtınaların Babası’na hizmet eden başka Aes Sedailerin bulunduğu bir limana taşıdıklarını bilseler... Işık’ın lütfu üzerimizde olsun da size yukarıda bu şekilde hitap ettiğimi kimse duymamış olsun. Mümkün olduğunca alt güvertede kalmanızı ve güverteye çıktığınızda yüzüklerinizi takmamanızı istesem gücenir misiniz?”</p>

    <p>Nynaeve yanıt olarak Büyük Yılan yüzünü çıkartarak kesesine koydu. Elayne, biraz daha gönülsüzce, aynısını yaptı; insanların yüzüğünü görmesi hoşuna gidiyordu. Bu noktada Nynaeve’in kalan diplomasi stokuna fazla güvenmeyerek, diğer kadın konuşamadan konuştu. “Seyirhanımı, size bir yolculuk armağanı sunduk, eğer sizi hoşnut edecekse. Etmediyse, neyin sizi hoşnut edeceğini sorabilir miyim?”</p>

    <p>Coine masaya gelip bir kez daha hak belgesine baktı, sonra Nynaeve’e doğru ittirdi. “Bunu Coramoor için yapıyorum. Sizi dilediğiniz yerde, güven içinde limana bırakacağım, Işık’ı memnun edecekse. Yapılacak.” Sağ elinin parmaklarını dudaklarına dokundurdu. “Işık altında, anlaştık.”</p>

    <p>Jorin boğulur gibi bir ses çıkardı. “Kardeşim, daha önce bir Yük Sorumlusu’nun Seyirhanımı’na isyan ettiği görüldü mü?”</p>

    <p>Coine ona ifadesiz gözlerle baktı. “Yolculuk armağanını kendi sandığımdan koyacağım. Ve Toram duyacak olursa, kardeşim, seni de Dorele’nin yanında sintinelere atayacağım. Belki safra yaparım.”</p>

    <p>Rüzgârbulan yüksek sesle kahkaha attığında, iki Deniz Halkı kadınının resmiyeti bir kenara bıraktıkları anlaşıldı. “O zaman bir sonraki limanın Chachin olur kardeşim ya da Caemlyn, çünkü ben olmadan suyu bulamazsın.”</p>

    <p>Seyirhanımı üzüntüyle Elayne ve Nynaeve’e hitap etti. “Coramoor’a hizmet ettiğinize göre, normalde sizi de başka bir geminin Seyirhanımı ve Rüzgârbulanı gibi onurlandırmam gerekirdi, Aes Sedai. Birlikte banyo etmeli, ballı şarap içmeli ve birbirimize bizi güldürecek ve ağlatacak hikâyeler anlatmalıydık. Ama yelken açmak için hazırlıklar yapmalıyım ve...” <em>Dalgadansözü</em> adına yakışır bir şekilde kalktı ve sıçramaya, rıhtıma çarpmaya başladı. Elayne sandalyesinde öne arkaya savruldu ve bu durum devam edince bunun gerçekten de güverteye fırlatılmaktan daha iyi olduğundan kuşku etmeye başladı.</p>

    <p>Sonra, sonunda, hareketlenme bitti, sıçramalar yavaşladı ve küçüldü. Coine ayağa kalktı ve arkasından gelen John ile birlikte merdivene koştu. Gövdenin hasar görüp görmediğine bakılması için emirler bağırmaya başlamıştı bile.</p>
  </div>
</body>
</html>
