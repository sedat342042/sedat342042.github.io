<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gölge Yükseliyor</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="50. Tuzaklar">50<br />
    Tuzaklar</h1>

    <p>Rand dışarıda, sarı tuğla ev ile taraçalı sebze bahçesinin arasındaki taş döşeli yolda durup kanyona baktı. Kanyon zemininde sürünen akşam gölgelerinin ötesinde pek bir şey göremiyordu. Moiraine’in onu tasma ucunda Kule’ye teslim etmeyeceğine bir güvenebilse! Kadına karşı bir santimetre gerilese, hiç Güç kullanmadan bunu yapabileceğinden kuşkusu yoktu. Kadın hayvana belli etmeden bir boğayı fare deliğinden geçirebilirdi. Rand onu kullanabilirdi. <em>Işık, ben de onun kadar kötüyüm. Aielleri kullanmak. Moiraine’i kullanmak. Ona bir güvenebilseydim.</em></p>

    <p>Nerede oraya giden bir patika bulsa, yamaç aşağı inerek kanyon ağzına yöneldi. Bütün yollar dardı, taş döşeliydi ve bazıları daha dik, taşa oyulmuş basamaklardı. Sayısız demirhanede çınlayan çekiçler hafifçe yankılanıyordu. Açık bir kapıdan dokuma tezgâhları başında çalışan kadınlar gördü, bir başkası küçük çekiçlerini ve iskarpelalarını kaldıran bir kadın sergiledi, üçüncü bir adam çömlek çarkının başında, elleri kile batmış, arkasındaki fırınlar sıcak, çalışıyordu. Erkekler ve oğlan çocukları, en küçükleri dışında <em>cadin’sor,</em> yani gri ve kahverengi ceket ve pantolonlar giymişlerdi, ama savaşçılar ile zanaatçılar arasında ince farklar vardı, daha küçük bir kemer bıçağı ya da hiç bıçak olmaması, kara peçesi bulunmayan bir <em>shoufa</em> gibi. Ama otuz santimetrelik ucunu yeni taktığı mızrağı tartan bir demirciyi izlerken, Rand, adamın silahı yaptığı kadar rahatlıkla kullanabildiğinden kuşku duymadı.</p>

    <p>Patikalar kalabalık değildi, ama çevrede epey insan vardı. Çocuklar kahkahalar atarak koşuyor, oynuyorlardı. Küçük kızlar oyuncak bebekler kadar, oyuncak mızraklar da taşıyordu. <em>Gai’shain</em>’lar, başlarının üzerinde su dolu uzun, kil kaplar taşıyorlar, genellikle on on iki yaşlarında çocukların gözetiminde bahçelerdeki yabani otları ayıklıyorlardı. Erkekler ve kadınlar her zamanki işleriyle uğraşıyorlardı ve bu işler, kapıların önünü süpürmek olsun, bir duvarı tamir etmek olsun, Emond Meydanı’nda yapılanlardan o kadar da farklı değildi. Çocuklar, kırmızı ceketine ve kalın tabanlı çizmelerine rağmen Rand’a bakmadılar bile. <em>Gai’shain</em>’lar o kadar silik duruyorlardı ki, onu fark edip etmediklerini bilmek güçtü. Ama zanaatkârlar ya da savaşçılar, erkekler ya da kadınlar, yetişkinler ona bir sorgulama tavrıyla, kararsız beklenti havası içinde bakıyorlardı.</p>

    <p>Yalınayak koşan çok küçük erkek çocukları <em>gai’shain</em>’larınkine benzeyen, ama beyaz değil <em>cadin’sor</em>’ların kahverengi grilerine sahip cüppeler giymişlerdi. Çok küçük kızlar da yalınayak koşturuyorlardı ve dizlerini bile örtmeyen elbiseler giymişlerdi. Kızlar hakkında bir şey Rand’ın dikkatini çekti; on iki yaşlarına kadar saçlarını, parlak renkli kurdelelerle, iki kulağın üzerinde ördükleri iki örgü halinde topluyorlardı. Tıpkı Egwene’in saçlarını ördüğü gibi. Tesadüf olmalıydı. Onun saçlarını böyle örmekten vazgeçmesinin sebebi, muhtemelen, Aiel kadınların küçük kızların saçlarının böyle toplandığını açıklamalarıydı. Yine de düşünmek için aptalca bir şeydi. Şu anda başa çıkması gereken bir kadın vardı: Aviendha.</p>

    <p>Kanyon zemininde çerçiler kanvas tepeli arabaların çevresine toplanan Aiellerle iyi iş yapıyorlardı. En azından sürücüler. Bugün fildişi taraklarının üzerine mavi dantel şal örtmüş olan Keille yüksek sesle, sıkı pazarlık yapıyordu. Kadere, beyaz arabasının gölgesinde, bej rengi ceket içinde, ters çevrilmiş bir fıçının üzerine oturmuş yüzünü siliyor, satış yapmak için çaba göstermiyordu. Rand’ı gözledi ve kalkacak oldu, ama sonra yine oturdu. Isendre görünürlerde yoktu, ama Rand şaşkınlık içinde Natael’in yama kaplı peleriniyle bir sürü çocuk ve birkaç yetişkin cezbetmiş olduğunu gördü. Anlaşılan yeni ve daha büyük bir seyirci topluluğunun cazibesi onu Shaidolardan buraya çekmişti. Belki de Keille onun göz önünde bulunmasını istiyordu. Alışverişe bu kadar dalmış olsa da, âşığa sık sık kaş çatmak için zaman buluyordu.</p>

    <p>Rand arabalardan kaçındı. Aiellere sorduğu sorular Jindoların nereye gittiğini gösterdi, her biri Soğuk Kayalar’daki, kendi topluluklarının çatılarına dağılmıştı. Mızrağın Kızları’nın Çatısı kanyonun hâlâ aydınlık doğu duvarının yarı yüksekliğindeydi, bahçe damlı, gri taştan, kuşkusuz göründüğünden daha geniş dikdörtgen bir bina. Gerçi içeriyi görmemişti. Kapının yanında mızrakları ve kalkanları ile oturan iki Kız içeri girmesine izin vermedi. Bir erkeğin girmeye çalışması karşısında şaşırmış ve eğlenmişlerdi, ama biri talebini içeriye iletmeyi kabul etti.</p>

    <p>Birkaç dakika sonra Taş’a giden Jindo ve Dokuz Vadi Kızları dışarı çıktı. Soğuk Kayalar’daki tüm diğer Dokuz Vadi boyu Kızları da. Patikanın iki yanına doluştular, izlemek için dama ya da sebze sıralarının arasına tırmandılar. Eğlence beklermiş gibi sırıtıyorlardı. Kadın ve erkek <em>gai’shain</em>’lar arkalarından gelip koyu demlenmiş çaydan küçük fincanlar sundular; erkekleri Kızların Çatısı’ndan uzak tutan kural nasıl bir şeyse, <em>gai’shain</em>’lar için geçerli değil gibiydi.</p>

    <p>Rand, pek çok sunuyu inceledikten sonra yanağında ince bir yara izi olan Adelin gül oymalı geniş bir bilezik çıkardı. Bileziğin Aviendha’ya yakışacağını düşündü; her kim yapmışsa, çiçeklerin arasına dikenler de yerleştirmişti.</p>

    <p>Adelin bir Aiel kadını için bile uzun boyluydu, Rand’ın gözlerine doğrudan bakmak için yalnızca bir el kısaydı. Kız bileziği neden istediğini duyunca –en azından en olası neden; Rand yalnızca Aviendha’nın öğretmenliği için bir armağan olduğunu söyledi; kadının yanında durabilmek için mizacını yumuşatacak bir rüşvet değil–, Adelin tüm diğer Kızlara baktı. Hepsi sırıtmayı bırakmış, ifadesiz yüzlerle izliyordu. “Bunun bedelini almayacağım, Rand al’Thor,” dedi, bileziği onun eline bırakarak.</p>

    <p>“Bu yanlış mı?” diye sordu Rand. Aieller bunu nasıl görürdü? “Aviendha’nın şerefini hiçbir şekilde lekelemek istemem.”</p>

    <p>“Bu şerefini lekelemez.” Kadın, gümüş tepsi üzerinde çömlek fincanlar ve bir sürahi taşıyan <em>gai’shain</em> kadını çağırdı. İki fincan doldurarak birini ona verdi. “Şerefi hatırla,” dedi, fincanından bir yudum alarak.</p>

    <p>Aviendha böyle bir şeyden hiç bahsetmemişti. Rand kararsızca acı çaydan bir yudum aldı ve tekrarladı: “Şerefi hatırla.” En güvenli şey bu gibi gelmişti. Şaşkınlık içinde, kadının onu yanağından hafifçe öptüğünü gördü.</p>

    <p>Gri saçlı, ama hâlâ sert yüzlü, daha yaşlı bir Kız önünde belirdi. “Şerefi hatırla,” dedi ve yudumladı.</p>

    <p>Rand’ın töreni oradaki her Kız ile tekrarlaması gerekti, artık fincanı dudaklarına dokundurmakla yetiniyordu. Aiel törenleri kısa ve isabetli olabilirdi, ama onu yetmiş kadınla tekrarlarsanız, küçük yudumlar bile sizi tıka basa doldurabilirdi. Kaçmayı başardığında gölgeler kanyonun doğu yamacına tırmanmaya başlamıştı.</p>

    <p>Aviendha’yı Lian’ın evinin yakınında, bir ipe asılmış mavi çizgili halıyı şiddetle döverken buldu. Yanında rengârenk başka halılar yığılıydı. Rand bileziği ona uzattığı ve öğretmenliği için bir armağan olduğunu söylediğinde alnındaki terle ıslanmış saç tutamlarını süpürerek ifadesiz bir yüzle ona baktı.</p>

    <p>“Mızrak taşımayan arkadaşlara bilezikler ve kolyeler verdim, Rand al’Thor, ama hiç takmadım.” Kızın sesi kesinlikle dümdüzdü. “Bu tür şeyler sessiz olman gereken yerde şıngırdar ve ses çıkarır. Hızlı hareket etmen gereken yerde takılır.”</p>

    <p>“Ama madem artık Bilge olacaksın, takabilirsin.”</p>

    <p>“Evet.” Kız onunla ne yapacağını bilemezmiş gibi fildişi bileziği evirip, çevirdi, sonra aniden elini içine soktu ve bileğini kaldırıp baktı. Bir kelepçeye bakıyor gibiydi.</p>

    <p>“Hoşuna gitmediyse... Aviendha, Adelin şerefini lekelemeyeceğini söyledi. Hatta onaylar gibiydi.” Çay yudumlama töreninden bahsetti ve kız gözlerini sıkı sıkı yumarak ürperdi. “Ben hâlâ mızrak taşıyormuşum gibi seni onayladılar.”</p>

    <p>“Işık! Düşüncelerini hemen düzeltmek basit iş. Ben...” Kızın gözleri alevlenince sustu.</p>

    <p>“Hayır! Onaylarını kabul ettin ve şimdi red mi edeceksin? İşte bu şerefimi lekeler! Dikkatimi çekmeye çalışan ilk erkek olduğunu mu sanıyorsun? Ne düşünüyorlarsa düşünsünler. Hiçbir anlamı yok.” Yüzünü buruşturarak iki eliyle örme sopasını kavradı. “Git artık.” Bileğine bakarak ekledi: “Gerçekten hiçbir şey bilmiyorsun, değil mi? Hiçbir şey bilmiyorsun. Bu senin hatan değil.” Ona söylenen bir şeyi tekrarlar ya da kendi kendini ikna etmeye çalışır gibiydi. “Yemeğini mahvettiysem özür dilerim, Rand al’Thor. Lütfen git. Amys ne kadar sürerse sürsün, bütün bu halıları ve kilimleri temizlemem gerektiğini söyledi. Burada durup konuşmaya devam edersen bütün gecemi alır.” Ona sırtını dönerek çizgili halıya kuvvetle vurdu. Fildişi bilezik bileğinde sıçrıyordu.</p>

    <p>Rand, özrün armağanından mı, yoksa Amys’in emrinden mi kaynaklandığını bilemiyordu –ikincisinden şüpheleniyordu– fakat kız içten gibiydi. Kesinlikle memnun değildi –her darbeyle çıkardığı homurtular bunu gösteriyordu–, ama bir kez bile nefretle bakmamıştı. Altüst olmuş, şaşırmış, hatta öfkeli, ama nefret dolu değil. Hiç yoktan iyiydi. Kız zaman içinde daha medeni olabilirdi.</p>

    <p>Rand, Lian’ın evinin kahverengi seramikli giriş odasına girdiğinde, Bilgeler şallarını gevşekçe dirseklerine bırakmış, sohbet ediyorlardı. Onu görünce sustular.</p>

    <p>“Yatacağın odayı göstermelerini söyleyeyim,” dedi Amys. “Diğerleri kendilerininkini gördü bile.”</p>

    <p>“Teşekkür ederim.” Rand hafifçe kaşlarını çatarak kapıya baktı. “Amys, yemek için benden özür dilemesini Aviendha’ya sen mi söyledin?”</p>

    <p>“Hayır. Özür mü diledi?” Kadının mavi gözleri bir an düşüncelerle doldu; Rand Bair’in neredeyse gülümseyeceğini düşündü. “Ona özür dilemesini emretmezdim, Rand al’Thor: Zorlama özür, özür değildir.”</p>

    <p>“Kıza yalnızca huyu biraz yumuşayana kadar halıların tozlarını silkelemesi söylendi,” dedi Bair. “Daha fazlası ondan gelmiştir.”</p>

    <p>“Ve işinden kaçma umuduyla değil,” diye ekledi Seana. “Öfkesini kontrol etmeyi öğrenmeli. Bir Bilge, duygularına hâkim olmalıdır, duyguları ona değil.” Kadın hafif bir gülümsemeyle yan yan Melaine’e baktı. Güneş saçlı kadın dudaklarını birbirine bastırdı ve burnunu çekti.</p>

    <p>Hepsi Rand’ı Aviendha’nın artık harika bir arkadaş olacağına ikna etmeye çalışıyorlardı. Gerçekten kör olduğunu mu düşünüyorlardı? “Bildiğimi bilmelisiniz. Aviendha’yı. Onu beni gözetlemesi için gönderdiğinizi.”</p>

    <p>“Düşündüğün kadar çok şey bilmiyorsun,” dedi Amys, bir Aes Sedai gibi ona belli etmediği gizli anlamlarla.</p>

    <p>Melaine şalını düzelterek tartar gibi onu baştan aşağı süzdü. Rand Aes Sedailer hakkında bir şeyler bilirdi; kadın Aes Sedai olsaydı, Yeşil Ajah olurdu. “İtiraf ederim,” dedi. “Başta senin güzel bir kadının ötesini göremeyeceğini düşündük. Sen de kızın senin arkadaşlığını bizimkinden daha çok tercih edeceği kadar yakışıklısın. Ama dilini düşünemedik. Başka şeyleri de.”</p>

    <p>“O zaman neden benimle kalması için bu kadar heveslisiniz?” Sesinde, istediğinden daha fazla hararet vardı. “Ona sizin bilmenizi istediğimden daha fazlasını açıklayacağımı düşünmeyin.”</p>

    <p>“Neden kalmasına izin verdin?” diye sordu Amys sakin sakin. “Onu kabul etmeseydin nasıl zorla kabul ettirebilirdik?”</p>

    <p>“En azından böylece casusun kim olduğunu biliyorum.” Aviendha’nın gözünün altında olması, Aiellerden hangisinin onu gözetlediğini merak etmekten iyiydi. Kız olmasa, muhtemelen Rhuarc’ın her yorumunu bilgi almak için bir teşebbüs sanırdı. Elbette, öyle olmadığını bilmek güçtü. Rhuarc bu kadınlardan biriyle evliydi. Aniden klan şefine sırlarını açmadığı için memnun oldu. Ve bunu düşündüğü için hüzünlendi. Neden Aiellerin Tear Yüksek Lordları’ndan daha basit olacağına inanmıştı ki? “Olduğu yerde kalmasından memnunum.”</p>

    <p>“O zaman hepimiz memnunuz,” dedi Bair.</p>

    <p>Rand kösele suratlı kadına yan yan baktı. Kadının sesinde bir tını vardı, sanki ondan daha fazla bilgisi varmış gibi. “İstediklerinizi öğrenemeyecek.”</p>

    <p>“İstediklerimizi mi?” diye terslendi Melaine. Başını arkaya atarken uzun saçları savruldu. “Kehanet, ‘Kalıntıların kalıntıları kurtarılacak,’ diyor. Bizim istediğimiz, Rand al’Thor, <em>Car’a’carn</em>’ın halkımızdan olabildiğince çok insanı kurtarması. Kanın, yüzün nasıl olursa olsun bizim için hiç duygun yok. Kanımızı kanın olarak bilmeni sağlayacağım, bunun için koynuna...”</p>

    <p>“Bence,” diye kadının sözünü kesti Amys rahatça, “artık yatma odasını görmek ister. Yorgun görünüyor.” Ellerini keskin bir sesle çırptı; ince bir <em>gai’shain</em> kadını belirdi. “Bu adama onun için hazırlanan odayı göster. İhtiyaç duyduklarını getir.”</p>

    <p>Bilgeler onu durduğu yerde bırakarak kapıya yöneldi. Bair ve Seana Melaine’e hançer gibi bakıyordu, tıpkı daha sonra hesap vermeye davet edecekleri birine bakan Kadın Kurulu gibi. Melaine onları görmezden geldi. Kapı arkalarından kapanırken biri, “o aptal kızın aklını başına getirmek”ten bahsediyordu.</p>

    <p>Hangi kız? Aviendha mı? Kız zaten onların istediklerini yapıyordu. Belki Egwene? Rand, onun Bilgelerden ders aldığını biliyordu. Ve Melaine “kanının kanı olarak bilmesi” için koynuna ne yapacaktı? Koynuna bir şey yapmak, Rand’ın Aiel olduğuna karar vermesini nasıl sağlayacaktı? <em>Belki koynuma yılan koyar? Aptal! Kadın öyle bir şey yapacak olsa açık açık söylemez. Ne tür şeyler konur ki?</em> Alçak sesle güldü. Yorgundu. Eyerde on iki küsur, fırın gibi sıcak ve kuru gün geçirdikten sonra, sorular için fazla yorgundu; o mesafeyi aynı hızda yürümesi gerekse nasıl hissedeceğini düşünmek bile istemiyordu. Aviendha’nın bacakları çelikten olmalıydı. Rand yatmak istiyordu.</p>

    <p><em>Gai’shain,</em> açık mavi gözlerinden birinin hemen üzerinden saçlarına kadar uzanan ince yara izine rağmen güzel bir kadındı. Gözleri o kadar açık renkti ki, gümüş gibi görünüyordu. Bir başka Mızrağın Kızı; ama şu anda değil. “Beni takip etmek isterseniz?” diye mırıldandı, bakışlarını indirerek.</p>

    <p>Yatma odası bir yatak odası değildi, elbette. “Yatağın” kat kat, parlak renklere sahip halıların üzerine serilmiş kalın bir şilte olduğunu görmek Rand’ı şaşırtmadı. <em>Gai’shain</em> –adı Chion idi– yıkanmak için su istediği zaman şok geçirmiş göründü, fakat Rand ter banyolarından bıkmıştı. Moiraine ve Egwene’in temizlenmek için buhar dolu bir çadırda oturmak zorunda kalmadığından emindi. Chion bahçe sulamak için kullanılan iri, kahverengi bir sürahi içinde sıcak su ve lavabo olarak kullanması için iri, beyaz bir tas getirdi. Kadın onu yıkamayı önerince Rand onu dışarı kovaladı. Hepsi tuhaftı bu insanların!</p>

    <p>Oda penceresizdi, duvardaki desteklerinden sarkan gümüş lambalarla aydınlatılmıştı, ama Rand yıkanmayı bitirdiğinde dışarıda havanın tamamen kararmış olmayacağını biliyordu. Umurunda değildi. Şiltenin yanında yalnızca iki battaniye vardı ve ikisi de çok kalın değildi. Bu kuşkusuz, Aiellerin ne kadar zorlu insanlar olduğunun kanıtıydı. Çadırlarda geçirdiği soğuk geceleri hatırlayarak ceketi ve çizmeleri dışındaki giysilerini yine giydi, lambaları söndürdü ve zifiri karanlık içinde battaniyelerin altına girdi.</p>

    <p>Ne kadar yorgun olsa da, dönüp durmayı ve düşünmeyi bırakamıyordu. Melaine koynuna ne koyacaktı? Bilgeler neden Aviendha’nın casusları olduğunu bilmesine aldırmıyordu? Aviendha. Güzel bir kadın, ama dört toynağı da taşlarla berelenmiş bir katır kadar aksi. Nefesleri yavaşladı, düşünceleri puslandı. Bir ay. Çok uzun. Seçenek yok. Şeref. Gülümseyen Isendre. İzleyen Kadere. Yılan. Yılan koymak. Kimin tuzağı? Tuzaklar. Moiraine’e bir güvenebilse. Perrin. Ev. Perrin muhtemelen şimdi yüzüyordur...</p>

    <p class="paragraf">Rand gözleri kapalı, suda kulaç attı. Güzel ve serin. Ve çok ıslak. Daha önce ıslaklığın ne kadar hoş bir duygu olduğunu hiç fark etmemiş gibiydi. Başını kaldırarak göletin bir ucunda dizili söğütlere, diğer uçtaki, kalın, gölgeli dallarını suya uzatan iri meşeye baktı. Suormanı. Yurdunda olmak güzeldi. Çok uzaklara gitmiş gibi hissediyordu; nereye, tam olarak açık değildi, ama önemli de değildi. Gözlem Tepesi’ne. Evet. Daha ötesini görmemişti. Serin ve ıslak. Ve yalnız.</p>

    <p>Aniden iki beden dizlerini göğüslerine çekerek havada uçtu ve onu kör eden büyük şapırtılarla suya düştü. Rand gözlerindeki suyu silkelediği zaman, Elayne ve Min’in iki yandan ona gülümsediğini gördü. Açık yeşil suyun yüzeyinde yalnızca başları görünüyordu. İki kulaç onu iki kızdan herhangi birine götürebilirdi. Ama diğerinden uzağa. İkisini birden sevemezdi. Sevmek mi? Neden aklına böyle bir düşünce gelmişti ki?</p>

    <p>“Kimi sevdiğini bilmiyorsun.”</p>

    <p>Suyun içinde döndü. Aviendha etek bluz içinde değil, <em>cadin’sor</em> içinde, kıyıda duruyordu. Ama dik dik bakmıyordu, yalnızca bakıyordu. “Suya gel,” dedi Rand. “Sana yüzmeyi öğretirim.”</p>

    <p>Ezgili kahkahalar başını diğer kıyıya çevirmesine sebep oldu. Orada duran, beyaz ve çıplak kadın gördüğü en güzel kadındı. İri, kara gözleri Rand’ın başını döndürüyordu. Rand onu tanıdığını düşündü.</p>

    <p>“Düşlerinde bile bana ihanet etmene izin mi vermeliyim?” dedi kadın. Bir şekilde, o tarafa bakmadan Rand Elayne, Min ve Aviendha’nın artık orada olmadığını anladı. Bu çok tuhaf gelmeye başlamıştı.</p>

    <p>Kadın, çıplaklığının hiç farkında değil gibi onu uzun uzun inceledi. Sonra yavaşça ayak uçlarında yükseldi, kollarını arkaya attı ve düzgün bir sıçrayışla gölete daldı. Başı yüzeyde belirdiğinde. parlak, siyah saçları ıslak değildi. Bu bir an şaşırtıcı geldi. Sonra kadın ona uzanarak –yüzmüş müydü, yoksa oracıkta belirmiş miydi?– kollarını ve bacaklarını ona doladı. Su serindi, kadının bedeni ise sıcak.</p>

    <p>“Benden kaçamazsın,” diye mırıldandı kadın. O kara gözleri göletten daha derin görünüyordu. “Bundan öyle zevk almanı sağlayacağım ki, ne uyurken, ne uyanıkken unutamayacaksın.”</p>

    <p>Uyurken?.. Her şey kaydı, bulandı. Kadın ona daha sıkı sarıldı ve bulanıklık gitti. Her şey önceki gibi oldu. Göletin bir ucu sazlarla kaplıydı; diğer yanda meşinyapraklar ve çamlar neredeyse su kıyısına kadar geliyordu.</p>

    <p>“Seni tanıyorum,” dedi Rand yavaşça. Tanıması gerektiğini düşündü, yoksa neden bunu yapmasına izin verecekti ki? “Ama tanımıyorum... Bu doğru değil.” Kadından kurtulmaya çalıştı, ama o bir kolu kopardığında kadın diğerini doluyordu.</p>

    <p>“Seni işaretlemeliyim.” Kadının sesinde vahşi bir tını vardı. “İlk önce o süt yürekli Ilyena, şimdi de... Düşüncelerinde kaç kadın var?” Aniden kadın küçük, beyaz dişlerini Rand’ın boynuna sapladı.</p>

    <p>Rand bağırarak kadını ittirdi ve elini boynuna götürdü. Derisini kesmişti; kan akıyordu.</p>

    <p>“Ben senin nereye gittiğini merak ederken sen kendini böyle mi eğlendiriyorsun?” dedi bir erkek sesi küçümsemeyle. “Sen planımızı bu şekilde riske atarken ben neden sadık kalayım ki?”</p>

    <p>Kadın aniden beyaz giysiler içinde, ince beli geniş, gümüş örgü kemerle sarılmış, gece yarısı gibi siyah saçlarında gümüş yıldızlar ve hilaller ile kıyıda belirdi. Arkasında toprak hafifçe yükselerek dişbudaklarla kaplı bir tümsek oluşturuyordu. Rand daha önce dişbudak gördüğünü hatırlamıyordu. Kadının karşısında... bir bulanıklık vardı. Yoğun, gri, insan boyunda bir bir bulanıklık. Bütün bunlar... bir şekilde yanlıştı.</p>

    <p>“Risk,” dedi kadın alayla. “Sen de riskten Moghedien kadar korkarsın, değil mi? Sen de o Örümcek gibi sürünerek dolanmayı tercih edersin. Seni içine tıkıldığın delikten çıkarmasaydım hâlâ saklanıyor ve birkaç kırıntı kapmaya çalışıyor olurdun.”</p>

    <p>“İştahını kontrol edemiyorsan,” dedi bulanıklık erkek sesiyle, “neden seninle işbirliği yapayım ki? Risk alacaksam, bir kuklanın iplerini çekmekten daha büyük bir ödül isterim.”</p>

    <p>“Ne demek istiyorsun?” diye sordu kadın tehlikeli bir tavırla.</p>

    <p>Bulanıklık pırıldadı. Bir şekilde Rand bunun tereddüde işaret ettiğini düşündü, çok fazla şey söylemiş olma korkusu. Ve sonra aniden bulanıklık gitti. Kadın hâlâ boynuna kadar suya gömülü duran Rand’a baktı; ağzı sinirle gerildi ve yok oldu.</p>

    <p class="paragraf">Rand irkilerek uyandı ve karanlığa bakarak kıpırtısız yattı. Bir düş. Ama sıradan bir düş mü, yoksa başka bir şey mi? Elini battaniyelerin içinden çıkardı ve boynunu yokladı, diş izlerini ve ince kan sızıntısını buldu. Nasıl bir düşse, o içindeydi. Lanfear. Rand <em>onu</em> düşlememişti. Ve diğeri: bir adam. Yüzüne soğuk bir gülümseme oturdu. <em>Her yerde tuzaklar. Dikkatsiz ayaklar için tuzaklar. Artık bastığım yere dikkat etmeliyim.</em> Onca tuzak. Herkes tuzak kuruyordu.</p>

    <p>Alçak sesle gülerek uykuya dalmak için döndü... ve nefesini tutarak dondu. Odada yalnız değildi. <em>Lanfear.</em></p>

    <p>Çılgınca Gerçek Kaynak’a uzandı. Bir an korkunun onu alt edeceğinden korktu. Sonra, Boşluk’un soğuk sükûnetinde süzülmeye başladı; Güç’ün öfkeli ırmağı ile doldu. Ayağa fırlayarak Güç’ü savurdu. Lambalar patlarcasına yandı.</p>

    <p>Aviendha, ağzı bir karış açık, yeşil gözleri yuvalarından fırlarcasına lambalara dikilmiş, oturuyordu. Görünmez bağlar kızı tamamen bağlamıştı. Başını bile oynatamıyordu; Rand ayakta birini beklemişti ve örgü kızın başının epey üzerine uzanıyordu. Hava akışlarını hemen salıverdi.</p>

    <p>Kız ayağa fırladı, telaşı içinde neredeyse şalını kaybediyordu. “Ben... ben Güç kullanmana hiç alışmayacağım galiba...” Lambalara işaret etti. “Yani bir erkeğin.”</p>

    <p>“Daha önce Güç kullandığımı gördün.” Çevresindeki Boşluk’un yüzeyinde öfke dolandı. Karanlıkta gizlice yaklaşmak. Kız onu incitmediği, kazayla öldürmediği için şanslıydı. “Alışsan iyi olur. Sen kabul etsen de etmesen de, ben Şafakla Gelen’im.”</p>

    <p>“Bunun ilgisi...”</p>

    <p>“Neden buradasın?” diye sordu Rand yumuşak sesle.</p>

    <p>“Bilgeler seni sırayla dışarıdan izliyor. İçeriden de...” Yüzü kızararak sustu.</p>

    <p>“Nereden?” Kız ona bakmakla yetindi, yüzü gittikçe daha fazla kızarıyordu. “Aviendha, nereden?..” Düşgezginleri. Neden daha önce aklına gelmemişti? “Düşümün içinden,” dedi sertçe. “Kaç zamandır kafamın içini gözetliyorsun?”</p>

    <p>Kız, uzun, ağır bir nefes salıverdi. “Sana söylememem gerekiyordu. Bair öğrenirse... Seana bu gece çok tehlikeli olacağını söyledi. Ben anlamıyorum: içlerinden biri yardım etmeden düşe giremiyorum. Bu gece tehlikeli bir şey olduğundan başka bilgim yok. Bu yüzden sırayla bu çatının kapısında bekliyorlar. Hepsi endişeli.”</p>

    <p>“Hâlâ soruma yanıt vermedin.”</p>

    <p>“Neden burada olduğumu bilmiyorum,” diye mırıldandı kız. “Korumaya ihtiyacın olursa...” Kısa kemer bıçağına bakarak, kabzasına dokundu. Fildişi bileziği sinirini bozuyor gibiydi. Kollarını kavuşturarak bileziği koltuk altına gizledi. “Seni bu kadar küçük bir bıçakla çok iyi koruyamam ve Bair bir daha biri bana saldırmadan elime mızrak alırsam derimi yüzüp su tulumu yapacağını söyledi. Seni korumak için neden uykumdan fedakârlık yapıyorum, bilmiyorum. Senin yüzünden bir saat öncesine kadar halı dövdüm. Hem de ay ışığı altında!”</p>

    <p>“Soru bu değildi. Kaç zamandır?..” Rand aniden sustu. Havada bir his vardı, bir yanlışlık duygusu. Şer duygusu. Kendi hayal gücü olabilirdi ya da düşünün kalıntısı. Olabilirdi.</p>

    <p>Alev kırmızısı, hafifçe eğimli ucu balıkçıl damgalı kılıç elinde belirince Aviendha inledi. Lanfear onu yapabileceklerinin yalnızca onda birini kullanmakla suçlamıştı, ama o onda birin büyük kısmı tahminler ve denemelerden kaynaklanmıştı. Rand daha yapabileceğinin onda birinin ne olduğunu bile bilmiyordu. Ama kılıcı biliyordu.</p>

    <p>“Arkamda kal.” Çoraplı ayaklarıyla, halılar üzerinde sessizce odadan çıkarken kızın kemerindeki bıçağı kınından çektiğini fark etti. Tuhaf şekilde, hava yattığı zamankinden daha soğuk değildi. Belki bu taş duvarlar ısıyı tutuyorlardı, çünkü dışarıya çıktıkça hava da soğudu.</p>

    <p>Şimdiye kadar <em>gai’shain</em>’lar bile yatmış olmalıydı. Koridorlar ve odalar boş ve sessizdi, çoğu hâlâ yanan birkaç lambayla loş bir şekilde aydınlanmıştı. Burada lamba söndürmek öğle vakti zifiri karanlıkta kalmak demekti, bu yüzden bazı lambalar hep yanık kalıyordu. Duygu hâlâ belirsizdi, ama gitmiyordu. Şer.</p>

    <p>Aniden, kahverengi seramikli giriş odasına açılan geniş kemerde durdu. Odanın iki yanındaki iki gümüş lamba solgun bir ışık veriyordu. Odanın ortasında uzun boylu bir adam başını siyah pelerinli kollarındaki kadına eğmişti. Kadının başı arkaya eğilmiş, beyaz başlığı düşmüştü ve adam ağzını kadının gırtlağına dayamıştı. Chion’un gözleri kapanmak üzereydi ve yüzünde kendinden geçmiş bir gülümseme vardı. Bir utanç duygusu Boşluk’un yüzeyinde kaydı. Sonra adam başını kaldırdı.</p>

    <p>Solgun, sıska yanaklı yüzün üzerinde aşırı iri görünen kara gözler Rand’a dikildi; büzülmüş, kırmızı dudaklı ağız gülümsercesine aralandı, keskin dişler sergiledi. Pelerin açılıp geniş, yarasa kanatları gibi yayılırken Chion yere yığıldı. Draghkar kadının üzerinden atladı, beyaz, bembeyaz eller, uzun, sivri tırnaklarla biten ince parmaklar Rand’a uzandı. Fakat asıl tehlike pençeler ve dişler değildi. Öldüren ve daha kötüsünü yapan Draghkar’ın öpücüğü idi.</p>

    <p>Yaratığın mırıltılı, büyüleyici sesi Boşluk’un çevresini sardı. Rand öne çıkarken o kara, derimsi kanatlar onu sarmak için uzandı. Bir an dev, kara gözlerde şaşkınlık çaktı, sonra Güç’le yapılmış kılıç Draghkar’ın kafasını burnuna kadar yardı.</p>

    <p>Çelikten bir kılıç olsa takılırdı, ama yaratık düşerken ateşten kılıç kolayca kurtuldu. Rand bir an Boşluk’un merkezinde, ayaklarının dibinde yatan yaratığı inceledi. O şarkı. Boşluk sayesinde duygulara karşı korunmuş olmasa, uzak ve hissiz kalmasa, o şarkı zihnini tuzağa düşürebilirdi. Gönüllü olarak öne çıktığını görünce kuşkusuz Draghkar öyle sanmıştı.</p>

    <p>Aviendha yanından koşarak geçti ve Chion’un yanında diz çökerek <em>gai’shain</em>’ın boğazını yokladı.</p>

    <p>“Ölmüş,” dedi, kadının göz kapaklarını kapatarak. “Belki en iyisi. Draghkarlar yaşamı tüketmeden önce ruhu yerler. Bir Draghkar! Burada!” Kız çömeldiği yerden dik dik baktı ona. “Imre Dayanağı’nda Trolloclar ve şimdi de burada bir Draghkar. Üç Kat Topraklar’a kötü zamanlar getiri...” Rand kılıcını doğrultunca, kız haykırarak Chion’un üzerine kapandı.</p>

    <p>Katı ateşten bir çubuk kılıçtan fırlayıp dış kapıda beliren Draghkar’ın göğsüne çarptı. Gölgedölü alevlere boğularak, çığlık atarak geri geri sendeledi, patikada takılarak ateş damlatan kanatlarını çırptı.</p>

    <p>“Herkesi uyandır,” dedi Rand sakin sakin. Chion mücadele etmiş miydi? Şerefi onu ne kadar koruyabilmişti? Hiç fark etmezdi. Draghkarlar Myrddraallerden daha kolay ölürdü, ama kendi yöntemleriyle daha tehlikeliydiler. “Nasıl alarm vereceğini biliyorsan, ver.”</p>

    <p>“Kapının yanındaki gong...”</p>

    <p>“Ben yaparım. Sen diğerlerini uyandır. İkiden fazla olabilirler.”</p>

    <p>Kız başını salladı ve bağırarak geldiği yöne döndü. “Mızraklar kalkın! Uyanın ve mızrakları alın!”</p>

    <p>Rand kılıcı elinde, ihtiyatla dışarı çıktı. Güç içini doldurmuştu. İçini heyecan doldurmuştu. Midesini bulandırıyordu. Kahkaha atmak ve kusmak istiyordu. Gece buz gibiydi, ama o soğuğun farkında değildi.</p>

    <p>Yanan Draghkar taraçalı bahçeye yayılmıştı, yanık et kokuyor, kendi ateşinin ışığını ayınkine ekliyordu. Biraz aşağıda Seana yatıyordu. Uzun, gri saçları yelpaze gibi saçılmış, iri, kırpılmayan gözlerle gökyüzüne bakıyordu. Kemer bıçağı yanındaydı, ama bir Draghkar’a karşı hiç şansı olmamıştı.</p>

    <p>Rand, kare, bronz gongun yanında asılı duran deri kaplı tokmağı kaptığında kanyon ağzında bir şamata koptu, insan bağırışları, Trolloc ulumaları, çelik şakırtıları ve feryatlar. Gonga hızla vurdu, kanyonda yankılanan gür bir çınlama çıktı; hemen bir başka gong vuruldu, sonra daha fazlası ve bir düzine ses, “Mızraklar kalkın!” diye bağırmaya başladı.</p>

    <p>Aşağıdaki çerçi arabalarından karşılıklı bağırışlar yükseldi. Işık dikdörtgenleri belirdi, iki kutu gibi arabanın kapıları açıldı, ay ışığı altında beyaz beyaz parladı. Biri aşağıda öfkeyle bağırıyordu... bir kadın; Rand kim olduğunu çıkartamıyordu.</p>

    <p>Yukarıda, kanatlar havayı dövdü. Rand hırlayarak ateşten kılıcını kaldırdı; Tek Güç içinde yanıyordu, kılıcın ateşi kükrüyordu. Üzerine çullanan Draghkar patladı ve bir parça yağmuru halinde aşağıdaki karanlığa düştü.</p>

    <p>“Al,” dedi Rhuarc. Klan şefinin gözleri kara peçesinin üzerinde sertti; tamamen giyinikti ve mızraklarıyla kalkanı ellerindeydi. Arkasında Mat ceketsiz, şapkasız, gömleği pantolonuna sokuşturulmuş, kararsızca gözlerini kırparak ve siyah saplı mızrağını iki eliyle kavrayarak duruyordu.</p>

    <p>Rand <em>shoufa</em>’yı Rhuarc’tan aldı, sonra bıraktı. Yarasa kanatlı bir şekil ayın önünde döndü, sonra kanyonun uzak ucuna dalarak gözden kayboldu. “Beni arıyorlar. Bırak yüzümü görsünler.” Güç içinde kabarıyordu; elindeki kılıç öyle alevlendi ki, küçük bir güneş onu aydınlatıyormuş gibi göründü. “Nerede olduğumu bilmezlerse beni bulamazlar.” Şakayı anlamadıkları için kahkahalar atarak savaş seslerine doğru koştu.</p>

    <p class="paragraf">Mızrağını yabandomuzu burunlu bir Trolloc’un göğsünden kurtaran Mat çökerek kanyonun ağzındaki ay ışıklı karanlıkta yeni bir tane aradı. <em>Kavrul, Rand!</em> Gördüğü şekillerin hiçbiri Trolloc olacak kadar iri değildi. <em>Hep beni bu yaratıkların ortasına atıyorsun!</em> Yaralılardan alçak inlemeler geliyordu. Moiraine olduğunu sandığı gölgeli bir şekil yerdeki Aiellerin yanına diz çökmüştü. Kadının fırlattığı o alev topları etkileyiciydi, neredeyse Rand’ın ateş fışkırtan kılıcı kadar etkileyici. O şey hâlâ parlıyordu ve adam bir ışık çemberiyle çevrilmişti. <em>Battaniyelerimin içinde kalmalıydım. İşte yapmam gereken buydu. Lanet derecede soğuk ve bunun benimle hiç ilgisi yok!</em> Daha fazla Aiel belirdi, etekli kadınlar yaralılara yardım etmek için geldi. O kadınların bazıları mızrak taşıyordu; normalde savaşmıyor olabilirlerdi, ama savaş mezraya geldiğinde durup izlemezlerdi.</p>

    <p>Yanında bir Mızrağın Kızı durup peçesini çıkardı. Ayın düşürdüğü gölgeler yüzünden yüzünü seçemiyordu. “Mızrağınla iyi dans ediyorsun, kumarbaz. Soğuk Kayalar’a Trollocların geldiği tuhaf günler bunlar.” Kadın, Mat’in Moiraine olduğunu sandığı gölgeli şekle baktı. “Aes Sedai olmasa girebilirlerdi.”</p>

    <p>“Buna yetecek kadar çok değillerdi,” dedi Mat düşünmeden. “Dikkati buraya çekmek için gönderildiler.” <em>Ki Draghkar Rand’a ulaşmaya çakşırken serbest olsun.</em></p>

    <p>“Sanırım haklısın,” dedi kadın yavaşça. “Sen ıslaktopraklılar arasında bir savaş önderi misin?”</p>

    <p>Mat çenesini tutmuş olmayı diledi. “Bir kitap okumuştum,” diye mırıldandı, sırtını dönerek. <em>Başka insanların anılarından lanet parçalar.</em> Belki bu olaydan sonra çerçiler gitmeye karar verirdi.</p>

    <p>Ama arabaların yanında durduğunda ne Keille, ne de Kadere görünürlerde yoktu. Sürücülerin hepsi bir araya toplanmış, kokusu sattıkları iyi brendiye benzeyen bir şeyden şişe şişe dolaştırarak mırıldanıyorlardı. Trolloclar onları koklayacak kadar yaklaşmış gibi sinirliydiler. Isendre, Kadere’in arabasının merdiveninin başında durmuş, boşluğa kaş çatıyordu. O sis gibi eşarbın arkasında, alnı kırışmışken bile güzeldi. Mat en azından kadınlarla ilgili anıları kendisine ait olduğu için memnundu.</p>

    <p>“Trollocların işi bitti,” dedi ona, mızrağına kadının görebileceği şekilde dayanarak. <em>Biraz işime yaramayacaksa riske girmenin faydası yok.</em> Sesinin yorgun çıkması için çaba bile gerekmiyordu. “Zorlu bir mücadele oldu, ama artık güvendesin.”</p>

    <p>Kadın ona ifadesiz bir yüzle tepeden baktı. Gözleri ay ışığı altında karanlık, cilalı taşlar gibi pırıldıyordu. Tek kelime etmeden döndü, içeri girdi ve kapıyı çarptı. Hızla.</p>

    <p>Mat tiksintiyle uzun bir nefes yerdi ve arabalardan uzaklaştı. Kadını etkilemek için ne yapması gerekiyordu? Onun tek istediği yatmaktı. Battaniyelerine dönecek, Trolloclar ve lanet Draghkarlar ile uğraşma işini Rand’a bırakacaktı. Adam bundan <em>zevk</em> alıyor gibiydi. O şekilde kahkaha atmak.</p>

    <p>Rand kanyonda yaklaşıyordu; kılıcının parıltısı gecenin içinde, lamba gibiydi. Eteklerini dizlerine kadar çekmiş Aviendha belirdi, onu karşılamak için koştu, sonra durdu. Eteklerini salıverdi, düzeltti ve şalını başına örterek Rand’ın yanında yürümeye başladı. Delikanlı onu görmemiş gibiydi ve kızın yüzü taş kadar boştu. Birbirlerine yakışıyorlardı.</p>

    <p>“Rand,” diye seslendi seğirten bir gölge, Moiraine’in sesiyle. Neredeyse Keille’ninki kadar ezgiliydi, ama soğuk bir ezgi. Rand döndü, bekledi ve kadın açıkça görülmeden önce yavaşladı, ışığa, bir saraya girercesine azametle girdi. “İşler daha da tehlikeli oluyor, Rand. Imre Dayanağı’ndaki saldırı Aiellere yöneltilmiş olabilirdi... olası değil, ama olabilirdi. Ama bu geceki Draghkarlar kesinlikle seni hedeflemişti.”</p>

    <p>“Biliyorum.” O kadar. Kadın kadar sakin, hatta daha soğuk.</p>

    <p>Moiraine dudaklarını birbirine bastırdı. Elleri hâlâ eteğindeydi; hiç memnun olmamıştı. “Kehanetler, onları gerçekleştirmeye çalışırsan çok tehlikeli olur. Tear’da bunu öğrenmedin mi? Desen senin çevrende dokunuyor, ama sen onu dokumaya çalışırsan, sen bile tutamazsın. Desen’i fazla sıkı dokursan baskı oluşur. Çılgınca, her yöne patlayabilir. Sakinleşip bir daha sana odaklanana kadar ne kadar zaman geçer, o zamana kadar neler olacağını, kim bilebilir?”</p>

    <p>“Tüm diğer açıklamaların kadar berrak,” dedi Rand kuru kuru. “Ne istiyorsun, Moiraine? Geç oldu ve ben yorgunum.”</p>

    <p>“Bana açılmanı istiyorum. Köyünden ayrıldıktan sonra geçen bir seneden biraz fazla zamanda bilinecek her şeyi öğrendiğini mi sanıyorsun?”</p>

    <p>“Hayır. Daha her şeyi öğrenmedim.” Rand şimdi eğleniyormuş gibiydi; bazen Mat onun göründüğü kadar aklı başında olduğundan emin olamıyordu. “Sana açılmamı istiyorsun, öyle mi, Moiraine? Tamam. Senin şu Üç Yemin yalan söylemeni engeller. Sana ne anlatırsam anlatayım beni durdurmaya çalışmayacağını, beni hiçbir şekilde engellemeyeceğini açık açık söyle. Beni Kule’nin amaçları için kullanmaya çalışmayacağını söyle. Açık açık söyle ki doğru olduğunu bileyim.”</p>

    <p>“Yazgının gerçekleşmesini engelleyecek hiçbir şey yapmayacağım. Hayatımı buna adadım. Ama sen başını celladın baltası için uzatırken seyirci kalacağıma söz veremem.”</p>

    <p>“Bu yeterli değil, Moiraine. Hiç yeterli değil. Ama sana açılacak olsam bile, burada yapmazdım. Gecenin kulakları vardır.” Karanlıkta, çevrelerinde dolanan insanlar vardı, ama hiçbiri işitecek kadar yakında değildi. “Düşlerin bile kulakları vardır.” Aviendha şalını öne çekip yüzünü gölgeledi; anlaşılan Aieller bile soğuğu hissedebiliyordu.</p>

    <p>Rhuarc açık peçesiyle ışığa girdi. “Trolloclar yalnızca Draghkarlar için dikkat dağıtmak üzere gelmiş, Rand al’Thor. Aksi olmak için çok az. Sanırım Draghkarlar senin için gelmiş. Yaprakkıran senin yaşamanı istemiyor.”</p>

    <p>“Tehlike büyüyor,” dedi Moiraine sessizce.</p>

    <p>Klan şefi ona baktı, sonra devam etti. “Moiraine Sedai haklı. Draghkarlar başarısız olduğuna göre korkarım artık Ruhsuzları bekleyebiliriz; sizin Gri Adam dedikleriniz. Yanında her an mızraklar olmasını istiyorum. Bir sebepten, Mızrağın Kızları bu görev için gönüllü oldu.”</p>

    <p>Aviendha <em>gerçekten</em> üşümeye başlıyordu. Omuzlarını kaldırmış, ellerini koltuk altlarına sokmuştu.</p>

    <p>“Eğer istiyorlarsa,” dedi Rand. Onca buzun altında o da biraz huzursuz gibiydi. Mat onu suçlayamazdı; Deniz Halkı gemilerindeki bütün ipeği verseler bir daha bir Kız’ın ellerine düşmek istemezdi.</p>

    <p>“Gönüllü olduklarına göre herkesten dikkatli olurlar,” dedi Rhuarc. “Ama işi yalnızca onlara bırakmayı düşünmüyorum. Herkes tetikte olacak. Bir dahaki sefere Ruhsuzların geleceğini düşünüyorum, ama başka bir şey olmayacak anlamına gelmez. Birkaç yüz yerine on bin Trolloc gelebilir.”</p>

    <p>“Ya Shaidolar?” Hepsi dönüp ona bakınca, Mat çenesini kapalı tutmuş olmayı diledi. Belki o zamana kadar orada olduğunu bile fark etmemişlerdi. Yine de, konuşmaya devam edebilirdi. “Onlardan hoşlanmadığınızı biliyorum, ama gerçekten de daha büyük bir saldırı olasılığı olduğunu düşünüyorsanız, onların dışarıda değil içeride olması daha iyi olmaz mı?”</p>

    <p>Rhuarc homurdandı; bu, çoğu adamın küfretmesine eşti. “Otyakan gelse bile bin Shaido’yu Soğuk Kayalar’a sokmam. Zaten yapamam. Couladin ve Shaidolar gece çökerken çadırlarını topladılar. Onlardan kurtulduk. Yanlarında birkaç keçi ve koyun götürmeden gideceklerinden emin olmak için peşlerinden koşucular yolladım.”</p>

    <p>Rand’ın elindeki kılıç yok oldu, ışığın aniden kaybolması körlük gibi geldi. Mat karanlığa uyum sağlamaları için gözlerini sıkı sıkı yumdu, ama açtığında ay ışığı hâlâ karanlık geliyordu.</p>

    <p>“Ne yöne gittiler?” diye sordu Rand.</p>

    <p>“Kuzeye,” dedi Rhuarc. “Kuşkusuz Couladin Alcair Dal’a giden Sevanna ile yolda buluşmak istiyor. Kadını sana karşı etkilemek için. Başarılı olabilir. Kadının gelin çelengini onun değil Suladric’in ayaklarının dibine bırakmasının tek sebebi bir klan şefiyle evlenmek istemesiydi. Ama sana o kadının sorun yaratmasını beklemen gerektiğini söylemiştim. Sevanna sorun çıkarmaya bayılır. Fark etmemeli. Shaidolar seni takip etmezse, küçük bir kayıp olur.”</p>

    <p>“Alcair Dal’a gitmeye kararlıyım,” dedi Rand. “Hemen. Geç geldiği için şerefinin lekelendiğini hisseden bütün klan şeflerinden özür dilerim, ama Couladin’in benden çok önce gitmesine izin veremem. Sevanna’yı aleyhime çevirmekle yetinmez, Rhuarc. Bunun için ona bir ay vermeye cesaret edemem.”</p>

    <p>Rhuarc bir an sonra, “Belki de haklısın,” dedi. “Değişim getiriyorsun, Rand al’Thor. O zaman gün doğumunda yola çıkarız. Şerefim için on Kızıl Kalkan seçerim ve Kızlar seninki için gelir.”</p>

    <p>“Gökteki ilk ışıklarla yola çıkmayı düşünüyorum, Rhuarc. Mızrak taşıyabilen ya da yay çekebilen herkesle birlikte.”</p>

    <p>“Gelenek...”</p>

    <p>“Benimle ilgili gelenek yok, Rhuarc.” Rand’ın sesi ile kaya kırabilir, şarap dondurabilirdiniz. “Yeni gelenekler yaratmayı düşünüyorum.” Kabaca güldü. Aviendha şok içinde görünüyordu, Rhuarc bile şaşkın şaşkın gözlerini kırpıştırdı. Yalnızca Moiraine etkilenmemiş görünüyordu, gözleri düşünceliydi. “Biri çerçilere haber verse iyi olacak,” diye devam etti Rand. “Panayırı kaçırmak istemezler, ama o adamlar içmeyi bırakmazsa dizgin tutamayacak kadar sarhoş olacaklar. Ya sen, Mat? Geliyor musun?”</p>

    <p>Mat çerçilerin kendisinden uzaklaşmasına izin vermeyi kesinlikle düşünmüyordu. Onlar Kıraç’tan çıkış yoluydu. “Ah, tam arkandayım, Rand.” En kötüsü, bunu söylemenin doğru gelmesiydi. <em>Lanet</em> ta’veren <em>beni çekiştiriyor!</em> Perrin nasıl kurtulmuştu? <em>Işık, keşke şimdi onun yanında olsaydım.</em> “Sanırım yanındayım.”</p>

    <p>Mızrağını omuzlayarak uzun adımlarla kanyonda uzaklaştı. Biraz uyumak için hâlâ zaman vardı. Arkasında Rand’ın güldüğünü duydu.</p>
  </div>
</body>
</html>
