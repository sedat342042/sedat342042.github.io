<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gölge Yükseliyor</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="7. Ateşle Oynamak">7<br />
    Ateşle Oynamak</h1>

    <p>Ertesi sabah güneş ufukta henüz yeni belirmişken, Egwene Rand’ın kapısında belirdi. Elayne de ayaklarını sürüyerek peşinden geliyordu. Kız-Veliaht açık mavi ipekten, Tear tarzı uzun kollu bir elbise giymişti ve küçük bir tartışmadan sonra elbisenin yakası aşağı çekilmişti. Koyu mavi sabah gökyüzü renginde safir bir kolye ve kızıl altın saçlarına örülmüş bir başkası gözlerinin mavisini vurguluyordu. Nemli sıcaklığa rağmen Egwene omuzlarına bir şal kadar geniş, düz, koyu kırmızı bir eşarp takmıştı. Eşarbı ve safirleri Aviendha vermişti. Aiel kadın, şaşırtıcı bir şekilde, bu tür şeylerden düzenli bir stoka sahipti.</p>

    <p>Orada olduklarını bilmesine rağmen Aiel nöbetçiler ürkütücü bir anilikle ayağa fırlayınca, Egwene irkildi. Elayne küçük bir inilti çıkardı, ama çok iyi başardığı o asil tavırla onları çabucak süzdü. Bakışlarının bu bronzlaşmış adamlar üzerinde büyük etkisi olmamış gibiydi. Altı adam <em>Shae’en M’taal,</em> yani Taş Köpekler’dendi ve Aieller düşünülünce gevşek görünüyorlardı, yani her yöne aynı anda bakıyor ve herhangi bir yöne hareket etmeye hazır görünüyorlardı.</p>

    <p>Egwene, Elayne’i taklit ederek sırtını dikleştirdi –bunu Kız-Veliaht kadar iyi yapabilmeyi diledi– ve şunları söyledi. “Ben... biz... Lord Ejder’in yaralarının nasıl olduğuna bakmaya geldik.”</p>

    <p>Adamlar Şifa hakkında herhangi bir şey biliyorsa, yorumu aptalcaydı, ama o olasılık küçüktü; pek az insan bilirdi ve muhtemelen Aieller çoğundan da az biliyordu. Egwene orada olmak için bir sebep vermek istememişti –onun Aes Sedai olduğunu sanmaları yeterliydi– ama Aieller siyah mermerden fırlamaya hazır görününce, aniden, bir sebep vermek iyi bir fikir gibi görünmüştü. Elayne ve onu durdurmak için bir şey yaptıklarından değil, elbette. Ama bu adamlar çok uzun boylu, çok taş suratlıydılar; o kısa mızrakları ile kemik yayları nefes almak kadar doğal ve rahat bir şekilde taşıyorlardı. O açık renk gözler Egwene’e dikkatle bakarken, merhametsiz ve acımasız kara peçeli Aielleri, Aiel Savaşı’nı ve onlara karşı gönderilen bir orduyu son adamına dek katleden, Tar Valon’un önünde üç kanlı gün ve gece ittifak yapmış uluslarla savaştıktan sonra Kıraç’a dönen buna benzer adamları hatırlamak kolaydı. Egwene neredeyse <em>saidar</em>’a sarınacaktı.</p>

    <p>Gaul, Taş Köpekler’in önderi, Elayne’i ve onu bir miktar saygıyla süzdükten sonra başını salladı. Haşin bir yakışıklılığı vardı, Nynaeve’den biraz büyüktü, gözleri cilalanmış mücevherler kadar yeşil ve berraktı, uzun kirpikleri öyle koyuydu ki, gözlerinin çevresinde siyah çerçeveler varmış gibi görünüyordu. “Yaraları onu rahatsız ediyor olabilir. Bu sabah kötü bir ruh halinde.” Gaul sırıttı, insanın yalnızca yaralıyken içinde bulunduğu ruh halini anlayışla karşılayan, beyaz dişlerin hızla çakması. “Yüksek Lordlardan bir grubu kovaladı bile ve içlerinden birini bizzat dışarı attı. Adı neydi?”</p>

    <p>“Torean,” diye yanıt verdi bir başka, daha da uzun boylu adam. Adam kayıtsızca tuttuğu kısa, kıvrık yayına bir ok takmıştı. Gri gözleri bir an iki kadına takıldı, sonra antrenin sütunlarını araştırmaya geri döndü.</p>

    <p>“Torean,” diye onayladı Gaul. “O güzel heykellere kadar kayacağını sandım...” Mızrağını katı bir biçimde duran Savunucu halkasına doğru uzattı. “...ama üç adım beride durdu. Mangin’e karşı güzel bir Tear duvar halısı kaybettim. Altın iplikle işlenmiş şahinlerle kaplıydı.” Uzun boylu adam kısaca, tatminle gülümsedi.</p>

    <p>Egwene, Rand’ın bir Yüksek Lordu fırlatması imgesi üzerine gözlerini kırpıştırdı. Rand hiç şiddete başvurmazdı; tam tersine. Ne kadar değişmişti? Egwene, Joiya ve Amico ile çok meşguldü ve Rand da Moiraine, Lan ve Yüksek Lordlar ile çok meşguldü. Orada burada, geçerken bu sene Bel Tine festivalinin nasıl geçtiği, Güneşgünü’nün nasıl olacağı hakkındaki birkaç laftan başka bir şey konuşmamışlardı. Hepsi çok kısa olmuştu. Rand ne kadar değişmişti?</p>

    <p>“Onu görmeliyiz,” dedi Elayne, sesi hafifçe titreyerek.</p>

    <p>Gaul eğildi, mızraklarından birinin ucunu siyah mermere dayadı. “Elbette, Aes Sedai.”</p>

    <p>Egwene, Rand’ın odasına girerken heyecanlıydı ve Elayne’in yüzü, her attığı adım için büyük çaba göstermek zorunda olduğunu belli ediyordu.</p>

    <p>Dün gecenin dehşetlerinden, ayna yokluğu dışında iz kalmamıştı; duvarlarda asılı oldukları yerler daha açık renk lekelerle belirlenmişti. Oda düzenli sayılacağından değil; her yerde, her şeyin üzerinde, sayfanın ortasından bırakılmış gibi kitaplar yatıyordu ve yatak hâlâ yapılmamıştı. Batıya, Tear’ın ana damarı olan nehre bakan pencerelerdeki tüm kızıl perdeler açılmıştı. <em>Callandor</em> aşırı süslü, yaldızlı, dev bir dayanağın üzerinde cilalı kristal gibi parlıyordu. Egwene, dayanağın bir odada gördüğü en zevksiz şey olduğunu düşündü... ta ki, şöminenin üzerindeki rafta duran, altın bir geyiğe saldıran gümüş kurtları görene kadar. Nehirden gelen hafif esintiler odayı, Taş’ın geri kalanına göre şaşırtıcı ölçüde serin tutuyordu.</p>

    <p>Rand gömleği içinde, bir bacağını koluna attığı sandalyeye yayılmış, dizine deri ciltli bir kitap dayamıştı. Ayak seslerini duyunca kitabı çarparak kapattı ve kıvrımlı desenler dokunmuş halının üzerindeki başka kitapların arasına bırakıp savaşmaya hazır, ayağa fırladı. Kimin geldiğini görünce yüzündeki kızgınlık soldu.</p>

    <p>Taş’a geldiğinden beri Egwene ilk kez Rand’da değişim aradı ve buldu.</p>

    <p>Onu en son gördüğünden beri kaç ay geçmişti? Yüzünün biraz daha sertleşmesi, bir zamanlar orada olan açıklığın yok olmasına yetecek kadar çok. Artık hareketleri de farklıydı, biraz Lan gibi, biraz Aieller gibi. Boyu ve kızıl saçları ile, vuran ışığa göre bazen mavi bazen gri görünen gözleri ile, bir Aiel’e çok fazla benziyordu, rahatsız edici ölçüde çok. Ama içi değişmiş miydi?</p>

    <p>“Sizin... başkası olduğunu düşündüm,” diye mırıldandı, utangaç bakışlarını ikisi arasında paylaştırarak. Bu, Egwene’in bildiği Rand idi, ona ya da Elayne’e bakarken yanaklarında beliren kırmızılığa kadar. “Bazı... insanlar veremeyeceğim şeyler istiyor. <em>Vermeyeceğim</em> şeyler.” Yüzünde şok edici bir anilikle kuşku belirdi ve sesi sertleşti. “<em>Siz</em> ne istiyorsunuz? Sizi Moiraine mi gönderdi? Beni istediği şeyi yapmaya ikna etmeye mi çalışacaksınız?”</p>

    <p>“Kazlaşma,” dedi Egwene keskin bir sesle, düşünmeden. “Savaş başlatmanı istemiyorum.”</p>

    <p>Elayne yalvarır gibi ekledi, “Biz... elimizden gelirse sana yardım etmeye geldik.” Sebeplerinden biri buydu ve, en kolay açılacak konuydu, diye karar vermişlerdi kahvaltıda.</p>

    <p>“Onun planlarını biliyorsunuz...” diye başladı Rand kabaca, sonra aniden değiştirdi. “Bana yardım etmek mi? Nasıl? Moiraine de öyle diyor.”</p>

    <p>Egwene kollarını sertçe göğsünde kavuşturdu ve ne kadar inat ederlerse etsinler bildiğini okumaya kararlı olduğu zaman Köy Kurulu’na hitap ederken Nynaeve’in yaptığı gibi sıkı sıkı eşarbını tuttu. Artık baştan başlamak için çok geçti; yapılacak tek şey, başladığı gibi devam etmekti. “Sana aptallaşmamanı söyledim, Rand al’Thor. Çizmelerine eğilen Tearlıların olabilir, ama Mat’in seni bir şişe elma brendisi çalmaya ikna ettiği zaman Nynaeve’in poponu sopaladığını hatırla.” Elayne yüzünü dikkatle ifadesiz tuttu. Aşırı dikkatle; Egwene için yüksek sesle gülmek istediği açıktı.</p>

    <p>Rand elbette fark etmedi. Erkekler asla fark etmezdi. Kendisi de kahkaha atmaya yakın, Egwene’e sırıttı. “Daha on üç yaşındaydık. Bizi babamın ahırının arkasında uykuda buldu ve başımız o kadar ağrıyordu ki, sopalarını hissetmedik bile.” Egwene hiç de öyle hatırlamıyordu. “Senin o tası kafasına fırlattığın zamanki gibi değil. Hatırladın mı? Bir haftadır sızlandığın için sana köpekyaprak çayı vermişti ve sen tadına bakar bakmaz en iyi tasıyla ona vurmuştun. Işık, ne ciyaklamıştın ama! O ne zamandı? Bu yaz iki sene...”</p>

    <p>“Eski zamanları anmak için gelmedik buraya,” dedi Egwene, sinirle eşarbını düzelterek. Eşarp ince yündendi, ama yine de gereğinden fazla sıcak tutuyordu. Gerçekten de, Rand’ın en talihsiz şeyleri hatırlayabilme gibi bir alışkanlığı vardı.</p>

    <p>Rand onun ne düşündüğünü biliyormuş gibi sırıttı ve daha iyi bir ruh halinde devam etti. “Bana yardım etmeye geldiğinizi söylediniz. Neyle? Ben omzunun üzerinden bakmazken bir Yüksek Lord’un söz verdiği şeyi yapmasını sağlamayı bilmiyorsunuzdur herhalde. Ya da istenmeyen düşleri durdurmayı? Kuşkusuz bu tür bir yetenek işime...” Gözleri Elayne’e kayıp kaçtı ve sonra hemen yine konu değiştirdi. “Ya Kadim Lisan? Beyaz Kule’de öğrendiniz mi?” Yanıt beklemeden halıya saçılmış ciltleri karıştırdı. Sandalyelerde, yatak örtülerinin arasında daha fazlası vardı. “Burada bir kopya var... bir yerde...”</p>

    <p>“Rand!” Egwene sesini yükseltti. “Rand, ben Kadim Lisan bilmiyorum.” Böyle bir bilgisi olduğunu söylememesi için Elayne’e bir bakış fırlattı. Buraya onun için Ejder Kehanetleri’ni tercüme etmeye gelmemişlerdi. Onayla başını sallarken Kız-Veliaht’ın saçlarındaki safirler savruldu. “Öğrenecek başka şeylerimiz vardı.”</p>

    <p>Rand içini çekerek doğruldu. “Umut beslenmeyecek kadar fazlaydı.” Bir an daha fazla konuşacak gibi göründü, ama çizmelerine baktı. Egwene, kendisi ve Elayne onu bu kadar kolay üzebilirken onca kibirleri ile Yüksek Lordlarla nasıl başa çıkabildiğini merak etti.</p>

    <p>“Yönlendirme konusunda sana yardım etmeye geldik,” dedi Egwene. “Güç ile.” Moiraine’in söyledikleri doğru olabilirdi; bir kadın bir erkeğe çocuk doğurmayı öğretemeyeceği gibi, yönlendirmeyi de öğretemezdi. Egwene o kadar emin değildi. Bir kez, <em>saidin</em>’den örülmüş bir şeyi hissetmişti. Daha doğrusu, hiçbir şey hissetmemişti, bir şey onun akışlarını suyu engelleyen taş bir su bendi gibi engellemişti. Ama Kule’nin dışında da içinde öğrendiği kadar çok şey öğrenmişti; kuşkusuz bilgisinin içinde ona öğretebileceği bir şey, sunabileceği bir rehberlik vardı.</p>

    <p>“Yapabilirsek,” diye ekledi Elayne.</p>

    <p>Rand’ın yüzünden yine, kuşku dalgası geçti. Ruh halinin bu kadar çabuk değişmesi cesaret kırıcıydı. “Kadim Lisan’ı okumayı öğrenme şansım sizin bana öğretmeniz olasılığından büyük... Bunun Moiraine’in işi olmadığından emin misin? Sizi buraya o mu gönderdi? Beni dolaylı yoldan ikna edebileceğini mi düşünüyor? İçine batana kadar göremeyeceğim dolaşık bir Aes Sedai planı?” Hoşnutsuzca homurdandı ve sandalyelerin birinin arkasından koyu yeşil bir ceket çekerek telaşla giydi. “Bu sabah Yüksek Lordlardan birilerini daha görmeye söz verdim. Gözümü üstlerinden ayırırsam benim istediklerimden kaçınmak için yollar buluyorlar. Eninde sonunda öğrenecekler. Artık Tear’a ben hükmediyorum. Ben. Yenidendoğan Ejder. Onlara öğreteceğim. Bana izin verirseniz.”</p>

    <p>Egwene onu sarsmak istedi. Tear’a hükmediyordu, ha? Eh, belki de gerçekten öyleydi, ama Egwene bir kuzuyu ceketinin içine saklayıp, onu kapmaya çalışan kurdu kovaladığı için bir horoz gibi kabara kabara dolaşan oğlanı hatırlıyordu. Rand bir çobandı, bir kral değil ve kabarmak için sebebi olsa bile, bunu yapmanın ona hiç faydası yoktu.</p>

    <p>Egwene ona bunu söylemek üzereydi, ama bunu yapamadan Elayne sertçe konuştu. “Bizi kimse göndermedi. Kimse. Geldik çünkü... çünkü başına gelenleri önemsiyoruz. Belki işe yaramaz, ama denemek zorundasın. Eğer ben... eğer biz deneyecek kadar önemsiyorsak, sen de deneyebilirsin. Senin için, bize bir saat ayıramayacak kadar önemsiz mi? Hayatın için?”</p>

    <p>Rand ceketinin düğmelerini iliklemeyi bıraktı ve bir an Kız-Veliaht’a öyle dikkatli baktı ki, Egwene kendisinin orada olduğunu unuttuğunu düşündü. Rand ürpererek gözlerini kaçırdı. Egwene’e bir bakış fırlattı, ayak değiştirdi ve bakışlarını yere indirip kaşlarını çattı. “Denerim,” diye mırıldandı. “Bir faydası olmaz, ama denerim... Ne yapmamı istiyorsunuz?”</p>

    <p>Egwene derin bir nefes aldı. Onu ikna etmenin bu kadar kolay olacağını düşünmemişti. Rand ayak diremeye karar verdiğinde, ki çok sık oluyordu, çamura saplanmış kaya gibi olurdu.</p>

    <p>“Bana bak,” dedi <em>saidar</em>’ı kucaklayarak. İçini Güç’ün her zamankinden daha çok doldurmasına izin verdi, alabileceği her damlayı kabul etti; sanki her zerresi ışığa doymuştu, sanki Işık her çatlağı doldurmuştu. Yaşam, içinde havai fişekler gibi patlıyor gibiydi. Daha önce bu kadar çok çektiği olmamıştı hiç. Titremediğini fark edince şok geçirdi; kuşkusuz bu muhteşem tatlılığa dayanamazdı. Onu kutlamak, dans etmek, şarkı söylemek istiyordu, uzanıp onun içinde, üzerinde yuvarlanmasına izin vermek. Kendini konuşmaya zorladı. “Ne görüyorsun? Ne hissediyorsun? Bana bak, Rand!”</p>

    <p>Rand hâlâ kaşlarını çatarak yavaşça başını kaldırdı. “Seni görüyorum. Ne görmem gerekiyor ki? Kaynak’a dokunuyor musun? Egwene, Moiraine yanımda yüz kez yönlendirdi ve ben hiçbir şey görmedim. Onun yaptıkları dışında. O şekilde işlemiyor. Ben bile bu kadarını biliyorum.”</p>

    <p>“Ben Moiraine’den güçlüyüm,” dedi Egwene kararlılıkla, “Benim şimdi tuttuğum kadarını tutacak olsa yerde inliyor ya da bayılmış olurdu.” Bu doğruydu, ama şimdiye dek Aes Sedai’nin yeteneğini bu kadar küçümsememişti.</p>

    <p>İçinde, kanından daha kuvvetle atan bu Güç kullanılmak için haykırıyordu. Bu kadarıyla, Moiraine’in yapmayı hayal bile edemeyeceği şeyler yapabilirdi. Rand’ın yan tarafındaki, Moiraine’in tam olarak iyileştiremediği yara. Egwene Şifa bilmiyordu –şimdiye kadar yaptığı her şeyden çok daha karmaşıktı–, ama Nynaeve’in Şifa vermesini izlemişti ve belki, içini dolduran bu büyük Güç havuzu ile, nasıl Şifa verilebileceğini biraz anlayabilirdi. Yapmak için değil, elbette; yalnızca görmek için.</p>

    <p>Dikkatle baktığında saç inceliğinde Hava, Su ve Ruh akışları gördü, <em>Şifa için kullanılan güçler,</em> ve Rand’ın eski yarasını yokladı. Bir dokunuştan sonra ürpererek çekildi, örgüsünü geri çekti; midesi, hayatı boyunca yediği bütün yemekler dışarı çıkmak istiyormuş gibi çalkalanıyordu. Dünyanın bütün karanlığı Rand’ın yan tarafına doluşmuş, dünyanın bütün kötülüğü hassas yara dokusu ile hafifçe örtülmüş iltihaplanan yarada toplanmış gibiydi. Öyle bir şey Şifa akışlarını, kuru kumlara dökülen su damlaları gibi emerdi. Rand bu acıya nasıl dayanabiliyordu? Neden ağlamıyordu?</p>

    <p>İlk düşüncesinden eyleme yalnızca bir an geçmişti. Sarsılmıştı ve çaresizce bunu saklayarak durmadan devam etti. “Sen de benim kadar güçlüsün. Biliyorum; öyle olmalısın. Hisset, Rand. Ne hissediyorsun?” <em>Işık, ona ne Şifa verebilir? Verebilecek bir şey var mı?</em></p>

    <p>“Hiçbir şey hissetmiyorum,” diye mırıldandı Rand ayak değiştirerek. “Tüylerim diken diken oldu. Şaşmamak gerek. Sana güvenmediğimden değil Egwene, ama çevremde yönlendiren bir kadın varken sinirli olmamak elimden gelmiyor.”</p>

    <p>Egwene, yönlendirme ile Gerçek Kaynak’ı kucaklama arasındaki farkı açıklamaya zahmet etmedi. Egwene’in yetersiz bilgisi ile karşılaştırıldığı zaman bile bilmediği o kadar çok şey vardı ki! Dokunarak bir dokuma tezgâhını anlamaya çalışan, renklerin, ipliklerin, hatta tezgâhın neye benzediği hakkında en ufak fikri olmayan kör bir adam gibiydi.</p>

    <p>Egwene çaba göstererek <em>saidar</em>’ı bıraktı Gerçekten de çaba gerekmişti. İçinde bir parça kaybı için ağlamak istiyordu. “Şimdi Kaynak’a dokunmuyorum, Rand.” Bir adım yaklaştı ve yüzüne baktı. “Hâlâ tüylerin diken diken mi?”</p>

    <p>“Hayır. Ama yalnızca sen bana söylediğin için.” Aniden omuzlarını silkeledi. “Gördün mü? O konuda düşünmeye başladım ve yine tüylerim diken diken oldu.”</p>

    <p>Egwene zaferle gülümsedi. Çoktan hissettiği şeyi doğrulamak için Elayne’e bakması gerekmiyordu. Bu konuda önceden anlaşmışlardı. “Bir kadının Kaynak’ı kucaklamasını hissedebiliyorsun, Rand. Elayne şu anda bunu yapıyor.” Rand, gözlerini kısarak Kız-Veliaht’a baktı. “Neyi gördüğünün ya da neyi göremediğinin önemi yok. Hissettin. Bu kadarını biliyoruz. Bakalım başka neler bulabiliriz. Rand, Kaynak’ı kucakla. <em>Saidin</em>’i kucakla.” Sözcükleri boğuk bir sesle söyledi. Elayne bu konuda da anlaşmıştı. O Rand’dı, hikâyelerden çıkmış bir canavar değil ve anlaşmışlardı, ama yine de bir adamın Kaynak’ı... Sözcükleri söylemeyi başarmasına bile şaşıyordu. “Herhangi bir şey görüyor musun?” diye sordu Elayne’e. “Ya da hissediyor musun?”</p>

    <p>Rand hâlâ bir birine, bir ötekine bakıp duruyordu. Arada bakışlarını yere dikiyor, hatta bazen kızarıyordu. Neden bu kadar sinirliydi? Gözlerini ona diken Kız-Veliaht başını iki yana salladı. “Görebildiğim kadarıyla orada durmaktan başka bir şey yapmıyor. Bir şey yaptığından emin misin?”</p>

    <p>“İnatçı olabilir, ama aptal değildir. En azından çoğu zaman değildir.”</p>

    <p>“Eh, inatçı, aptal ya da başka bir şey, ben hiçbir şey hissetmiyorum.”</p>

    <p>Egwene Rand’a kaşlarını çattı. “İstediğimizi yapacağını söyledin, Rand. Yapıyor musun? Sen bir şey hissettiysen ben de hissetmeliydim ve ben...” Haykırışını boğarak sustu. <em>Bir şey</em> poposunu çimdiklemişti. Rand’ın dudakları, bir sırıtışla mücadele ederek seğirdi. “Bu,” dedi Egwene sertçe, “hiç hoş değildi.”</p>

    <p>Rand yüzünü masum tutmaya çalıştı, ama sırıtış kaçtı. “Bir şey hissetmek istediğini söyledin ve ben düşündüm ki...” Aniden kükreyince Egwene yerinde sıçradı. Eliyle sol kalçasını kapatan Rand, acıyla çember çizerek sekiyordu. “Kan ve küller, Egwene! Buna hiç gerek...” Sözleri Egwene’in anlamadığına memnun olduğu daha derin ve duyulmaz mırıltılara dönüştü.</p>

    <p>Egwene fırsattan yararlanarak biraz hava almak için eşarbı yelpazeledi ve Elayne ile küçük bir gülümseme paylaştı. Kız-Veliaht’ın çevresindeki parıltı soldu. Gizlice birbirlerinin sırtını sıvazlarken neredeyse kıkırdaşacaklardı. Bu ona gösterirdi. Yüze karşı bir, diye hesap ediyordu Egwene.</p>

    <p>Tekrar Rand’a dönerek sert bir ifade takındı. “Böyle bir şeyi Mat’ten beklerdim. En azından senin büyüdüğünü sanıyordum. Biz elimizden geliyorsa sana yardım etmek için geldik. İşbirliği yapmaya çalış. Güç ile bir şey yap, çocuksu olmayan bir şey. Belki bunu hissedebiliriz.”</p>

    <p>Rand, kamburunu çıkararak dik dik onlara baktı. “Bir şey yap,” diye mırıldandı. “Buna hiç... aksayıp... bir şey mi yapmamı istiyorsunuz?”</p>

    <p>Egwene aniden havalandı, Elayne de öyle; halının yaklaşık bir adım üzerinde süzülürken iri iri açılmış gözlerle bakıştılar. Onları tutan hiçbir şey yoktu, Egwene’in hissedebildiği ya da görebildiği hiçbir akış. Hiçbir şey. Ağzı gerildi. Bunu yapmaya hakkı yoktu. Hiç hakkı yoktu ve ders alma zamanı gelmişti. Joiya’nın Kaynak’a ulaşmasını engelleyen türden bir Ruh kalkanı onu da durdururdu; Aes Sedailer bunu bulabildikleri, yönlendirebilen nadir erkekler üzerinde kullanırdı.</p>

    <p>Kendini <em>saidar</em>’a açtı... ve midesi burkuldu. <em>Saidar</em> oradaydı –Egwene, sıcaklığını ve aydınlığını hissedebiliyordu– ama Gerçek Kaynak’la arasında bir şey duruyordu, hiçbir şey, onu Kaynak’tan taş bir duvar gibi uzak tutan bir yokluk. İçinin boşaldığını hissetti, ta ki panik içinde kabarana kadar. Bir adam yönlendiriyordu ve Egwene içinde kısılı kalmıştı. O Rand’dı, elbette, ama orada bir sepet gibi savunmasız sarkarken tek düşünebildiği, yönlendirebilen bir adam ve <em>saidin</em>’deki lekeydi. Rand’a bağırmak istedi, ama ağzından tek çıkan bir gaklama oldu.</p>

    <p>“Bir şey yapmamı mı istiyorsunuz?” diye hırladı Rand. İki sehpa beceriksizce bacaklarını büktü, ahşap gıcırdadı ve yaldızlarını dökerek, katı bir dans taklidi ile sendelemeye başladılar. “Bu hoşunuza gitti mi?” Şöminede alev gürledi, ocağı bir yandan diğerine doldurdu, külsüz taşların üzerinde yandı. “Ya bu?” Şöminenin üzerindeki geyik ve kurtlar yumuşayıp erimeye başladı. Yığından ince altın ve gümüş sızıntıları akmaya başladı, ince iplikler halinde inceldi, kıvrıldı, dar bir metalik kumaş gibi kendilerini dokudular; parlak kumaş uzadı, ucu taş rafın üzerinde yavaş yavaş eriyen heykelciklere bağlı kaldı. “Bir şey yap,” dedi Rand. “Bir şey yap! <em>Saidin</em>’e dokunmanın, onu tutmanın nasıl bir şey olduğu konusunda en ufak fikriniz yok, değil mi? Bekleyen deliliği hissedebiliyorum. İçime sızdığını hissedebiliyorum!”</p>

    <p>Aniden sehpalar dans etmeye devam ederek meşaleler gibi aleve boğuldu; kitaplar, sayfaları dalgalanarak havada döndü; yataktaki şilte patladı, odaya kar gibi tüyler yağdırdı. Yanan sehpalara düşen tüyler, odayı keskin, is gibi bir kokuyla doldurdu.</p>

    <p>Rand bir an vahşice, alev alev yanan sehpalara baktı. Sonra Egwene ile Elayne’i tutan her ne ise, kalkan ile birlikte kayboldu; alevlerin yaktıkları tahta tarafından soğurulmuş gibi kaybolduğu anda topukları yere vurdu. Şöminedeki ateş de kayboldu ve kitaplar öncekinden de karışık bir halde yere düştü. Uzun altın ve gümüş kumaş, artık sıvı olmayan, hatta sıcak olmayan erimiş metal iplikleri ile birlikte düştü. Şömine rafının üzerinde, soğuk ve tanınamaz, yalnızca ikisi gümüş, biri altın üç irice kütle kaldı.</p>

    <p>Egwene inerken Elayne’e çarptı. Destek için birbirlerine tutundular, ama Egwene diğer kadının tam olarak kendisinin yaptığı şeyi yaptığını, elinden geldiğince çabuk <em>saidar</em>’ı kucakladığını hissetti. Biraz sonra yönlendiriyor gibi görünecek olsa, Rand’a atacağı bir kalkan hazırdı, ama Rand sersemlemiş gibi durmuş, kömürleşmiş sehpalara, çevresinde süzülmeye devam eden, ceketine konmuş tüylere bakıyordu.</p>

    <p>Artık tehlikeli görünmüyordu, ama oda kesinlikle darmadağındı. Egwene süzülen ve halıya konmuş tüyleri toplamak için ince Hava akışları ördü. Sonradan Rand’ın ceketindekileri ekledi. Kalanını majhere ya da Rand halledebilirdi.</p>

    <p>Tüyler yanında süzülüp şilteden kalanlara konarken Rand irkildi. Koku için, bu yanık tüy, yanık tahta kokusu için hiçbir şey yapmamıştı ama en azından oda daha düzgündü ve açık pencereler ile hafif esintiler kokuyu azaltmaya başlamıştı bile.</p>

    <p>“Majhere bana yeni bir tane vermek istemeyecek,” dedi Rand gergin bir kahkaha ile. “Muhtemelen günde bir şilteden fazlası...” Ona ya da Elayne’e bakmaktan kaçındı. “Özür dilerim. Bunu yapmak istememiştim... Bazen başıboş kalıyor. Bazen uzandığım zaman orada hiçbir şey olmuyor ve bazen benim düşünmediğim şeyler... Üzgünüm. Belki gitseniz daha iyi olacak. Bunu çok söylüyor gibiyim.” Yine kızardı ve gırtlağını temizledi. “Kaynak’a dokunmuyorum, ama belki en iyisi gitmeniz olacak.”</p>

    <p>“Henüz işimiz bitmedi,” dedi Egwene nazikçe. Hissettiğinden daha nazik bir biçimde... Rand’ın kulaklarını yumruklamak istiyordu; onu o şekilde kaldırmak, Kaynak’la arasına... ve Elayne’in arasında kalkan koymak... ama Rand tam kıyısındaydı. Neyin kıyısı olduğunu bilmiyordu ve şimdilik, orada öğrenmek istemiyordu. Güçleri hakkında söylenen onca kişi varken –herkes onun ve Elayne’in bin seneden fazladır görülen, en güçlü Aes Sedai olmasa da, en güçlülerden olacağını söylüyordu– ikisinin Rand kadar güçlü olduğunu varsaymıştı. En azından yakın olmalıydılar. Kabaca aksi kanıtlanmıştı. Eğer yeterince öfkelenirse belki Nynaeve yaklaşabilirdi, ama Egwene, Rand’ın biraz önce yaptıklarını asla yapamayacağını biliyordu, akışları onca şekilde bölmek, aynı anda o kadar çok şeyi yapmak. Aynı anda iki akışı yönlendirmek aynı büyüklükte bir akışı yönlendirmekten iki kat daha zordu ve aynı anda üç taneyi yönlendirmek iki taneyi yönlendirmekten yine iki kattan daha güçtü. Rand bir düzine akış örmüş olmalıydı. Bitkin bile görünmüyordu, ama Güç kullanmak enerji gerektirirdi. Egwene onun kendisini ve Elayne’i iki kedi yavrusu gibi halledebileceğinden korkuyordu. Delirirse boğmaya karar verebileceği kedi yavruları.</p>

    <p>Fakat Egwene yürüyüp gidemezdi, gitmezdi. Bunun pes etmekten farkı yoktu ve Egwene öyle biri değildi. Buraya yapmak için geldiği şeyi –hepsini– yapacaktı ve bunu başarmadan Rand onu kovalayamayacaktı. Ne o, ne de başka bir şey.</p>

    <p>Elayne’in mavi gözleri kararlılıkla doluydu ve Egwene sustuğu anda çok daha kararlı bir sesle ekledi, “Ve işimiz bitene kadar da gitmeyeceğiz. Deneyeceğini söyledin. Denemelisin.”</p>

    <p>“Bunu söyledim, değil mi?” diye mırıldandı Rand bir süre sonra. “En azından oturabiliriz.”</p>

    <p>Kararmış sehpalara ya da halıda kıvrılıp kalmış metalik kumaşa bakmadan onları hafifçe aksayarak pencerelerin yakınındaki yüksek sırtlı sandalyelere götürdü. Oturabilmek için kırmızı ipek yastıkların üzerindeki kitapları kaldırmak zorunda kaldılar; Egwene’in sandalyesinde <em>Tear Taşı’nın Hazineleri</em>’nin on ikinci cildi, <em>Aiel Kıraçları’nda Yolculuklar ve Vahşi Sakinleri Hakkında Muhtelif Gözlemler</em> başlıklı tozlu, ahşap ciltli bir kitap ve <em>Mayene Bölgesi ile Alışverişler, Yeni Çağ 500-750</em> adlı kalın, lime lime, deri ciltli bir kitap vardı. Elayne daha büyük bir yığını kaldırdı, ama Rand kendi sandalyesindekileri kaldırdıktan sonra telaşla kitapları ondan aldı ve yere bıraktı. Yığın hemen devrildi. Egwene kendi kitaplarını düzgün bir şekilde onların yanına bıraktı.</p>

    <p>“Şimdi ne yapmamı istiyorsunuz?” Sandalyenin kenarına oturdu ve ellerini dizlerine koydu. “Söz veriyorum bu sefer sizin istediğinizden başka bir şey yapmayacağım.”</p>

    <p>Egwene bu sözün biraz geç geldiğini söylememek için dilini ısırdı. Belki ondan istedikleri konusunda biraz belirsiz konuşmuştu, ama bu bahane değildi. Yine de, başka bir zaman ilgilenilecek bir şeydi. Onu yine yalnızca Rand olarak düşünmeye başladığını fark etti, fakat Rand Egwene’in en iyi elbisesine çamur sıçratmış ve kaza olduğuna inanmayacağından korkuyormuş gibi görünüyordu. Fakat Egwene <em>saidar</em>’ı bırakmamıştı. Elayne de öyle. Aptalca davranmanın gereği yoktu. “Bu sefer,” dedi Egwene, “yalnızca konuşmanı istiyoruz. Kaynak’ı nasıl kucaklıyorsun? Bize anlat. Adım adım, yavaşça.”</p>

    <p>“Kucaklamaktan çok güreşmek gibi.” Rand homurdandı. “Adım adım mı? Pekâlâ, ilk önce bir alev hayal ediyorum, sonra her şeyi ona besliyorum. Nefret, korku, sinir. Her şeyi. Hepsi tükendiği zaman başımın içinde yalnızca bir boşluk kalıyor. Ben içinde oluyorum, ama aynı zamanda neye yoğunlaşıyorsam onun parçası da oluyorum.”</p>

    <p>“Bu tanıdık geliyor,” dedi Egwene. “Babanın okçuluk yarışlarını kazanmak için kullandığı bir yoğunlaşma numarasından bahsettiğini duymuştum. Alev ve Boşluk diyordu.”</p>

    <p>Rand başını salladı; hüzünlenmiş gibi görünüyordu. Egwene evini, babasını özlediğini düşündü. “İlk önce Tam öğretti. Ve Lan de kılıçla kullanıyor. Selene –bir kez karşılaştığım biri– ona Birlik dedi. Ne isim verirlerse versinler, çok insan biliyor gibi. Ama o boşluğun içindeyken, görüş alanımın hemen dışındaymış gibi, <em>saidin</em>’i hissedebileceğimi ben, kendim buldum. Benden ve o ışıktan başka bir şey olmuyor. Duygu, hatta düşünce bile dışarıda kalıyor. Eskiden yavaş yavaş yapardım, ama artık hemen geliyor. En azından çoğu. Çoğu zaman.”</p>

    <p>“Boşluk,” dedi Elayne ürpererek. “Duygu olmadan. Bu hiç de bizim yaptığımız şeye benzemiyor.”</p>

    <p>“Evet, benziyor,” diye ısrar etti Egwene hevesle. “Rand, biz biraz farklı yapıyoruz, o kadar. Ben kendimi bir çiçek, bir gül goncası gibi hayal ediyorum ya da gül goncası <em>olana</em> kadar. Bu bir açıdan senin boşluğun gibi. Gül goncasının yaprakları <em>saidar</em>’a açılıyor ve onun beni ışık, sıcaklık, yaşam ve sevinçle doldurmasına izin veriyorum. Ona teslim oluyorum ve teslim olarak onu kontrol ediyorum. Aslında öğrenmesi en güç kısmı buydu; teslim olarak <em>saidar</em>’a hâkim olmak, ama artık o kadar doğal geliyor ki, düşünmeden yapıyorum. Anahtarı bu, Rand. Eminim. Teslim olmayı öğrenmelisin...” Rand başını şiddetle iki yana sallıyordu.</p>

    <p>“Bu benim yaptığım şeye hiç benzemiyor,” diye itiraz etti. “Beni doldurmasına izin vermek mi? Benim uzanıp <em>saidin</em>’i yakalamam gerekiyor. Bazen uzandığım zaman dokunacak hiçbir şey olmuyor, dokunacak hiçbir şey, ama ben uzanmasam orada sonsuza dek durabilirim ve hiçbir şey olmaz. Bir kez yakalayınca beni dolduruyor, evet, ama ona teslim olmak?” Parmaklarını saçlarından geçirdi. “Egwene, teslim olacak olsam... bir an için bile... <em>saidin</em> beni kavurur. Eriyik metalden bir ırmak gibi, ateşten bir okyanus gibi, güneşin tamamı tek bir noktaya toplanmış gibi. İstediğim şeyi yaptırmak için onunla savaşmam gerekiyor, tükenmemek için savaşmam gerekiyor.”</p>

    <p>İçini çekti. “Ama midemi döndüren lekeye rağmen içini yaşamın doldurması derken neyi kastettiğini anlıyorum. Renkler daha keskin, kokular daha açık oluyor. Her şey bir şekilde daha gerçek oluyor. Bir kez ele geçirince, o beni yutmaya çalışırken bile onu salıvermek istemiyorum. Ama kalanı... Gerçeklerle yüzleş, Egwene. Kule bu konuda haklı. Gerçeği kabul et, çünkü öyle.”</p>

    <p>Egwene başını iki yana salladı. “Bana kanıtlandığı zaman kabul edeceğim.” Sesi istediği kadar emin çıkmıyordu, önceki kadar emin çıkmıyordu. Rand’ın söyledikleri kendi yaptıklarının çarpık bir yarım yansıması gibi geliyordu, benzerlikler farklılıkları vurguluyordu. Ama benzerlikler vardı. Egwene pes etmeyecekti. “Akışları ayırt edebiliyor musun? Hava, Su, Ruh, Toprak, Ateş?”</p>

    <p>“Bazen,” dedi Rand yavaşça. “Her zaman değil. İstediğim şeyi yapmak için gerekenleri alıyorum, o kadar. Çoğu zaman el yordamıyla. Çok tuhaf. Bazen bir şey yapmam gerekiyor ve yapıyorum, ama ancak yaptıktan sonra ne yaptığımı, nasıl yaptığımı anlıyorum. Unuttuğum bir şeyi hatırlamak gibi. Ama bir daha nasıl yapacağımı hatırlıyorum. Çoğu zaman.”</p>

    <p>“Ama yine de hatırlıyorsun,” diye ısrar etti Egwene. “O sehpaları nasıl ateşe verdin?” Ona onları nasıl dans ettirdiğini sormak istiyordu –Hava ve Su ile bir yol görebildiğini düşünüyordu– ama basit bir şeyle başlamak istiyordu; mum yakmak ve söndürmek bir çömezin yapabileceği şeylerdi.</p>

    <p>Rand’ın yüzü acılı bir ifade kazandı. “Bilmiyorum.” Utanmış gibiydi. “Bir lamba ya da şömine için ateş istediğim zaman yapıveriyorum, ama <em>nasıl,</em> bilmiyorum. Ateşle bir şeyler yapmak için düşünmem gerekmiyor.”</p>

    <p>Bu mantıklı geliyordu. Beş Güç arasında, Efsaneler Çağı’nda erkeklerde en güçlü olanlar Ateş ve Toprak, kadınlarda en güçlü olanlar Hava ve Su’ydu; Ruh konusunda eşittiler. Bir kez bir şeyi yapmayı öğrendikten sonra Egwene’in Hava ve Su kullanmak için düşünmesine gerek kalmıyordu. Ama düşüncesinin amaçlarına faydası yoktu.</p>

    <p>Bu sefer Elayne sordu. “Onları nasıl söndürdüğünü biliyor musun? Sönmeden önce düşündün gibi.”</p>

    <p>“Bunu hatırlıyorum, çünkü daha önce yaptığımı sanmıyorum. Masalardan ısı aldım ve şöminedeki taşlara yaydım; şömine o kadar ısıyı fark etmedi bile.”</p>

    <p>Elayne bir an sol kolunu kavrayarak inledi ve Egwene duygudaşlık ile irkildi. Kız-Veliaht Rand’ın tarif ettiği şeyi denediği zaman o kolun su toplayan bir yanık yığını olduğunu hatırlıyordu, hem de yalnızca odadaki lamba ile. Sheriam onları, yaraların kendi kendine iyileşmesine izin vermekle tehdit etmişti; yapmamıştı, ama yine de tehdit etmişti. Çömezlere yapılan uyarılardan biriydi; asla ısı çekmeyin. Bir alev Hava ve Su kullanılarak söndürülebilirdi, ama Ateş kullanarak ısıyı çekmek, herhangi boyda bir alevle felaket demekti. Bunun güçle ilgisi yoktu, Sheriam öyle demişti; bir kez çekilen ısıdan kurtulunamazdı, Beyaz Kule’den çıkan en güçlü kadın bile yapamazdı bunu. O şekilde alevlere boğulan kadınlar olmuştu. Alevlere boğulan kadınlar. Egwene perişan bir nefes aldı.</p>

    <p>“Sorun ne?” diye sordu Rand.</p>

    <p>“Sanırım farkı bana kanıtladın.” İçini çekti.</p>

    <p>“Ah. Bu pes etmeye hazırsınız anlamına mı geliyor?”</p>

    <p>“Hayır!” Sesini yumuşatmaya çalıştı. Ona kızgın değildi. Kesinlikle. Kime kızdığından emin değildi. “Belki öğretmenlerim haklıydı, ama bir yol olmalı. Bir yol. Ama şu anda aklıma gelmiyor.”</p>

    <p>“Denedin,” dedi Rand yalnızca. “Bunun için sana teşekkür ederim. İşe yaramaması senin suçun değil.”</p>

    <p>“Bir yol olmalı,” diye mırıldandı Egwene ve Elayne, “Bulacağız. Mutlaka,” diye mırıldandı.</p>

    <p>“Elbette bulacaksınız,” dedi Rand zorlama bir neşeyle. “Ama bugün değil.” Tereddüt etti. “Sanırım gidersiniz, o zaman.” Sesi yarı üzüntülü, yarı memnun çıkıyordu. “Gerçekten de bu sabah Yüksek Lordlara vergiler hakkında bir şeyler söylemem gerek. Çiftçilerden kötü yıllarda da iyi yıllarda olduğu kadar çok vergi alabileceklerini ve bunun onları dilenciye çevirmeyeceğini düşünüyorlar gibi. Ve herhalde sizin o Karanlıkdostlarını sorgulamaya dönmeniz gerek.” Kaşlarını çattı.</p>

    <p>Hiçbir şey söylememişti, ama Egwene onları Kara Ajah’tan olabildiğince uzak tutmayı isteyeceğinden emindi. Şimdiye dek Kule’ye dönmeye ikna etmeye çalışmamasına biraz şaşmıştı. Belki Rand deneyecek olsa onun ve Nynaeve’in kulağına bir at büyüklüğünde pire tıkacağını biliyordu.</p>

    <p>“Öyle,” dedi Egwene kararlılıkla. “Ama hemen değil. Rand...” Burada olmasının ikinci sebebini açma zamanı gelmişti, ama beklediğinden daha zor geliyordu. Bu, Rand’ı incitecekti; o hüzünlü, ihtiyatlı gözler Egwene’i üzüleceğine ikna ediyordu. Ama yapılması gerekliydi. Omzundaki eşarba sarındı; onu beline kadar örtüyordu. “Rand, seninle evlenemem.”</p>

    <p>“Biliyorum,” dedi Rand.</p>

    <p>Egwene gözlerini kırptı. Beklediği kadar kötü karşılamamıştı. Egwene kendi kendine bunun iyi olduğunu söyledi. “Seni incitmek istemiyorum... gerçekten istemiyorum... ama seninle evlenmek istemiyorum.”</p>

    <p>“Anlıyorum, Egwene. Ne olduğumu biliyorum. Hiçbir kadın...”</p>

    <p>“Seni yün beyinli salak!” diye terslendi Egwene. “Bunun yönlendirmenle hiç ilgisi yok. Seni sevmiyorum! En azından, seninle evlenmek isteyecek şekilde değil.”</p>

    <p>Rand’ın ağzı açık kaldı. “Sen beni... sevmiyor musun?” Sesi de yüzü kadar şaşkındı. Ve incinmiş.</p>

    <p>“Lütfen anlamaya çalış,” dedi Egwene daha nazik bir sesle. “İnsanlar değişir, Rand. Duygular değişir. İnsanlar ayrı kaldığı zaman, bazen birbirlerinden uzaklaşır. Seni bir kardeş gibi seviyorum, belki bir kardeşten fazla, ama evlenecek şekilde değil. Bunu anlayabiliyor musun?”</p>

    <p>Rand hüzünle gülümsemeyi başardı. “Gerçekten de aptalın tekiyim. Senin de değişebileceğini düşünemedim. Egwene, ben de seninle evlenmek istemiyorum. Değişmek istemedim, değişmeye çalışmadım, ama oldu işte. Bunun benim için ne kadar anlamlı olduğunu bilseydin! Numara yapmak zorunda kalmamak. Seni inciteceğimden korkmamak. Bunu yapmayı hiç istemedim, Egwene. Seni incitmeyi hiç istemedim.”</p>

    <p>Egwene neredeyse gülümseyecekti. Rand öyle cesur davranıyordu ki, neredeyse ikna edici olacaktı. “Bu kadar iyi karşılamana sevindim,” dedi ona yumuşak bir sesle. “Ben de seni incitmek istemedim. Ve gerçekten artık gitmeliyim.” Sandalyesinden kalktı, eğilip Rand’ı yanağından öptü. “Başka birini bulacaksın.”</p>

    <p>“Elbette,” dedi Rand ayağa kalkarak. Sesindeki yalan apaçık belliydi.</p>

    <p>“Bulacaksın.”</p>

    <p>Egwene tatmin hissinden sıyrıldı ve antre boyunca seğirtti. Eşarbı omuzlarından indirirken <em>saidar</em>’ı salıverdi. O şey çekilmez ölçüde sıcaklatıyordu.</p>

    <p>Rand, konuştukları gibi davranırsa Elayne’in kayıp bir köpek yavrusu gibi alması için hazırdı. Elayne’in onu pek iyi idare edeceğinden emindi, hem şimdi, hem daha sonra. Ne kadar zamanları varsa. Rand’ın kontrolü konusunda bir şeyler yapılmalıydı. Egwene ona söylenenlerin doğru olduğunu kabul ediyordu –hiçbir kadın Rand’a ders veremezdi, balıklar ve kuşlar–, ama bu pes etmekle aynı şey değildi. Bir şeyler yapılmalıydı, bu yüzden bir yol bulunmalıydı. O korkunç yara ve delilik daha sonra ilgilenilecek sorunlardı, ama eninde sonunda ilgilenilmeliydiler. Bir şekilde. Herkes İki Nehirli erkeklerin inatçı olduğunu söylerdi, ama İki Nehirli kadınlarla yarışamazlardı bile.</p>
  </div>
</body>
</html>
