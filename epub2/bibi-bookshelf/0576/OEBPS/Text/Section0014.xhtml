<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gölge Yükseliyor</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="6. Eşikler">6<br />
    Eşikler</h1>

    <p>“Rand al’Thor,” dedi Moiraine havaya doğru, alçak, gergin bir sesle, “katır kafalı, taş inatlı aptalın teki!”</p>

    <p>Elayne öfkeyle çenesini kaldırdı. Çocukluğundaki dadısı Lini, bir erkeği bir erkek dışında bir şey yapmaya çalışmaktansa, domuz tüylerinden ipek örmenin daha kolay olduğunu söylerdi. Ama bu Rand için bahane değildi.</p>

    <p>“Onları İki Nehir’de böyle yetiştiriyoruz,” dedi Nynaeve aniden. Gülümsemesini ve tatminini gizlemeyi başaramamıştı. Aes Sedai’den hoşlanmadığını saklayabildiği anlar pek nadirdi. “İki Nehir kadınları onlarla sorun yaşamıyor.” Egwene’in ona fırlattığı şaşkın bakışa bakılırsa, bu ağzının yıkanmasını garantileyecek kadar büyük bir yalandı.</p>

    <p>Moiraine’in kaşları, Nynaeve’e daha sert yanıt vermeyi düşünüyormuş gibi çatıldı. Elayne kıpırdandı, ama tartışmayı engelleyecek bir şey söyleyemedi. Rand, kafasında dans edip duruyordu. Buna hakkı yoktu! Ama Elayne’in neye hakkı vardı ki? Bunun yerine Egwene konuştu. “Ne yaptı, Moiraine?”</p>

    <p>Aes Sedai’nin gözleri Egwene’e kaydı, bakışları o kadar sertti ki, genç kadın geriledi ve yelpazesini hızla açıp yüzüne doğru sallamaya başladı. Ama Moiraine’in bakışları Joiya ile Amico’ya kaydı. Biri ihtiyatla onu izliyordu, diğeri bağlanmış, önündeki duvardan başka hiçbir şeyin farkında değildi.</p>

    <p>Elayne, Joiya’nın bağlı olmadığını fark ettiğinde hafifçe irkildi. Telaşla kadının Gerçek Kaynak’la arasındaki kalkanı kontrol etti. Diğerlerinin yerinde sıçramasını fark etmediğini umuyordu; Joiya onu ölesiye korkutuyordu, ama Egwene ve Nynaeve kadından Moiraine’den daha fazla korkmuyordu. Bazen, Andor’un Kız-Veliahtı’nın olması gerektiği gibi cesur olmak kolay değildi; Elayne kendini o ikisi kadar başarılı olmayı dilerken buluyordu.</p>

    <p>“Nöbetçiler,” diye mırıldandı, kendi kendine konuşur gibi. “Onları koridorda gördüm ve hiç aklıma gelmedi.” Gözle görülür bir çabayla kendini toplayarak elbisesini düzeltti. Elayne, Moiraine’i bu geceki kadar kontrolünü kaybetmiş gördüğünü hatırlamıyordu. Ama Aes Sedai’nin hakkı vardı. <em>Benden fazla değil. Ya da öyle mi?</em> Kendini, Egwene ile göz göze gelmemeye çalışırken buldu.</p>

    <p>Dengesini yitiren Egwene, Nynaeve ya da Elayne olsaydı Joiya kuşkusuz bir şeyler söylerdi, ince ve iki anlamlı bir şeyler, onları biraz daha altüst etmek için düşünülmüş şeyler. En azından yalnızlarsa. Moiraine varken huzursuzca, sessizce izledi.</p>

    <p>Moiraine sakinliğini kazanarak masa boyunca yürüdü. Joiya ondan bir baş uzundu, ama ipeklere bürünmüş olsa bile hangisinin duruma hâkim olacağı açıktı. Joiya gerilemedi, ama kendine hâkim olamadan önce bir an için elleri elbisesinin üzerinde gerildi.</p>

    <p>“Ayarlamalar yaptım,” dedi Moiraine sessizce. “Dört gün içinde gemiyle nehir yukarı, Tar Valon’a ve Kule’ye gönderileceksiniz. Onlar bizim kadar nazik davranmazlar. Şimdiye dek gerçeği bulamadıysanız, Güneylimanı’na ulaşmadan bulsanız iyi olur, yoksa kuşkusuz İhanet Mahkemesi’nden sonra darağacına gidersiniz. Anlatacak yeni bir şeyiniz olduğu haberini göndermediğiniz sürece bir daha sizinle konuşmayacağım. Ve yeni olmadığı sürece senden tek sözcük, tek bir sözcük bile duymak istemiyorum. İnan bana, bu Tar Valon’da çekeceğin acıları azaltacak. Aviendha, subaya adamlarından ikisini yollamasını söyler misin?” Aiel kadın, kavuşturduğu kollarını açıp eşikte kaybolurken Elayne gözlerini kırptı; Aviendha bazen o kadar kıpırtısız oturuyordu ki, orada olduğu belli olmuyordu.</p>

    <p>Joiya’nın yüzü konuşmak istermiş gibi oynadı, ama Moiraine ona dik dik baktı ve Karanlıkdostu sonunda bakışlarını kaçırdı. Gözleri kara ölümle dolu, bir kuzgunun gözleri gibi pırıldıyordu, ama dilini tuttu.</p>

    <p>Elayne’in gözleri için Moiraine aniden altın beyaz bir parıltıya sarındı, <em>saidar</em>’ı kucaklayan bir kadının parıltısı. Bunu ancak, yönlendirme eğitimi görmüş bir kadın görebilirdi. Amico’yu tutan bağlar, Elayne’in becerebileceğinden daha çabuk çözüldü. Elayne, Moiraine’den daha güçlüydü, en azından potansiyel olarak. Kule’de, ona ders veren kadınlar potansiyeline inanamamıştı, onun, Egwene’in ve Nynaeve’in potansiyellerine. Aralarında en güçlü olan Nynaeve’di... yönlendirmeyi başarabildiğinde. Ama Moiraine’in deneyimi vardı. Onların henüz yapmayı öğrenmekte oldukları şeyleri Moiraine yarı uyurken yapabilirdi. Fakat Elayne’in ve diğer ikisinin de yapabileceği, ama Aes Sedai’nin yapamayacağı şeyler vardı. Moiraine’in Joiya’yı ne kadar kolay korkuttuğunu gördükten sonra pek az tatmin veriyordu.</p>

    <p>Serbest kalan, işitebilen Amico döndü ve Moiraine’i fark etti. Ciyaklayarak bir çömez kadar derin bir reverans yaptı. Joiya tüm gözlerden kaçınarak öfkeyle kapıya bakıyordu. Kollarını kavuşturan, örgüsünü kavrayan elinin boğumları bembeyaz kesilen Nynaeve, Moiraine’e Joiya’nınki kadar ölümcül bakışlar fırlatıyordu. Egwene eteğini elleyerek Joiya’ya dik dik baktı. Elayne, Egwene kadar cesur olabilmeyi ve arkadaşına ihanet etmiş gibi hissetmemeyi dileyerek kaşlarını çattı. Subay, peşinde siyah ve altın renklerine bürünmüş iki Savunucu ile bu odaya girdi. Aviendha yanlarında değildi. Bu fırsatı, Aes Sedai’den kaçmak için kullanmış gibiydi.</p>

    <p>Miğferinde iki kısa, beyaz tüy bulunan orta yaşlı subay, Joiya ile göz göze gelince bakışlarını kaçırdı, ama kadın onun farkına bile varmamış gibiydi. Adamın bakışları kararsızca kadından kadına kaydı. Odadaki ortam huzursuzdu ve akıllı bir adam, bu tür kadınlar arasındaki huzursuzluğa karışmak istemezdi. İki asker, kendilerini savunmak zorunda kalacaklarından korkarmış gibi uzun mızraklarını yanlarına yapıştırmıştı. Belki de gerçekten korkuyorlardı.</p>

    <p>“Bu ikisini hücrelerine götürün,” dedi Moiraine subaya sertçe. “Talimatlarını tekrarla. Hata istemiyorum.”</p>

    <p>“Evet, Aes...” Subayın boğazı tıkanmış gibi oldu. Yutkundu. “Evet, Leydim,” dedi, bunun iş görmesini umarak endişeyle kadını izleyerek. Moiraine ona beklenti içinde bakmaya devam edince rahatlayarak nefes verdi. “Tutsaklar benden başka kimseyle konuşamayacak, birbirleriyle bile. Her zaman nöbetçi odasında yirmi adam, hücrelerin kapısında ikişer adam daha olacak. Herhangi bir sebepten hücre kapısının açılması gerekirse dört adam. Yemeklerinin hazırlanmasına ve onlara götürülmesine bizzat ben göz kulak olacağım. Emrettiğiniz gibi, Leydim.” Sesinde bir soru izi vardı. Taş’ta tutsaklarla ve neden iki kadının bu kadar iyi korunması gerektiğiyle ilgili yüz değişik söylenti dolaşıyordu. Ve Aes Sedai hakkında, her biri bir öncekinden daha karanlık hikâyeler fısıldanıyordu.”</p>

    <p>“Çok iyi,” dedi Moiraine. “Götürün onları.”</p>

    <p>Odadan çıkmak için kimin daha hevesli olduğu belli değildi. Tutsaklar mı, yoksa askerler mi? Joiya bile, Moiraine’in yanında sessiz kalmaya bir an daha dayanamayacakmış gibi hızlı hızlı yürüyordu.</p>

    <p>Elayne odaya girdiğinden beri yüzünü sakin tuttuğundan emindi, ama Egwene gelip kolunu ona doladı. “Sorun ne, Elayne? Ağlamak üzereymiş gibi görünüyorsun.”</p>

    <p>Sesindeki endişe Elayne’in gözyaşlarına boğulmak istemesine yol açtı. <em>Işık!</em> diye düşündü. <em>O kadar aptal olmayacağım. Olmayacağım! “Ağlayan bir kadın dipsiz kova gibidir.”</em> Lini’nin bunun gibi bir sürü deyişi vardı.</p>

    <p>“Üç kez...” diye patladı Nynaeve Moiraine’e, “yalnızca üç! Onları sorgularken bize yardım etmeyi kabul etmiştin. Bu sefer daha başlamadan ortadan kayboldun ve şimdi sakin sakin onları Tar Valon’a göndereceğini açıklıyorsun! Yardım etmeyeceksen bile en azından işimize karışma!”</p>

    <p>“Amyrlin’in yetkesini çok fazla zorlamayın,” dedi Moiraine serinkanlılıkla. “Sizi, Liandrin’i kovalamanız için göndermiş olabilir, ama yine de hâlâ yalnızca Kabuledilmişsiniz ve ne mektup taşırsanız taşıyın üzücü ölçüde cahilsiniz. Yoksa bir karara varmadan önce onları sonsuza dek sorgulamak mı istiyorsunuz? Siz İki Nehirliler, verilmesi gereken kararlardan kaçınan insanlar gibi görünüyorsunuz.” Nynaeve ağzını açıp kapattı, gözleri yerlerinden fırlayacak gibi, hangi suçlamaya önce yanıt vereceğine karar vermeye çalışır gibi görünüyordu, fakat Moiraine Egwene ile Elayne’e döndü. “Kendini topla, Elayne. Her ülkede senin içine doğduğun âdetlerin olduğunu düşünmeye devam edersen Amyrlin’in emirlerini nasıl yerine getirebilirsin, bilmiyorum. Ve neden bu kadar altüst olduğunu da anlamıyorum. Duygularının başkalarını incitmesine izin verme.”</p>

    <p>“Ne demek istiyorsun?” dedi Egwene. “Hangi âdetler? Siz neden bahsediyorsunuz?”</p>

    <p>“Berelain, Rand’ın odasındaydı,” dedi Elayne küçük bir sesle, kendini durduramadan önce. Gözleri suçlu suçlu Egwene’e kaydı. Kendi duygularını gizleyebildiğinden emindi.</p>

    <p>Moiraine ona paylar gibi baktı ve içini çekti. “Elimden gelse seni bu üzüntüden korurdum, Egwene. Elayne, Berelain’e karşı hissettiği tiksintiyi açığa vurmasa yapardım. Mayene gelenekleri sizin içine doğduklarınıza benzemez. Egwene, Rand için hissettiklerini biliyorum, ama bundan bir şey çıkmayacağını şimdiye dek fark etmiş olmalısın. O Desen’e ve tarihe ait.”</p>

    <p>Egwene, Aes Sedai’yi duymazdan gelerek Elayne’in gözlerine baktı. Elayne gözlerini kaçırmak istedi, ama yapamadı. Egwene aniden yaklaştı ve elinin arkasından fısıldadı. “Onu seviyorum. Bir kardeş gibi. Seni de öyle. Umarım anlaşırsınız.”</p>

    <p>Elayne’in gözleri irileşti, yüzüne yavaş yavaş bir gülümseme yayıldı. Egwene’e sıkı sıkı sarılarak karşılık verdi. “Teşekkür ederim,” diye mırıldandı yumuşak bir ses tonuyla. “Ben de seni seviyorum, kardeşim. Ah, teşekkür ederim.”</p>

    <p>“Yanlış anlamış,” dedi Egwene yarı kendi kendine, yüzünde sevinçli bir sırıtış çiçek açarak. “Sen hiç âşık oldun mu, Moiraine?”</p>

    <p>Ne şaşırtıcı bir soru! Elayne Aes Sedai’yi âşık düşünemiyordu. Moiraine Mavi Ajah’tandı ve Mavi kardeşlerin tüm tutkularını ülkülere adadığı söylenirdi.</p>

    <p>İnce kadın hiç şaşırmamıştı. Kollarını birbirine dolamış olan ikisine uzun uzun baktı. Sonunda, “İddiaya girerim evleneceğim adamın yüzünü, sizin gelecekteki kocalarınızı bildiğinizden daha iyi biliyorum.”</p>

    <p>Egwene’in ağzı şaşkınlıkla açık kaldı.</p>

    <p>“Kim?” diye inledi Elayne.</p>

    <p>Aes Sedai konuştuğuna pişman olmuş görünüyordu. “Belki de hiçbirimizin bilmediğini söylemek istedim. Birkaç sözde çok fazla anlam okumayın.” Düşünceler içinde Nynaeve’e baktı. “Bir erkek seçecek olursam... olursam, diyorum... Lan olmayacak. Bu kadarını söyleyebilirim.”</p>

    <p>Bu, Nynaeve’i sevindirecek bir şeydi, fakat bunu işitmekten hoşlanmış görünmedi. Nynaeve’de Lini’nin, “çapalayacak zorlu toprak” dediği şeyden vardı, yalnızca bir Muhafız’a değil, aşkına karşılık vermeyi reddeden bir adama âşık olmuştu. Aptalın teki olduğundan dolayı, savaşmayı bırakamayacağı ve asla kazanamayacağı Gölge’ye karşı savaşından, Nynaeve’e, düğününde dul kıyafetleri giydirmeyi reddetmekten bahsedip duruyordu. Bu tür aptalca şeyler işte. Elayne, Nynaeve’in bütün bunlara nasıl tahammül ettiğini anlayamıyordu. O kadar da sabırlı bir kadın değildi.</p>

    <p>“Erkekler hakkında gevezelik etmeyi bitirdiyseniz,” dedi Nynaeve ekşi ekşi, tam da bunu kanıtlamak istermiş gibi, “belki önemli konulara dönebiliriz.” Örgüsünü sıkı sıkı tuttu ve konuşmaya devam ederken kayışları çözülmüş bir değirmen gibi hızlandı. “Onları gönderirsen Joiya’nın ya da Amico’nun yalan söyleyip söylemediğini nasıl anlayacağız? Ya da ikisinin birden? Ya da hiçbirinin. Sen ne düşünürsen düşün, burada oyalanmak hoşuma gitmiyor Moiraine, ama o kadar çok tuzağa yürüdüm ki, yeni bir tanesine yürümek istemiyorum. Ve duman avuçlamaya çalışmak da istemiyorum. Liandrin ile kafadarlarının ardından Amyrlin’in gönderdiği kişi benim... biziz. Sen onları bize yardım etmek için birkaç dakika ayıracak kadar önemli görmediğine göre, en azından süpürgeni ayaklarımıza dolama!”</p>

    <p>O örgüyü koparıp Aes Sedai’yi boğmakta kullanacak gibi görünüyordu ve Moiraine’in yüzünde, Joiya’ya verdiği dilini tutma dersini ona da verebileceğini düşündüren serinkanlı, tehlikeli, berrak bir sakinlik vardı. Elayne, üzülmeyi bırakmanın zamanının geldiğine karar verdi. Bu kadınlar arasındaki barış güvercini rolünü ne zaman üstlendiğini hatırlamıyordu –bazen hepsini enselerinden yakalayıp silkelemek istiyordu– ama annesi hep, öfkeden asla iyi bir karar çıkarılamayacağını söylerdi. “Bilmek istediğin şeylerin listesine,” dedi, “neden Rand’ın yanına çağrıldığımızı eklemek isteyebilirsin. Careen bizi oraya götürdü. Rand şimdi iyi, elbette. Moiraine ona Şifa verdi.” Odanın içine kısa bir bakış fırlattığında gördüklerini düşününce ürpermekten kendini alamadı, ama konuyu değiştirmesi işe yaradı.</p>

    <p>“Şifa mı!” diye inledi Nynaeve. “Ona ne oldu?”</p>

    <p>“Neredeyse ölüyordu,” dedi Aes Sedai, bir demlik çayı olduğunu söyler gibi sakin.</p>

    <p>Elayne, Moiraine’in tutkusuz anlatısını dinlerken Egwene’in titrediğini hissetti, ama belki de kısmen kendi titremesiydi. Desen’de süzülen şer kabarcıkları. Aynalardan fırlayan yansımalar. Bir kan ve yara yığını halinde Rand. Moiraine, sonradan aklına gelmiş gibi Perrin ve Mat’in de benzer şeyler yaşadığını ve zarar görmeden kurtulduklarını söyledi. Kadının damarlarında kan değil buz akıyor olmalıydı. <em>Hayır, Rand’ın inatçılığı yüzünden yeterince kızmıştı. Ve evlenmekten bahsederken, ne kadar soğuk numarası yapsa da, hiç soğuk değildi.</em> Ama şu anda elbisesi için ne renk ipek kullanmanın doğru olacağından bahsediyor bile olabilirdi.</p>

    <p>“Ve bunlar... bu <em>şeyler</em> devam mı edecek?” dedi Egwene Moiraine sözünü bitirdiği zaman. “Durdurmak için yapabileceğin hiçbir şey yok mu? Ya da Rand’ın yapabileceği?”</p>

    <p>Başını iki yana sallarken, Moiraine’in saçlarından sarkan küçük mavi taş sallandı. “Yeteneklerini kontrol etmeyi öğrenene kadar yok. Belki o zaman bile olmaz. Onun bile ufuneti kendinden uzaklaştıracak kadar güçlü olup olmayacağını bilmiyorum. Ama en azından, kendini daha iyi savunabilecek.”</p>

    <p>“Ona yardım edecek bir şey yapamaz mısın?” diye sordu Nynaeve. “Her şeyi bilmesi gereken kişi sensin. Ya da öyle davranıyorsun. Ona öğretemez misin? Hiç olmazsa bir kısmını? Ve balıklara uçmayı öğreten kuşlar hakkında deyişlere başlama yine.”</p>

    <p>“Görmen gereken dersleri görseydin sen de bilirdin,” diye yanıt verdi Moiraine. “Doğrusunu bilirdin. Güç kullanmayı öğrenmek istiyorsun Nynaeve, ama Güç <em>hakkında</em> bilgi almak istemiyorsun. <em>Saidin, saidar</em> değildir. Akışlar farklıdır, örme yöntemleri farklıdır. Kuşun şansı daha fazla.”</p>

    <p>Bu sefer gerginliği düşürmeye çalışan Egwene oldu. “Rand şimdi ne konuda inatçılık ediyor?” Nynaeve ağzını açtı ve Egwene ekledi. “Bazen bir taş kadar inatçı olabiliyor.” Nynaeve ağzını hızla kapattı; bunun ne kadar doğru olduğunu hepsi biliyordu.</p>

    <p>Moiraine düşünerek onları süzdü. Elayne kimi zamanlarda Aes Sedai’nin onlara ne kadar güvendiğinden emin olamıyordu. İçlerinden birine duyduğu güvenden bile kuşku duyuyordu. “Harekete geçmeli,” dedi Aes Sedai sonunda. “Ama onun yerine burada oturuyor ve Tearlılar ona karşı korkularını kaybetmeye başladılar bile. Burada oturuyor ve hiçbir şey yapmadan ne kadar uzun oturursa, Terkedilmişler eylemsizliğini o kadar zayıflık olarak görecek. Desen hareket ediyor ve akıyor; yalnızca ölüler kıpırdamadan durur. Eyleme geçmeli, aksi halde ölecek. Sırtına bir arbalet oku, yemeğinde zehir ya da ruhunu bedeninden sökmek için birleşen Terkedilmişler. Ya eyleme geçecek ya ölecek.” Elayne, kadının listesindeki her tehlike ile irkiliyordu; bunların gerçek olması her şeyi daha da kötüleştiriyordu.</p>

    <p>“Ve sen ne yapması gerektiğini biliyorsun, değil mi?” dedi Nynaeve gergin gergin. “Bu eylemi planladın.”</p>

    <p>Moiraine başını salladı. “Bir kez daha yalnız başına tavşan gibi kaçmasını mı tercih ederdin? Bu riske giremem. Bu sefer biz onu bulamadan ölmüş ya da daha kötüsü olmuş olabilir.”</p>

    <p>Bu yeterince doğruydu. Rand ne yaptığını bilmiyor gibiydi. Ve Elayne, Moiraine’in Rand’a sağladığı pek az rehberlikten de vazgeçmek istemeyeceğinden emindi. Rand’ın kadından almayı kabul ettiği pek az rehberlik.</p>

    <p>“Onun için yaptığın planı bizimle paylaşacak mısın?” diye sordu Egwene. Artık ortamı rahatlatmaya çalışmadığı açıktı.</p>

    <p>“Evet, lütfen,” dedi Elayne, Egwene’in ses tonunu soğuk bir edayla yankılayıp kendini şaşırtarak. Kaçınılabildiği zaman yüzleşmek onun tarzı değildi. Annesi, insanları çekiçleyerek kalıba sokmaya çalışmaktansa onlara rehberlik etmenin daha iyi olduğunu söylerdi,</p>

    <p>Tavırları Moiraine’i sinirlendirmişse de, belli etmedi, “Kendinize saklamanız gerektiğini anlıyorsanız. Açığa vurulan bir plan, başarısızlığa yazgılı bir plandır. Evet, anladığınızı görüyorum.”</p>

    <p>Elayne kesinlikle anlamıştı; plan tehlikeliydi ve Moiraine işe yarayacağından emin değildi.</p>

    <p>“Sammael Illian’da,” diye devam etti Aes Sedai. “Tearlılar Illian’la, Illianlılar Tearlılarla savaşmaya hep hazır. Bin senedir birbirlerini öldürüp duruyorlar ve başka insanların bir sonraki festivalden bahsetmesi gibi bundan bahsediyorlar. Sammael’in varlığının bile artık bunu değiştireceğini sanmıyorum, onlara önderlik edecek Yenidendoğan Ejder varken değil. Tear, Rand’ı bu konuda hevesle takip eder ve eğer Sammael’i alt ederse...”</p>

    <p>“Işık!” diye bağırdı Nynaeve. “Onun yalnızca savaş başlatmasını istemiyorsun, Terkedilmişlerden birinin peşine düşmesini de istiyorsun! İnatçılık etmesine şaşmamak gerek. O bir erkek için hiç aptal sayılmaz.”</p>

    <p>“Sonunda Karanlık Varlık’la yüzleşmeli,” dedi Moiraine sakin bir sesle. “Artık Terkedilmişlerden sakınabileceğine gerçekten inanıyor musun? Savaşa gelince, o olmadan da yeterince savaş var ve hiçbirinin bir faydası yok.”</p>

    <p>“Her savaş faydasızdır,” diye başladı Elayne, sonra aniden kavrayınca sustu. Üzüntü ve pişmanlık yüzüne yansımış olmalıydı, ama anladığı belliydi. Annesi sık sık, bir ulusun yönetilmesi kadar, ulusa önderlik edilmesi hakkında da ders vermişti. İkisi farklı şeylerdi, ama ikisi de gerekliydi. Ve bazen ikisi için de, nahoştan da beter şeyler yapılmalıydı. Yapılmamasının bedeli daha da kötüydü.</p>

    <p>Moiraine ona duygudaşlıkla baktı. “Her zaman hoş değil, değil mi? Herhalde annen sen anlayacak kadar büyür büyümez, ondan sonra hüküm sürerken bilmen gerekenleri anlatmaya başladı.” Moiraine, Cairhien Kraliyet Sarayı’nda büyümüştü, hükmedecek aileden değildi, ama hükümdar aileyle akrabaydı ve kuşkusuz aynı derslere kulak misafiri olmuştu. “Ama bazen cahillik, tarlalarının sınırlarından ötesi hakkında hiçbir şey bilmeyen bir çiftçi kadın olmak daha iyi görünür.”</p>

    <p>“Daha fazla bilmece mi?” dedi Nynaeve küçümseyerek. “Savaş benim çerçilerden duyduğum, aslında anlamadığım çok uzak bir şeydi. Artık ne olduğunu biliyorum. Birbirini öldüren erkekler. Hayvan gibi davranan, hayvanlığa düşen erkekler. Yakılan köyler, çiftlikler ve tarlalar. Suçlular kadar masumlar için de açlık, hastalık ve ölüm. Senin bu savaşını daha iyi yapan ne, Moiraine? Daha temiz yapan ne?”</p>

    <p>“Elayne?” dedi Moiraine sessizce.</p>

    <p>Kız başını iki yana salladı. Bunu açıklayan kişi olmak istemiyordu, ama Moiraine’in baskılı, kara gözlü bakışları altında, Aslan Tahtı’na oturan annesinin bile sessiz kalabileceğini sanmıyordu. “Rand başlatsa da başlatmasa da savaş gelecek,” dedi gönülsüzce. Egwene bir adım geriledi, ona Nynaeve’in yüzündeki bakışlardan daha keskin bir inanmazlıkla bakakaldı. O sözlerine devam ederken iki kadının yüzündeki inanmazlık soldu. “Terkedilmişler boş boş oturup beklemeyecek. Sammael bir ulusun dizginlerini ele geçiren tek kişi olamaz, yalnızca bizim bildiğimiz tek kişi. Zaman içinde, belki şahsen Rand’ın peşine düşecekler, ama mutlaka bulabildikleri bütün ordularla. Ya Terkedilmişlerin dokunmadığı uluslar? Kaç kişi Ejder sancağına tezahürat yaparak Tarmon Gai’don’da onu takip edecek ve kaç kişi kendilerini Taş’ın düşüşünün bir yalan olduğuna, Rand’ın alt edilmesi gereken bir başka sahte Ejder olduğuna, belki ilk önce onlar ona karşı harekete geçmezse onları tehdit edebilecek kadar güçlü bir sahte Ejder olduğuna ikna edecek? Öyle ya da böyle, savaş mutlaka gelecek.” Aniden sustu. Daha fazlası vardı, ama onlara bu kısmını söylemezdi, söylemeyecekti.</p>

    <p>Moiraine o kadar ağzı sıkı değildi. “Çok güzel,” dedi, başını sallayarak, “ama eksik.” Elayne’e fırlattığı bakış, Elayne’in o kısmı bilerek atladığını bildiğini söylüyordu. Ellerini sakin sakin bel hizasında kavuşturarak Nynaeve ve Egwene’e hitap etti. “Hiçbir şey bu savaşı daha iyi ya da daha temiz yapmıyor. Yalnız Tearlılar arkasında birleşecek ve Illianlılar sonunda Tearlılar gibi onu takip ediyor olacak. Illian üzerinde Ejder sancağı dalgalanırken nasıl etmezler? Zaferinin haberi bile Tarabon ve Arad Doman’daki savaşların onun lehine sonuçlanmasını sağlayabilir; sizin adınıza sonuçlanan savaşlar vardır.</p>

    <p>“Bir darbeyle kendini insanlar ve kılıçlar açısından öyle güçlü kılabilir ki, onu ancak buradan Afet’e kadar kalan bütün ulusların koalisyonu alt edebilir ve aynı darbeyle Terkedilmişlere ağ atılmayı bekleyen tombul bir keklik olmadığını gösterir. Bu onların ihtiyatlı davranmasını sağlar ve ona gücünü kullanmayı öğrenmesi için zaman kazandırır. Önce o harekete geçmeli, çivi değil çekiç olmalı.” Aes Sedai hafifçe yüzünü buruşturdu: sakinliğini bozan önceki sinirinden bir iz. “Önce harekete geçmek <em>zorunda.</em> Peki ne yapıyor? Okuyor. Okuyarak daha da derin sorunlara dalıyor.”</p>

    <p>Nynaeve, onca savaşı ve ölümü görebiliyormuş gibi, hafifçe sarsılmıştı. Egwene’in kara gözleri dehşet dolu bir kavrayışla irileşmişti. Yüzleri Elayne’in ürpermesine sebep oldu. Biri Rand’ın büyümesini izlemiş, diğeri onunla birlikte büyümüştü. Ve şimdi onun savaşlar başlattığını görüyorlardı. Yenidendoğan Ejder’in değil, Rand al’Thor’un.</p>

    <p>Egwene gözle görülür bir biçimde kendiyle mücadele etti, Moiraine’in söyledikleri arasında en küçük, en önemsiz kısma tutundu. “Okumak ona nasıl sorun getirebilir ki?”</p>

    <p>“Ejder Kehanetleri’nin ne dediğini kendi öğrenmeye karar verdi.” Moiraine’in yüzü hâlâ sakin ve ifadesizdi, ama aniden sesi Elayne’in hissettiği kadar bitkin çıktı. “Tear’da yasaklanmış olabilirler, ama Baş Kütüphaneci bir sandığa dokuz farklı tercüme kilitlemiş. Şimdi hepsi Rand’da. Burayla ilgili dizelere işaret ettim ve eski bir Kandor tercümesinden ezbere okudu.</p>

    <blockquote class="siir">
      <p><em>“‘Gölge’nin gücü insan etini,</em></p>

      <p><em>kargaşa ve mücadeleye ve yıkıma uyandırdı.</em></p>

      <p><em>Damgalanmış ve kanayan yeniden doğmuş,</em></p>

      <p><em>düşlerde ve puslarda kılıç dansı ediyor,</em></p>

      <p><em>Gölgeyeminlileri iradesine bağlıyor,</em></p>

      <p><em>kaybolmuş ve vazgeçilmiş şehirden,</em></p>

      <p><em>mızrakları bir kez daha savaşa götürüyor,</em></p>

      <p><em>mızrakları kırıyor ve görmelerini sağlıyor,</em></p>

      <p><em>kadim düşte uzun zamandır saklı olan gerçeği.’”</em></p>
    </blockquote>

    <p>Yüzünü buruşturdu. “Başka her şey kadar buna da uyuyor. Sammael’in elinin altındaki şehrin vazgeçilmiş bir şehir olduğu açık. Tear mızraklarını savaşa götürür, Sammael’i zincire vurursa dizeleri gerçekleştirmiş olur. Kadim, Yenidendoğan Ejder düşü. Ama bunu görmüyor. İki kelimesini anlayacakmış gibi Kadim Lisan’da bir kopya bile buldu. Gölgelerin peşinde koşuyor ve biz ona yanıldığını anlatana kadar Sammael, Rahvin ya da Lanfear onu gırtlağından yakalayabilir.”</p>

    <p>“O çaresiz.” Nynaeve’in nazik tonu Moiraine için değildi, Elayne emindi, Rand içindi. “Çaresiz ve kendine bir yol bulmaya çalışıyor.”</p>

    <p>“Ben de çaresizim,” dedi Moiraine kararlılıkla. “Hayatımı onu bulmaya adadım ve elimden geliyorsa başarısız olmasına izin vermeyeceğim. Hatta öyle çaresizim ki...” Dudaklarını büzerek sustu. “Bırak, elimden geldiğini yapacağımı söylemek yeterli olsun.”</p>

    <p>“Ama yeterli değil,” dedi Egwene keskin bir sesle. “Ne yapacaksın?”</p>

    <p>“Sizi ilgilendiren başka meseleler var,” dedi Aes Sedai. “Kara Ajah...”</p>

    <p>“Hayır!” Elayne’in sesi bıçak gibi keskin ve buyurgandı, yumuşak mavi eteğini kavrayan elinin boğumları bembeyaz kesilmişti. “Çok sır saklayabilirsin Moiraine, ama bize bunu söyle. Ona ne yapmayı düşünüyorsun?” Aklında Moiraine’i yakalayıp gerçeği söyleyene kadar sarsma düşüncesi çaktı.</p>

    <p>“Ona ne mi yapacağım? Hiçbir şey. Ah, pekâlâ. Bilmemeniz için sebep yok. Tearlıların Büyük Emanet dediği şeyi gördünüz mü?”</p>

    <p>Güç’ten bu kadar korkan insanlar için tuhaf bir şekilde, Tearlıların Taş’ta sakladıkları Güç’le ilgili nesne koleksiyonu ancak Beyaz Kule’ninkiyle yarışabilirdi. Elayne bunun sebebinin, isteseler de istemeseler de bunca zamandır <em>Callandor</em>’u saklamak zorunda kalmaları olduğunu düşünüyordu. Bir sürü benzer nesnenin arasındayken Kılıç Olmayan Kılıç bile, olduğundan önemsiz görünüyor olmalıydı. Ama Tearlılar asla sahip oldukları hazineleri teşhir etmemişlerdi. Büyük Emanet zindanlardan da derinlere gömülmüş bir dizi sıkışık, pis odada saklanıyordu. Elayne onları ilk gördüğünde kapılardaki kilitler uzun zaman önce paslanıp sabitlenmiş, hatta bazı kapılar kuru kuru çürüyerek yıkılıp gitmişti.</p>

    <p>“Orada tam bir gün harcadık,” dedi Nynaeve. “Liandrin ve <em>dostlarının</em> herhangi bir şey alıp almadığını görmek istedik. Aldıklarını sanmıyorum. Her şey toz ve küf altında gömülüydü. Hepsini Kule’ye nakletmek için belki on ırmak teknesi gerekecek. Belki orada bir şeyler çıkarabilirler; ben çıkaramadım.” Moiraine’i dürtükleme arzusu aşırı büyüktü. Bu yüzden, “Bize biraz zaman ayırabilseydin bunu biliyor olurdun,” diye ekledi.</p>

    <p>Moiraine dikkat etmedi. Kendi içine bakıyor, kendi düşüncelerini inceliyordu ve konuştuğunda kendi kendine konuşur gibiydi. “Emanet’te özel bir <em>ter’angreal</em> var, incelikle bükülmüş, kızıltaştan bir kapı çerçevesi. Rand’ın bir karara varmasını sağlayamazsam, içine adım atmam gerekebilir.” Alnındaki küçük, mavi taş titreyip kıvılcımlandı. Görünüşe göre o adımı atmaya hevesli değildi.</p>

    <p><em>Ter’angreal</em>’den bahsedildiğinde Egwene içgüdüyle elbisesinin göğsünü elledi. Oraya küçük bir cep dikmiş, şimdi dokunduğu taş yüzüğü saklamıştı. O yüzük bir <em>ter’angreal</em>’di, küçük, ama güçlüydü ve Elayne ona sahip olduğunu bilen üç kişiden biriydi. O üç kişinin arasında Moiraine yoktu.</p>

    <p><em>Angreal</em> ve <em>sa’angreal</em>’ler gibi, ama sayıları daha fazla olan bu <em>ter’angreal</em>’ler, Efsaneler Çağı andaçları tuhaf şeylerdi. <em>Ter’angreal</em>’ler Tek Güç’ü artırmıyor, onu kullanıyorlardı. Anlaşıldığı kadarıyla her biri yalnızca bir şey yapmak için düşünülmüştü, ama şimdi bazılarının kullanılıyor olmasına rağmen, o kullanımların amaçlarına ne kadar uyduğundan kimse emin olamıyordu. Aes Sedailiğe yükselen, Üç Yemin’i eden kadınların ellerinde tuttuğu Yemin Çubuğu bir <em>ter’angreal</em>’di ve o yeminlerin etlerine, kemiklerine işlemesini sağlıyordu. Bir çömezin Kabuledilmişliğe yükselirken geçtiği son sınav, yüreğinin en derinlerindeki korkuları çıkaran ve gerçek gibi gösteren, belki de onları o korkuların gerçek olduğu bir yere götüren bir başka <em>ter’angreal</em>’di. <em>Ter’angreal</em>’ler tuhaf şeyler yapabilirdi. Onları incelerken ve kullanırken Aes Sedailer kavrulmuş, ölmüş, hatta yok olup gitmişlerdi.</p>

    <p>“O eşiği gördüm,” dedi Elayne. “Koridorun ucundaki son odada. Lambam söndü ve kapıya ulaşana kadar üç kez düştüm.” Yanakları hafif bir utanma duygusuyla kızardı. “Orada lamba yakacak kadar bile yönlendirmeye korktum. Çoğu bana çer çöp gibi göründü... bence Tearlılar Güç’le bağlantılı olduğu ima edilen her şeyi almışlar... ama yönlendirirsem kazayla, çöp olmayan bir şeyi harekete geçirebileceğimi düşündüm. Ne yapabileceğini kim bilebilir ki?”</p>

    <p>“Ya karanlıkta ayağın takılsaydı ve çarpık eşikten içeri düşseydin?” dedi Moiraine alayla. “Onun yönlendirmeye ihtiyacı yok, içeri adım atman yeterli.”</p>

    <p>“Amacı ne?” diye sordu Nynaeve.</p>

    <p>“Yanıt bulmak. Üç yanıt ve hepsi doğru. Geçmiş, şimdiki zaman ve gelecek hakkında.”</p>

    <p>Elayne’in ilk düşüncesi <em>Tepenin Altındaki Bili</em> idi, ama yalnızca üç yanıt yüzünden. İkinci düşünce hemen peşinden geldi ve bu konuda yalnız değildi. Nynaeve ve Egwene daha ağızlarını açarken konuştu. “Moiraine, bu sorunlarımızı çözüyor. Joiya ve Amico’nun doğruyu söyleyip söylemediğini sorabiliriz. Liandrin ile diğerlerinin nerede olduğunu sorabiliriz. Kule’de kalan Kara Ajahların isimlerini...”</p>

    <p>“Rand için tehlikeli olan şeyin ne olduğunu sorarız,” diye araya girdi Egwene ve Nynaeve ekledi: “Bize neden daha önce söylemedin? Şimdiye kadar her şeyi halledebilecekken neden günbegün aynı hikâyeleri dinlememize izin verdin?”</p>

    <p>Aes Sedai irkildi ve ellerini havaya fırlattı. “Lan ve yüz Muhafız’ın ihtiyatla yürüyeceği yerde siz üçünüz körlemesine koşuyorsunuz. Sizce ben neden eşikten aşmadım? Günler önce hayatta kalmak ve muzaffer çıkmak için Rand’ın ne yapması gerektiğini, Terkedilmişleri ve Karanlık Varlık’ı nasıl alt edeceğini, Güç’ü kontrol etmeyi nasıl öğrenebileceğini ve yapması gerekenleri yapacak kadar uzun süre deliliği nasıl uzak tutacağını sorabilirdim.” Ellerini kalçalarına dayayarak üçünün kavramasını bekledi. Hiçbiri konuşmadı. “Kurallar var,” diye devam etti, “ve tehlikeler. Kimse birden fazla kez eşiğe adım atamaz. Yalnızca bir kez. Üç soru sorabilirsiniz, ama ayrılmadan önce üçünü de sorup yanıtlarını dinlemelisiniz. Ciddi olmayan soruların cezalandırıldığını anlıyorum, ama aynı zamanda birine ciddi gelen sorunun bir başkasına ciddi gelmediğini de anlıyorum. En önemlisi, Gölge’ye dokunan soruların kötü sonuçları oluyor.</p>

    <p>“Kara Ajah ile ilgili soru sorarsanız ölü ya da saçma sapan şeyler söyleyen deli bir kadın haline gelebilirsiniz. Çıkabilirseniz. Rand’a gelince... Bir şekilde Gölge’ye dokunmadan Yenidendoğan Ejder hakkında soru sorulup sorulamayacağından emin değilim. Anlıyor musunuz? Bazen ihtiyat için sebep vardır.”</p>

    <p>“Bütün bunları nereden biliyorsun?” diye sordu Nynaeve. Yumruklarını kalçalarına dayayarak Aes Sedai ile yüzleşti. “Kuşkusuz Yüksek Lordlar Aes Sedailerin Emanet’i incelemesine asla izin vermemiştir. Oradaki pisliğe bakılırsa, eşyaların hiçbiri yüzden fazla senedir güneş ışığı görmemiş.”</p>

    <p>“Bence daha fazla,” dedi Moiraine sakin sakin. “Neredeyse üç yüz yıl önce toplamayı bıraktılar. Bu <em>ter’angreal</em>’i toplamayı tamamen bırakmadan hemen önce edinmiş olmalılar. O zamana kadar Mayene Başı’na aitti ve Mayene’i Tear’ın elinden uzak tutmaya yardım edecek yanıtlar almak için kullanılıyordu. Ve Aes Sedailerin onu incelemesine yardım ediyorlardı. Elbette bu büyük bir gizlilik içinde yürütülüyordu; Mayene, Tear’ı açık açık kızdırmaya hâlâ cesaret edemedi.”</p>

    <p>“Mayene için o kadar önemliyse,” dedi Nynaeve kuşkuyla, “neden burada, Taş’ta duruyor?”</p>

    <p>“Çünkü başları Mayene’i Tear’ın elinden uzak tutmaya çalışırken iyi kararlar kadar kötü kararlar da verdiler. Üç yüz yıl önce Yüksek Lordlar Mayene gemilerini takip edip yağbalığı sürülerini bulacak bir filo oluşturmayı düşündüler. O zaman Mayene Başı olan Halvar Mayene lamba yağı fiyatını Tear’ın zeytinyağı fiyatlarının üstüne çıkardı ve Yüksek Lordları Tear’ın çıkarlarını hep Mayene’in çıkarlarından önde tutacaklarına ikna etmek için <em>ter’angreal</em>’i onlara hediye etti. Adam onu çoktan kullanmıştı, bu yüzden artık kendi işine yaramıyordu ve neredeyse Berelain kadar gençti. Önünde uzun bir saltanat varmış gibi görünüyordu ve yıllar sürecek Tear iyi niyetine ihtiyacı vardı.”</p>

    <p>“Aptalın tekiymiş,” diye mırıldandı Elayne. “Annem asla böyle bir hata yapmaz.”</p>

    <p>“Belki yapmaz,” dedi Moiraine, “ama Andor hiç büyük ve daha güçlü bir ulusça köşeye kıstırılmış küçük bir ulus olmadı. Halvar’ın gerçekten de aptalın biri olduğu ortaya çıktı. Bir sonraki sene Yüksek Lordlar onu öldürttü. Ama onun aptallığı, ihtiyacım olacak olursa bana bir fırsat sağladı. Tehlikeli bir fırsat, ama hiç yoktan iyidir.”</p>

    <p>Nynaeve, belki de Aes Sedai’nin açık vermemesi karşısında hayal kırıklığına uğrayarak, kendi kendine mırıldandı.</p>

    <p>“Biz kalanları ise olduğumuz yerde bırakıyor,” diye içini çekti Egwene. “Kimin yalan söylediğini bilmiyoruz, hatta belki ikisi birden yalan söylüyor.”</p>

    <p>“İstiyorsanız <em>onları</em> yine sorgulayın,” dedi Moiraine. “Onlar gemiye konana kadar zamanınız var, ama artık hikâyelerini değiştireceklerinden kuşkuluyum. Benim tavsiyem, Tanchico’ya yoğunlaşmanız. Joiya doğruyu söylüyorsa, Mazrim Taim’i korumak için Aes Sedailere ve Muhafızlara ihtiyaç olacak. Siz üçünüz yetmezsiniz. Joiya’nın hikâyesini ilk duyduğumda güvercinle Amyrlin’e bir uyarı gönderdim. Aslında, Kule’ye ulaşacağından emin olmak için üç güvercin gönderdim.”</p>

    <p>“Bize bilgi vermen çok incelikli bir davranış,” diye mırıldandı Elayne soğuk soğuk. Kadın gerçekten de bildiğini okuyordu. Üçünün, Aes Sedai’ymiş gibi davranan Kabuledilmişler olması, Moiraine’in onları karanlıkta bırakması için sebep değildi. Amyrlin, Kara Ajah’ı avlamak için onları göndermişti.</p>

    <p>Moiraine, teşekkürü gerçekmiş gibi kabul edercesine başını hafifçe eğdi. “Önemli değil. Amyrlin’in Kara Ajah’ın peşine bıraktığı av köpeklerinin siz olduğunuzu unutmayın.” Elayne’in irkilmesi karşısında hafifçe gülümsemesi, onun ne düşündüğünü çok iyi bildiğini anlatıyordu. “Nereye gideceğiniz kararı size kalmış. Bana bunu da işaret etmiştiniz,” dedi kuru kuru. “Umarım benimkinden daha kolay bir karar olur. Ve umarım, gün doğumundan önce ne kadar zamanınız kalmışsa, iyi uyursunuz. Size iyi geceler.”</p>

    <p>“O kadın...” diye mırıldandı Elayne, kapı Aes Sedai’nin arkasından kapandığı zaman. “Bazen onu boğabileceğimi düşünüyorum.” Masanın yanındaki sandalyelerden birine çöktü ve kucağındaki ellerine kaşlarını çatarak oturdu.</p>

    <p>Nynaeve, onay olabilecek bir homurtuyla duvarın yanındaki, üzerinde iki sürahi, gümüş kadehler ve baharat kavanozları bulunan dar bir masaya gitti. Şarapla dolu bir sürahi artık neredeyse tamamen erimiş buzlarla dolu, parlayan bir tasın içinde duruyordu. Buz, talaş dolu sandıklar içinde, ta Dünyanın Omurgası’ndan getirilmişti. Yazın bir Yüksek Lord’un içkisini serinletecek buz; Elayne böyle bir şeyi hayal etmekte güçlük çekiyordu.</p>

    <p>“Yatmadan önce birer serin içki hepimize iyi gelir,” dedi Nynaeve, şarap, su ve baharatlarla meşgul olarak.</p>

    <p>Egwene yanındaki sandalyeye otururken Elayne başını kaldırdı. “Söylediğinde ciddi miydin, Egwene? Rand hakkında?” Egwene başını salladı ve Elayne içini çekti. “Min’in söylediklerini, onu paylaşmak hakkındaki şakalarını hatırlıyor musun? Bazen bize söylemediği bir görü olup olmadığını merak ederdim. Onu ikimizin de sevdiğini ve onun bunu bildiğini anlatmaya çalıştığını düşünürdüm. Ama o sana aitti ve ben ne yapacağımı bilmiyordum. Hâlâ bilmiyorum. Egwene, o seni seviyor.”</p>

    <p>“Fikrini değiştirmesi gerekecek,” dedi Egwene kararlılıkla. “Ben evlendiğim zaman, istediğim için evleneceğim, bir adam onu sevmemi bekliyor diye değil. Ona nazik davranacağım, Elayne, ama işim bittiği zaman özgür olduğunu bilecek. Bunu istese de istemese de. Annem erkeklerin bizden farklı olduğunu söyler. Bizim âşık olmayı istediğimizi, ama yalnızca istediğimiz kişiye âşık olduğumuzu söyler. Bir erkek ise âşık olmaya ihtiyaç duyarmış ve yüreğine bir iplik bağlayacak ilk kadını severmiş.”</p>

    <p>“Bütün bunlar iyi, güzel,” dedi Elayne gergin bir sesle, “ama Berelain odasındaydı.”</p>

    <p>Egwene burnunu çekti. “Kadının niyeti ne olursa olsun, Berelain, aklını, bir erkeği âşık etmeye yetecek kadar uzun süre tek bir erkekte tutamaz. İki gün önce Rhuarc’ı süzüyordu. İki gün sonra, bir başkasına gülümsüyor olacak. Kadın, Else Grinwell gibi. Onu hatırlıyor musun? Zamanının tamamını Muhafızlara bakarak kirpiklerini kırpıştırmakla geçiren çömez?”</p>

    <p>“Bu saatte, Rand’ın odasında kirpiklerini kırpıştırmakla yetinmiyordu. Eğer böyle bir şey mümkünse, her zamankinden de az giyinmişti!”</p>

    <p>“Onu elde etmesine izin vermeyi mi düşünüyorsun?”</p>

    <p>“Hayır!” dedi Elayne sertçe. Bunu söylerken içtendi, ama bir sonraki nefesle içi ümitsizlik doldu. “Ah, Egwene, ne yapacağımı bilmiyorum. Onu seviyorum. Onunla evlenmek istiyorum. Işık! Annem ne diyecek? Annemin bana vereceği dersleri dinlemektense Joiya’nın hücresinde bir gece geçirmeyi tercih ederim.” Andorlu asiller, hatta kraliyet ailesinden olanlar sık sık sıradan insanlarla evlendiği için böyle bir evlilik yorum çekmezdi –en azından Andor’da– ama Rand pek sıradan biri sayılmazdı. Elayne’in annesi pekâlâ kulağından yakaladığı gibi eve getirmesi için Lini’yi gönderebilirdi.</p>

    <p>“Mat’e inanılacak olursa Morgase’in konuşmaya hakkı yok,” dedi Egwene teselli edercesine. “Hatta yarısına inanacak olsan bile. Annenin bayıldığı bu Lord Gaebril, aklı başında bir kadının seçeceği birine benzemiyor.”</p>

    <p>“Eminim Mat abartmıştır,” diye yanıt verdi Elayne sertçe. Annesi bir adam için aptalca davranmayacak kadar zeki bir kadındı. Eğer Lord Gaebril –Mat bahsetmeden önce adını hiç duymamıştı–, eğer bu adam Morgase’i kullanarak güç kazanabileceğini hayal ediyorsa, Morgase onun şiddetle uyanmasını sağlardı.</p>

    <p>Nynaeve masaya üç kadeh baharatlı şarap getirdi. Parlak kadehlerinden buğu damlaları akıyordu. Nem, masanın cilasını bozmasın diye yeşil ve altın rengi, örülmüş küçük, hasıraltlıklar yerleştirdi. “Demek,” dedi bir sandalyeye oturarak, “sen Rand’a âşık olduğunu anladın Elayne ve Egwene olmadığını anladı.”</p>

    <p>İki genç kadın ağızları açık ona bakakaldı. Biri esmer, biri sarışındı, ama şaşkınlıkları birbirlerinin ayna yansıması gibiydi.</p>

    <p>“Benim de gözlerim var,” dedi Nynaeve kendinden hoşnut bir biçimde. “Ve fısıldamaya zahmet etmediğiniz zaman kulaklarım.” Şarabını yudumladı ve devam ederken sesi soğudu. “Bu konuda ne yapmayı düşünüyorsunuz? Eğer Berelain isimli o piliç, pençelerini Rand’a geçirirse, o pençeleri sökmek kolay olmayacaktır. Bu çabaya değeceğinden emin misin? Rand’ın ne olduğunu biliyorsun. Kehanetleri bir kenara bıraksak bile önünde neyin beklediğini biliyorsun. Delilik. Ölüm. Ne kadar zamanı var acaba? Bir sene mi? İki mi? Yoksa yaz bitmeden başlayacak mı? O yönlendirebilen bir adam.” Her sözcüğü demir gibi sert bir tonda söylemişti. “Sana öğretilenleri hatırla. Onun ne olduğunu hatırla.”</p>

    <p>Elayne başını dik tuttu ve Nynaeve’in bakışlarına karşılık verdi. “Fark etmez. Belki etmeli, ama etmiyor. Belki aptallık ediyorum. Umurumda değil. Sipariş üzerine duygularımı değiştiremem, Nynaeve.”</p>

    <p>Nynaeve aniden gülümsedi. “Emin olmak zorundaydım,” dedi sıcak bir tavırla. “Sen de emin olmalısın. Hiçbir adamı sevmek kolay değil, ama bu adamı sevmek daha da zor olacak.” Devam ederken gülümsemesi soldu. “İlk sorumun yanıtını alamadım. Bu konuda ne yapmayı düşünüyorsun? Berelain yumuşak görünebilir –erkeklerin öyle görmesini sağladığı açık!– ama ben öyle olduğunu düşünmüyorum. İstediği şey için mücadele edecektir. Ve özellikle istemediği bir şeyi, sırf başkası istiyor diye daha da sıkı tutacak türden biri.”</p>

    <p>“Onu bir fıçıya tıkmak isterdim,” dedi Egwene, kadehini Mayene Başı’nın gırtlağıymış gibi kavrayarak, “ve onu Mayene’e geri gönderirdim. Ambarın dibinde.”</p>

    <p>Başını iki yana sallarken Nynaeve’in örgüsü savruldu. “Çok iyi, ama işe yarayan fikirler bul. Yapamıyorsan, sessiz kal ve ne yapacağına bırak o karar versin.” Egwene ona bakakaldı ve Nynaeve ekledi. “Rand artık Elayne’i ilgilendirir, seni değil. Sen kenara çekildin, unuttun mu?”</p>

    <p>Yorum, Elayne’i gülümsetmeliydi, ama yapamadı. “Her şeyin tamamen farklı olması gerekirdi.” İçini çekti. “Bir adamla karşılaşacağımı, aylar, yıllar içinde onu tanıyacağımı ve yavaş yavaş onu sevdiğimi anlayacağımı düşünürdüm. Böyle olacağını düşünürdüm hep. Rand’ı neredeyse hiç tanımıyorum. Onunla bir sene içinde yarım düzine kezden fazla konuşmadım. Ama onu gördüğümden beş dakika sonra ona âşık olduğumu biliyordum.” İşte bu aptalcaydı. Ama doğruydu ve Elayne aptalca olup olmadığına aldırmıyordu. Annesine ve Lini’ye de aynı şeyi söyleyecekti. Eh, belki Lini’ye değil. Lini’nin aptallıkla başa çıkmak için aşırı yöntemleri vardı ve Elayne’in hâlâ on yaşından büyük olmadığını düşünüyordu. “Ama olaylara bakarak, ona kızma hakkım olup olmadığımı bile bilmiyorum. Ya da Berelain’e.” Ama kızgındı. <em>Rand’a öyle bir tokat patlatmak isterdim ki, kulakları bir sene boyunca çınlasın! Kadını sopalayarak Mayene’e giden bir gemiye kadar kovalamak isterdim!</em> Ama buna hakkı yoktu ve bu her şeyi daha da kötü kılıyordu. Sesine, kendisini bile çileden çıkaracak, hüzünlü bir tını geldi. “Ne yapabilirim? Bana dönüp bakmıyor bile.”</p>

    <p>“İki Nehir’de,” dedi Egwene yavaşça, “bir kadın bir adamın onunla ilgilendiğini bilmesini istiyorsa, Bel Tine ya da Güneşgünü’nde adamın saçlarına çiçek takar. Ya da herhangi bir zaman ona festivalde giyebileceği bir gömlek işler. Ya da yalnız ve yalnız o adamı dansa kaldırır.” Elayne inanmazlık içinde baktı ve Egwene telaşla ekledi. “Bir gömlek işlemeni önermiyorum, ama nasıl hissettiğini ona anlatmanın yolları var.”</p>

    <p>“Mayeneliler açık açık konuşmaya inanır.” Elayne’in sesinde kırılgan bir tını vardı. “Belki en iyi yol budur. Ona açık açık söylemek. En azından o zaman nasıl hissettiğimi bilir. En azından benim de...”</p>

    <p>Baharatlı şarabı kaptı ve başını arkaya atıp içti. Açık açık konuşmak mı? Mayeneli bir şırfıntı gibi! Boş kadehi altlığın üzerine bırakarak derin bir nefes aldı ve mırıldandı. “Annem ne diyecek?”</p>

    <p>“Daha da önemlisi,” dedi Nynaeve nazikçe, “buradan gitmemiz gerektiği zaman ne yapacaksın? Tanchico, Kule ya da başka bir yer, sonunda gitmemiz gerekecek. Ona, onu sevdiğini henüz söylemişken ve onu arkada bırakman gerekirken ne yapacaksın? Ya onunla kalmanı isterse? Ya sen kalmak istersen?”</p>

    <p>“Gideceğim.” Elayne’in yanıtında tereddüt yoktu, ama biraz kızgınlık vardı. Nynaeve’in sormasına bile gerek yoktu. “Ben onun Yenidendoğan Ejder olduğunu kabul edeceksem, o da beni olduğum gibi kabul etmeli ve görevlerim olduğunu anlamalı. Ben Aes Sedai olmak istiyorum, Nynaeve. Bu aylak bir eğlence değil. Üçümüzün yapması gereken iş de öyle. Seni ve Egwene’i terk edeceğimi gerçekten düşünüyor musun?”</p>

    <p>Egwene telaşla, bunun aklına hiç gelmediğini söyleyerek temin etti onu; Nynaeve de aynısını yaptı, ama yalan söylediğini belli edecek kadar yavaştı.</p>

    <p>Elayne bir birine, bir ötekine baktı. “Aslında, endişelenecek Kara Ajahlar varken böyle bir konuda endişelenerek aptallık ettiğimi söyleyeceğinizden korktum.”</p>

    <p>Egwene’in gözlerindeki küçük bir ışıltı aklına geldiğini ifade etti, ama Nynaeve, “Gelecek sene ya da gelecek ay ölebilecek tek kişi Rand değil. Biz de ölebiliriz. Zamanlar eskisi gibi değil, biz de eskisi gibi olamayız. Eğer oturup istediğin şeyler için dilek tutarsan, onları mezarın bu tarafında bulamayabilirsin,” dedi.</p>

    <p>Ürpertici türden bir teselliydi, ama Elayne başını salladı. Aptalca davranmıyordu. Keşke Kara Ajahlar meselesi de böyle kolaylıkla halledilebilseydi. Serinliğinden faydalanmak için boş gümüş kadehi alnına bastırdı. Ne yapacaklardı?</p>
  </div>
</body>
</html>
