<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" lang="tr" xml:lang="tr">
<head>
  <title>02 - Tilkiler Kralı - Gölgeler Meclisi Üçlemesi</title>
  <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
</head>

<body class="calibre">
  <p class="block_17">-10-</p>

  <p class="block_">KEŞİF</p>

  <p class="block_3">&nbsp;</p>

  <p class="block_4">Tal bekledi.</p>

  <p class="block_3">&nbsp;</p>

  <p class="block_4">Kaspar oturmuş, gelen mesajı okuyordu. Sonunda elindekini indirdi ve gülümsedi. "Micel Üssü'ndeki ajanlarımızdan yeni bir haber geldi. Prenses Svetlana'nın birden ateşi çıkmış, kalbi durmuş. Prens Janosh üzüntüden kendini kaybetmiş ve Danışma Meclisi kendisinin yönetimde kalamayacağı kararına varmış. Prens Serge hükümdar olarak gösterilmiş. Fakat kendisi daha ufacık bir çocuk. Prens reşit olana kadar Vekil Odeski onun adına hükümdarlık yapacak." Parşömeni bıraktı. "Harika, Tal. Böyle harika bir sonucu nasıl elde edebildin?"</p>

  <p class="block_3">&nbsp;</p>

  <p class="block_4">Tal sakindi. "Hizmetkârım Amafi, görünürde zararsız olan bazı malzemeleri -kimilerinin bulunması zordur- karıştırarak bir zehir yaptı. Malzemeleri şehirdeki şifacılardan topladı. Zehri hazırladı ve ben de gitmeden önceki gece bir yolunu bulup zehri Prenses'e verdim. Prenses'in bir hafta içinde ölmesini bekliyorduk zaten."</p>

  <p class="block_3">&nbsp;</p>

  <p class="block_4">"Ziyaretiniz ve Prenses'in ölümü arasında belirgin bir bağlantı yok." Kaspar sevinçle gülüyordu. "Oğlum, çıkardığın işten çok memnun kaldım. Birkaç gün içinde Başvekil adımıza yürüteceği anlaşmalarla ilgili olarak daha 'belirgin' talimatlar almak için bize haber yollayacaktır."</p>

  <p class="block_3">&nbsp;</p>

  <p class="block_4">Tal, "Micel Üssü'ne dönecek miyim?" dedi.</p>

  <p class="block_3">&nbsp;</p>

  <p class="block_4">"Hayır," dedi Kaspar. "Artık Salmater'in Olasko'ya bağlanması konusunda ısrar etmeyeceğim. Svetlana'nın ölmesini istedim. Gerçi yaşlı cadalozu özlemeyeceğim desem yalan olur." Elini kaldırıp işaretparmağı ve başparmağıyla minik bir aralık gösterdi. "Onunla evlenmeye işte bu kadar yakındım, biliyorsun değil mi? Babam iyi bir çift olacağımızı düşünmüştü ama ben aksi olacağına onu ikna ettim. Birimiz birimizi öldürürdü." Birden Kaspar gülmeye başladı. "Eh, öyle de oldu zaten!" Ayağa kalktı. "Ben mükemmel giden her şeyi ödüllendiririm Tal. Bunun için artık sarayımın baronlarından birisin. Belgeyi çıkarttıracağım. Adalar'da sahip olduğun şu işe yaramaz toprak parçası yerine sana buradan işe yaramaz bir toprak parçası vereceğim.</p>

  <p class="block_3">&nbsp;</p>

  <p class="block_4">"Bana böyle iyi hizmet etmeye devam edersen daha pek çok ödül alacaksın."</p>

  <p class="block_3">&nbsp;</p>

  <p class="block_4">"Teşekkür ederim Ekselansları. Elimden geleni yapacağım."</p>

  <p class="block_3">&nbsp;</p>

  <p class="block_4">"Hadi yemek yiyip sana yapılacak daha ne yaramazlıklar bulabiliriz onu düşünelim."</p>

  <p class="block_3">&nbsp;</p>

  <p class="block_4">Tal limana bakan balkona doğru yürümekte olan Kaspar'ı takip etti. Soğuk bir gündü. Artık sonbahar iyiden iyiye kendini göstermişti. İki adamın da üzerinde kalın ceketleri vardı. Fakat Tal için bu hava canlandırıcıydı. Hizmetkârlar yemek ve şarap getirdi.</p>

  <p class="block_3">&nbsp;</p>

  <p class="block_4">Kaspar hizmetkârlara çekilmelerini işaret etti. Yeterince uzaklaştıklarında, "Aslına bakarsan tutuklanıp idam edildiğin haberini duymaya kendimi hazırlamıştım. Böylece oraya bir sefer düzenlediğimde senin öcünü aldığım bahanesini kullanırdım. Tabii benim bahanelere ihtiyacım yok da, sen benim ne demek istediğimi anladın," dedi.</p>

  <p class="block_3">&nbsp;</p>

  <p class="block_4">"Evet Ekselansları."</p>

  <p class="block_3">&nbsp;</p>

  <p class="block_4">"Artık büyük olasılıkla Vekil Odeski'den imtiyaz koparabilir, savaşa girme zahmetinden kurtulabilirim."</p>

  <p class="block_3">&nbsp;</p>

  <p class="block_4">Tal, "Sizin tam bağımlılık istediğinizi düşünmüştüm Ekselansları," dedi.</p>

  <p class="block_3">&nbsp;</p>

  <p class="block_4">"Svetlana ve aptal kocasından isteğim buydu, evet. Şayet görevini yerine getiremeseydin bunu talep edecektim. Unutma, asla tek bir plana bağlı kalmamalısın Tal. Tehlikeli bir işe girişiyorsan iki ya da daha fazla planın olsun. İlki işe yaramazsa ikinci plana geç. O da işe yaramazsa üçüncüye geçersin."</p>

  <p class="block_3">&nbsp;</p>

  <p class="block_4">"Peki ya üçüncü plan da suya düşerse Ekselansları?"</p>

  <p class="block_3">&nbsp;</p>

  <p class="block_4">Kaspar güldü. "O zaman hâlâ yaşıyorsan deli gibi koşmaya başlasan iyi edersin."</p>

  <p class="block_3">&nbsp;</p>

  <p class="block_4">Tal isteksizce de olsa güldü.</p>

  <p class="block_3">&nbsp;</p>

  <p class="block_4">Kaspar, "Makul bir taleple Svetlana'ya gidip Salmater'in düşmanlarım adına çalışmayı bırakması konusunda ısrarcı olsaydım, bu durumu konuşmak isterdi. Oradan ayrıldığımda Salmater'in düşmanlarla çalışmaması konusunda onları ikna etmiş olurdum.</p>

  <p class="block_3">&nbsp;</p>

  <p class="block_4">"Benim hükümdarlığım altına girmelerini talep ettiğimde kafamı neyle bozduğumu düşünmekle meşgul olup başka bir amacım olabileceğini düşünmeyeceklerini biliyordum."</p>

  <p class="block_3">&nbsp;</p>

  <p class="block_4">"Amacınız da Prenses Svetlana'dan kurtulmaktı."</p>

  <p class="block_3">&nbsp;</p>

  <p class="block_4">Kaspar kafasını salladı. "Bundan pek hoşlanmasam da öyle. Bana doğrudan karşı çıkacak gücü hiç olmadı. Konumunu desteklemek için hep başkalarına ihtiyaç duydu. Bazen Roldem ve Adalar'la işbirliği yapıyordu ve bu kez de müttefiki Miskalon'du. Onunla evlenmeyi reddettiğim için beni bir türlü affedemedi."</p>

  <p class="block_3">&nbsp;</p>

  <p class="block_4">Tal arkasına yaslanırken yüzündeki ifade düşüncelerini ele veriyordu.</p>

  <p class="block_3">&nbsp;</p>

  <p class="block_4">Kaspar, "Svetlana ve benim aramda geçen olayların çoğunun sebebi, onu eşim olarak kabul etmememdi. Tabii bana âşık olduğundan değil, tahmin edeceğin üzere," dedi. Güldü. "Pek çok açıdan aynıydık biz: hırslı, amansız, acımasız. Erkek olsa hiç düşünmez onu başkumandanım yapardım. Arkamı kollamayı da ihmal etmezdim ama; bir eş olarak..." Omuzlarını kaldırdı. "Kontrol etmek için Janosh gibi bir kuklaya ihtiyacı vardı onun. Fakat çıkardığı bu son pürüzler affedilir gibi değildi. Olasko Geçit'ini almak için Miskalon'la çalışmak... Bu çok fazlaydı. Olasko topraklarına ilk defa doğrudan saldırı yapma girişimi olan bu hareketi hoş göremezdim." Sırıtarak masaya vurdu. "Fakat artık bir önemi yok. O öldü ve ben de yakın zaman içinde Salmater'le yeni bir anlaşma yaparım. Onlarla işim bittiğinde Salmater, Olasko'nun güney vilayetlerinden biri bile olabilir." Arkasına yaslandı. "Artık dikkatimi başka konulara yönlendirebilirim."</p>

  <p class="block_3">&nbsp;</p>

  <p class="block_4">Tal hiçbir şey söylemeden şarabından içiyor, arada bir şeyler atıştırıyordu.</p>

  <p class="block_3">&nbsp;</p>

  <p class="block_4">Kaspar da aynını yaptı. Ağzındakini yuttuktan sonra, "Planlarımı anlayabiliyor musun Tal? Yani, yapmak istediklerimi anladığını düşünmeni sağlayacak herhangi bir model sezinleyebiliyor musun?" dedi.</p>

  <p class="block_3">&nbsp;</p>

  <p class="block_4">"Aslına bakarsanız Ekselansları, anlayamıyorum. Sınırları güvence altına almak, olası düşmanlarınızdan korunmak gibi bazı belirgin şeyler var tabii, fakat bunun dışında anlaşılır hiçbir şey yok."</p>

  <p class="block_3">&nbsp;</p>

  <p class="block_4">"Güzel. Çünkü sen açıkgöz bir delikanlısın ve sen bile açıkça bir şey göremiyorsan görülecek hiçbir şey yok demektir.</p>

  <p class="block_3">&nbsp;</p>

  <p class="block_4">"Şimdi gelelim bir sonraki görevine. Bir hafta kadar dinlenip yeni rütbenin tadını çıkarmanı istiyorum. Sonra sana söylediğimde Salador'a gitmeni isteyeceğim. Orada yapmanı istediğim birkaç iş var. Ama Kışdönümü Festivali'ne kadar oranın bir vatandaşı olarak kabul görmeni istiyorum."</p>

  <p class="block_3">&nbsp;</p>

  <p class="block_4">"Bu pek zor olmaz Ekselansları. Daha önce de orada kaldım. Kısa süre içinde eski dostluklarımı canlandırabilir, kendimi gösterebilirim."</p>

  <p class="block_3">&nbsp;</p>

  <p class="block_4">"Güzel. Çünkü Dük Vanan Rodoski, Salador Dükü'nün verdiği festivallerden birine katılacak. Onu tanıyor musun?"</p>

  <p class="block_3">&nbsp;</p>

  <p class="block_4">Tal, "Kendisini gördüm ve hattâ ayaküstü tanışma fırsatı yakaladım, fakat çok iyi tanıdığımı söyleyemem," dedi.</p>

  <p class="block_3">&nbsp;</p>

  <p class="block_4">"Roldem tahtındaki önemini biliyor musun?"</p>

  <p class="block_3">&nbsp;</p>

  <p class="block_4">"Kendisi Kral'ın kuzeni. Prens Matthew'dan sonra tacı alacak kişi mi?"</p>

  <p class="block_3">&nbsp;</p>

  <p class="block_4">"Prens Michael, Constantine ve Prenses'ten sonra. Kısacası kendisi tahta geçecek altıncı kişi. Yani Roldem'in en güçlülerinden olmasa da en önemli düklerinden biri."</p>

  <p class="block_3">&nbsp;</p>

  <p class="block_4">"Pekâlâ Ekselansları. Ben de Salador'dayım, Dük Rodoski de Salador'da diyelim. Ne arzu ediyorsunuz?"</p>

  <p class="block_3">&nbsp;</p>

  <p class="block_4">"Arzum, genç Hawkins, festivalden sonra Salador'dan dönmeniz. Fakat Dük Rodoski dönmesin."</p>

  <p class="block_3">&nbsp;</p>

  <p class="block_4">"Roldem'e dönmesini istemiyor musunuz?"</p>

  <p class="block_3">&nbsp;</p>

  <p class="block_4">"Evet, aynen öyle."</p>

  <p class="block_3">&nbsp;</p>

  <p class="block_4">"Peki, Dük'ün Salador'da ne kadar kalmasını istiyorsunuz Ekselansları?"</p>

  <p class="block_3">&nbsp;</p>

  <p class="block_4">"Hayatının sonuna kadar, dostum," dedi Kaspar. "Yani olabildiğince kısa bir süre."</p>

  <p class="block_3">&nbsp;</p>

  <p class="block_4">Tal bir süre hiçbir şey söylemedi. Ardından, "Elimden geleni yapacağım Ekselansları," dedi.</p>

  <p class="block_3">&nbsp;</p>

  <p class="block_4">"Beni hayal kırıklığına uğratmayacağını biliyorum Baron Talwin," dedi Dük zalim, ince bir gülüşle.</p>

  <p class="block_3">&nbsp;</p>

  <p class="block_4">Tal arkasına yaslanıp uzaktaki limanı izlemeye başladı. Soğuk hava, verdiği nefesin buhar olarak dışarı çıkmasına sebep oluyordu. Fakat oturduğundan beri ilk defa üşüyordu.</p>

  <p class="block_3">&nbsp;</p>

  <p class="block_15"><img alt="Image" src="../Images/image.png" class="calibre5"/></p>

  <p class="block_3">&nbsp;</p>

  <p class="block_4">Tal masada Leydi Natalia'dan üç sandalye uzakta oturuyordu. Saray baronu rütbesine yükselince, yemeklerde de Dük'ün masasına oturur olmuştu. Hemen solunda yine genç bir baron olan Evegeny Koldaş oturuyordu. Onunla Natalia arasında da Yüzbaşı Quint vardı. Yeni rütbesiyle ilgili olarak herkes tebriklerini iletmişti, fakat Tal, Quint'in yalnızca kibarlık etmeye çalıştığını biliyordu. İlk karşılaştıkları andan itibaren bu iki adam arasında oluşan bir mesafe vardı. Bunun kişisel bir nefretten mi, Natalia'nın ilgisi için içinde bulundukları rekabetten mi, yoksa ne kadar iyi maskelenmiş olsa da Quint'e karşı duyduğu düşmanlıktan mı kaynaklandığını bilmiyordu.</p>

  <p class="block_3">&nbsp;</p>

  <p class="block_4">Kader izin verir, Tal, Quint'le Kaspar'ın öldüğünü görürse... Bunu başardıktan sonra ne yapacağını bilmiyordu. Tabii hayatta kalabilirse. Evegeny Koldas'ın, "Baron?" diyen sesini duyduğunda, bu konuyu ne kadar uzun zamandır düşündüğünü fark etti.</p>

  <p class="block_3">&nbsp;</p>

  <p class="block_4">"Kusura bakmayın," dedi Tal. "Efendimin cömertliğine öyle kapılmışım ki aklım gitti. Ne demiştiniz?"</p>

  <p class="block_3">&nbsp;</p>

  <p class="block_4">"Vaktiniz olursa sizi nehre, Engebeli Topraklar'ın ardındaki el değmemiş arazilere götürmek isterim. Avcılıktaki itibarınızı duyduktan sonra sizden neler öğrenebileceğimi görmek istiyorum." Tal, Koldas'ın samimi birisi olduğunu, boş yere övgüler yağdırmayacağını düşünüyordu. Bu iltifat karşısında gülümsedi. "Vaktimiz olursa ben de böyle bir şey yapmayı isterim."</p>

  <p class="block_3">&nbsp;</p>

  <p class="block_4">Yemek bilindik bir şekilde devam ediyordu. Tal sarayda kaldığı aylar içerisinde burada hüküm sürmekte olan hıza alışmıştı. Dük öylesine sıradışı bir yöneticiydi ki, maiyetinde bulunanların sürekli olarak yanında olmasına gerek duymuyordu. Zamanının büyük kısmını, odasından neredeyse hiç çıkmayan Leso Varen'le geçiriyordu. Varen de dışarı çıktığı zaman hep Dük'le beraberdi.</p>

  <p class="block_3">&nbsp;</p>

  <p class="block_4">Tal de birlikte oldukları zamanlarda onları izliyor, Meclis adına bu adamla ilgili öğrenebileceği her şeyi öğrenmeye çalışıyordu. Bunu yapabilmek için en başta hiçbir şey yapmaması gerektiğini düşündü. Leso'nun adı onun konuşmalarında geçmiyor, kendisiyle ilgili sorular yöneltmiyordu. Başkaları onunla ilgili konuştuğunda da neredeyse hiç dinlemiyordu.</p>

  <p class="block_3">&nbsp;</p>

  <p class="block_4">Opardum'da aylar geçirdikten sonra Tal, Leso Varen'in Orada Olmayan Adam oluğuna kanaat getirmişti. Adı yalnızca tek bir yerde geçiyordu: Dük etrafta görünmüyorsa birileri mutlaka, "Varen'in yanında," derdi.</p>

  <p class="block_3">&nbsp;</p>

  <p class="block_4">Tal'in acelesi yoktu, fakat meraklanıyordu. Sorular sormaya başlayabileceği günün geleceğini de biliyordu, fakat henüz bunun vakti değildi.</p>

  <p class="block_3">&nbsp;</p>

  <p class="block_4">Kale içindeki hizmetkârların yanındayken Amafi'nin de aynı tutumu sergilemesi istenmişti. Etrafını dinleyecek, fakat soru sormayacaktı. Gördüğü tek şey, günde iki defa odasının kapısına bırakılan yemek ve haftada bir yığılan kirli çamaşırlarıydı. İçeriye nadiren hizmetkârlar alınıyordu ve böyle bir durum da yalnızca istek üzerine, çoğunlukla işin ucunda yapılacak pis bir görev varsa gerçekleşebilirdi. Hizmetkârlardan birinin, "Leso Varen gecenin bir yarısı odasındaki cesetlerin dışarı çıkarılmasını istiyorsa buyursun kendisi yapsın," diyerek şikâyet ettiği söylentisi dolanıyordu. Yine söylenenlere göre, bir başkası da duvarlardaki kara lekelerden şikâyetçiydi ve ovarak da olsa bir türlü çıkaramıyordu.</p>

  <p class="block_3">&nbsp;</p>

  <p class="block_4">Tal hizmetkâr olarak Amafi'nin yapması gereken şeyleri ona öğretmişti. Zamanla Pasko kadar iyi olduğunu gördü. Tal'in kıyafetleri her zaman temizdi, kusursuz biçimde hazırlanıyordu ve yolladığı mesajlar da vaktinde yerlerine ulaşıyordu. Zaman zaman renkli kıyafet seçimleri yapsa da neredeyse kendini görünmez kılmayı başarıyor, duyduğu ve gördüğü hiçbir şeyi unutmuyordu.</p>

  <p class="block_3">&nbsp;</p>

  <p class="block_4">Yemekten sonra Natalia Tal'e işaret ederek yanına gelmesini istedi, Fısıltıyla, "Daha sonra yanıma gelmek için vaktin olur mu?" dedi.</p>

  <p class="block_3">&nbsp;</p>

  <p class="block_4">Tal kafasını sallayıp kısık bir sesle, "Siz nasıl isterseniz hanımım," dedi.</p>

  <p class="block_3">&nbsp;</p>

  <p class="block_4">Kadın gülümseyerek, ağabeyiyle Tal'in yanında ayrıldı ve yürürken arkasını dönüp, "Haber yollayacağım," dedi.</p>

  <p class="block_3">&nbsp;</p>

  <p class="block_4">Tal kafasını salladı. Yüzbaşı Quint Havrevulen, Tal'e döndü ve, "Bakıyorum hırslısınız Baron," dedi.</p>

  <p class="block_3">&nbsp;</p>

  <p class="block_4">Tal, Yüzbaşı'nın dediğini anlamazlıktan geldi. "Efendim?"</p>

  <p class="block_3">&nbsp;</p>

  <p class="block_4">"Kendinize dikkat edin Baron. Hanımımızın pek çok talibi vardır ve kimileri bu rekabette fazla tutunamaz."</p>

  <p class="block_3">&nbsp;</p>

  <p class="block_4">"Ben hanımefendinin bir hizmetkârıyım yalnızca efendim," dedi Tal. Ardından gülümseyip başıyla selam verdi ve Yüzbaşı'nın yanından ayrıldı.</p>

  <p class="block_3">&nbsp;</p>

  <p class="block_4">Amafi hemen efendisinin yanına gelerek, "Sevgili Yüzbaşı sizin ölmenizi istiyor Haşmetlim," dedi.</p>

  <p class="block_3">&nbsp;</p>

  <p class="block_4">"Öyleyse duygularımız karşılıklı."</p>

  <p class="block_3">&nbsp;</p>

  <p class="block_4">Tal'in odasına vardıklarında Amafi, "Ne istersiniz Haşmetlim?" dedi.</p>

  <p class="block_3">&nbsp;</p>

  <p class="block_4">"Görünüşe göre efendimizin bu gece benden istediği bir şey yok."</p>

  <p class="block_3">&nbsp;</p>

  <p class="block_4">"Şehre inelim mi?"</p>

  <p class="block_3">&nbsp;</p>

  <p class="block_4">"Hayır. Bu gece biraz keşif yapmak istiyorum," dedi Tal. "Kaspar'ın bana ihtiyacı yok, fakat zannederim saat on birden sonra Natalia beni çağıracak. Yani çağırdıklarında burada olmalıyım."</p>

  <p class="block_3">&nbsp;</p>

  <p class="block_4">Amafi, "Haşmetlim, yaklaşık iki saat sonrasından bahsediyorsunuz," dedi.</p>

  <p class="block_3">&nbsp;</p>

  <p class="block_4">"Ben gelmeden davet gelirse, de ki... Banyo yapıyorum. Sıcak su getirt. Ben de hemen gelirim." Tal üzerindeki süslü tuniği bir çırpıda çıkarıp koyu gri renkli sade bir gömlek giydi. Kapıyı açıp dışarı baktı, iki tarafı da kontrol etti. "Hemen döneceğim," dedi.</p>

  <p class="block_3">&nbsp;</p>

  <p class="block_4">Amafi az sonra kapıyı açıp dışarı baktığında koridorun bomboş olduğunu gördü. "Çok güzel Haşmetlim," dedi yavaşça ve kapıyı kapadı.</p>

  <p class="block_3">&nbsp;</p>

  <p class="block_15"><img alt="Image" src="../Images/image.png" class="calibre5"/></p>

  <p class="block_3">&nbsp;</p>

  <p class="block_4">Tal loş koridorda sessizce ilerliyordu. Genç Rudolph'un kendisini hizmetkârların geçitlerine götürdüğü günden bu yana her fırsatta tek başına keşfe çıkıyordu.</p>

  <p class="block_3">&nbsp;</p>

  <p class="block_4">Şimdiden mağara bağlantılarından ikisini çözmüştü. Bu bağlantılar yamaca doğru metreler boyunca uzanıyordu ve büyük olasılıkla hizmetkârların buradan haberi bile yoktu. Biri aşağı gidiyordu, dolayısıyla vakti de az olduğundan Tal keşfe ara vermişti. Diğeriyse hafif yukarı eğimliydi ve ucu toprak ve taş yığınıyla kapanmıştı. Biraz kazsa, kalenin yukarısındaki platoya çıkabileceğini düşündü Tal.</p>

  <p class="block_3">&nbsp;</p>

  <p class="block_4">Şimdi de, Leso Varen'in odasına çıkabilecek gizli bir geçit arıyordu. Kalenin o tarafına çıkan koridorlara paralel pek çok yolu denemiş, başarısızlığa uğramıştı. Şimdiyse yukarıdan geçen eski bir geçidi deniyordu. Yukarı çıkarken merdivenlerden birinden neredeyse düşüyordu. Rudolph tahtaların eski ve çürük olduğu konusunda uyarıda bulunmuştu zaten. Belki de böyle bir şey denediği için bu onun cezasıydı.</p>

  <p class="block_3">&nbsp;</p>

  <p class="block_4">Fakat o ana kadar gördüğü diğer tüm koridorlardan daha yukarıya çıkan üç sağlam merdiven bulmuştu. Kalenin kapalı kanadının en ucundan başlıyor, en üst katlara dek uzanıyorlardı. Kalede görebildiği tüm odaların yerini zihnine bir harita gibi yerleştirdiği için her adımında nereye gittiğini gayet iyi biliyordu.</p>

  <p class="block_3">&nbsp;</p>

  <p class="block_4">Vaktinin daraldığının da farkındaydı. Odasına hemen dönmesi gerekiyordu. Bir kapıya vardı.</p>

  <p class="block_3">&nbsp;</p>

  <p class="block_4">Tal durdu. Yön ve mesafe hesaplamalarında bir yanlışlık yapmadıysa kapının diğer tarafında karşısına bir koridor çıkacaktı. Otuz metre kadar ileride de, Leso Varen'in dairesine doğru giden hizmetkâr girişini bulacaktı. Kapıyı inceliyordu. Dokunduğu anda ensesindeki ve kollarındaki tüyler diken diken oldu.</p>

  <p class="block_3">&nbsp;</p>

  <p class="block_4">Kapıda büyülü kilit vardı. Herkesin unuttuğu bu kapıda bile güvenliği için bir koruma vardı. Tal hızla geri adım attı. Kapıya dokunduğunda büyücüye ikaz gitmediğini umuyordu. Bunun ihtimal dışı olduğunu düşünüyordu. Buralarda dolanan o kadar çok sıçan vardı ki, kapıya her dokunulduğunda birilerinin kendisine yaklaşmakta olup olmadığını kontrol etmeye gelse, haftada iki üç defa buraya bakması gerekirdi.</p>

  <p class="block_3">&nbsp;</p>

  <p class="block_4">Tal bu akşamlık ara vermesi ve odasına dönmesi gerektiğini düşündü. Dönüş için en kısa yolu seçti. Yarım düzine kadar merdivenden inip, koridorlarda toplamda neredeyse bir kilometre boyunca yürüdükten sonra odasının karşısındaki hizmetkâr girişinin kapısını araladı. Dışarı göz attığında kimseciklerin olmadığını gördü ve hızla koridorun öbür tarafına geçti.</p>

  <p class="block_3">&nbsp;</p>

  <p class="block_4">İçeri girdiğinde Amafi'nin kendisini beklediğini gördü. "Leydi Natalia haber yolladı."</p>

  <p class="block_3">&nbsp;</p>

  <p class="block_4">"Ne kadar oldu?" diye sordu Tal. Bir yandan da üzerindeki tozlu tuniği çıkarıyordu.</p>

  <p class="block_3">&nbsp;</p>

  <p class="block_4">"Belki bir on dakika olmuştur. Emrettiğiniz gibi banyo yapacağınızı ve az sonra geleceğinizi söyledim."</p>

  <p class="block_3">&nbsp;</p>

  <p class="block_4">Tal üzerindeki diğer kıyafetleri de yırtarcasına çıkardı ve küvete girdi. "Toz toprak içinde yanına gidemem."</p>

  <p class="block_3">&nbsp;</p>

  <p class="block_4">Hemen yıkandı. Bir dakika sonra büyük havlusuyla kurulanıyordu. Amafi, Tal'in omuzlarına dökülen saçlarından olabildiğince su akıtmaya çalıştı.</p>

  <p class="block_3">&nbsp;</p>

  <p class="block_4">Hâlâ kendini biraz ıslak hisseden Tal, "Bu kadarı yeter herhalde," dedi ve odadan çıktı.</p>

  <p class="block_3">&nbsp;</p>

  <p class="block_4">Üzerine dikkatleri çekmeden gidebileceği kadar hızlı yürümeye başladı. Leydi Natalia'nın odasına vardığında kapıyı çaldı. Kapının iki yanında bekleyen muhafızlar onu görmezden gelmişlerdi. Bu da içeride beklendiğini gösteriyordu.</p>

  <p class="block_3">&nbsp;</p>

  <p class="block_4">Kapıyı bir hizmetkâr kız açtı ve Tal'i içeri aldı. Tal odaya girdi, kız aynı kapıdan dışarı çıkarak onu yalnız bıraktı. Natalia'nın yatak odasına giden Tal kapıyı açtı.</p>

  <p class="block_3">&nbsp;</p>

  <p class="block_4">"Seni alçak," dedi tatlı bir sesle. "Beni beklettin." Bir dizi yastığa dayanmış oturuyordu. Üzeri omuzlarına kadar kar beyaz bir örtüyle kapalıydı. Çıplak omuzları ve boynuna, odadaki tek mumun ışığı vuruyordu. Uzun, siyah saçlarını yukarı toplamıştı.</p>

  <p class="block_3">&nbsp;</p>

  <p class="block_4">"Banyodaydım," dedi Tal. Yanına oturdu.</p>

  <p class="block_3">&nbsp;</p>

  <p class="block_4">Tal'e doğru uzanan Natalia'nın üzerindeki örtü aşağı indi. Adamı kendine doğru çekti. "Çoğu erkek bu kadar titiz değildir."</p>

  <p class="block_3">&nbsp;</p>

  <p class="block_4">"Şikâyetin mi var?" dedi Tal. Natalia onu öpmeye başladı.</p>

  <p class="block_3">&nbsp;</p>

  <p class="block_4">Uzun bir öpüşmenin ardından, "Hayır, fakat senin kokunu -tabii bir yere kadar- kullandığın sabuna kıyasla daha çok sevdiğimi söylemeliyim. Rodez'de bulup beğendiklerimden sana da yollasam iyi olur," dedi.</p>

  <p class="block_3">&nbsp;</p>

  <p class="block_4">"Memnuniyetle kullanırım."</p>

  <p class="block_3">&nbsp;</p>

  <p class="block_4">"Şimdi kapa çeneni ve üzerindekileri çıkar."</p>

  <p class="block_3">&nbsp;</p>

  <p class="block_4">"Elbette hanımım," dedi Tal sırıtarak.</p>

  <p class="block_3">&nbsp;</p>

  <p class="block_15"><img alt="Image" src="../Images/image.png" class="calibre5"/></p>

  <p class="block_3">&nbsp;</p>

  <p class="block_4">Sabah olup güneş doğudan görünmeye başladığında, Tal kendini Natalia'nın kolları arasından sıyırmaya çalışıyordu. Natalia uyanıp ona sarıldı. "Gitme."</p>

  <p class="block_3">&nbsp;</p>

  <p class="block_4">"Gitmem gerek. Ağabeyin beni çağırırsa uşağın beni odamda bulması herkes için iyi olur."</p>

  <p class="block_3">&nbsp;</p>

  <p class="block_4">"Ah, ne sıkıcı," dedi Natalia dudaklarını bükerek. Tal bazen gerçekten de onun küçük bir kız çocuğu olduğunu düşünüyordu.</p>

  <p class="block_3">&nbsp;</p>

  <p class="block_4">Tal giyinirken Natalia da sırtüstü uzanmış, yatağın üzerindeki sayvana bakıyordu, "bazen keşke bir prens ya da en azından bir yerlerin dükü olsaydın diyorum Tal."</p>

  <p class="block_3">&nbsp;</p>

  <p class="block_4">"Neden?"</p>

  <p class="block_3">&nbsp;</p>

  <p class="block_4">"O zaman ağabeyim evlenmemize karşı gelmezdi."</p>

  <p class="block_3">&nbsp;</p>

  <p class="block_4">Bu sözler üzerine Tal karnına bir bıçak saplanmış gibi hissetti. Döndü ve, "Natalia..." diye söze başladı.</p>

  <p class="block_3">&nbsp;</p>

  <p class="block_4">Kadın güldü. "Bu kadar da panik olma Tal." Yatağın içinde dönüp oturdu. Önüne bir yastık almıştı. "Sana âşık değilim." Gözlerini kıstı. "Herhangi birine âşık olabilir miyim bilmiyorum. Galiba içimden bu duyguyu almışlar. Senin de bana âşık olmadığını biliyorum. İkimiz de o tür insanlardan değiliz.</p>

  <p class="block_3">&nbsp;</p>

  <p class="block_4">"Ama sen çok eğlencelisin. Sevmediğim biriyle evleneceksem en azından birlikte olmaktan hoşlandığım biri olmalı bu. Sen çok şey biliyorsun ve senin yaşındaki birine göre çok fazla şey yapmışsın. Bence sen... Bilmem ki, özel olabilirsin."</p>

  <p class="block_3">&nbsp;</p>

  <p class="block_4">"İltifat ediyorsun Natalia."</p>

  <p class="block_3">&nbsp;</p>

  <p class="block_4">"Evet, fakat sen bunu hak ediyorsun. Ustalar Sarayı Şampiyonu ilan edilen en genç adamsın. Bir adamıma bunu araştırttım. Kaspar'ı o ayıdan kurtarışın... Pek çok dil biliyorsun, yemekten ve şaraptan anlıyorsun. Başka ne yapabiliyorsun? Müzikle ilgin mesela?"</p>

  <p class="block_3">&nbsp;</p>

  <p class="block_4">"Aramız pek yoktur," dedi Tal çizmelerini giyerken.</p>

  <p class="block_3">&nbsp;</p>

  <p class="block_4">"Başka?"</p>

  <p class="block_3">&nbsp;</p>

  <p class="block_4">"Biraz resim yapabiliyorum."</p>

  <p class="block_3">&nbsp;</p>

  <p class="block_4">"Benim portremi yapmalısın bir gün!" dedi neşeyle. "Kısacası sen benim hayatımdaki erkeklerin yapamadığı her şeyi yapıyorsun. Sıkıcı değilsin. Sen yanımdayken hiç sıkılmıyorum. Gerçekten muhteşem bir şeyler yap Talwin Hawkins. Yap ki ağabeyim evlenmemize izin versin. Git bir ülkeyi fethet ya da Kaspar için bir hanedanlığı devir."</p>

  <p class="block_3">&nbsp;</p>

  <p class="block_4">Tal güldü. Bu kızın onun hiç de tarzı olmayan romantik düşünceleri, Tal'i eğlendirmişti. "Ayaklarına koca bir ülke sersem belki ağabeyin evlenmemize razı gelir. Ama ondan öte, geleceklerimizi ayrı planlamamız gerekecektir."</p>

  <p class="block_3">&nbsp;</p>

  <p class="block_4">Tal tam kalkıyordu ki Natalia öne doğru atılıp kollarını ona doladı. "Bir süre daha böyle bir şey olmayacak Tal. Âşık olmayabilirim, fakat birini sevebilseydim, seni severdim. Derinden ve tüm kalbimle..."</p>

  <p class="block_3">&nbsp;</p>

  <p class="block_4">Tal kısacık bir süre için kendini rahatsız hissetti ve söyleyecek bir şey bulamadı. Pek çok kadınla yatmıştı, fakat bunun ötesinde onları anlayabildiğini iddia edemezdi. Bu, daha önce karşılaşmadığı bir şeydi: Natalia tanıdığı hiçbir kadına benzemiyordu. O anın rehavetine mi kapılmıştı, yoksa daha derinlerde yatan bir şeyleri mi açığa vuruyordu bundan emin değildi. Bu tatsız andan kurtulmanın kolay bir yolunu arıyordu. Onu öptü ve "Senin gibi bir kadın benim gibi bir adamı sevebilirse, yani derinden ve tüm kalbiyle, o zaman bu gerçekten dikkate şayan bir şeydir. Tanrılar bile bunun farkına varır," dedi.</p>

  <p class="block_3">&nbsp;</p>

  <p class="block_4">Natalia ona baktı ve güldü. "Güzel söyledin. Şimdi gitmeden önce söyle bakalım, Prenses Svetlana'yı öldürmeden önce onunla yattın mı?"</p>

  <p class="block_3">&nbsp;</p>

  <p class="block_4">Tal birden Natalia'nın bu farklı yüzünü gördü -o soğuk, çıkarcı, kirli yüzünü. "Ekselansları?"</p>

  <p class="block_3">&nbsp;</p>

  <p class="block_4">Natalia güldü. "Merak etme Tal. Kaspar bana çok az şey anlattı, fakat ipuçları toplayıp bazı sonuçlara varabilecek kadar şey biliyorum. Artık gidebilirsin."</p>

  <p class="block_3">&nbsp;</p>

  <p class="block_4">Tal selam verip hızla dışarı çıktı. Kale görevlileri sabah yoğunluğunda koşturuyordu. Bir saatten az bir süre sonra Dük'ün heyeti kalkar sabah kahvaltılarını isterdi.</p>

  <p class="block_3">&nbsp;</p>

  <p class="block_4">Odasına girdiğinde Amafi'nin çoktan kalkmış olduğunu gördü. İsterse diye Tal'e temiz kıyafet hazırlamıştı, Tal küvete doğru ilerledi. Buharı hâlâ üzerindeydi. Yeni doldurulmuş olmalıydı. Üzerinde Natalia'nın kokusu vardı. Sarayın diğer üyeleriyle biraz yakınlaşsa, bu koku yüzünden kaşlar kalkabilirdi.</p>

  <p class="block_3">&nbsp;</p>

  <p class="block_4">Suya girerken Amafi'ye, "Unutursam bana hatırlat lütfen: Natalia da ağabeyi kadar tehlikeli biri," dedi.</p>

  <p class="block_3">&nbsp;</p>

  <p class="block_4">Amafi sırtını yıkamak için efendisine öne eğilmesini işaret etti. "Hayır Haşmetlim. Hanımefendi daha da tehlikeli."</p>

  <p class="block_3">&nbsp;</p>

  <p class="block_4">Tal buna karşı çıkamadı.</p>

  <p class="block_5">&nbsp;</p>

  <p class="block_6"><img alt="Line" src="../Images/image.png" class="calibre3"/></p>

  <p class="block_3">&nbsp;</p>

  <p class="block_4">Amafi odaya girdi. Üzeri kan gibi bir şeyle kaplanmıştı. "Tanrım, neler oldu?"</p>

  <p class="block_3">&nbsp;</p>

  <p class="block_4">"Sıradışı bir şey oldu Haşmetlim. Hemen basit bir şeyler giyin."</p>

  <p class="block_3">&nbsp;</p>

  <p class="block_4">Neredeyse gece yansıydı. Tal, Kaspar ve diğer saray mensuplarıyla geç saatte yemek yemiş ve yanlarından henüz dönmüştü. Yemek masa başında içki sohbetleriyle devam etmişti ve Natalia dışında kimse saatler boyunca masadan kalkmamıştı. Yorgun olduğunu bahane ederek kalkarken Tal'e bakıp sinirlendiğini bakışlarıyla ifade etmişti. Onun kadar hızlı davranan Tal omuzlarını kaldırıp kafasını hafifçe eğdi ve yapabileceği hiçbir şey olmadığını, yanına bir başka zaman geleceğini ifade etti.</p>

  <p class="block_3">&nbsp;</p>

  <p class="block_4">Tal protokolde giydiği tunik ve taytını üzerine geçiriverdi.</p>

  <p class="block_3">&nbsp;</p>

  <p class="block_4">"Çizme olmaz," dedi Amafi.</p>

  <p class="block_3">&nbsp;</p>

  <p class="block_4">"Daha uygun bir şeyim yok."</p>

  <p class="block_3">&nbsp;</p>

  <p class="block_4">"Öyleyse çıplak ayak gelin."</p>

  <p class="block_3">&nbsp;</p>

  <p class="block_4">Tal ayağa kalktığında Amafi şömineden aldığı bir avuç külle yanına geldi. Elindekileri Tal'in yüzüne, saçına sürmeye başladı. "Haşmetlim, sıradan bir köylü gibi görünmeye çalışın. Belki o zaman bu geceyi sağ atlatabiliriz." Tuniğindeki kanın bir kısmını yine Tal'in tuniğine ve yüzüne sürdü.</p>

  <p class="block_3">&nbsp;</p>

  <p class="block_4">Eski suikastçı, kalenin Leso Varen tarafından kullanılan kanadına doğru ilerlerken Tal de onu takip etti. Yeterince dayanıklı biri olmasa, büyücünün odasına yaklaştıkça karşısına çıkan manzarayla donup kalabilirdi.</p>

  <p class="block_3">&nbsp;</p>

  <p class="block_4">Hepsinin de yüzü kül kaplı hizmetkârlar kusmadan büyücünün odasındaki cesetleri çıkarmaya çalışıyordu. Hizmetkârların arasında Tal'in hiç tanımadığı yüzler de vardı. Belki de şehirden gelen işçilerdi bunlar. Biri, "Siz ikiniz!" diye bağırdı. Onları işaret ediyordu. "Şu leğeni hemen buraya getirin!"</p>

  <p class="block_3">&nbsp;</p>

  <p class="block_4">Tal ve Amafi, yakıcı bir madde ve suyla dolu ahşap leğeni kaldırdı. Dumanı içine çekmek bile Tal'in gözlerini yaşanmıştı. Yüzünü diğer tarafa çevirerek, hizmetkârına leğeni büyücünün odasına taşımada yardım etti.</p>

  <p class="block_3">&nbsp;</p>

  <p class="block_4">Leso Varen bir kenarda durmuş, önündeki masada bulunan parşömen yığınını inceliyordu. Arada kafasını kaldırıp çalışanlara da bakıyordu, fakat dikkatini daha çok elindeki kâğıtlara vermişti.</p>

  <p class="block_3">&nbsp;</p>

  <p class="block_4">Bu oda, Tal'in bağlılık yemini elliği otlaydı. Her iki tarafında da geniş kapılar vardı. Sol yandaki kapılar açıktı. Tal ve Amafi'ye, ellerindekini yan odaya bırakmaları söylendi.</p>

  <p class="block_3">&nbsp;</p>

  <p class="block_4">Tal leğeni yere bıraktı, gözlerine inanamıyordu. Önündeki manzarayı anlatacak kelime bulamıyordu. Oda taştandı. Ne duvarlar goblen kaplıydı, ne de başka bir lüks eşya görünüyordu. Bir duvarda, üzeri kitap ve parşömenlerle dolu raflar vardı. Kapının karşısındaki duvar, zincir ve kelepçelerle doluydu. Sıçrayan kana ve yerdeki lekelere bakılırsa, cesetler buradan çıkmış olmalıydı. Üçüncü duvardaysa tek bir pencere vardı. Bunun önünde de, üzerinde bir mürekkep hokkası ve tüy kalem bulunan küçük bir çalışma masası bulunuyordu. Kapının hemen sağında küçük şişeler, kavanozlar ve kutularla dolu büyükçe bir masa vardı. Yerdeki büyük oluktan aşağı yavaş yavaş kan akıyordu.</p>

  <p class="block_3">&nbsp;</p>

  <p class="block_4">Bu odaya kötü sihrin işlediğini anlamak için ensesindeki ya da kollarındaki tüylerin ürpermesine lüzum yoktu. Büyücünün Adası'nda aldığı eğitim burada neler olduğuna dair bir fikir yürütebilmesini sağlıyordu. Düşmanların kafasını karıştırmak üzere tasarlanmış bağlayıcı kara büyüler ve güçlü efsunlar, pek çok esrarlı uygulamayla birlikte, insanların ölümü ve kanıyla çok daha kudretli hale getirilmişti. Leso Varen kara sanatlar büyücüsüydü, ölüm büyülerinin üstadıydı ve kısa süre önce çok büyük bir büyü gerçekleştirmişti. Notlarına bakarken yüzüne takındığı şaşkın ifadeden, büyülerin istediği şekilde sonuçlanmadığı tahmin ediliyordu.</p>

  <p class="block_3">&nbsp;</p>

  <p class="block_4">Tal bir fırça alıp yerleri ovmaya başladı. Amafi'yse duvarları temizliyordu. Tal bu görevi, odayla ilgili her şeyi aklına kazımak için kullanıyordu. Kitaplıklara göz gezdirirken üzerinde bulunan kitapların da isimlerini okumaya çalışıyordu. Kitapların çoğunun sırtında isimleri yoktu. Bazılarındaysa oymalar ve Tal'in anlayamadığı işaretler vardı. Fakat bir düzine kadarı, belki daha fazlası anlayabileceği dildeydi. Kesh dili, Roldemce, Adalar dili ve bildiği diğer birkaç dil kullanılmıştı. Bunların hepsini zihnine kazıdı. Meclise rapor yazarken bu kitap isimlerini de eklemeye karar verdi.</p>

  <p class="block_3">&nbsp;</p>

  <p class="block_4">Tal bu işe kendini öyle kaptırmıştı ki arkasından birinin geldiğini fark etmedi. Kafasını yere eğerken birinin onu omzundan tuttuğunu hissetti. Kendisini tanıyan biri olması ihtimaline karşılık gözlerini kaldırmadı. Etekleri kirli, uzun bir elbisenin altından çıkan çıplak bir çift ayak gördü. Yukarı baktığında karşısında elinde bir kova su olan genç bir kadın duruyordu. Ağır aksanlı bir Roldemceyle, "Temizlik için," dedi kız.</p>

  <p class="block_3">&nbsp;</p>

  <p class="block_4">Tal kafasını salladı, geri çekildi ve elini duvara yaslayarak destek almaya çalıştı. Başı dönmüştü, Kız dönüp tekrar bakmamıştı bile. Suyu yere döküp kanları çıkarırken ardında temiz bir yer bırakmıştı.</p>

  <p class="block_3">&nbsp;</p>

  <p class="block_4">Kız kovayı alıp temiz suyun olduğu büyük leğene yöneldi. Tal öyle kalakalmıştı. Amafi, Tal'in böyle durduğunu görünce kolunu çekiştirdi. Fısıltıyla, "Haşmetlim, dik dik bakıyorsunuz. Başınızı öne eğin!" dedi.</p>

  <p class="block_3">&nbsp;</p>

  <p class="block_4">Tal temizlik işine geri döndü. Kitapların isimlerini aklında tutma düşüncesi uçup gitmişti Bir saat kadar daha çalışmaya devam ettiler. Sonra leğeni odadan çıkarması emredildi. Dışarıda aşağı inen bir merdiven buldular ve hemen kendilerini oraya attılar. Uzunca bir koridorun ortalarına geldiklerinde, Tal hizmetkâr geçidine çıkan gizli bir girişi açtı ve tekrar odalarına çıktılar. O gün için hazırlanan küvet hâlâ doluydu. Tal, "Bunu ikimiz de kullanacağız. Sonra kovayla boşaltırsın. Kimse bu kadar kanı görmemeli," dedi.</p>

  <p class="block_3">&nbsp;</p>

  <p class="block_4">Amafi, "Orada ne oldu Haşmetlim? Sanki hayalet görmüş gibiydiniz," dedi.</p>

  <p class="block_3">&nbsp;</p>

  <p class="block_4">Tal kafasını kaldırdı. "Öyle sayılır Amafi. Öyle sayılır." Kanla kaplı tuniğini üzerinden çıkarıp hizmetkârına attı. "Yak şunları," dedi. Ardından kirli pantolonunu çıkardı. Küvetin içine girdi ve gözlerini kapadı. Fakat genç kadının yüzü, hatıralarına kazınmış bir resim gibi gözlerinin önünden gitmiyordu. Kafasındaki her bir saç teli, yanaklarındaki is lekeleri ve yüzündeki izler: kimileri eski kimleri yeni ezikler.</p>

  <p class="block_3">&nbsp;</p>

  <p class="block_4">Fakat yüzünde güneşle çıkan çillerin olduğu günleri, bal rengi gözleriyle onu nasıl süzüp de ölmek istemesine sebep olduğunu hatırlayabiliyordu. Kafasını suya daldırıp saçlarını yıkadı. Şıpırtıyla kafasını dışarı çıkarırken yüzünü elleriyle kapıyordu. Doğru, bir hayalet görmüştü. O uzun, ince bedeni hatırlıyordu. Kulaam köyünde diğer kızlarla nasıl koşturduğunu biliyordu. O zamanlar Talwin Hawkins'in adı daha Kielianapuna'ydı -Küçük Kızıl Sincap. Onunkiyse Mavi Kanatlı Çamurcun Gözü.</p>

  <p class="block_3">&nbsp;</p>

  <p class="block_4">Amafi yanına geldi. "Sorun nedir Haşmetlim?"</p>

  <p class="block_3">&nbsp;</p>

  <p class="block_4">Tal haykırmak istiyordu. "Halkımdan kalan son insan ben değilim!" Fakat bunu yaparsa, Amafi'ye anlatmak istediğinden fazlasını anlatmış olurdu. Sonunda, "Leso Varen'in odasında gördüğüm o sarışın kız..." dedi.</p>

  <p class="block_3">&nbsp;</p>

  <p class="block_4">"Evet Haşmetlim?"</p>

  <p class="block_3">&nbsp;</p>

  <p class="block_4">"Aklıma... senelerdir görmediğim birini getirdi."</p>

  <p class="block_3">&nbsp;</p>

  <p class="block_4">"Ah," dedi Amafi. Şimdi üzerindeki kanlı kıyafetleri çıkarıyordu o da. "Korkutucu bir benzerlik yani."</p>

  <p class="block_3">&nbsp;</p>

  <p class="block_4">"Oldukça."</p>

  <p class="block_3">&nbsp;</p>

  <p class="block_4">Yer değiştirdiler. Tal kurulanmaya başladı. Yatmaya hazırlanırken -bu gece uykunun yanına uğramayacağını biliyordu- "Yarın," dedi, "Salador'a gitmeden önce Dük bana son talimatlarını verirken cesetleri temizlemek için gelenlerin kim olduklarını öğrenmeni istiyorum. Korumalar bu insanların sessiz kalacaklarını düşünüyor olmalı. Ne bulabiliyorsan öğren."</p>

  <p class="block_3">&nbsp;</p>

  <p class="block_4">"Peki ya kız?"</p>

  <p class="block_3">&nbsp;</p>

  <p class="block_4">Tal düşündü. "Henüz onunla ilgili bir şey istemiyorum. Şimdilik nerede olduğunu ve kime çalıştığım öğren yeter."</p>

  <p class="block_3">&nbsp;</p>

  <p class="block_4">"Peki Haşmetlim."</p>

  <p class="block_3">&nbsp;</p>

  <p class="block_4">Tal şöminenin önüne oturmuş ısınmaya çalışıyordu. Nedense bir türlü ısınamıyordu.</p>

  <p class="block_5">&nbsp;</p>

  <p class="block_6"><img alt="Line" src="../Images/image.png" class="calibre3"/></p>

  <p class="block_3">&nbsp;</p>

  <p class="block_14" id="calibre_pb_15">&nbsp;</p>
</body>
</html>
