<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" lang="tr" xml:lang="tr">
<head>
  <title>02 - Tilkiler Kralı - Gölgeler Meclisi Üçlemesi</title>
  <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
</head>

<body class="calibre">
  <p class="block_17">-17-</p>

  <p class="block_">PARALI ASKERLER</p>

  <p class="block_3">&nbsp;</p>

  <p class="block_4">Muhafız şaşkınlıkla bakıyordu.</p>

  <p class="block_3">&nbsp;</p>

  <p class="block_4">Bu zamana kadar gördüğü en tuhaf asker grubu, Karesh'kaar kapısına doğru yaklaşıyordu. Tal, öldürdükleri altı muhafızın zırh ve silahlarını almış, otuz köle arasında paylaştırmıştı. Kimisinde yalnızca bir miğfer ya da bıçakla zırh vardı, kimisindeyse zırh yok kılıç vardı. Fakat hepsi de asker gibi görünmelerini sağlayacak bir şeyler taşıyordu. Her sabah kampı kaldırmadan önce Tal adamlarından, eski kölelere genel savaş prensiplerini öğretmelerini istiyordu. Bazıları yavaş öğrense de gün geçtikçe kendilerine olan güvenleri artıyordu.</p>

  <p class="block_3">&nbsp;</p>

  <p class="block_4">İki araba ve otuz beş paralı asker kapıdan içeri girerken muhafız da onlara bakıyordu. Kıyafetleri farklı farklıydı. Kimileri çizme giyerken kimilerinin ayağında yalnızca çarık vardı. Kadınlar da tunik ve pantolon yerine içlik gömlek giyiyorlardı -ki bu durum, onları muhafızın gözünde farklı kılmıyordu- fakat asıl tuhaf olan, çoğunun genç olması ve zevk kölelerine benzemesiydi. Daha da tuhaf olanı grubun lideriydi: Tek kollu bu adam, aylardır banyo yapmamış gibi duruyordu.</p>

  <p class="block_3">&nbsp;</p>

  <p class="block_4">Muhafız, Tal'i kısa bir sorguya tuttuktan sonra içeri aldı. Tal, ufak pazar meydanında grubunu bir düzene soktu. "Satabildiğiniz her şeyi satın," dedi Quint'e. Arabalarda çoğunlukla yiyecek vardı, fakat pişirme kapları ve küçük bir kutuda satılabilir başka eşyalar da mevcuttu. "Bir iki gün içinde altın toplayabilirim. Ama bu gece kalacak bir yer gerek bize. Yakınlardaki en ucuz hanı bulun. Bu çocukların taciz edilmeyeceği, boğazlarının kesilmeyeceği ya da tekrar köle tüccarlarının eline düşmeyeceği bir yer olsun. Sonra da bana nerede olduğunuzu bildirin."</p>

  <p class="block_3">&nbsp;</p>

  <p class="block_4">"Sen nereye gidiyorsun?" diye sordu Quint.</p>

  <p class="block_3">&nbsp;</p>

  <p class="block_4">"Ben başka bir hana, Örs ve Maşa'ya gidiyorum."</p>

  <p class="block_3">&nbsp;</p>

  <p class="block_4">"Biz neden oraya gitmiyoruz?"</p>

  <p class="block_3">&nbsp;</p>

  <p class="block_4">"Bazı sebeplerim var. Siz yakınlarda bir yer bulun, sonra bana haber yollayın." Tal tam yürümeye başlamıştı ki, arkaya doğru, "At ve araba için pazarlık ederken Masterson arkanda olsun. Yardımcı olacaktır," dedi.</p>

  <p class="block_3">&nbsp;</p>

  <p class="block_4">Quint gülerek kafasını salladı ve takımdakilerle ilgilenebilmek için arkasını döndü.</p>

  <p class="block_3">&nbsp;</p>

  <p class="block_4">Tal, defalarca aradığı yeri sormuş, nihayetinde örs tutan iki kıskacın olduğu eski tabelayı görmüştü. İçeri girdiğinde hanın bomboş olduğunu gördü. Günün bu saatinde bir ya da iki müşteri olacağını bekliyordu, fakat bu sessizlik hoşuna gitmişti. Bara çıkıp beklemeye başladı. Az sonra genç bir kadın geldi ve "Size ne getirebilirim?" dedi.</p>

  <p class="block_3">&nbsp;</p>

  <p class="block_4">"Bir mesaj göndermek istiyorum," dedi Tal.</p>

  <p class="block_3">&nbsp;</p>

  <p class="block_4">Kız şaşırmış gibi duruyordu. "Efendim? Anlayamadım?" "Öyleyse beni anlayacak birini çağır," dedi sessizce. "Kuytu Orman Toprak Beyi'ne bir mesaj göndermem gerek."</p>

  <p class="block_3">&nbsp;</p>

  <p class="block_4">Kız kafasını sallayarak gitti. Birkaç dakika sonra bir başka kadınla geri döndü. Bu kadın ondan biraz daha yaşlıcaydı. Bir süre Tal'i süzdükten sonra kadın, "Mayami mesaj gibi bir şeyden bahsetti efendim."</p>

  <p class="block_3">&nbsp;</p>

  <p class="block_4">"Kuytu Orman Toprak Beyi'ne bir mesaj göndermem gerek." İkinci gelen kadın kıza dönüp, "Bununla ben ilgilenirim. Sen mutfağa git, orada bekle," dedi.</p>

  <p class="block_3">&nbsp;</p>

  <p class="block_4">"Peki efendim."</p>

  <p class="block_3">&nbsp;</p>

  <p class="block_4">Kız gittiğinde kadın, "Mesaj yanınızda mı?" dedi.</p>

  <p class="block_3">&nbsp;</p>

  <p class="block_4">"Hayır. Üzerine yazabileceğim bir şey verirsen hemen yazarım. Ya da Magnus, Nakor veya Robert'a sanatlarını kullanıp olabildiğince çabuk buraya gelmelerini söyle. Mümkünse yarın. Ama bu gece gelebilirlerse harika olur."</p>

  <p class="block_3">&nbsp;</p>

  <p class="block_4">Kadın Tal'in yüzüne baktı. "Neden bahsettiğinizi anlamadım efendim."</p>

  <p class="block_3">&nbsp;</p>

  <p class="block_4">Tal güldü. "Neden bahsettiğimi gayet iyi biliyorsun. Beni tanıdığın zamankinden farklı göründüğümü biliyorum. Bir deri bir kemik kaldım, berbat görünüyorum ve bir haftalık kedi leşi gibi kokuyorum. Bir kolumu da kaybettim. Ama yatağımda o kadar vakit geçirmişliğin var ki, şimdi hatırlamaman tuhaf olurdu Lela."</p>

  <p class="block_3">&nbsp;</p>

  <p class="block_4">Gözlerini kocaman açtı kadın. "Pençe?"</p>

  <p class="block_3">&nbsp;</p>

  <p class="block_4">Tal'in gözleri dolmuş, neredeyse ağlayacaktı. "Eski bir dostu görmek güzel şey aşkım. Lütfen. Büyücünün Adası'na haberi olabildiğince çabuk ulaştır. Sonra bir kupa da bira isterim."</p>

  <p class="block_3">&nbsp;</p>

  <p class="block_4">Lela şaşkınlıkla Tal'e bakarak elini onunkinin üzerine koydu. "İkisiyle de ilgileniyorum."</p>

  <p class="block_3">&nbsp;</p>

  <p class="block_4">Yalnızca birkaç dakikalığına onu yalnız bıraktı. Sonra kurşundan yapılma büyük bir bira bardağıyla döndü. Tek yudumda bardağı yarıladı Tal. "Seni son gördüğümde Krondor'daki Amiral Trask'ta masalara bakıyordun. Caleb'la oraya gelmiştik."</p>

  <p class="block_3">&nbsp;</p>

  <p class="block_4">"Sürekli yer değiştiriyoruz," dedi Tal'in Lela olarak tanıdığı kız. "İnsanların bir yüze çok alışması iyi olmuyor. Burada adım Maryanna, Pençe."</p>

  <p class="block_3">&nbsp;</p>

  <p class="block_4">"Ben de Tal olarak biliniyorum. Alysandra'yı Opardum'da gördüm," dedi Tal.</p>

  <p class="block_3">&nbsp;</p>

  <p class="block_4">"Bunu bilmesem daha iyi."</p>

  <p class="block_3">&nbsp;</p>

  <p class="block_4">Tal iç geçirdi. "Biliyorum. Bilmediğin şeyi kimseye söyleyemezsin."</p>

  <p class="block_3">&nbsp;</p>

  <p class="block_4">İçkisini bitirdiğinde birden kollarındaki ve ensesindeki tüylerin dikeldiğini hissetti.</p>

  <p class="block_3">&nbsp;</p>

  <p class="block_4">Büyü.</p>

  <p class="block_3">&nbsp;</p>

  <p class="block_4">Döndü. Tanıdık bir yüz, arka odadan ona doğru gelmekteydi. Omuz çantasıyla cılız bir adam, içeri girdi.</p>

  <p class="block_3">&nbsp;</p>

  <p class="block_4">Nakor, Tal'e baktı ve, "Duyduğuma göre başın belaya girmiş. Neye ihtiyacın var?" dedi.</p>

  <p class="block_3">&nbsp;</p>

  <p class="block_4">Tal gülümsedi. "Altın. Hem de çok."</p>

  <p class="block_3">&nbsp;</p>

  <p class="block_4">"Altın bulurum. Başka?"</p>

  <p class="block_3">&nbsp;</p>

  <p class="block_4">"Silah, at, ordu kurmak için başka ne gerekiyorsa her şey." "İlginçmiş." Maryanna'ya döndü. "Bana bir bira getir, onunkini de tazele." Tal'e oturmasını işaret etti ve bir masaya geçtiler. "Başka?"</p>

  <p class="block_3">&nbsp;</p>

  <p class="block_4">"Kıyafet ve erzakları buradan alabilirim. Latagore'dan John Creed isimli birini bulmanı, benim için savaşacak adam yetiştirip güneye yollayabilir mi sormanı istiyorum."</p>

  <p class="block_3">&nbsp;</p>

  <p class="block_4">"Peki bu orduyu kurduğunda ne olacak?"</p>

  <p class="block_3">&nbsp;</p>

  <p class="block_4">"Opardum'u indirmeyi planlıyorum."</p>

  <p class="block_3">&nbsp;</p>

  <p class="block_4">Nakor sırıtarak birasından büyük bir yudum aldı. "Eğlenceli gibi. Başkaları da bunu denedi ama belki senin şansın yaver gider." "Sen ve dostların yardım ederseniz şansım yaver gider."</p>

  <p class="block_3">&nbsp;</p>

  <p class="block_4">"Altın dışında bizden ne istiyorsun?"</p>

  <p class="block_3">&nbsp;</p>

  <p class="block_4">"Birilerinin Leso Varen'i yolumdan çekmesi gerek."</p>

  <p class="block_3">&nbsp;</p>

  <p class="block_4">Nakor omuzlarını kaldırdı. "Diğerleriyle konuşmam lazım."</p>

  <p class="block_3">&nbsp;</p>

  <p class="block_4">Magnus'un kendisini son ziyaretinden sonra başına gelen her şeyi Nakor'a anlattı. Prenses Svetlana'yı nasıl öldürdüğünü, Dük Rodoski'yi öldürme işinde nasıl başarısızlığa uğradığını söyledi. Amafi'nin ihanetinden ve Kaspar'ın Tal'i kurban etmeye karar vermesinden de bahsetti.</p>

  <p class="block_3">&nbsp;</p>

  <p class="block_4">Nakor kafasını salladı. "Bir şeyi anlayamadım."</p>

  <p class="block_3">&nbsp;</p>

  <p class="block_4">"Nedir?"</p>

  <p class="block_3">&nbsp;</p>

  <p class="block_4">"Kaspar külyutmazın biridir. Ama bu anlattıklarının çoğu... Delice. Olası müttefiklerini dışlamış, Roldem kraliyet ailesine yanaşma şanslarının hepsini de yok etmiş. Kimse bir şey ispatlayamasa da herkes olan bitenin farkında. Resmi ziyaret sebebiyle orada ve etrafındaki herkes sahte gülümsemelerini takınıyor ama," derken dişlerini sıkarak güler gibi yapıyordu, "her saniye onu izleyecekler. Kimse ona asla güvenmeyecek. Amacı ne?"</p>

  <p class="block_3">&nbsp;</p>

  <p class="block_4">"Hiçbir fikrim yok," dedi Tal. "Bunun Kaspar'ın kibriyle ilgili olduğunu düşündüm hep."</p>

  <p class="block_3">&nbsp;</p>

  <p class="block_4">"Kaspar'ın burnu büyüktür," dedi Nakor. "Ama kibirli değildir. Tehlikeli biri olduğu söylenir." Bir an sessiz kaldı. "Ne yaptığını düşünüyorsak aslında bunun tam aksini yaptığına emin olabiliriz." Nakor, "Bir adamı iskambilde hileyle kandıracaksan dikkatini öyle bir noktaya çekersin ki dört gözle seni izlese de senin umurunda olmaz. Böylece sen de istediğin gibi istediğin şeyi yapabilirsin," dedi.</p>

  <p class="block_3">&nbsp;</p>

  <p class="block_4">"Çok mantıklı."</p>

  <p class="block_3">&nbsp;</p>

  <p class="block_4">Nakor sırıttı. "Kaspar insanları öylesine öldürüyor, çünkü görmemizi istediği şey bu. Peki nereye bakmamızı istemiyor?"</p>

  <p class="block_3">&nbsp;</p>

  <p class="block_4">Tal kafasını salladı. "Her yerde ajanları var Nakor. İnsanları öldürmeleri için emirler veriyor. Savaş başlasa da umurunda değil sanki. Kalesinde insanları sokmadığı tek yer Leso Varen'in kaldığı daire."</p>

  <p class="block_3">&nbsp;</p>

  <p class="block_4">Nakor kafasını salladı. "Öyleyse bizim bakmamız gereken yer de orası dostum."</p>

  <p class="block_3">&nbsp;</p>

  <p class="block_4">"Büyücüyle ilgili bir şeyler yapmanız gerek. İki defa odasına indim, bırak karşılıklı bir düelloya girmeyi, ikisinde de oraya rahatça gidip adamla nezaket çerçevesinde konuşabileceğim hissine kapılamadım. Daha kılıcımı kaldırmadan beni küle ya da kurbağaya falan çevirir diye düşünüyorum."</p>

  <p class="block_3">&nbsp;</p>

  <p class="block_4">"Bilemezsin," dedi Nakor. "O çok güçlü bir büyücü. Fakat bazen böyle adamların çok basit şeylere zaafı vardır. Ne yapabiliriz bir bakacağım."</p>

  <p class="block_3">&nbsp;</p>

  <p class="block_4">Tal, adamın bu durumu Pug, Miranda ve Meclis'in kıdemli üyeleriyle konuşması gerektiğini biliyordu. "Anlıyorum. Fakat bence Kaspar oldukça karanlık bir işe girmiş olabilir."</p>

  <p class="block_3">&nbsp;</p>

  <p class="block_4">"Öyle olduğunu biliyoruz zaten. Yolladığın mesaj çok işimize yaradı. Zaten şüphelendiğimiz bazı şeyleri doğrulamış olduk." Nakor arkasına yaslandı. "Leso Varen çok kötü bir adam. Şu sıralar da oldukça tehlikeli bir büyü deniyor. Onu tekrar görebilecek kadar uzun yaşayabilirsen Pug sana detaylı bilgi verir. Fakat o ikisinin yolları daha önce kesişmişti ve Varen, Pug'la Meclis'in uğruna savaştığı her şeye karşı çıkıyor."</p>

  <p class="block_3">&nbsp;</p>

  <p class="block_4">"Ben yine size mi çalışıyorum şimdi?"</p>

  <p class="block_3">&nbsp;</p>

  <p class="block_4">"Aslında hep bizim için çalışıyordun. Ama evet, özellikle de sana altın vermeye başlarsak."</p>

  <p class="block_3">&nbsp;</p>

  <p class="block_4">Tal kafasını salladı. "Anlaşıldı. Ama Kaspar'ın kafasını kesip kazığa geçirme niyetindeyim Nakor."</p>

  <p class="block_3">&nbsp;</p>

  <p class="block_4">Nakor ayağa kalktı. "Ben gitsem iyi olur. Başka bir şey?"</p>

  <p class="block_3">&nbsp;</p>

  <p class="block_4">Tal acı bir tebessümle kesik kolunu uzattı. "Bunu düzeltebilir misin?"</p>

  <p class="block_3">&nbsp;</p>

  <p class="block_4">Nakor kafasını salladı. "Hayır." Sonra gülümsedi. "Ama bunu yapabilecek birini tanıyorum." Mutfak kapısına doğru yürürken, "Yarın aynı saatte burada ol. Sana istediğin altını ve cevapları getireceğim," dedi.</p>

  <p class="block_3">&nbsp;</p>

  <p class="block_4">Tal'i tekrar Maryanna'yla baş başa bırakmıştı. Kadın, elinde bira sürahisiyle gelerek bardağını doldurdu. "Banyo yapsan iyi olur sanki." Sonra burnunu buruşturarak, "Hattâ birkaç defa," dedi.</p>

  <p class="block_3">&nbsp;</p>

  <p class="block_4">"Eski kıyafet var mı?" dedi Tal.</p>

  <p class="block_3">&nbsp;</p>

  <p class="block_4">"Belki," dedi. "Burada bekle de Mayami biraz su ısıtsın. Benim odamda banyo yapabilirsin." Mutfağa yöneldi. "Sen burada kal. Su ısınınca onunla haber yollarım. Yiyecek bir şeyler ister misin?"</p>

  <p class="block_3">&nbsp;</p>

  <p class="block_4">"Elinizde ne varsa."</p>

  <p class="block_3">&nbsp;</p>

  <p class="block_4">Az sonra elinde bir meyve tabağı, biraz peynir ve ekmekle döndü. Kız gelip banyonun hazır olduğunu söyleyene kadar Tal önündekilerin çoğunu yemişti.</p>

  <p class="block_3">&nbsp;</p>

  <p class="block_4">Sıcak suyun içine oturduğu an kapı açıldı ve Maryanna içeri girdi. Elinde ufak bir kavanoz vardı. "Bunu seversin diye düşündüm." Kavanozdaki sıvının birazını eline döktü ve Tal'in sırtını ovmaya başladı. Leylak kokusu alıyordu.</p>

  <p class="block_3">&nbsp;</p>

  <p class="block_4">Kapı çaldı ve Mayami içeri girdi. "Burada bir adam var efendim. Adamlarınızın Yeşil Vagon Tekeri'nde kaldığını söylüyor."</p>

  <p class="block_3">&nbsp;</p>

  <p class="block_4">Tal kıza teşekkür etti, kız da kapıyı kapatıp çıktı. Maryanna, "Bir deri bir kemik kalmışsın. Ne oldu sana böyle?" dedi.</p>

  <p class="block_3">&nbsp;</p>

  <p class="block_4">"Üç seneden biraz daha fazla hapis yattım. Dük Kaspar sağ kolumu orada kestirdi. Birkaç ay boyunca da Olasko'dan buraya kadar yürüdüm. Bunun dışında pek bir şey olmadı."</p>

  <p class="block_3">&nbsp;</p>

  <p class="block_4">Güldü. "Hâlâ esprilisin, öyle mi?"</p>

  <p class="block_3">&nbsp;</p>

  <p class="block_4">"Esprili mi?" Dönüp kıza baktı. "Kendrick'in yerindeyken çok da komik biri olduğumu hatırlamıyorum."</p>

  <p class="block_3">&nbsp;</p>

  <p class="block_4">"Komiktin," dedi bir zamanlar Lela dediği kız. "Sadece amacın komik olmak değildi."</p>

  <p class="block_3">&nbsp;</p>

  <p class="block_4">Döndü ve kadını yakaladı, küçük küvetin içine çekti, Elbisesi ıslanan Maryanna çığlık atarak gülmeye başladı. "Pençe!"</p>

  <p class="block_3">&nbsp;</p>

  <p class="block_4">"Adım Tal," dedi ve onu tutkuyla öptü.</p>

  <p class="block_3">&nbsp;</p>

  <p class="block_4">Öpücüğüne karşılık veren Maryanna, biraz geri çekilerek, "Hapiste üç sene mi demiştin?" dedi.</p>

  <p class="block_3">&nbsp;</p>

  <p class="block_4">"Evet."</p>

  <p class="block_3">&nbsp;</p>

  <p class="block_4">"Yazık sana," dedi Maryanna cilveyle ve bluzunu çıkardı.</p>

  <p class="block_3">&nbsp;</p>

  <p class="block_15"><img alt="Image" src="../Images/image.png" class="calibre5"/></p>

  <p class="block_3">&nbsp;</p>

  <p class="block_4">Tal, sağ kolunu fena halde kaşımak istiyordu. Sözüne sadık kalan Nakor, görüşmelerinden birkaç gün sonra onu bir adaya, bir rahibin yanına götürmüştü. Bir an Örs ve Maşaylaydılar, sonra bir baktı ki gecenin bir yarısı eski bir tapınağın önünde, sahildeler. Nakor, orada bekleyen rahiple, Tal'in hayatında daha önce hiç duymadığı bir dilde konuştu. Rahip kafasını sallayarak Tal'in koluna baktı.</p>

  <p class="block_3">&nbsp;</p>

  <p class="block_4">Konuşulanların tek kelimesini anlamasa da, neler olup bittiğini tahmin edebiliyordu. Bu rahibin Nakor'a bir iyilik borcu vardı. Üstelik Nakor anlaşmalarını bir kese altınla daha da tatlı bir hale getirmişti. Üzerinde gizemli resimler olan goblenlerle kaplı bir odada, mumlarla çevrili bir masaya yatırdılar Tal'i. Bu tapınağın hangi tanrı ya da tanrıçaya ait olduğunu bilmiyordu, çünkü etrafta tanıdık bir ikon veya resim yoktu.</p>

  <p class="block_3">&nbsp;</p>

  <p class="block_4">Rahip, koluna bir şeyler sürdü ve farklı dualar okudu. Ardından Tal'e mide bulandırıcı bir içecek verdi. Yine Örs ve Maşa'ya gelmişlerdi.</p>

  <p class="block_3">&nbsp;</p>

  <p class="block_4">Günlerce kolunda hiçbir değişiklik olmadı. Tal, adamlarını eğitip ordu kurma işiyle meşgul oluyordu. Altınlar sayesinde, şehre yarım saat uzaklıktaki terk edilmiş bir çiftliğe yerleştiler. Burayı üs olarak kullanıyorlardı. At, silah ve kıyafet de almıştı.</p>

  <p class="block_3">&nbsp;</p>

  <p class="block_4">Bir hafta içinde kimlerin asker olarak faydalı olacağı, kimlerin bir işe yaramayacağı belli olmuştu. Kızların dördü, erkeklerin de ikisi çiftlikte küçük işler yapmaları için görevlendirilmiş, geriye kalan yirmi dördüyse silahlı talime devam etmişti.</p>

  <p class="block_3">&nbsp;</p>

  <p class="block_4">Tal, Masterson'ı bir şey istemedikleri sürece kızları rahat bırakması konusunda uyarmıştı. Haftada birkaç gün de şehre inip sarhoş olmasına ve fahişelerle vakit geçirmesine izin veriyordu. Çiftliğe geldiğinden bu yana Tal, kendi emir komuta zincirini oluşturmuştu. Quint yardımcısı görevindeydi. Baron Visniya istihbarat subayıydı. Visniya birkaç gün içinde, Opardum'daki tanıdıklarına mesaj göndermişti. Tal'e, bunların güvendiği kişiler olduğunu, mesajlarda kullandığı dilde çok dikkatli olduğunu, dolayısıyla bu mesajlar Kaspar'ın ajanlarının eline geçerse işlerine yarar hiçbir şey bulamayacaklarını söyledi. Opardum'la ilgili herhangi bir mesaj göndermeye çalışmadan evvel karşı taraftan gelecek cevapları bekleyeceklerdi. Stolinko becerikli bir levazım müdürü olup çıkmıştı, Ayrıca doğuştan ticarete yetenekliydi. Dolayısıyla şehre gerekli malzemeleri almaya çoğunlukla o gidiyordu.</p>

  <p class="block_3">&nbsp;</p>

  <p class="block_15"><img alt="Image" src="../Images/image.png" class="calibre5"/></p>

  <p class="block_3">&nbsp;</p>

  <p class="block_4">Bir sabah Tal, çiftliğin verandasında durmuş, eski kölelere ata nasıl binileceğini öğreten Visniya'yı seyrediyordu. Kesik kolunu kaşımaya başlamıştı ki birden elini geri çekti. Kolu nedense çok hassastı.</p>

  <p class="block_3">&nbsp;</p>

  <p class="block_4">İçeri geçip toplantılarda kullandıkları masaya oturdu. Kesik kolunun etrafına sarılan bandajı çözmeye başladı. Sargı tamamen çıktığında derisinin pul pul döküldüğünü gördü. Dökülen parçaları kenarından kaldırdığında da kolun kesik tarafından uçlar çıkmaya başladığını fark etti. Daha yakından baktı. Belki de Nakor'un rahip dostu, kolunun iltihap kapmasına sebep olacak bu şeyler vermişti. Olabildiğince yakın bakıyordu. Belirgin bir biçim de görülen beş kabarıklık vardı.</p>

  <p class="block_3">&nbsp;</p>

  <p class="block_4">Uzunca bir süre bu kabarıklara baktı, ardından bu işten vazgeçip kolunu yıkadı. Banyo kaşınmayı geçirmişti, fakat kolu kesildiğinden beri ilk defa duyduğu hisleri, bir el ve parmaklara sahip olmanın getirdiği etkiyi bastırmamıştı. Parmaklarını kullanabileceği düşüncesinin verdiği o 'bağlantı' hissini duyabiliyordu. Omuzlarını kaldırdı ve işine devam etti.</p>

  <p class="block_3">&nbsp;</p>

  <p class="block_4">Birkaç hafta içinde paralı askerlerini aktif olarak eğitmeye başlayacaktı. Özel bir ordu oluştururken karşılaşabilecek zorlukları öğrenmiş, bölge memurlarına rüşvet verildiği sürece şehir dışında hemen hemen istediği her şeyi yapabileceğini duymuştu. Bölgedeki iktidar, şehrin Belediye Başkanı, divanı ve yerel bir baron olan Lord Reslaz arasında eşit biçimde dağılıyordu. Gemilerininin ayakta kalmasını isteyen herkesin maddi destek verdiği bağımsız bir donanma, Hainler Körfezi'nde bulunuyordu. Ordusu için taşıma ihtiyacı ortaya çıktığında, Tal onlarla konuşmak zorunda kalacaktı. Karesh'kaar'da bir büroları ve temsilcileri vardı.</p>

  <p class="block_3">&nbsp;</p>

  <p class="block_4">Tal, kendisini Belediye Başkanı'na tanıtmıştı. Hattâ oldukça büyük de bir hediye getirmişti. Lord Reslaz'a da aynı şekilde yaklaşmıştı. Baron'un kalesinden çıktığında epey şarap içmişlerdi. Reslaz, önemli bir girişimde müttefike ihtiyaç duyarsa Tal'in kendisine güvenebileceğinin sinyallerini vermişti. Elbette bunun karşılığında ganimetler de makul biçimde bölüştürülecekti.</p>

  <p class="block_3">&nbsp;</p>

  <p class="block_15"><img alt="Image" src="../Images/image.png" class="calibre5"/></p>

  <p class="block_3">&nbsp;</p>

  <p class="block_4">Tal masaya oturmuş, durumlarını düşünüyordu ki Quint içeri girdi. "Dalgın gibisin."</p>

  <p class="block_3">&nbsp;</p>

  <p class="block_4">"Sadece düşünüyordum. Korsanlar ülkesine düşmüşüz meğer."</p>

  <p class="block_3">&nbsp;</p>

  <p class="block_4">Quint bir sandalye çekip oturdu. "Kaspar'ın bu bölgeye düzen getirme arzusunu çekici bulduğum zamanlar olmuyor değil."</p>

  <p class="block_3">&nbsp;</p>

  <p class="block_4">"Bu düzeni getirmeye çalışma biçimine karşı çıkıyorum ben zaten," dedi Tal, "İnsanların harcanabileceği düşüncesinde."</p>

  <p class="block_3">&nbsp;</p>

  <p class="block_4">"Hep böyle değildi, biliyor musun?" dedi Quint. "Onun için bahane bulmaya çalışıyor değilim elbette. Hep sert bir adamdı. Gençliğe adım attığı o zamanlarda bile. Mesela top oyununda kendisinden büyük çocuklar onu yendiğinde, sanki o, onları yenmiş gibi yeniden oynamak isterdi. Ama hiçbir zaman ölüm saçan biri olmadı." Quint, tezgâhın üzerinde duran armutlardan birine uzandı ve bir ısırık aldı. "Yani düşmanı olduğunda acımasız olabiliyordu, fakat bu yanını yalnızca düşmanlarına gösterirdi. Şimdi kimin canının yandığını umursamıyor bile." Quint omuzlarını kaldırdı. "Sanırım iş Varen'de bitiyor. Kaspar'daki değişimin sebebi o olmalı."</p>

  <p class="block_3">&nbsp;</p>

  <p class="block_4">"Her ne olursa olsun, birinin onu durdurması gerek." "Dışarıda ata binmeyi öğrenmeye çalışan şu bir avuç bebeden daha fazlasına ihtiyacın olacak."</p>

  <p class="block_3">&nbsp;</p>

  <p class="block_4">Tal güldü. "Farkındayım. Aslında onlarla başka ne yapacağımı bilemediğimden yanımda tutuyorum. Onları evlerine götüremem de burada satamam da. Üstelik talimlere başladığımda en az bir düzine adamın elinde kılıçla ayakta durabilmesini istiyorum." "Peki bu ne zaman olacak?"</p>

  <p class="block_3">&nbsp;</p>

  <p class="block_4">"Birkaç hafta daha var. Kuzeyden bir mesaj bekliyorum." "Kimden?"</p>

  <p class="block_3">&nbsp;</p>

  <p class="block_4">"Eski bir silah arkadaşımdan. İsmi John Creed. Kuzgun işinde o bana yardım etmişti. Zekidir, dayanıklıdır ve tanıdığı paralı askerler vardır. Bela görür görmez kaçacak adamlardan bulmaz."</p>

  <p class="block_3">&nbsp;</p>

  <p class="block_4">"Bilemiyorum Tal," dedi Quint. "Birkaç paralı asker alayından daha fazlasına ihtiyacın olacak. Gerçek bir ordu gerek sana. Desteğiyle, yemeğiyle, silahlarıyla, doktorlarıyla, uşaklarıyla, hamallarıyla, subaylarıyla ve mühendisleriyle. Ata, kuşatma silahlarına ihtiyacın olacak. Üstelik şeytan Leso Varen'i ne yapacağımızı bile konuşmuş değiliz daha."</p>

  <p class="block_3">&nbsp;</p>

  <p class="block_4">Tal, "Yanılıyorsun," dedi. "Benim ihtiyacım olan tek şey, belki üç yüz kişilik, özenle seçilmiş bir paralı asker topluluğu. Emrimde olsunlar yeter. Diğerleri, yani mühendisleri ve desteği başkaları sağlayacak."</p>

  <p class="block_3">&nbsp;</p>

  <p class="block_4">"Kimler?"</p>

  <p class="block_3">&nbsp;</p>

  <p class="block_4">"Roldem ve Adalar. Belki Kesh, Miskalon, Roskalon ve diğerleri de bu işe dahil olmak ister." Sol başparmağıyla Lord Reslaz'ın kalesinin olduğu yönü işaret etti. "Üstelik Olasko'yu yağmalamada yardım etmek isteyen gönüllülerin sayısı da az değil."</p>

  <p class="block_3">&nbsp;</p>

  <p class="block_4">"Ganimeti paylaşmak için birilerini bulmak ayrı şey, ganimet olmasa da savaşacak birilerini bulmak ayrı şey. Unutma ki son on bir senedir Kaspar'ın ordusunu ben hazırlıyordum. Bölgenin en iyi ordusu onda."</p>

  <p class="block_3">&nbsp;</p>

  <p class="block_4">"Biliyorum ve bu orduyu dağıtmak için sana güveniyorum."</p>

  <p class="block_3">&nbsp;</p>

  <p class="block_4">"Bunu yapmak kolay olmayacak. Üstelik bu benim için de böyle. O çocukların çoğu benim arkadaşım. Bazılarını da ben kendim eğittim."</p>

  <p class="block_3">&nbsp;</p>

  <p class="block_4">"Bu adamların kaçı Kaspar için canını verir?"</p>

  <p class="block_3">&nbsp;</p>

  <p class="block_4">Quint omuzlarını kaldırdı. "Sonuna kadar benim yanımda olacak pek çok kişi tanıyorum."</p>

  <p class="block_3">&nbsp;</p>

  <p class="block_4">Tal kafasını salladı. "Ama kaçı isteyerek sana karşı savaşır? Kaspar için savaşır? Bak, eğittiğin ve birlikte çalıştığın adamlarla yüzleşmek çok zor geliyorsa, istediğin zaman gitmekte özgür olduğunu biliyorsun Quint."</p>

  <p class="block_3">&nbsp;</p>

  <p class="block_4">Eski asker omuzlarını kaldırdı. "Şimdilik yapacak daha iyi bir şeyim olmadığına göre kalmamda bir sorun yok."</p>

  <p class="block_3">&nbsp;</p>

  <p class="block_4">"Güzel," dedi Tal ayağa kalkarken. "Ben şehre inip bir dostumu ziyaret edeceğim."</p>

  <p class="block_3">&nbsp;</p>

  <p class="block_4">Quint sırıttı. "Bu arkadaşın bir kadın mı?"</p>

  <p class="block_3">&nbsp;</p>

  <p class="block_4">"Aynen öyle," dedi Tal. Çıkmadan önce, "Beni bekleme," diye de ekledi.</p>

  <p class="block_3">&nbsp;</p>

  <p class="block_15"><img alt="Image" src="../Images/image.png" class="calibre5"/></p>

  <p class="block_3">&nbsp;</p>

  <p class="block_4">Haftalar geçti. Tal, özgür bıraktığı kölelerin, gözleri önünde birer askere dönüşünü izliyordu. Yedisi kadın, beşi erkek olmak üzere on iki kişi ata binmeyi, kılıç ve yay kullanmayı düzgünce öğrenebilmiş, emirleri yerine getirebilir hale gelmişti. Henüz bilmediği tek şey, bu insanların kan gördüklerinde nasıl tepki verecekleriydi. İçlerinden ikisi bu işten vazgeçmiş, konvoylarla batıya geçişlerini ayarlayarak eve dönmeye karar vermişti. Diğerleri de destek biriminde çalışıyordu.</p>

  <p class="block_3">&nbsp;</p>

  <p class="block_4">Tal, kızların çoğunun belli erkeklerle birliktelik kurmaya başladığını görünce, ordusuna onları kattığına pişman olmayacağını ummaya başlamıştı. Kıskançlık yüzünden bu küçük birlik, daha uyumlu bir topluluk haline bile gelemeden dağılabilirdi. Fakat başka ne yapabilirdi ki? Onları da bir geneleve mi verseydi?</p>

  <p class="block_3">&nbsp;</p>

  <p class="block_4">Kolundaki değişim ona umut verir olmuştu. İki gece önce banyo yapmadan evvel sargıları çıkardığında, kesik kolunun değişim gösterdiğini fark etmişti. Beş küçük kabarıklık uzamış, ufacık bir el kesik kolunun üzerinde büyümeye başlamıştı. Bir bebek eline benzemiyordu. Kesilmeden önceki elinin aynısıydı. Şayet büyüyecekse ne zamana kadar eskisi gibi olur merak ediyordu. Nakor'un tuhaf tabiatı göz önüne alınırsa rahibin işi yarım bırakması Tal'i hiç de şaşırtmazdı.</p>

  <p class="block_3">&nbsp;</p>

  <p class="block_4">Çiftlikte geçirdikleri ikinci ayın sonunda, Tal deneyimli askerlerini yetiştirmişti. Tecrübe ve güvenilirlik anlamında en iyi adamları işe almak istiyordu. Etrafında güvenebileceği adamlar olmalıydı ve savaşta işler yolunda gitmezse paralı askerlerin çoğunun kılıçlarını bırakıp gideceklerini biliyordu. Adamları sonuna dek savaşacak tipler olursa, parayla tutacağı askerler de onlarla birlikte sonuna kadar savaşırlardı.</p>

  <p class="block_3">&nbsp;</p>

  <p class="block_4">Banapis festivalinden bir hafta öncesi, tam yazdönümüydü. Eski kölelerden biri çiftliğe koşarak geldi. "Yüzbaşım! Kuzeyde atlılar var!"</p>

  <p class="block_3">&nbsp;</p>

  <p class="block_4">Tal, mesajları okuduğu masadan kalkarak dışarı çıktı. Kuzeye baktığında sahiden de büyük bir grup atlının yaklaşmakta olduğunu gördü. Yeterince yaklaştıklarında grupta iki yüze yakın adam olduğunu fark etti. "Herkes hazırlansın," dedi Tal.</p>

  <p class="block_3">&nbsp;</p>

  <p class="block_4">Genç, bu haberi vermek için koşarak gitti. Quint, Tal'in yanına geldi. "Sorun mu var?"</p>

  <p class="block_3">&nbsp;</p>

  <p class="block_4">"Tabur halinde sürmeye devam ederlerse sorun yok demektir. Ama dağılırlarsa bizi vuracaklar anlamına gelir."</p>

  <p class="block_3">&nbsp;</p>

  <p class="block_4">Atlılar tabur halinde kalmıştı. Nihayet grubun lideri de görülebiliyordu. Tal kılıcını indirip, "Sorun yok. Arkadaşım," dedi.</p>

  <p class="block_3">&nbsp;</p>

  <p class="block_4">Tal ileri doğru yürüyerek sol elini salladı. Öndeki atlı, atını kısa ve hızlı adımlarla ilerletiyordu. Bıyıkları iki yana sarkan, kaslı bir adamdı. Burnu daha önce pek çok kez kırılmışa benziyordu. Tal'le buluştuklarında dizginleri çekip, "Tal Hawkins!" dedi.</p>

  <p class="block_3">&nbsp;</p>

  <p class="block_4">"John Creed," dedi Tal. "Mesajımı almışsın."</p>

  <p class="block_3">&nbsp;</p>

  <p class="block_4">Creed atından indi. "Aldım ya. Ama söyleyeyim, bugüne kadar gördüğüm en sinir bozucu adam iletti mesajını." Sarıldılar. Creed, "Koluna ne oldu?" diye sordu.</p>

  <p class="block_3">&nbsp;</p>

  <p class="block_4">"Uzun hikâye."</p>

  <p class="block_3">&nbsp;</p>

  <p class="block_4">"Yolladığın adam burada bir ordu kurduğunu ve kuzeyden birkaç zorba getirip getiremeyeceğimi sormuştu. Bulabildiğim en iyi iki yüz adamı getirdim işte." Adamlarına atlarından inmelerini işaret etti, onlar da emri yerine getirdi.</p>

  <p class="block_3">&nbsp;</p>

  <p class="block_4">Tal de kendi adamlarına dönerek, "Atlarıyla ilgilenmeleri için yardımcı olun," diye bağırdı.</p>

  <p class="block_3">&nbsp;</p>

  <p class="block_4">Genç askerlerinin on ikisi koşarak Creed'in adamlarını geniş çayıra yönlendirdi. Tal, Creed'le Quint'i tanıştırdıktan sonra, "Aracının sinir bozucu olduğunu söyledin ya, ne demek istedin?" dedi.</p>

  <p class="block_3">&nbsp;</p>

  <p class="block_4">"Komik, bodur bir adamdı. Sanki keşiş ya da rahip olabilirmiş gibi gelmişti bana, ama elinde destesiyle tam bir şeytan çıktı. Gitmeden önce de epey altınımı götürdü."</p>

  <p class="block_3">&nbsp;</p>

  <p class="block_4">"Nakor," dedi Tal kafasını sallayarak. "Altın, kafa yoracağım en son şey şu an."</p>

  <p class="block_3">&nbsp;</p>

  <p class="block_4">Creed, "Geçen sefer ne kadar iyi ödeme yaptığını bildiğimden bu arkadaşları getirmek de pek zor olmadı. Umarım senin için yeterlidir," dedi.</p>

  <p class="block_3">&nbsp;</p>

  <p class="block_4">"Başlangıç için yeter," dedi Tal çiftliğe girerlerken. "Daha sonra bin, hattâ belki iki bin kişiye daha ihtiyacım olabilir."</p>

  <p class="block_3">&nbsp;</p>

  <p class="block_4">"Aklından ne geçiyor?"</p>

  <p class="block_3">&nbsp;</p>

  <p class="block_4">"Opardum'u indireceğim," dedi Tal.</p>

  <p class="block_3">&nbsp;</p>

  <p class="block_4">Creed durdu ve Tal'e baktı. Yüzünde bir şaşkınlık ifadesi vardı. "Sen hiç küçük düşünmezsin zaten, değil mi?"</p>

  <p class="block_3">&nbsp;</p>

  <p class="block_4">"Dediğim gibi, uzun hikâye," dedi Tal. "İçkilerimizi yudumlarken anlatırım. Şarap mı bira mı?"</p>

  <p class="block_3">&nbsp;</p>

  <p class="block_4">"Hangisi daha yakınsa."</p>

  <p class="block_3">&nbsp;</p>

  <p class="block_4">Onlar masada otururken Tal de bir şarap şişesi kaptı. Kendisine, Quint'e ve Creed'e birer bardak doldurduktan sonra, "Kaspar kontrolden çıktı," dedi. "Üzerine atlamaya hazır iki, hattâ belki üç ülke var şu an. Böyle bir şey gerçekleşirse ben de orada olacağım."</p>

  <p class="block_3">&nbsp;</p>

  <p class="block_4">İçkisinden bir yudum alan Creed, "İyi hoş da," dedi, "intikam bu adamların parasını ödemez."</p>

  <p class="block_3">&nbsp;</p>

  <p class="block_4">"Geçen seferki gibi olacak. Beklemedeyken de para ödeyeceğim. Savaş bittiğinde de ganimetleri paylaştıracağım."</p>

  <p class="block_3">&nbsp;</p>

  <p class="block_4">"Bu yeterlidir," dedi Creed. "İhtiyacın olursa daha fazla adam bulabilirim."</p>

  <p class="block_3">&nbsp;</p>

  <p class="block_4">"Ulak gönder. Yaz bitmeden burada olsunlar istiyorum."</p>

  <p class="block_3">&nbsp;</p>

  <p class="block_4">"Bunu yapabilirim."</p>

  <p class="block_3">&nbsp;</p>

  <p class="block_4">"Kaç adam?" diye sordu Quint.</p>

  <p class="block_3">&nbsp;</p>

  <p class="block_4">"Inaska'da yüz kişi kadar var. Benim doğduğum yerdir orası. Hâlâ dostlarım var o civarda. İhtilaflı topraklar sınırından da iki ya da üç yüz kadar adam gelir. Olasko Geçiti'nde buluşur ve buradan Opardum'a deniz yoluyla geçerler. Oradaki hiç kimsenin yaklaşan savaştan haberi olmazsa, geçmekte bir sorun yaşayacaklarını sanmıyorum."</p>

  <p class="block_3">&nbsp;</p>

  <p class="block_4">"Kaspar'ın ne yaptığı hakkında bilgi alabilirsek de iyi olur," diye fikrini belirtti Quint.</p>

  <p class="block_3">&nbsp;</p>

  <p class="block_4">"Bölgede güvenebileceğin bir adam var mı?" diye sordu Tal Creed'e.</p>

  <p class="block_3">&nbsp;</p>

  <p class="block_4">"Eski dostum Daniel Toskova'yı bulabilir miyim bir bakarım. Akıllı biridir. Çenesi de sıkıdır. Ona ulaşabilirsem bizimle bilgi paylaşabilir. Son duyduğuma göre Uzak Eller'deymiş. Asıl olay, notumu ona ulaştırmakta."</p>

  <p class="block_3">&nbsp;</p>

  <p class="block_4">"O işi bana bırak," dedi Tal. "Oraya mesaj yollayabilirim."</p>

  <p class="block_3">&nbsp;</p>

  <p class="block_4">Creed, "Pekâlâ, plan nedir?" dedi.</p>

  <p class="block_3">&nbsp;</p>

  <p class="block_4">"Buradan gitmeden önce en az beş yüz kılıçlı adam istiyorum. Taarruz için de katılabileceğimiz iki ya da üç güvenilir grupla iletişime geçmeliyim."</p>

  <p class="block_3">&nbsp;</p>

  <p class="block_4">"Tam bir tabur olacak bu," dedi Quint. "Bir ya da iki haftadan fazla sahada kalırsan lojistik işi tam bir kâbusa döner."</p>

  <p class="block_3">&nbsp;</p>

  <p class="block_4">Tal, "Sahada o kadar uzun kalmayı düşünmüyorum ki! Olasko topraklarına ayak bastıktan en fazla bir hafta sonra kalenin içinde olacağız," dedi.</p>

  <p class="block_3">&nbsp;</p>

  <p class="block_4">"Nasıl olacak o iş?" dedi Creed.</p>

  <p class="block_3">&nbsp;</p>

  <p class="block_4">Tal, "Çünkü Kaspar'ın bile bilmediği bir giriş biliyorum," dedi.</p>

  <p class="block_3">&nbsp;</p>

  <p class="block_4">Quint, "O kalenin her noktasını gezdim. Tüm kapılarını ve geçitlerini biliyorum. Senin dediğin gibi bir yer yok," dedi.</p>

  <p class="block_3">&nbsp;</p>

  <p class="block_4">Tal, "Aslına bakarsan yanılıyorsun. Bugün ordu komutasında hâlâ sen olsaydın, adamlarımla kaleden nasıl içeri girip orayı talan ettiğimizi bilemeyecektin," dedi.</p>

  <p class="block_3">&nbsp;</p>

  <p class="block_4">"Bana bunu anlatman gerek," dedi Quint.</p>

  <p class="block_3">&nbsp;</p>

  <p class="block_4">"Zamanla. Şimdi bitirmem gereken ufak işler var." Creed'e dönerek, "Güvendiğin bölük komutanlarının isimlerini ver. Onlara ulaşabilirsek hafta sonuna kadar haberimizi de iletebiliriz," dedi.</p>

  <p class="block_3">&nbsp;</p>

  <p class="block_4">"Ne o? Büyü falan mı kullanıyorsun?"</p>

  <p class="block_3">&nbsp;</p>

  <p class="block_4">"Bir bakıma, evet," dedi Tal. Quint e dönerek, "John, komutadaki üçüncü isim olsun, sonra da adamlarını hazırlamaya başlasın," dedi.</p>

  <p class="block_3">&nbsp;</p>

  <p class="block_4">"Sen nerede olacaksın?" diye sordu Quint.</p>

  <p class="block_3">&nbsp;</p>

  <p class="block_4">Tal gülümsedi. "Mesajları iletme işini de hallettikten sonra kısa bir yolculuğa çıkacağım."</p>

  <p class="block_3">&nbsp;</p>

  <p class="block_4">"Neden? Ne yapacaksın ki?" diye sordu Creed.</p>

  <p class="block_3">&nbsp;</p>

  <p class="block_4">Tal, "Başlatılacak bir savaşım var," dedi.</p>

  <p class="block_5">&nbsp;</p>

  <p class="block_6"><img alt="Line" src="../Images/image.png" class="calibre3"/></p>

  <p class="block_3">&nbsp;</p>

  <p class="block_14" id="calibre_pb_23">&nbsp;</p>
</body>
</html>
