<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" lang="tr" xml:lang="tr">
<head>
  <title>02 - Tilkiler Kralı - Gölgeler Meclisi Üçlemesi</title>
  <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
</head>

<body class="calibre">
  <p class="block_17">-8-</p>

  <p class="block_">GÖREV</p>

  <p class="block_3">&nbsp;</p>

  <p class="block_4">Tal bataklığın içinde güçlükle ilerliyordu.</p>

  <p class="block_3">&nbsp;</p>

  <p class="block_4">Diz hizasında çizmeler ve korumalı ceketler giyen Olasko askerleri, baldırlarına kadar yükselen suyun içinde ağır ağır ilerliyordu. Kaspar, Tal'e ilk görevini önceki ay vermişti: En hızlı gemiyle Inaska'ya git ve bölge tüccarlarına sorun çıkaran kaçakçılardan kurtul. Olasko'nun en güneyindeki bu şehirde iki gün geçirdikten sonra bu kaçakçıların aynı zamanda korsan olduklarını da fark etti. Berbat birahaneler ve hattâ daha da berbat genelevlerde saatlerini harcadı. Fakat iki hafta boyunca sağa sola altın saçtıktan sonra istediği bilgilere ulaştı.</p>

  <p class="block_3">&nbsp;</p>

  <p class="block_4">Kendini Inaska'daki garnizon komutanına tanıttı ve Dük'ten gelen güvenceleri göstererek, şu an kaçakçıların kampına doğru güçlükle ilerlemekte olan yirmi adamı bizzat seçti. Adamların başındaki astsubay, içlerinde en sert olanıydı. Hayatta kalabilmek için karşısına çıkan her şeyi yiyebilecek Vadeski ismindeki bu adamın örs gibi bir alnı, Queg savaş gemilerindeki mahmuzlar gibi çıkık bir çenesi vardı. Omuzları Dük'ün omuzları kadar geniş olsa da, ondan bir kafa kadar kısaydı. Tal onun gibileri birahanelerde çok görmüştü: Kavgacı, zorba ve büyük olasılıkla da bir katildi, fakat kesinlikle Tal'in böyle gereksiz bir iş için ihtiyaç duyduğu türde bir adamdı.</p>

  <p class="block_3">&nbsp;</p>

  <p class="block_4">Diğer adamların hepsi bir zamanlar avcılık yapmıştı. Tal bölgeyi iyi bilen kişilere ihtiyaç duyacağını biliyordu. Hayatında ilk defa kaybolduğunu hissediyordu; dağlarda, düz arazideki ormanlarda ve otlaklarda avcılık yapmıştı, fakat ilk defa bataklıkta ava çıkıyordu.</p>

  <p class="block_3">&nbsp;</p>

  <p class="block_4">Inaska'dan Imrisk adı verilen bir köye kadar tekneyle gitmişlerdi. Burada yanlarına erzak almış, derin olmayan geniş tekneler kiralamışlardı. Adanın rüzgâr alan tarafına kürek çekmişlerdi. Bu yön, korsanların kampının olduğu noktanın tam karşısıydı.</p>

  <p class="block_3">&nbsp;</p>

  <p class="block_4">İki küçük yelkenlinin, Tal'in adamlarının kullandığı teknelerin birebir aynısı olan onlarca tekneyle birlikte rüzgâraltı tarafına demirlendiği biliniyordu. Tal kampta otuzdan fazla kaçakçının olmasını beklemiyordu. Hızlı bir saldırı, sorgulama için birkaç rehine ele geçirmek, tekneleri ve kampı havaya uçurmak... işte Tal'in planları buydu.</p>

  <p class="block_3">&nbsp;</p>

  <p class="block_4">Adamları yerlerinde tutması için Vadeski'ye işaret verdi. "Ben önden iz süreceğim," dedi.</p>

  <p class="block_3">&nbsp;</p>

  <p class="block_4">"Başüstüne efendim," dedi astsubay.</p>

  <p class="block_3">&nbsp;</p>

  <p class="block_4">Tal kökleri suyun altında kalmış bu yabancı ağaçların arasında ilerliyordu. Bu bitkilerin isimlerini dahi bilmiyordu. Gözleri dört bir yanı kolluyor, insan ya da başka türlü herhangi bir tehlike var mı görmeye çalışıyordu. Bataklıkta pek çok yırtıcı, timsah, kertenkele ve vahşi bir büyük kedi vardı. Bunların çoğu askerlerden kaçmaya çalışırdı, fakat ölümcül bir su yılanı vardı ki, insanlardan asla korkmuyordu.</p>

  <p class="block_3">&nbsp;</p>

  <p class="block_4">Önlerinde karayı gören Tal sudan olabildiğince sessiz çıkarak karşısındaki yükseltiye doğru yürüdü. Keskin duman kokusunu alabiliyordu. Tepenin ardından baktığında, çeyrek mil ötedeki yamaca kadar uzanan bir çöküntü gördü. Diğer tarafta da kamp ateşi görünüyordu. Rüzgâr gökyüzüne doğru yükselen bu pusu dağıtıyordu.</p>

  <p class="block_3">&nbsp;</p>

  <p class="block_4">Döndü ve adamlarına kendisini takip etmelerini işaret etti. Sığ çukura doğru ilerliyordu. En uca geldiklerinde durdular. Tal beklemelerini işaret etti. Kayaların üzerinden dikkatle baktığında korsanların kampını gördü. Sonra durduğu yere çömeldi ve küfretmeye başladı. Astsubayı da yanına çağırdı. Adam yanına geldiğinde ikisi de kampı kollamaya başladı.</p>

  <p class="block_3">&nbsp;</p>

  <p class="block_4">Neredeyse doksan ya da yüz adam vardı. Üç büyük yelkenli demir atmış, sahilde bekliyordu. Bunlarla beraber bir düzineden fazla kaçakçı teknesi de suda beklemekteydi.</p>

  <p class="block_3">&nbsp;</p>

  <p class="block_4">"Şunları gördünüz mü?" dedi Vadeski fısıltıyla kulağına. Tekneleri işaret ediyordu. "Adalardan yardırıp sürüsüyle buralara doluşuyolar. Bi becerseler, bütün malları kapçaklar, sonucuna da suda gördükleri teknenin hepsini cayır cayır yakçaklar. Şu üç koca gemi de yağmaları taşımak için."</p>

  <p class="block_3">&nbsp;</p>

  <p class="block_4">"Ne sıklıkta kamp yerini değiştiriyorlar?"</p>

  <p class="block_3">&nbsp;</p>

  <p class="block_4">"Sürekli," dedi Vadeski.</p>

  <p class="block_3">&nbsp;</p>

  <p class="block_4">Tal yerine oturdu. Sonra adamları çukurun öbür yanına yönlendirdi. Kamptan yeterince uzaklaştıklarında Tal, "Burada otuz kadar kaçakçı olacağını söyleyen şu yalancı alçak kim, Çavuş?" dedi.</p>

  <p class="block_3">&nbsp;</p>

  <p class="block_4">"Saldomalı Jacos. Tüccar gibisinden bir şeydir o da Komutanım," dedi Çavuş.</p>

  <p class="block_3">&nbsp;</p>

  <p class="block_4">"Döndüğümüzde, tabii geri dönebilirsek, hatırlat da onu bir güzel benzeteyim. O kampta neredeyse yüz adam var." Döndü ve kafasında hızla bir sayım yaptı. Yirmi adamı ve yalnızca dört arbaleti vardı.</p>

  <p class="block_3">&nbsp;</p>

  <p class="block_4">"Beşe bir çok da berbat sayılmaz, di mi?" dedi Astsubay sırıtarak.</p>

  <p class="block_3">&nbsp;</p>

  <p class="block_4">"Üstünlük bizdeyse," dedi Tal. "Su kıyısına geri dönelim de bunları orada konuşuruz. Bu oğlanlardan biri tepenin orada tuvalete çıkarsa bir de onunla uğraşmayalım."</p>

  <p class="block_3">&nbsp;</p>

  <p class="block_4">Tal daha fazla adam almak için geri dönerlerse vakit kaybedeceğini biliyordu. Kaçakçılar kamplarını belli bir düzenle değiştirdiklerine göre, arada keşfe çıkıyor olmalıydılar. Tecrübeli bir izcinin o çukurda ve sahilde yirmi bir adamın bıraktığı izleri fark etmemesi gibi bir olasılık yoktu. Su kıyısına vardıklarında Tal yere baktı.</p>

  <p class="block_3">&nbsp;</p>

  <p class="block_4">"Nedir bu?" dedi Tal dizi üzerine çökerken. Sahil, ne kum ne de kayaya benzeyen küçük beyaz parçalarla doluydu.</p>

  <p class="block_3">&nbsp;</p>

  <p class="block_4">Adamlardan biri, "Kırık deniz kabuğuna benziyor Komutanım," dedi.</p>

  <p class="block_3">&nbsp;</p>

  <p class="block_4">"Deniz kabuğu mu?"</p>

  <p class="block_3">&nbsp;</p>

  <p class="block_4">"Bataklık istiridyesi," dedi bir başkası. "Buralarda sıklıkla görülürler. Açlıktan gebermiyosan yememek daha akıllıca olur ama bazıları yiyo işte." Eliyle ileriyi işaret etti. "Şuraya bakın."</p>

  <p class="block_3">&nbsp;</p>

  <p class="block_4">Tal adamın gösterdiği yere baktığında bir yığın deniz kabuğu gördü. Kafasında bir şeyler dönmeye başlamıştı. İstiridye kabuklarıyla ilgili bir şeyler olduğunu hatırlıyordu fakat ne olduğunu tam olarak çıkaramıyordu.</p>

  <p class="block_3">&nbsp;</p>

  <p class="block_4">Yığına doğru yürüdüler. Tal, "Bunları buraya birileri koymuş," dedi.</p>

  <p class="block_3">&nbsp;</p>

  <p class="block_4">"Herhalde inci aranıyolardı," dedi ilk konuşan adam. Kabuklardan birini eline aldı. "Denizden çıkarılanlar gibi para etmez bunlar ama alan çıkar. Bu bataklıklarda her çeşit herif vardır. Kamp kurarlar, bir süre takılırlar, sonra yollarına devam ederler."</p>

  <p class="block_3">&nbsp;</p>

  <p class="block_4">Elinde kabukla duran Tal bir süre hiç hareket etmedi. Ardından, "Bunları yakınca ne oluyor?" dedi.</p>

  <p class="block_3">&nbsp;</p>

  <p class="block_4">"Beyaz kül bırakıyo," dedi bir başkası. "Benim köyde hep öyle yapardık. Ben bu adalarda büyüdüm Komutanım."</p>

  <p class="block_3">&nbsp;</p>

  <p class="block_4">"Beyaz kül mü?" dedi Tal düşünceler içinde. "Beyaz külü ne için kullanıyordunuz?"</p>

  <p class="block_3">&nbsp;</p>

  <p class="block_4">"Anam mumyağıyla karıştırarak sabun yapardı. Berbat şeyi üzerinde çok tutarsan derini bile yüzebilecek gibi olur. Ama insanın elini yüzünü yeterince temizler. Kıyafetler için de iyidir ama yine durulanması gerekir. Yoksa gömlek deliniverir."</p>

  <p class="block_3">&nbsp;</p>

  <p class="block_4">Tal sırıttı. "İşte şimdi hatırladım. Bu daha önce okuduğum bir şeydi." Çavuşa işaret etti. "Hendeğin bir tarafına iki nöbetçi dik. Bir şey görürlerse hemen haber vermelerini söyle." Vadeski iki adama görev verdi. Tal, "Şuraya ateş yakın," dedi suyun hemen yukarısında bir noktayı işaret ederek. "Kabukları toplamaya başlayın," dedi diğer adamlara da. "Bulabildiğiniz kadarını toplayın. Sonra çantanızdakileri boşaltın."</p>

  <p class="block_3">&nbsp;</p>

  <p class="block_4">Adamlar kendilerine söyleneni yaptı ve sırt çantalarındaki her şeyi yere serdiler. Kabukları toplamaya başladılar. Ateş sönecek gibi olduğunda, Tal içine kabukları atıyordu.</p>

  <p class="block_3">&nbsp;</p>

  <p class="block_4">Ateş tüm öğleden sonra yandı. Tal koca bir yığın külün birikmesini izledi. Güneş batmak üzereydi. Tal, "Gün batımıyla saldırıyoruz. Akşam esintisi arkamızda olur, değil mi Çavuş?" dedi.</p>

  <p class="block_3">&nbsp;</p>

  <p class="block_4">Vadeski, "Evet Komutanım. Rüzgâr bu adalar üzerinde hep aynı eser. Gün doğumunda mezar gibi sakin olur da gün batınımda batı rüzgârı hep kendini gösterir," dedi.</p>

  <p class="block_3">&nbsp;</p>

  <p class="block_4">"Önümüzde pis bir iş var Çavuş," dedi Tal.</p>

  <p class="block_3">&nbsp;</p>

  <p class="block_4">"Tam benim sevdiğim gibi Komutanım," dedi Vadeski kesinlikle hain görünen bir gülümsemeyle.</p>

  <p class="block_3">&nbsp;</p>

  <p class="block_15"><img alt="Image" src="../Images/image.png" class="calibre5"/></p>

  <p class="block_3">&nbsp;</p>

  <p class="block_4">Yirmi bir adam yükseltiye doğru sürünerek ilerledi. Tal yükseltinin üzerinden baktığında korsanların büyük bir yemek ateşi etrafında toplandığını, kimilerinin de yakınlarda uzanmış olduğunu gördü. Adamlarına işaret verdi. İki arbaletliyi merkezde, birer tanesini sıranın her iki başında, çıkıntının olduğu noktaya gönderdi.</p>

  <p class="block_3">&nbsp;</p>

  <p class="block_4">Adamlarına talimatları açıkça vermişti. Artık rüzgârın artmasını bekliyordu. Güneş ufuk noktasına dokunurken rüzgârın şiddetini artırdığını hissetti. Kafasını salladı ve sessizce, "Şimdi," dedi.</p>

  <p class="block_3">&nbsp;</p>

  <p class="block_4">Adamları ayağa kalktı. Kaçakçılardan biri kendilerini görüp bağırana dek beklediler. Tüm kaçakçılar silahlarını kapıp saldırıya hazırlandı. Tal adamlarına yerlerinde kalmayı emretmişti.</p>

  <p class="block_3">&nbsp;</p>

  <p class="block_4">İki grup karşılıklı olarak hiç hareket etmeden durdu. Sonunda Vadeski, "Ne bekliyorsunuz, çirkin herifler?" diye bağırdı.</p>

  <p class="block_3">&nbsp;</p>

  <p class="block_4">Korsanlar haykırarak saldırıya geçti. Sahille yükselti arasındaki mesafe doksan metreden azdı ve hafif eğimliydi. Tal de burada bekliyordu. En öndeki kaçakçıyla aralarında on sekiz metre kadar mesafe kalana dek bekleyen Tal, "Şimdi!" diye bağırdı.</p>

  <p class="block_3">&nbsp;</p>

  <p class="block_4">Adamlar çantalarını kapıp avuçlar dolusu beyaz külü atmaya başladılar. Rüzgâr, külü saldırganların gözüne savunuyordu. Birden korsanlar silahlarını bırakıp acı içinde çığlık atmaya başladılar.</p>

  <p class="block_3">&nbsp;</p>

  <p class="block_4">Dört okçu ateş etmeye başladı. Dört korsan indirilmişti. Aralarından birkaçı gözlerini kapatarak saldırı saflarına dönebilmişti. Fakat bu noktada da Tal'in adamları onları bekliyordu. Saldıran doksan kadar korsandan yalnızca bir düzine kadarı Tal'in bulunduğu noktaya kadar gelebildi. Hepsi de kolaylıkla öldürüldü.</p>

  <p class="block_3">&nbsp;</p>

  <p class="block_4">"Şimdi!" diye bağırdı Tal. Askerler çantalarını bırakıp saldırıya geçti. Korsanlarda karşı koyacak hal kalmamıştı. Çoğu artık önünü göremiyordu. Tal, "Birkaç rehine daha alın," diye bağırdı.</p>

  <p class="block_3">&nbsp;</p>

  <p class="block_4">Tal kaçakçıların arasından zıplayarak geçti. Çoğu, kılıçlarını sallayarak hedefi tutturmaya çalışıyor, fakat Tal'in adamlarından ziyade kendi arkadaşlarına zarar veriyorlardı.</p>

  <p class="block_3">&nbsp;</p>

  <p class="block_4">On dakikadan az bir süre içinde katliam sona erdi. Tal'in adamlarından yalnızca ikisi hafif yaralar almıştı. Alınan dört rehineyse teknenin yanına oturmuş, ıslak bezlerle gözlerini yıkamaya çalışıyorlardı.</p>

  <p class="block_3">&nbsp;</p>

  <p class="block_4">Çavuş Vadeski yaklaştı. "Komutanım, görmeniz gereken bir şey var."</p>

  <p class="block_3">&nbsp;</p>

  <p class="block_4">Tal adamlarının ölenler için mezar kazdıkları yere kadar onu takip etti. "Sorun nedir?"</p>

  <p class="block_3">&nbsp;</p>

  <p class="block_4">"Ayaklarına bakın," dedi Çavuş.</p>

  <p class="block_3">&nbsp;</p>

  <p class="block_4">Tal adamların ayaklarına baktığında her birinin çizme giydiğini gördü. "Bunlar denizci değil."</p>

  <p class="block_3">&nbsp;</p>

  <p class="block_4">"Hayır efendim," dedi Çavuş. Ayağında çizme olan en yakınındaki adamın üzerine doğru eğildi ve gömleğini çıkardı. "Şuna bir bakın efendim."</p>

  <p class="block_3">&nbsp;</p>

  <p class="block_4">Ölü adamın gömleğinin altında bir kolye vardı. "Bahse girerim diğerlerinde de aynısından bulabilirsiniz efendim."</p>

  <p class="block_3">&nbsp;</p>

  <p class="block_4">"Nedir bu?"</p>

  <p class="block_3">&nbsp;</p>

  <p class="block_4">Vadeski kolyeyi çekip çıkardı ve Tal'e verdi. Yakından bakınca madalyonun üzerinde kükreyen aslan kafası kabartması olduğunu fark etti. "Kara Aslanlar takıyo bunları efendim."</p>

  <p class="block_3">&nbsp;</p>

  <p class="block_4">Tal kafasını salladı. "Anlamıyorum."</p>

  <p class="block_3">&nbsp;</p>

  <p class="block_4">"Kara Aslanlar özel bir gruptur efendim. Salmater Prensi için çalışırlar. Korsan filan değillerdir. Sadece pislik yapmak için sınırı geçen askerler."</p>

  <p class="block_3">&nbsp;</p>

  <p class="block_4">Tal dört rehineye, baktı. İçlerinden birinin çizme giydiğini gördü. Adamın başına dikilip ayağıyla dürttü. Adam gözlerini kırpıştırarak ona baktı. "Galiba kör oldum."</p>

  <p class="block_3">&nbsp;</p>

  <p class="block_4">"Büyük olasılıkla," dedi Tal. "En azından bir süreliğine."</p>

  <p class="block_3">&nbsp;</p>

  <p class="block_4">"Nedir bu?" diye sordu adam şişen gözlerini işaret ederek.</p>

  <p class="block_3">&nbsp;</p>

  <p class="block_4">"Kül suyu," dedi Tal. "Kül ve çer-çöp. Şimdi soruları ben soracağım. Komutanın kimdi?"</p>

  <p class="block_3">&nbsp;</p>

  <p class="block_4">"Ne dediğini anlamadım," dedi rehine.</p>

  <p class="block_3">&nbsp;</p>

  <p class="block_4">Tal, Vadeski'ye baktı, Vadeski var gücüyle adamı tekmeledi. Rehine bunu beklemiyordu. Acı içinde bağırıp kıvranmaya başladı. Neredeyse yarım dakika boyunca nefes alamadan kumun üzerinde kaldı. Sonunda rahatsız edici bir sesle nefes almayı başardı.</p>

  <p class="block_3">&nbsp;</p>

  <p class="block_4">"Kahrolası korsanlardan değilsiniz," dedi Tal. "Salmater askerlerisiniz. Olasko bölgesine geçerek sınırı aştınız. Sizi Opardum'a götürürsem savaş çıkar."</p>

  <p class="block_3">&nbsp;</p>

  <p class="block_4">"Ben kaçakçıyım," dedi adam bitkinlikle.</p>

  <p class="block_3">&nbsp;</p>

  <p class="block_4">Tal etrafına bakındı. "Tabii ya." Vadeski'ye yanına gelmesini işaret etti. "Bu gece burada kalıyoruz, yarın biri hariç tüm tekneleri yakacağız." Kıyıya demirlemiş üç büyük tekneyi işaret etti. "Şu canilerden güverteye gizlenmiş biri var mı diye bakması için dört adam gönder. Kimse yoksa ne yük taşınıyormuş ona baksınlar. Mümkünse yüklerin hepsini tek bir tekneye alın, ardından Inaska'ya geçeriz. Dört adama adanın öbür tarafındaki teknelerimizi alması talimatını ver. Bu haberi Dük'e olabildiğince çabuk ulaştırmak istiyorum."</p>

  <p class="block_3">&nbsp;</p>

  <p class="block_4">"Peki o ne olacak?" dedi Astsubay.</p>

  <p class="block_3">&nbsp;</p>

  <p class="block_4">Tal kumlar üzerinde kıvranan adama baktı. Gözleri görmüyordu ve öyle kıvranıyordu ki, Vadeski'nin kaburgalarından birkaçını kırmış olabileceğini düşündü. Fakat hiç acımadan, "Konuşturun," dedi.</p>

  <p class="block_3">&nbsp;</p>

  <p class="block_4">"Memnuniyetle efendim," dedi Çavuş.</p>

  <p class="block_3">&nbsp;</p>

  <p class="block_4">Yaşlı asker emirler yağdırmaya başlarken Tal yemek ateşinin başına gitti. Ateşin üzerinde demirden büyük bir tencere fokurduyordu. İçindeki tahta kaşığı çıkarıp yemeğin tadına baktı. Basit fakat güzel bir balık yahnisiydi pişen. Askerlerden birini çağırıp, "Herkese haber ver, bu gece sıcak yemek yiyoruz. Adamları gömdükten sonra nöbetçiler dikilsin. Sonra yemek yiyebilirsiniz," dedi.</p>

  <p class="block_3">&nbsp;</p>

  <p class="block_4">"Başüstüne Komutanım."</p>

  <p class="block_3">&nbsp;</p>

  <p class="block_4">Tal eğildi ve ellerinde ne var ne yok baktı. Dört ya da beş gün boyunca adamlarına yetecek kadar sert ekmek, kuru yemiş vardı. Bunlar, külü çantalarına almak için boşaltmak zorunda kaldıkları erzaktan bile fazlaydı. Tal iç geçirdi. Bunun Kaspar'ın onu yollayacağı pek çok kanlı görevin ilki olduğuna emindi.</p>

  <p class="block_3">&nbsp;</p>

  <p class="block_4">Amacını gerçekleştirecek, Olasko Dükü'nü tamamen ortadan kaldıracaksa, Dük gerçek kimliğini gösterip Tal'e ihanet edene dek, iyi ve sadık bir hizmetkâr olmalıydı. O zaman yemini üzerinde bir bağlayıcılığa sahip olmazdı ve o da Kaspar'ı indirebilirdi.</p>

  <p class="block_3">&nbsp;</p>

  <p class="block_4">Fakat o gün henüz çok uzaktaydı. Öğrenmesi gereken daha çok şey vardı. Tal de pek çok açıdan oldukça sabırlıydı.</p>

  <p class="block_3">&nbsp;</p>

  <p class="block_4">Yakınlardaki bir yığında gördüğü tahta kâseyi aldı ve bir kepçe yardımıyla sıcak yemekten koydu. Bir parça ekmek koparıp oturdu. Birkaç şişe şarapları olduğunu da fark etmişti. Onları adamlarına bırakacaktı. Ekmeği yahniye banıp bir ısırık aldı. Rehinenin çığlık atmaya başladığını duyabiliyordu.</p>

  <p class="block_3">&nbsp;</p>

  <p class="block_15"><img alt="Image" src="../Images/image.png" class="calibre5"/></p>

  <p class="block_3">&nbsp;</p>

  <p class="block_4">Kaspar raporu okurken Tal sessizce bekliyordu. "İyi iş çıkardın Tal," dedi parşömeni bırakırken. "Detaylı bir rapor. Ele geçirilen mallar, girdiğimiz sıkıntıyı tazmin etmeye yeter. Fakat Salmater Prensi'ni ne yapacağız?"</p>

  <p class="block_3">&nbsp;</p>

  <p class="block_4">"Ona bir mesaj gönderelim mi Ekselansları?"</p>

  <p class="block_3">&nbsp;</p>

  <p class="block_4">"Evet. Ben de aynen öyle düşünmüştüm." Tal'in önündeki masaya boşalttığı yığının üzerinde duran madalyonlardan birini aldı. "Sanırım bunları ona geri yollamak ne demek istediğimizi açıkça gösterecektir."</p>

  <p class="block_3">&nbsp;</p>

  <p class="block_4">"Öyle mi dersiniz Ekselansları?"</p>

  <p class="block_3">&nbsp;</p>

  <p class="block_4">Kaspar arkasına yaslandı ve Tal'e baktı. "Aklında bir şeyler mi var Toprak Beyi?"</p>

  <p class="block_3">&nbsp;</p>

  <p class="block_4">"Kaçakçılık olayı sıkıntıdan öte bir şey değildi efendim. Birkaç tüccar zarar gördü, belki de hazinenizden biraz para çıkmasına sebep oldu. Fakat yalnızca ufak bir sorundu. Neden böyle ufak bir şey için asıl birliklerimizi gönderelim?"</p>

  <p class="block_3">&nbsp;</p>

  <p class="block_4">"Benim için bir şeyin mi var?"</p>

  <p class="block_3">&nbsp;</p>

  <p class="block_4">"Yalnızca bir düşünce Ekselansları. Elimizdeki asker hiçbir şey bilmiyordu, fakat komutanının adamlarıyla paylaşmadığı bazı emirler aldığını öğrendik. Ölmeden önce asker bunu söyledi. Diğer üç rehine ayaktakımındandı -kolay ganimet vaatleriyle çalışan eşkıyalar ya da liman fareleri.</p>

  <p class="block_3">&nbsp;</p>

  <p class="block_4">"Fakat bunu bulduk." Bir hizmetkâra işaret etti ve hizmetkâr Dük'ün önüne bir bohça getirdi. Bohçanın içinde bir kutu vardı. Kaspar kutuyu açtı ve içinden kaliteli yazı gereçleri çıktı. Kapağın altına katlanıp konulan parşömenlerin arasından, şifreli notlarla dolu sayfalar ve çizimler çıkıyordu.</p>

  <p class="block_3">&nbsp;</p>

  <p class="block_4">Nihayet Dük, "Haritalama çalışması mıymış?" dedi.</p>

  <p class="block_3">&nbsp;</p>

  <p class="block_4">"Evet Ekselansları."</p>

  <p class="block_3">&nbsp;</p>

  <p class="block_4">"Nereye kadar?"</p>

  <p class="block_3">&nbsp;</p>

  <p class="block_4">"Micel Üssü'nden Olasko Giriş Kapısı'na kadar uzanan dümdüz bir yolu kapsıyor. Gitmeden önce koleksiyonunuzdan bölgenin haritasını incelemiştim. Oradan henüz döndüğüm için çizimlerin eksik ve yanlış olduğunu biliyorum. Büyük bir akarsu yatağı gibi görünen şey aslında sığ ve yıkıntılarla dolu bir yatak. Aslında hiçbir şeyin olmadığı yerlerde adalar, kıyı dilleri varmış gibi görünüyor. Yani su kesimi fazla olan gemiler için tehlike oluşturabilecek her şey mevcut." Haritalardan birini işaret etti. "Kodlamaları ve çizimleri doğru anladıysam başarılı bir keşiften dönüyorlardı. Ve bu ilk başarılı keşif de değildi." Bir başka sayfayı işaret etti. "İşlerini neredeyse bitirmişlerdi. Daha güvenilir kaynaklardan öğrendiğime göre, onların bulundukları noktadan nehre giden geçerli tek bir yol var. Eminim bir sonraki keşiflerinde de onu bulacaklardı."</p>

  <p class="block_3">&nbsp;</p>

  <p class="block_4">Bir süre çenesini kaşıdıktan sonra, "Kuzeye savaş gelecek olsaydı, Inaska ve Opardum'daki kuvvetlerinizle çarpışmak zorunda kalmadan Geçit'i ele geçirmeyi sağlayacak doğrudan giden bir yol, düşmanlarınıza stratejik üstünlük verir: Batı kanadında bir istihkâm mevkii tutar ve Olasko merkezinden gelecek tüm destekleri kesebilirler. Adadan Inaska'ya yapılacak bir saldırı, deniz saldırısıyla da birleşirse, tahminlerime göre şehir bir haftadan kısa bir süre içinde düşer."</p>

  <p class="block_3">&nbsp;</p>

  <p class="block_4">"Gerçekten mi?" dedi Dük gülümseyerek. Yüzbaşı Havrevulen'e dönerek, "Sen ne düşünüyorsun Yüzbaşı?" dedi.</p>

  <p class="block_3">&nbsp;</p>

  <p class="block_4">Yüzbaşı duygusuz bir ses tonuyla, "Bence Inaska'yı güçlendirelim ve Salmater'e sert bir mesaj gönderelim," dedi.</p>

  <p class="block_3">&nbsp;</p>

  <p class="block_4">"Bence de," dedi Kaspar. Tal'e döndü. "İyi iş çıkardın genç Hawkins." Yüzbaşıya bakarak, "Inaska tahkimi için gerekli planları hazırlayın ve yarına kadar bana getirin," dedi. Yüzbaşı selam verdikten sonra yanlarından ayrıldı.</p>

  <p class="block_3">&nbsp;</p>

  <p class="block_4">Tal'e bakan Kaspar, "Bu bilgileri elimizdeki haritalarla birleştirme çalışmalarına yarın başlamanı istiyorum. Haritalar güncellensin," dedi. Sandalyesinde geri yaslandı ve, "Yemekten önce yıkanıp dinlen. Hepsi bu," dedi.</p>

  <p class="block_3">&nbsp;</p>

  <p class="block_4">Tal selam vererek ayrıldı. Odasına döndüğünde kendisini hazırlanmış sıcak banyo ve Amafi karşıladı.</p>

  <p class="block_3">&nbsp;</p>

  <p class="block_4">"Haşmetlim, bir dahaki sefere beni de yanınıza almalısınız. Arkanızı kollayacak birilerine ihtiyacınız var." Amafi alçak sesle konuşmaya başladı. "Hizmetkârlar bir şeyler duyuyor. Burası güzel bir yer değil. Siyasi rekabet ve kötü planlar var.''</p>

  <p class="block_3">&nbsp;</p>

  <p class="block_4">Sıcak küvete yavaşça giren Tal, "Görüyorum ki dili artık daha iyi kullanmaya başlamışsın," dedi.</p>

  <p class="block_3">&nbsp;</p>

  <p class="block_4">"Siz emredin ben yaparım Haşmetlim." Amafi büyük bir kumaş parçasını sabunlamaya başladı. Sırtını yıkayabilmesi için Tal'e öne eğilmesini işaret etti. "Buradakilerin hızlı öğrendiğimi anlamamaları işime geliyor. Beni dillerini anlamıyorum sanıyorlar. Dedikodu yapıp bazı şeyleri ağızlarından kaçırıyorlar."</p>

  <p class="block_3">&nbsp;</p>

  <p class="block_4">"Pekâlâ, sen neler buldun?"</p>

  <p class="block_3">&nbsp;</p>

  <p class="block_4">"Burada yaşayan herkes şu Leso Varen denen adamdan korkuyor. Ona hizmet edenler içeri girip çıkmakla yetiniyor, yanında kalmıyorlar. Yanına giden tek kişi Dük Kaspar ve bazen de Leydi Rowena."</p>

  <p class="block_3">&nbsp;</p>

  <p class="block_4">"Hımm," diyebildi Tal. Rowena'nın ne yapmaya çalıştığını merak ediyordu. Meclis'in talimatlarına uymuş, her ikisinin de Kaspar'ın sarayında bulunmasından doğan normal iletişimlerinin dışında, kendisiyle konuşmaya teşebbüs etmemişti. Yemek ya da başka vesilelerle bir araya geldiklerinde her ikisi de rollerini kusursuz oynuyor, aralarındaki eskiye dayanan tanışıklıklarını belli etmiyorlardı. Yine de Tal kadının görevinin ne olduğunu anlamak için epey kafa yorduğunu kabul ediyordu. Varen'le vakit geçiriyor olması merakını çelmişti.</p>

  <p class="block_3">&nbsp;</p>

  <p class="block_4">Amafi devam etti. "Kimse Varen'in kötü bir şey yaptığını söylemiyor ama buradaki herkes onun bir büyücü ve kötü bir adam olduğunu hissediyor."</p>

  <p class="block_3">&nbsp;</p>

  <p class="block_4">"Ona ne hacet," dedi Tal. Amafi'nin elindeki bezi alarak yıkanmaya devam etti. "Başka?"</p>

  <p class="block_3">&nbsp;</p>

  <p class="block_4">"Uzun zamandır burada olanlar, Dük'ü aslında farklı bir adam olarak hatırlıyor. Özellikle de çocukluğunu bilen yaşlı hizmetkârlar. Çoğu ondaki bu değişimi Varen'e yüklüyor."</p>

  <p class="block_3">&nbsp;</p>

  <p class="block_4">"İnsanlar seçimler yapar," dedi Tal.</p>

  <p class="block_3">&nbsp;</p>

  <p class="block_4">"Doğru, fakat insanların yaptıkları seçimler, kendilerine sunulan seçeneklerle sınırlıdır."</p>

  <p class="block_3">&nbsp;</p>

  <p class="block_4">"Nadiren de olsa bilgeleşiyorsun Amafi."</p>

  <p class="block_3">&nbsp;</p>

  <p class="block_4">"Teşekkür ederim Haşmetlim. Dük Kaspar kız kardeşine çok bağlı. Leydi Natalia'nın hiçbir isteği geri çevrilmiyor. Hanımefendi erkekleri, atları, güzel elbiseleri ve davetleri pek seviyor. Haftada en az bir defa kalede eğlenceler oluyor. Onunla evlenmek isteyen pek çok erkek var, fakat Kaspar onu özel bir müttefiki için bekletiyor." "Sanırım Adalar Kraliçesi olmasını istiyor," dedi Tal.</p>

  <p class="block_3">&nbsp;</p>

  <p class="block_4">"Politika uzmanı değilim ama böyle bir şeyin olacağına inanmıyorum Haşmetlim."</p>

  <p class="block_3">&nbsp;</p>

  <p class="block_4">"Katılıyorum," dedi Tal ayağa kalkarken.</p>

  <p class="block_3">&nbsp;</p>

  <p class="block_4">Amafi efendisini havluya sardı ve, "Yemeğe kadar ne yapmak istersiniz Haşmetlim?" dedi.</p>

  <p class="block_3">&nbsp;</p>

  <p class="block_4">"Bir şeyler yemek istiyorum. Bana biraz ekmek, peynir ve şarap getir. Ben de o sırada giyineyim. Bir de şu Rudolph denen uşağı bul, buraya gelsin. Sanırım kaleyi biraz daha keşfetmenin vaktidir."</p>

  <p class="block_3">&nbsp;</p>

  <p class="block_4">"Biraz daha mı?" Amafi omuzlarını kaldırdı, "Ben her yeri gördüğünüzü zannediyordum. "</p>

  <p class="block_3">&nbsp;</p>

  <p class="block_4">Tal gülümsedi. "Hayır. Bu zamana kadar yalnızca kafamda kurduğum şeyler var burada Amafi."</p>

  <p class="block_3">&nbsp;</p>

  <p class="block_4">"Pekâlâ Haşmetlim. Emirlerinizi yerine getireceğim."</p>

  <p class="block_3">&nbsp;</p>

  <p class="block_4">Amafi selam verip odadan çıktı. Tal de kurulanmıştı artık. Öğrenmesi gereken çok şey vardı; yeter ki bunları öğrenebilecek kadar hayatta kalsın...</p>

  <p class="block_3">&nbsp;</p>

  <p class="block_4">Tal, Rudolph'u takip ediyordu. Çocuk onu nadiren kullanılan bir yoldan götürüyordu. "Bu daireler boş Toprak Beyi," dedi, En uzaktaki kapıya vardığında kapının tokmağını çevirdi. "Hepsi de kilitlidir efendim." Arkasını döndü. "Hepsi bu işte. Kalenin bir ucundan öbürüne her şeyi gördünüz."</p>

  <p class="block_3">&nbsp;</p>

  <p class="block_4">Tal gülümsedi. "Eminim her şeyi görmemişimdir." "Mağaraların arkasındaki dükkânlar..."</p>

  <p class="block_3">&nbsp;</p>

  <p class="block_4">"Mağara mı?"</p>

  <p class="block_3">&nbsp;</p>

  <p class="block_4">"Kalenin arkasında ardiye olarak kullanılan mağaralar var Toprak Beyi. Kocaman, çirkin, soğuk ve karanlık yerler. Bazılarının metrelerce sürdüğünü söylüyorlar. Oraya gitmek için bir sebep yoktur ama gerçekten istiyorsanız..." Yürümeye başladı.</p>

  <p class="block_3">&nbsp;</p>

  <p class="block_4">Tal elini çocuğun omzuna koyarak onu durdurdu. "Hayır. Belki başka bir zaman. Bu mağaraları nasıl bulurum?"</p>

  <p class="block_3">&nbsp;</p>

  <p class="block_4">"Pek çok giriş var Toprak Beyi. Biri cephaneliğin arkasında. Ama o kapı her zaman kilitlidir ve anahtarı yalnızca Yüzbaşı Havrevulen ile Dük'tedir. Mutfağın arkasında da bir kapı var. Mutfak çöplerinin gübreliğe atıldığı yerdeki kapıdan geçiliyor oraya varabilmek için. Ayrıca Leydi Natalia'nın canı sıkılır da mobilyaları değiştirmek ister diye her türlü eşyayı tuttuğumuz o eski odada bir giriş var. Bir de zindan var tabii ama oraya gitmek istemezsiniz." "İstemem," dedi Tal.</p>

  <p class="block_3">&nbsp;</p>

  <p class="block_4">"Başka bir yere çıkan bir başka kapı daha var ama tam olarak neresi olduğunu hatırlayamıyorum." Tal'e bakarak, "Size bildiğim her yeri gösterdim efendim. Geriye bir tek büyücünün dairesi kalıyor fakat oraya da gitmek istemezsiniz," dedi.</p>

  <p class="block_3">&nbsp;</p>

  <p class="block_4">"Oraya gittim bile," dedi Tal. Bu söylediği karşısında çocuğun ağzı açık kalmıştı. "Benim aklımdan daha çok hizmetkâr girişleri geçiyordu aslında."</p>

  <p class="block_3">&nbsp;</p>

  <p class="block_4">"Hizmetkâr girişleri mi? Ama seçkinlerin hiçbiri oraları bilmek istemez ki. Ben bile hepsini bilmem efendim."</p>

  <p class="block_3">&nbsp;</p>

  <p class="block_4">"Bildiklerini göstersen nasıl olur?"</p>

  <p class="block_3">&nbsp;</p>

  <p class="block_4">Rudolph omuzlarını silkti ve Tal'in önüne geçti. "Bu taraftan efendim, fakat bana sorarsanız bu biraz tuhaf."</p>

  <p class="block_3">&nbsp;</p>

  <p class="block_4">Tal güldü. "Öyleyse bu aramızda kalsın, olmaz mı?"</p>

  <p class="block_3">&nbsp;</p>

  <p class="block_4">"Aramızda Toprak Beyi," dedi Rudolph ve Tal'i mutfağa doğru yönlendirdi.</p>

  <p class="block_3">&nbsp;</p>

  <p class="block_15"><img alt="Image" src="../Images/image.png" class="calibre5"/></p>

  <p class="block_3">&nbsp;</p>

  <p class="block_4">Bir saat sonra, Tal'in neredeyse omuzlarını duvara sürtmeden yürüyemeyeceği kadar dar bir koridordan geçiyorlardı. Rudolph bir mum yaktı. "Burası Dük'ün dairesine çıkıyor Toprak Beyi. Çağırılmadan daha fazla yaklaşamayız buraya."</p>

  <p class="block_3">&nbsp;</p>

  <p class="block_4">Tal'in tahmin ettiği gibi, kalede yaşayanlar ve konuk olarak gelenlerin görmediği pek çok geçit sayesinde, hizmetkârlar etrafta işlerini görebiliyorlardı. Çamaşırlar ve yemek, toprak kovaları ve su, kalede kalanları rahatsız etmemek için bu dar koridordan geçiriliyordu ve Tal'in bildiği kadarıyla binanın bir kısmından bir diğer kısmına geçmek için kestirme olarak da bu holler kullanılıyordu.</p>

  <p class="block_3">&nbsp;</p>

  <p class="block_4">Ziyarete gelen bir soylunun eşi ya da kızının yatak odasına geçen pek çok asilzade de buralardan gizlice geçmiş olmalıydı. Güzel hizmetkâr kızların da asilzadelerin odasına gizlice geçerken bu yolu kullandığı tahmin edilebilirdi.</p>

  <p class="block_3">&nbsp;</p>

  <p class="block_4">Bir merdivenin yanından geçerken Tal, "Rudolph, bu el merdivenleri nereye çıkıyor?" dedi.</p>

  <p class="block_3">&nbsp;</p>

  <p class="block_4">"Bir üst kata Toprak Beyi," diye yanıtladı çocuk. Artık bu keşif gezisinden oldukça sıkılmıştı.</p>

  <p class="block_3">&nbsp;</p>

  <p class="block_4">"O kadarını biliyorum çocuk! Üst katın neresine?"</p>

  <p class="block_3">&nbsp;</p>

  <p class="block_4">"Kesin olarak bildiğimi söyleyemem efendim. Çoğumuz el merdivenlerini kullanmayız. Kimileri öyle berbat durumda ki, düşüp boynunuzu kırabilirsiniz. Elinizde tepsi veya bir çıkın varsa o merdivenlerden ne inebilir ne de çıkabilirsiniz. Bu yüzden çoğu kişi onları kullanmıyor."</p>

  <p class="block_3">&nbsp;</p>

  <p class="block_4">Tal bir an için gözlerini kapattı ve üst kattaki geçitleri anımsamaya çalıştı. Bu sayede el merdiveninin nereye çıktığına dair bir fikri oluşmuştu. Tahmin ettiği gibi, kalenin aşağısındaki girişler -özellikle de mutfak ve çamaşırhanedekiler- sıradan kapılardı fakat yukarıdaki çıkışların hemen hepsi duvar kaplamaları olarak gizlenmiş, dolapların arkasına ya da kapılar arasında goblenlerin altına konulmuştu. Dük'ün bu geçitlerin hepsini bilip bilmediğini merak etti. Ancak Kaspar gibi her şeyi düşünen bir adamın, zayıflık olarak görülebilecek böyle bir şeyden habersiz olması ihtimali ona uzak geliyordu. Fakat diğer taraftan, en zeki insanlar bile pek çok şeyi sağlamda zannedebiliyorlardı. Şayet Kaspar'ın anne babası bu geçitlerden bihaberse, Kaspar da bunları bilmiyor olabilirdi.</p>

  <p class="block_3">&nbsp;</p>

  <p class="block_4">Karanlık tünelde ilerlerken Tal bir ara buraya tek başına gelip keşfe çıkması gerektiğini düşündü -zindana gidip mağaraları da ziyaret etmesi gerektiği gibi.</p>

  <p class="block_3">&nbsp;</p>

  <p class="block_4">Uzak duracağı tek yer Kaspar'ın dairesi ve Leso Varen'in odasıydı.</p>

  <p class="block_3">&nbsp;</p>

  <p class="block_4">Tal, "Sanırım bu kadarı yeterli. Odama çıkan en hızlı yolu göster şimdi," dedi.</p>

  <p class="block_3">&nbsp;</p>

  <p class="block_4">"Teşekkür ederim Toprak Beyi," dedi çocuk. Rahatladığını göstermekten çekinmiyordu. "Biraz daha burada kalırsam görevli beni döver."</p>

  <p class="block_3">&nbsp;</p>

  <p class="block_4">"Merak etme. Seni benim çağırdığımı söylerim."</p>

  <p class="block_3">&nbsp;</p>

  <p class="block_4">"Fark etmez Toprak Beyi. Bana hiçbir faydası dokunmaz. Efendim er ya da geç aynı anda iki yerde olmayı öğrenmem gerektiğini düşünüyor."</p>

  <p class="block_3">&nbsp;</p>

  <p class="block_4">Tal kahkahalarla çocuğu takip etti.</p>

  <p class="block_3">&nbsp;</p>

  <p class="block_15"><img alt="Image" src="../Images/image.png" class="calibre5"/></p>

  <p class="block_3">&nbsp;</p>

  <p class="block_4">Tal sessizce dikilirken eline zafer geçmiş gibi hissediyordu. Mağaranın ağzındaydı. Gün henüz aydınlanmaya başladığı için hâlâ kapkaranlık olan derin hendeğe doğru bakıyordu. Zevkten neredeyse başı dönmüştü.</p>

  <p class="block_3">&nbsp;</p>

  <p class="block_4">Güney Adaları'nda görevini tamamlayıp döndükten birkaç gün sonra, Tal Kaspar'ın huzuruna çağırılmıştı. Ertesi gün başlamak suretiyle bir hafta boyunca avda olacaklardı, Tal, Amafi'ye seyahat çantalarını hazırlamasını söyledi ve yayı için Dük'ün silahlığından yeni ipler aldı, iki düzine kadar ok seçti. Fakat tam yemek öncesi karnına bir sancı girdi ve midesini bozduğu anlaşıldı. Ya Güney Adaları'ndan dönerken yolda kaptığı bir şeydi ya da sabah yediği bir şeyden kaynaklanıyordu. Tal tüm günü yatakta veya tuvalette geçirmişti. İçtiği suyu bir türlü midesinde tutamıyor, sürekli çıkarıyordu.</p>

  <p class="block_3">&nbsp;</p>

  <p class="block_4">Dük'ün şifacısı Tal'i görmeye geldi ve içmesi için ona tuhaf, tatlı bir karışım verdi. Fakat bir dakika kadar sonra Tal bunu da çıkardı. Cerrah kafasını iki yana sallayarak istirahat etmesini ve hastalığın geçmesini beklemesini önerdi. En az üç gün boyunca Tal'in yataktan çıkamayacağı haberini de Dük'e iletmişti. Bu durumun ardından Kaspar Tal'e bir not göndererek geçmiş olsun dileklerini iletmiş ve iyileşirse bir ya da iki gün içinde av grubuna katılmasını istemişti.</p>

  <p class="block_3">&nbsp;</p>

  <p class="block_4">Kaspar'ın gittiği ikindi sonrası, Tal yarım gün boyunca ateşler içinde yatmıştı. Uyandığında susamıştı. Artık içtiğini çıkarmıyordu. O gece dinlendi ve ertesi sabah Amafi'ye, Dük'ün yanına hemen gidemeyeceği haberini verdi. Elindeki zamanı da, kalenin ardındaki mağaraları daha fazla keşfetmek için kullanmaya karar verdi.</p>

  <p class="block_3">&nbsp;</p>

  <p class="block_4">O gece siyahlara bürünmüş bir halele, elinde bir fenerle kalenin bodrum katına inmişti. Hizmetkâr geçidini hızla aşmış, kilere girmişti. Dük ve çalışanlarının büyük bölümü ava çıktığından mutfaktaki hareketlilik en düşük seviyedeydi. Dolayısıyla geç saatlere kadar çalışan aşçı yamaklarını atlatması pek de zor olmadı. Ardından Rudolph'un bahsettiği eski mağaraları buldu ve keşfe çıktı. Tıpkı çocuğun anlattığı gibi, kimi mağaralar metrelerce uzunluktaydı. İlk gecesi zor geçmişti. Ateşi dinmiş, midesindeki sorun geçmiş olsa da, hâlâ kendini bitkin hissediyordu.</p>

  <p class="block_3">&nbsp;</p>

  <p class="block_4">İkinci gecesinde uzunca bir tünel buldu. Epey zamandır kimse buradan geçmemiş gibiydi. Doğuya çıkan üç geçit barındıran dev bir salona açılıyordu burası. Geçitlerden birinde belli belirsiz bir hava akımı vardı, Tal bu yoldan gitmeye karar verdi.</p>

  <p class="block_3">&nbsp;</p>

  <p class="block_4">Tam üç gece keşfe çıktı. Fakat sonunda şu anda önünde durduğu çıkışı keşfetti. Elindeki feneri bıraktı ve Dük'ün kütüphanesindeki haritalarda kayalıklar arasındaki en büyük bariyer olarak açıkça gösterilen yarığı inceledi. Hemen tepesindeki yerde açılan yarığın ortasından kendini gösteren parlak sabahı görebiliyordu. Tam karşısında da kesinlikle hiç beklemediği bir şey vardı: yarığın karşı tarafına doğru bir geçit. Girişin köşesine doğru ilerledi. Aşağı baktığında taştan yolun derinlere indiğini gördü. Aradan sızan sabah ışığıyla yolu takip ederken, var olduğunu asla tahmin etmediği bir şey gördü: kalenin arkasını yüzyıllardır güvende tutan yarığın öbür tarafına geçilmesini sağlayan bir yol. Bu yollar doğal biçimde oluşmamıştı. Eski bir savaş komutanı ya da Olasko düklerinin ilki, bu dar geçitleri yamacın yüzüne açtırmış olmalıydı. Keçiyolundan biraz daha geniş olan bu geçitlerde iki, hattâ üç kişi yan yana yürüyebilirdi. Kaspar'ın kütüphanesindeki hiçbir belgede bu yollardan bahsedilmiyordu, belki de eski bir hükümdar, Opardum'da kendisi dışında yalnızca birkaç kişinin bildiği hızlı bir kaçış yolu bulunsun istemişti.</p>

  <p class="block_3">&nbsp;</p>

  <p class="block_4">Tal dikkatlice yamacın altına doğru yürümeye başladı. İniş oldukça dikti fakat yol geniş ve engelsiz olduğundan çok da zorlanmadı. Aşağıya indiğinde bir çift taş sütunla karşılaştı. Benzer şekilde bir diğer çift sütun da kırık, taşlık çukurun öbür yanında duruyordu. Bir zamanlar su, boğazın bu tarafından akıyor olmalıydı. Fakat daha sonraları su kaynağı ya yön değiştirmişti ya da kurumuştu. Çukurun diğer tarafına geçerek yukarı baktı. O patikaya çıkmak can sıkıcı olabilirdi fakat istese yapamayacağı şey değildi. Yine de bu zahmete girmeyecekti. Buraya bir sonraki gelişinde diğer taraftan çıkacaktı ve beraberinde, yanlarında çukuru geçmek için bir iskele olan mühendisler olacaktı.</p>

  <p class="block_3">&nbsp;</p>

  <p class="block_4">Tal bir an için gerçeklere döndü. Odasına varmadan hava kararmış olacaktı. Amafi, efendisinin 'uyuduğunu' söyleyerek hizmetkârları odadan uzak tutacaktı. Bu ateşlendiği son gece olacaktı ve efendisi de bu illete karşı koymaya çalışıyor olacaktı. Ertesi gün Tal sapasağlam uyanacak, av için Kaspar'ın grubuna katılacaktı. Kalede keşfettiği bu inanılmaz zaaftan kimsenin haberi olmayacaktı. Amafi'ye bunu söyleyip söylememesi gerektiğini düşündü bir an. Sonra bunu yapmamaya karar verdi. Amafi bilmediği bir şeyi söyleyip ona ihanet edemezdi. Hem bu eski suikastçı Tal'in hizmetine girdiğinden bu yana ne kadar sadık kalsa da, her zaman böyle olacağı kesin değildi. Nakor'un kendisine anlattığı akrep kurbağa hikâyesini hatırladı. Nehri geçerken kurbağayı da öldüren akrep, kendi ölümüne de sebep olmuştu ama bu onun doğasında vardı. Tal uğraşması gereken tek akrebin Kaspar olmayabileceğini düşündü.</p>

  <p class="block_3">&nbsp;</p>

  <p class="block_4">Orodon'da Kuzgun'u öldürdüğünden bu yana, Tal Kaspar'ı nasıl alt edeceğini düşünüyordu. Onu tek başına yakalayıp kılıcıyla öldürdüğünü ve en sonunda kim olduğunu itiraf ettiğini hayal etmişti mesela. Gecenin bir yarısı, muhafızları atlatmak için koridor ve hizmetkâr geçitlerini kullanarak odasına da sızabilirdi. Şimdi elinde bir başka seçenek daha vardı. Mağaradan geri dönerken oldukça neşeliydi.</p>

  <p class="block_3">&nbsp;</p>

  <p class="block_15"><img alt="Image" src="../Images/image.png" class="calibre5"/></p>

  <p class="block_3">&nbsp;</p>

  <p class="block_4">Hizmetkârlar ayıyı getirirken Tal şaşkınlık içinde onları izliyordu. Hayvan, Roldem'de bir tahnitçiye verilmiş, sergilenebilmesi için bu hale getirilmişti. Kaspar ve yoldaşları son av yolculuklarından dönmeden bir gün önce, ayı kaleye yollanmıştı. Arka ayakları üzerinde duran hayvanın ağzı da kükrüyor gibi şekillendirilmişti. Bir araya gelen Opardum asilzadeleri ve imtiyazlı grup, hayvana bön bön bakıyordu.</p>

  <p class="block_3">&nbsp;</p>

  <p class="block_4">"Hanımefendiler, Beyefendiler, Leydiler," dedi Dük. "Bu hayvanı en son böyle ayakları üzerinde gördüğümde beni yutmaya hazırlanıyordu. Sarayımıza en son katılan dostumuzun çabuk ve kahramanca hareketi olmasa bu gece burada olamazdım. Dostlarım, sizlere temsilcim Talwin Hawkins'i takdim ediyorum."</p>

  <p class="block_3">&nbsp;</p>

  <p class="block_4">Tal'e ayağa kalkmasını işaret etti. Tal ayağa kalktı, konuklar alkışlamaya başladı. Elinden geldiğince hızla yerine oturdu. Kaspar, "Bu ayı, diğerleriyle birlikte Hatıra Salonu'nda sergilenecek, altındaki levhada da Toprak Beyi Hawkins'in soylu başarısı anlatılacak. Şimdi lütfen kutlama devam etsin," dedi.</p>

  <p class="block_3">&nbsp;</p>

  <p class="block_4">Kendi aralarında konuşanların uğultusu tekrar odayı kapladı. Tal'in yanında oturan Teğmen Adras, "Bol şans Toprak Beyi," dedi. "Kimse şansı olanlar kadar kolay yükselmez."</p>

  <p class="block_3">&nbsp;</p>

  <p class="block_4">Tal kalasını salladı. Natalia, Dük'ün üst kademe danışmanlarından birinin anlattığı hikâyeyi dinliyor gibi yapıyordu fakat bir yandan Tal'i süzüyordu. Gülümsedi ve tekrar tüm ilgisini saraylıya yöneltti.</p>

  <p class="block_3">&nbsp;</p>

  <p class="block_4">Teğmen, "Yavaş olun Toprak Beyi. Hanımımızın en meşhur yanı... isterseniz, şöyle söyleyelim, çok ender tutsak alır," dedi. Sözlerini bir kıkırdamayla bitirdi.</p>

  <p class="block_3">&nbsp;</p>

  <p class="block_4">Tal adama baktı. "Sahi mi?"</p>

  <p class="block_3">&nbsp;</p>

  <p class="block_4">"Birinci elden tecrübem yok bu konuda tabii. Ben yalnızca basit bir teğmenim. Saray Muhafızlarından bile değilim. Aramızdan pek azı zaman zaman burada yemeğe davet edilir. Fakat bir sonraki gelişimin en az önümüzdeki seneyi bulacağını sanıyorum." Masanın en ucunu, Yüzbaşı Havrevulen'in yemek yediği yeri gösterdi. "İtibarlı Yüzbaşımız Quint, düklükte böyle büyük bir armağana sahip olmayı umabilecek tek askerdir. Geri kalanımız hayranlıkla bakmaktan öteye geçemez." Arkasına yaslanarak Tal'i süzmeye başladı. "Siz soylu bir aileden geliyorsunuz Toprak Beyi. Ustalar Sarayı Şampiyonusunuz ve o ayının boyutlarına bakınca iyi de bir avcı olduğunuz anlaşılıyor. Efendimiz abartılı övgüleri sevmediğinden, size borçlu olduğunu sahiden söyleyebiliriz. Yani az da olsa hanımımıza kur yapabilme şansınız var."</p>

  <p class="block_3">&nbsp;</p>

  <p class="block_4">"Hanımefendi, Dük'ün en kıymetli hazinesi," dedi Tal. "Eminim Olasko için en faydalı olacak prensle evlendirilecektir."</p>

  <p class="block_3">&nbsp;</p>

  <p class="block_4">Teğmen kahkaha atarak, "Sıradan bir genç olmadığınız belli Hawkins," dedi.</p>

  <p class="block_3">&nbsp;</p>

  <p class="block_4">Ziyafet yarım saat kadar daha sürdü. Tal, Teğmen Adras'la konuşmayı bir kenara bırakmıştı. Natalia'yla olan ilişkisini sürdürürse başına bela alacağını biliyordu. Fakat kadının gösterdiği ilgiyi reddetmek de, Dük'e yakın ve güçlü bir düşman haline getirebilirdi.</p>

  <p class="block_3">&nbsp;</p>

  <p class="block_4">Saraylılardan biriyle konuşmakta olan Dük'ün solunda oturan sarışın, güzel kadına baktı. Leydi Rowena bu gece içeri Kaspar'ın kolunda girmişti. Güney Adaları'ndan Opardum'a döndüğünden beri onu ilk kez görme şansını yakalamıştı.</p>

  <p class="block_3">&nbsp;</p>

  <p class="block_4">Şehre ilk geldiğinde o yoktu. Güya ailesini ziyaret etmeye gitmişti. Tal onun bir ailesi olmadığını ve Büyücünün Adası'nda büyüdüğünü biliyordu. Bu yüzden de ne işler karıştırdığını çok merak ediyordu. Ancak bunu öğrenmenin imkânsız olduğunu biliyordu. Hem kendisi hem de eski sevgilisi kendilerini rollerine o kadar kaptırmıştı ki, ikisi de Gümüş Şahinin Pençesi ya da Alysandra'nın varlığından bahsetmezdi.</p>

  <p class="block_3">&nbsp;</p>

  <p class="block_4">Onu görmek, Tal'e onun yüzünden çektiği duygusal cezayı anımsatıyordu. Çok az acıma duyuyordu. Çünkü Alysandra'nın kusurlu bir şey olduğunu biliyordu. Bir insanın hissedebileceği gerçek duygulardan yoksundu ve Büyücünün Adasındaki hanımı Miranda'dan, bu genç kadını tam anlamıyla kontrol edebilen tek insandan emir almaktan mutluydu.</p>

  <p class="block_3">&nbsp;</p>

  <p class="block_4">Ziyafet sona ermek üzereyken bir uşak belirdi. "Toprak Beyi, Dük dairesinde sizi görmek istiyor."</p>

  <p class="block_3">&nbsp;</p>

  <p class="block_4">Tal uşağı takip etti. Az sonra lüks bir odaya girdi. İçeride bir orta sehpa ve etrafında da yarım düzine kadar sandalye vardı. Oda büfe, altından şamdanlar, aynalar ve goblenlerle donatılmıştı. Masanın üzerinde kristal bir içki sürahisi ve birkaç kristal kadeh vardı.</p>

  <p class="block_3">&nbsp;</p>

  <p class="block_4">Kaspar tek başına oturuyordu. Tal'e oturmasını işaret etti. Hizmetkârlardan biri kadehlerine şarap doldurdu ve odadan ayrıldı.</p>

  <p class="block_3">&nbsp;</p>

  <p class="block_4">"Seni Salmater'e yollamaya karar verdim Talwin. Majesteleri Salmater Prensi'ne mesajımı sen göndereceksin."</p>

  <p class="block_3">&nbsp;</p>

  <p class="block_4">"Ekselansları?"</p>

  <p class="block_3">&nbsp;</p>

  <p class="block_4">"Oldukça tumturaklı, oldukça diplomatik fakat bir o kadar da kısa bir mesaj olacak. Özü de şu: beni hükümdar lordu olarak tanıyıp boyun eğecek ya da şehrini yerle bir edeceğim." Sırıtarak, "Sence nasıl tepki verir?" dedi.</p>

  <p class="block_3">&nbsp;</p>

  <p class="block_4">Tal şarabından bir yudum alarak durumu düşünmek için süre kazandı. Ardından, "Kendisini tanımadığımdan böyle bir tahminde bulunmak zor, fakat bu durumdan hoşnut kalacağını sanmıyorum," dedi.</p>

  <p class="block_3">&nbsp;</p>

  <p class="block_4">Kaspar güldü. "Kesinlikle kalmaz. Fakat kendisi bir aptal ve başkaları tarafından kullanılıyor."</p>

  <p class="block_3">&nbsp;</p>

  <p class="block_4">"Kim tarafından Ekselansları?"</p>

  <p class="block_3">&nbsp;</p>

  <p class="block_4">"Büyük olasılıkla Miskalonlu Paul tarafından. Başka birisi de olabilir tabii ama sanmıyorum. Salmaterli Prens Janosh, Dük Paul'ün kız kardeşiyle evli ve kendisi Prens'i resmen yönetiyor. Hanımefendinin başına zamansız bir kaza gelebilir..."</p>

  <p class="block_3">&nbsp;</p>

  <p class="block_4">"Ekselansları?"</p>

  <p class="block_3">&nbsp;</p>

  <p class="block_4">"Henüz değil tabii fakat bu da bir ihtimal." Kaspar sandalyesinin arkasına elini attı, bir harita çıkararak masanın üzerine koydu. "Bunlar ihtilaflı topraklar Tal. Olasko, Salmater, Miskalon, Roskalon, Maladon ve Semrick, Far Lorin ve Aranor ve bunların hepsi bu toprakların tümünde veya bir kısmında hak sahibi olduğunu iddia ediyor." Arkasına yaslandı. "Kimimizin elindeki iddia daha kuvvetli, kimimizin de ordusu."</p>

  <p class="block_3">&nbsp;</p>

  <p class="block_4">Kaspar haritayı inceleyen Tal'i süzüyordu.</p>

  <p class="block_3">&nbsp;</p>

  <p class="block_4">Ardından Dük, "Olasko'nun bu durumla alakalı dört sınırı var," dedi. "Bu sınırlardan birinde, yani güneyimizi oluşturan adalarda yaşanan problemi zaten ortaya çıkardın.</p>

  <p class="block_3">&nbsp;</p>

  <p class="block_4">"Kuzeyde Bardac Çengeli'nde eşkıyalar var. Sadece eşkıyalık yaptıkları sürece sorun yok. Muhafız Şehri'nde yeterince kuvvetim var. Yani güneye inmeden önce iki kere düşünürler. Üstelik kuzeyde Conar Vilayeti'yle ilgili olarak kendileri de ayrı bir sorun yaşıyor. Zaten o şen katil sürüsü herkeste sıkıntı yaratır!"</p>

  <p class="block_3">&nbsp;</p>

  <p class="block_4">Tal hiçbir şey söylemedi fakat Conarlı adamlarla ilgili anlatılan hikâyeleri anımsıyordu. Bu grup, Orosini topraklarına da, aralarında bir sorun yaşayabilecek kadar yakındı.</p>

  <p class="block_3">&nbsp;</p>

  <p class="block_4">"Batıda," diye devam etti Kaspar, "kuzenim Aranor var. O tarafla ilgili bir şüphe taşımıyorum." "Yani geriye bir tek doğu kalıyor." "Orası da deniz," dedi Tal.</p>

  <p class="block_3">&nbsp;</p>

  <p class="block_4">"Öyle, deniz," dedi Kaspar. "Deniz büyük bir engel olabilir, fakat aynı zamanda bir yol işlevi de görebilir. Otuz yıl kadar öncesinde Krallık'ta son yaşanan savaşların tarihine bakarsan bir ordunun dünyanın yarısını gemiyle aştığını ve kendileri yok olmadan evvel Batı Diyarlarının neredeyse yarısını harap ettiklerini görürsün."</p>

  <p class="block_3">&nbsp;</p>

  <p class="block_4">Tal, "Yani sınırları güvenceye almak mı istiyorsunuz?" dedi. "Evet," dedi Kaspar. "Ancak dahası var. Bunların bir kısmını sana daha sonra anlatacağım. Fakat şimdilik şu aklında bulunsun: Kesh ve Adalar'dan tek bir yasa altında, her bir millet için tek bir yönetim altında güçlü uluslar doğarken, Doğu Krallıkları, ziyafette mutfak artıkları için kavga eden fakir akrabalar gibi.</p>

  <p class="block_3">&nbsp;</p>

  <p class="block_4">"Adalar Krallığı'nın uzak durmasının tek sebebi, Olasko'nun Roldem'le olan eşsiz ilişkisi. Roldem donanması çok geniş. Neticede orası bir ada milleti ve o filonun varlığı bile doğu sınırlarımızı güvende tutmaya yeter." Kıkırdayarak, "Tabii biz de Roldem'le aramızı iyi tutmalıyız," dedi.</p>

  <p class="block_3">&nbsp;</p>

  <p class="block_4">"Şimdilik güneyle ilgilenmeliyim fakat sırayla diğerlerine de bakacağım. Ancak her şey bitmeden önce bu atışmaları sonlandırıp gereksiz hükümdarlarını dize getirmek istiyorum. Şimdi bağımsız ufak krallıklar, vilayetler ve düklükler olarak görülen bu takım, tek bir millet haline gelecek ve tek bir kişinin boyunduruğu altında olacak."</p>

  <p class="block_3">&nbsp;</p>

  <p class="block_4">Tal hiçbir şey söylemedi. Fakat şimdi, daha önce tahmin ettiği her şeyin doğru olduğunu fark ediyordu. Kaspar'ın istediği şey iktidardı. Yalnızca bunun, Kaspar'ın amacına aracılık edeceğini düşünmemişti.</p>

  <p class="block_3">&nbsp;</p>

  <p class="block_4">"Git ve dinlen. Yarın Salmater'e gideceksin. Görevin için gerekli tüm belgeleri, Prens Janosh'a göndereceğim mesajla birlikte hazır edeceğim."</p>

  <p class="block_3">&nbsp;</p>

  <p class="block_4">Tal ayağa kalktı ve selam verdi, ardından hızlıca odadan çıktı. Odasına doğru çabuk adımlarla ilerlerken artık tamamen Kaspar'ın oyuncağı olduğunu düşünüyordu.</p>

  <p class="block_14" id="calibre_pb_13">&nbsp;</p>
</body>
</html>
