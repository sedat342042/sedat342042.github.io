<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>sevgi_gunlugu_yeni-8</title>
  <link href="../Styles/sevgi_gunl_idstyles.css" rel="stylesheet" type="text/css" />
</head>

<body id="sevgi_gunlugu_yeni" xml:lang="tr-TR">
  <div>
    <p class="bolum-kesme bizsmart"></p>

    <p class="baslik-2 bizsmart" id="toc_marker-2-1">3 Mart</p>

    <p class="govde-metin bizsmart">Her zamankinden erken kalkıyorum. Nedense içimde tuhaf bir sıkıntı var. Onu arasam mı? Nasıl karşılar acaba? Korkuyorum. Boğulacak gibi oluyorum böyle zamanlarda. Beynim ağırlaşıyor. Yaşadığım hiçbir olaya inanamıyorum.</p>

    <p class="govde-metin bizsmart">Kahvaltı yapmayacağım. Şekersiz bir süt hazırlamalıyım. Kendimi çok dağıttığımın farkındayım. Böyle zamanlarda annemi de üzdüğümü biliyorum. Bu bana ayrı bir sıkıntı veriyor. Aşkın bedelini yalnızca kendim ödemeliyim oysa.</p>

    <p class="govde-metin bizsmart">O kız yine çok şık giyinmiş, gidiyor. Penceremin önünden geçerken yıldız gibi kayıyor. Ama anlamadığım bir şey var: Yüzü neden hep asık oluyor? Bazan koşar adımlarla uzaklaşıp gidiyor.</p>

    <p class="govde-metin bizsmart">Telefon ısrarla çalıyor. Birden heyecan basıyor içimi. Açıyorum. İlhan arıyor. Değişik tasarılar üretmiş yine. Benim de düşüncemi almak istiyormuş. Bugün gelemeyeceğimi söylüyorum. Dışarı çıkmayacağım.</p>

    <p class="govde-metin bizsmart">Kendim olmadıktan, gideceğim yere kendimi de götüremedikten sonra, bu, topluma karşı adı konmamış ikiyüzlülük sayılmaz mı?</p>

    <p class="baslik-2 bizsmart" id="toc_marker-2-2">4 Mart</p>

    <p class="govde-metin bizsmart">Yaşam ananın payıma ayırdığı yaşanmazlıkların hiçbirine alışamadım. Anılar olanca ağırlığıyla içimi acıtıyor.</p>

    <p class="govde-metin bizsmart">İnsan, sevdiğini en son nasıl görürse öyle anımsar.Onu son gördüğümde çok üzgündü. Sormak geldi içimden, bir türlü yapamadım. Nedenini bilmiyorum. Belki gücüm yoktu yeni bir yaşanmazlığa. Böyle olmasaydı ona şunu sormak isterdim: Aşkı yaşamak varken, aynı yerde iki yabancı gibi oturmayı, aşkı kaçamak bakışların arayışına bırakmayı hak ettik mi sence?</p>

    <p class="baslik-2 bizsmart" id="toc_marker-2-3">5 Mart</p>

    <p class="govde-metin bizsmart">Uzun zamandır dışarı çıkmamıştım.</p>

    <p class="govde-metin bizsmart">Bu kentin her kaldırımında ondan bir iz var sanki.</p>

    <p class="govde-metin bizsmart">Aşkı bu kadar yoğun yaşamak yıpratıyor beni. Ama bu iklimden kurtulmaya çalışmak, ona ihanetmiş gibi geliyor bana. Tuhaf bir duygu.</p>

    <p class="govde-metin bizsmart">Sirkeci Garı’nın önündeyim.</p>

    <p class="govde-metin bizsmart">Telaşlı insan kalabalığı, vapur düdükleri, martı sesleri ve Beyoğlu’nun insanı çepeçevre sarıp koynundaki bilinmezlere çeken müthiş çağrısı.</p>

    <p class="govde-metin bizsmart">Kalabalık içerisinde çok yalnızım yine.</p>

    <p class="baslik-2 bizsmart" id="toc_marker-2-4">6 Mart</p>

    <p class="govde-metin bizsmart">Gece çok az uyuyabildim. Üst kattakilerin gürültüsü gece boyunca kesilmedi.</p>

    <p class="govde-metin bizsmart">O adamı hiç sevmiyorum. Bir insan yaşamını paylaştığı insana nasıl elini kaldırabilir? Hangi ilkel kültürün yansımasıdır bu?</p>

    <p class="govde-metin bizsmart">Kadın dışarıya çok az çıkıyor. Anneme uğruyor bazan, ama hiçbir şey anlatmıyor; içini açıp rahatlama yoluna gitmiyor. Belki açıldığı, yardım umduğu birileri vardır. Beni gördüğü zaman utandığını anlayabiliyorum. Elimden bir şey gelmiyor. Çaresizlik ne kötü!</p>

    <p class="govde-metin bizsmart">Sevgi’ye suyunu veriyorum. Saksısını değiştirsem mi acaba? Güneşi çok seviyor, yani aydınlığı. Toprağını havalandırmayı unuttuğum zaman küsüyor.</p>

    <p class="govde-metin bizsmart">Sararmış yapraklarını topluyorum. Çok emek istiyor.</p>

    <p class="govde-metin bizsmart">Çiçeğime bu adı verdiğimi öğrendiğinde uzun bir sessizlik olmuştu aramızda. Susmak, bazan en anlamlı konuşmaktır, ikimiz de biliyorduk.</p>

    <p class="govde-metin bizsmart">İçimde saatlerce yazı yazma isteği belirdi yeniden.</p>

    <p class="govde-metin bizsmart">En iyisi Fahir Atakoğlu’nun ezgileriyle sanatın derinliklerinde yitip gitmek.</p>

    <p class="govde-metin bizsmart">Dışarı çıkıyorum. Hava biraz soğuk.</p>

    <p class="govde-metin bizsmart">Sabahçı öğrenciler, yaşamın bütün zorluklarını hiçe sayan çığlıklarla dağılıyorlar. Lise yıllarımı anımsıyorum. O yıllarda yaşam daha kolay geliyordu bize. Aynaları yanıltan uçuk bakışlar, nedensiz kaprislerin çıkmazında kimliğini yitirmiş liseli âşıklar.</p>

    <p class="govde-metin bizsmart">Mezuniyet öncesi bir grup arkadaşla çektirdiğimiz fotoğrafa hangi umutlarımızı gizlemiştik?</p>

    <p class="baslik-3 bizsmart" id="toc_marker-2-4-1">7 Mart / Öğle</p>

    <p class="govde-metin bizsmart">Cemil Bey’e uğruyorum. Gerçek bir İstanbul beyefendisi. Onun sözleriyle İstanbul’a ilişkin nostaljinin dayanılmaz çekiciliğinde anılara dalmak çok hoş.</p>

    <p class="govde-metin bizsmart">Gözlerini kısarak anlatıyor; hüzünleniyor biraz da. Uzun uzun anlatıyor. Eşinin fotoğrafına dalıp gittiğinde, buğulu gözlerle ondan söz ediyor.</p>

    <p class="govde-metin bizsmart">Bana utla klasik sanat müziği parçası çalıyor. Şarkıyı nedense çıkaramıyorum. Tatyos Efendi’ye ait olduğunu belirtiyor: &lt;&lt;Gençliğimiz meşkle geçti&gt;&gt; diyor. Eşine sık sık ut çaldığını, uzun kış gecelerinde hiç sıkılmadıklarını söylüyor: &lt;&lt;Onun kabrine her hafta mutlaka giderim. Dua okurum; onun sevdiği şarkıyı çalarım. Bu ut benim bütün sırlarımı bilen tek varlığım,&gt;&gt; derken, bakışlarını sabit bir noktaya düğümlüyor.</p>

    <p class="govde-metin bizsmart">Yine geleceğimi söylüyorum; izin isteyip kalkıyorum. Beni sevgiyle uğurluyor.</p>

    <p class="baslik-3 bizsmart" id="toc_marker-2-4-2">Akşam</p>

    <p class="govde-metin bizsmart">Onu aramak istiyorum. Böyle anlarda umutla umutsuzluk arası adı konmamış bir duygu kuşatıyor benliğimi. Telefon elimi yakıyor sanki. Yine korkuyorum. Yenilgi bu! Yenilgi bu!</p>

    <p class="govde-metin bizsmart">Radyoyu açıyorum. Güzel bir aşk şarkısının ezgisi doluyor odama. Sanatın derinlik boyutunu kavrayabilen güzel bir şarkı, büyüleyici bir yorum. Sezen Aksu farkı kolayca anlaşılıyor:</p>

    <p class="govde-metin bizsmart">Doymadım, doyamadım sevmelere seni ben;</p>

    <p class="govde-metin bizsmart">Kimseyi koyamadım yerine.</p>

    <p class="govde-metin bizsmart">Birden hüzün basıyor gözlerime. Yaşamı sorguluyorum.</p>

    <p class="govde-metin bizsmart">Zamanın alışılmış hoyratlığıyla geceyi koynuna aldığı saatlere teslim oluyorum.</p>

    <p class="govde-metin bizsmart">Sevgili, sana ah etmem, tanırsın beni; ama Allah’ın gücüne gidecek, korkum bu. Bilinmedik zamanlarda apansız daldığında beni anımsayacaksın. En son gördüğünde nasılsam, öyle anımsayacaksın. Tanımsız korkular bölecek uykunu. Sarsılacaksın!</p>

    <p class="baslik-2 bizsmart" id="toc_marker-2-5">8 Mart</p>

    <p class="govde-metin bizsmart">Bir gün daha doğuyor gözüme;</p>

    <p class="govde-metin bizsmart">Yine bir şeyler eksik içimde.</p>

    <p class="govde-metin bizsmart">Çayı demleyip anneme küçük bir sürpriz yapmak geliyor içimden. Çaydanlığı ocağa koyduktan sonra, giyinip gazete ve ekmek almak için çıkıyorum. Yağmur havası var. Birçok insan ivedi adımlarla işe gidiyor:</p>

    <p class="govde-metin bizsmart">Bir kadın esmerliğini aynalarda unutmuş</p>

    <p class="govde-metin bizsmart">Gidiyor, kendisi olmak için</p>

    <p class="govde-metin bizsmart">Zümrüt yeşili gözleri</p>

    <p class="govde-metin bizsmart">Ceylan sekişi adımları.</p>

    <p class="govde-metin bizsmart">Annem sürprizime seviniyor. Son bir ayda epey kilo verdiğimi düşünüp kahvaltıya eşlik ediyorum. Canım bir şey istemiyor aslında. Radyoda içli bir halk türküsü.</p>

    <p class="govde-metin bizsmart">Masadan usulca kalkıyorum.</p>

    <p class="govde-metin bizsmart">Canımdan çok sevdiğim insanla bu kadar yabancılaşmak zoruma gidiyor.</p>

    <p class="govde-metin bizsmart">Onun neden aramadığını düşünmek bile istemiyorum.</p>

    <p class="govde-metin bizsmart">Yine eskisi gibi olsa.</p>

    <p class="govde-metin bizsmart">&lt;&lt;Seni seviyorum&gt;&gt; demenin öyle çok yolu vardır ki oysa. Dokunmak sözgelimi. Aşkın en güzel ifadesi yani. Bazan, çözülmedik anlamlar yüklediğimiz bakışlarla dalıp gitmeler. Tatlı sürprizler, heyecan yaratmalar.</p>

    <p class="govde-metin bizsmart">Onu görmek istiyorum. Elini tutmak istiyorum.</p>

    <p class="govde-metin bizsmart">Yaşamak istiyorum.</p>

    <p class="baslik-2 bizsmart" id="toc_marker-2-6">9 Mart /Gece</p>

    <p class="govde-metin bizsmart">Bütün bedenimi bastıran ağırlıkla uyanıyorum. Onu dün akşam da arayamadığımı anımsıyorum birden. Böyle anlarda yaşama ilişkin hiçbir şeyin önemi kalmıyor. Bunalıyorum. Yine yenildim.</p>

    <p class="govde-metin bizsmart">Felaketin tanımı kendiliğinden değişiyor.</p>

    <p class="govde-metin bizsmart">İlk kez böyle oluyorum. Sevgiliyle bu kadar yabancılaşmanın kaçınılmaz sonucu olarak kendime de yabancılaşıyorum.</p>

    <p class="govde-metin bizsmart">Yatağımdan kalkıyorum.</p>

    <p class="govde-metin bizsmart">Perdeyi aralayıp dışarı bakıyorum. Evlerin çoğunun ışığı yanmıyor. Sokak lambalarının aydınlığında tek tük insanlar görüyorum.</p>

    <p class="govde-metin bizsmart">Zaman, pencereme ağır ağır yeni bir günü taşıyor.</p>

    <p class="govde-metin bizsmart">Sabah ezanı okunuyor. Müezzinin güzel sesi, gerçek makamında okuduğu ezanı beynime yazıyor sanki.</p>

    <p class="govde-metin bizsmart">Gözlerimi kapatıyorum. Onu çok özledim.</p>

    <p class="govde-metin bizsmart">Bundan sonra her şey daha zor.</p>

    <p class="govde-metin bizsmart">Anneme hiçbir şey duyumsatmadan bu yenilgiyi nasıl yaşayacağımı bilemiyorum. Her gün hangi tükenişe gittiğimi çaresizce izlerken, bakışlarındaki mesajları çok iyi anlıyorum. Sevgiliyle yabancılaşmanın dramını yaşarken, bunun beni dünyaya getiren varlığa da yansıması, isyanımı görülmemiş boyutlarda büyütüyor.</p>

    <p class="govde-metin bizsmart">İstiklal Caddesi’ndeyim.</p>

    <p class="govde-metin bizsmart">Çok dalgınım. Bir adamla çarpışıyoruz. Özür dileyip yine kendime yürüyorum. Yani sevgiliye. O beni beklemiyor; ben ona gidiyorum. Nasıl bu kadar bütünleştim onunla, nasıl?</p>

    <p class="govde-metin bizsmart">Bir seveni aysız bir gecede ansızın vurmuşlar</p>

    <p class="govde-metin bizsmart">İki kişi ölmüş.</p>

    <p class="baslik-2 bizsmart" id="toc_marker-2-7">10 Mart</p>

    <p class="govde-metin bizsmart">Gece yarısı uyanıyorum.</p>

    <p class="govde-metin bizsmart">Bana üçlü bir set arasından seçip verdiği bebek, kitaplığımın bir yerinde öylece duruyor. Gülümseyerek uzattığı bu armağanın günün birinde bana bu kadar hüzün vereceğini bilemezdim.</p>

    <p class="govde-metin bizsmart">Üst kattan sesler geliyor. Kadın, ara sıra çığlıklar atıyor. Korumasız. Kocası yine dövüyor onu.</p>

    <p class="govde-metin bizsmart">Kuranıkerim’de, &lt;&lt;yaratılmışların en onurlusu&gt;&gt; olarak bildirilen insan. Sen bu değilsin!. Olamazsın! Bu kadar kirlenemezsin. Hakkın yok buna.</p>

    <p class="govde-metin bizsmart">Üstümü değiştirip çıkıyorum. Issızlık. Karşıdan gelen otomobilin farları bu kez gözlerimi almıyor. Bütün duyularımı ona kilitledim sanki. Yaşama ilişkin onun dışındaki hiçbir belirtiyi doğru algılayamıyorum.</p>

    <p class="govde-metin bizsmart">Eve dönüyorum.</p>

    <p class="govde-metin bizsmart">Annemin yattığı odaya gidip yüzüne bakıyorum. Uyuyor. Benim yaşadıklarımı ne kadar anlayabildiğini düşünüp kahroluyorum. Zamanın ölümle yaşam arasındaki en ince çizgiye sürüklediği kimliksiz bir canlıyım artık. Ürperiyorum.</p>

    <p class="baslik-3 bizsmart" id="toc_marker-2-7-1">Sabah</p>

    <p class="govde-metin bizsmart">Kahvaltıyı ben hazırlıyorum. Annem zoraki gülümsemeyle oturuyor masaya. Biraz kendime geldiğimde, onu mutlaka arayacağım.</p>

    <p class="govde-metin bizsmart">Sevgi’ye suyunu veriyorum, konuşuyorum onunla. Anlamıyor belki. Yine de bana bilinmez bir avuntu veriyor.</p>

    <p class="govde-metin bizsmart">Sarayburnu’ndayım.</p>

    <p class="govde-metin bizsmart">Parkın her zaman oturduğumuz yerinde, nice akşamlar geceyi birlikte karşılamıştık. Denizin karanlık sularında geceleri yakamozları seyrederken, çocuk saflığımızla dudaklarımızdan dökülen sözlere çoğu zaman gülerdik nedense.</p>

    <p class="govde-metin bizsmart">Canım benim!</p>

    <p class="govde-metin bizsmart">Bak yine aynı yerdeyim, ama sen yoksun ki.</p>

    <p class="baslik-2 bizsmart" id="toc_marker-2-8">11 Mart / Sabah</p>

    <p class="govde-metin bizsmart">Üstümde biraz kırgınlık var. Belki hasta oluyorum.</p>

    <p class="govde-metin bizsmart">Kahvaltı yapıp çıkıyorum. Cemil Bey’e uğramak istiyorum.</p>

    <p class="govde-metin bizsmart">Ömründen geçen bunca yılın kirletemediği, aşkın nasıl bir uygarlık olduğunu kavrayabilmiş ender insanlardan biri. Bilge kişiliğine derin saygı duyuyorum.</p>

    <p class="govde-metin bizsmart">Çiçek ve pasta alıyorum. Beni görünce her zamanki gülümsemesiyle buyur ediyor.</p>

    <p class="govde-metin bizsmart">Çayı ben demliyorum. Görülmeye değer gülümsemesi içime sevgi sağanağı sunuyor.</p>

    <p class="govde-metin bizsmart">Bana eşiyle yaşadıkları aşkı anlatmasını rica ediyorum. Kırmıyor: &lt;&lt;Ona bakmaya doyamazdım,&gt;&gt; derken, gözlerini yakan müthiş özlemi, saklamak gereği duymadığı hüznüyle birlikte yansıtıyor: &lt;&lt;Cumhuriyet rejimi yeni kurulmuştu; onla bir baloda tanışmıştık. Peri kızlarından daha güzeldi. Ruhunun güzelliği yüzünün güzelliğini kıskandıracak kadar soyluydu,&gt;&gt; diyor. Uzun uzun anlatıyor.</p>

    <p class="govde-metin bizsmart">Gözlerimin içine bakarak, &lt;&lt;Hadi şimdi sen anlat bakalım,&gt;&gt; derken, her şeyin farkında olduğunu düşünüp tuhaf bir utangaçlık içerisinde terlediğimi sanıyorum. &lt;&lt;Ben, bugüne kadar hiç yanılmadım; anlat bana; seni hiç iyi görmüyorum,&gt;&gt; demesi üzüntümü artırıyor. Böylesine bilge bir insanın, günümüzde aşk adına yaşananları anlamaması beklenemezdi.</p>

    <p class="govde-metin bizsmart">Anlatıyorum. &lt;&lt;Severken ayrılık olmaz! Onu mutlaka aramalısın, yoksa, yüzüne bile bakmam senin,&gt;&gt; diyor. &lt;&lt;Onu arayacaksın; seni bu kez gerçekten gülerken görmek istiyorum.&gt;&gt;</p>

    <p class="govde-metin bizsmart">Biraz rahatlıyorum.</p>

    <p class="govde-metin bizsmart">&lt;&lt;Severken ayrılık olmaz!&gt;&gt; sözü beynimde patlıyor.</p>

    <p class="baslik-2 bizsmart" id="toc_marker-2-9">12 Mart / Sabah</p>

    <p class="govde-metin bizsmart">Erken saatlerde baş ağrısıyla uyanıyorum.</p>

    <p class="govde-metin bizsmart">Bedenim tonlarca ağırlıkta bir külçe gibi.</p>

    <p class="govde-metin bizsmart">Zorlukla doğrulup kalkıyorum. Perdeyi aralayıp dışarı bakıyorum. Alacakaranlık. İstanbul, gittikçe artan uğultusuyla yeni bir güne uyanıyor.</p>

    <p class="govde-metin bizsmart">O şimdi kim bilir hangi düşlerdedir. Alnına dökülen siyah saçları, koyu kahve gözlerini anne korumasına benzer kutsallıkta kapatan göz kapakları, tombiş yanaklarını gülümsemesiyle dalgalandıran gizemli dudakları, sevgi simgesi bedeninden kanıma işleyen buğday teniyle sevdiğim. Beni ne kadar anladın, bilmiyorum. Sen benim canımdın; yaşama ve aşka ilişkin bütün iklimlerde sen vardın.</p>

    <p class="govde-metin bizsmart">Radyoyu açıyorum. Bütün şarkılar aşk üstüne.</p>

    <p class="govde-metin bizsmart">Mektuplarını alıyorum elime. Buluşacağımız günlerde bile, hafifçe terlemiş avuçlarının nemlendirdiği mektubunu uzatır, gülümserdi: &lt;&lt;Gelirken sevdiğini gördüm, bunu sana vermemi istedi,&gt;&gt; derken, sevinçten öleceğimi sanırdım. Her mektubunu okuduğumda yaşanmamış yeni bir duyguyu tadıyordum:</p>

    <p class="govde-metin bizsmart">&lt;&lt;Topluma direnelim. Birlikte. Bu aşkta bütün özlemler kavuşmamız üstüne olsun. Bilmelisin ki, özlemin gözlerini ıslattığında, o yaşlar benim yanaklarıma süzülecek. Ben, her defasında sana geleceğim. Çok sevdiğimiz Özdemir Asaf şiirinde olduğu gibi geleceğim; öylesine bütünleşerek:</p>

    <p class="govde-metin bizsmart">Kim o deme boşuna</p>

    <p class="govde-metin bizsmart">Benim ben</p>

    <p class="govde-metin bizsmart">Öyle bir ben ki</p>

    <p class="govde-metin bizsmart">Gelen kapına</p>

    <p class="govde-metin bizsmart">Baştan başa sen!&gt;&gt;</p>

    <p class="govde-metin bizsmart">Gün iyice ışıdı.</p>

    <p class="govde-metin bizsmart">Baş ağrım artıyor. Aç karna ağrı kesici almak doğru olmadığı için, kendime bir bardak şekersiz süt hazırlıyorum.</p>

    <p class="govde-metin bizsmart">Annem uyanmış. Uzun zamandır odamdan çıkmadığımdan, merak edip, ne durumda olduğumu soruyor. Nasıl söylerim? Bu aşka ilişkin her kahrı yalnızca ben yaşamak istiyorum.</p>

    <p class="govde-metin bizsmart">Biliyor aslında. Onun payına susmak düştüyse, elimden bir şey gelmiyor ki.</p>

    <p class="govde-metin bizsmart">Zoraki gülümsemelerime inanmıyor.</p>

    <p class="govde-metin bizsmart">Yaşam, aslında tiyatro değil midir? Her sahnesinde bir komedinin, dramın ya da trajedinin oynandığı, herkesin biraz başrol oyuncusu ve biraz figüran olduğu.</p>

    <p class="govde-metin bizsmart">Doğru kişilikler, yanlış kişilikler, bileşkeler ve bunların kaçınılmaz çelişkilerinin çatışmasındaki nice insan.</p>

    <p class="govde-metin bizsmart">Yalanın, nefretin ve ihanetin acımasızlığına bırakılmış aşklar.</p>

    <p class="govde-metin bizsmart">Hızla kirlenen insan. İnsanlar...</p>

    <p class="baslik-3 bizsmart" id="toc_marker-2-9-1">Akşam</p>

    <p class="govde-metin bizsmart">Giderek kötüleşiyorum. Gözünün önünde azar azar ya da hızla tükenen çocuğunu çaresiz ve belki de gizlice ağlayarak izleyen annem, yanlış kurulmuş denklemlerin çözümünü ayrılık kahrına razı olarak bulmaya çalışan sevdiğim, onu bana ulaştıracak olan, ama bir türlü elimi uzatamadığım telefon.</p>

    <p class="govde-metin bizsmart">Gözlerimi kapatıyorum. Onu çok özledim.</p>

    <p class="baslik-2 bizsmart" id="toc_marker-2-10">13 Mart</p>

    <p class="govde-metin bizsmart">Bugün yazamayacak kadar kötü durumdayım.</p>

    <p class="govde-metin bizsmart">Onu çok özledim.</p>

    <p class="baslik-2 bizsmart" id="toc_marker-2-11">14 Mart</p>

    <p class="govde-metin bizsmart">Onu görmek istiyorum.</p>

    <p class="govde-metin bizsmart">Sesini duymak istiyorum. Dokunmak istiyorum.</p>

    <p class="baslik-2 bizsmart" id="toc_marker-2-12">15 Mart</p>

    <p class="govde-metin bizsmart">Bildiğim bir tek gerçek var çiçek yüzlü sevgili:</p>

    <p class="govde-metin bizsmart">Seni seviyorum.</p>

    <p class="baslik-2 bizsmart" id="toc_marker-2-13">16 Mart</p>

    <p class="govde-metin bizsmart">Uzun süre uyumuşum. Telefon sesiyle uyanıyorum. İçimde hiçbir heyecan yok. Açıyorum. Tuncay arıyor. Sesimden, hasta olduğumu anlıyor. Merak ettiği için aramış.</p>

    <p class="govde-metin bizsmart">Fazla konuşamıyorum.</p>

    <p class="baslik-2 bizsmart" id="toc_marker-2-14">17 Mart</p>

    <p class="govde-metin bizsmart">Komşular ziyaretime geliyorlar. Aralarında o kadın da var. Çok zayıflamış. Kocasının zulmüne karşı elimden hiçbir şey gelmediği için özür diler gibi bakıyorum yüzüne. (Eşi diye yazmak içimden gelmiyor. Eş olmak, yaşamını paylaştığı insanı bütünlemektir.)</p>

    <p class="baslik-2 bizsmart" id="toc_marker-2-15">18 Mart /Gece</p>

    <p class="govde-metin bizsmart">Kendimi biraz toparlamaya çalışıyorum. Ama yine çok güçsüzüm.</p>

    <p class="govde-metin bizsmart">Onu düşünüyorum. Bu yatakta can versem, niceler sonra duyar belki. Teninin sıcaklığına, ellerine, yüzüne, gözlerine, sesine, yani ona bu kadar muhtaçken, hiçbir şeyden habersiz, kim bilir hangi iklimlerde?</p>

    <p class="govde-metin bizsmart">Sevmelere doyamadığın, incitmelere kıyamadığın sevdiğindim. Ya şimdi?</p>

    <p class="govde-metin bizsmart">Sevmek nedir? Aşk nedir?</p>

    <p class="govde-metin bizsmart">Gün ağarıyor.</p>

    <p class="govde-metin bizsmart">Annem, kahvaltımı ve ilaçlarımı getiriyor. İnsanoğlunun yaşayabileceği en katıksız sevgileri gerektiğinde kutsal bir giz gibi içinde saklayan; ne büyük yüreği olduğunu bilip de bazan susmaların dramını yaşayan nice anneden biri. Annem.</p>

    <p class="govde-metin bizsmart">Radyoyu açıyor. Gülümsüyor.</p>

    <p class="baslik-3 bizsmart" id="toc_marker-2-15-1">19 Mart /Akşam</p>

    <p class="govde-metin bizsmart">Biraz düzeliyorum. İçimde yine yazma isteği beliriyor; ama önce Cemil Bey’i aramak istiyorum. Seviniyor. Hasta olduğumu söylemiyorum. İlk sözü onu sormak oluyor. Arayacağımı söylüyorum. İnce esprilerle beni güldürüyor.</p>

    <p class="govde-metin bizsmart">Cemil Bey!. Ey güzellik! İnsan kirlenir de bu kirlilik aşka yansımaz mı? İnsan kirlenmesinin etkisiyle büyüsünü yitirmiş duygulara aşk denir mi?</p>

    <p class="govde-metin bizsmart">Aşkı sunduğumuz sevgili bu ağırlığı taşıyamıyorsa, kaçınılmaz olarak yere düşürecektir. Bu durumda, sevenin aşkını yalnız yaşamaktan başka seçeneği kalmaz. Aşkının bedelini ödeyip anılara emanet edecektir.</p>

    <p class="govde-metin bizsmart">Günün ağarmasına az kaldı.</p>

    <p class="govde-metin bizsmart">Yine onu düşünüyorum. Anılarda gülümsüyor.</p>

    <p class="govde-metin bizsmart">Canım sevdiğim. Ne durumlarda olduğumu belki hiçbir zaman bilmeyeceksin, kimselere soramayacaksın: Yabancılaşmak bu değilse, bizi sen tanımla şimdi.</p>

    <p class="baslik-2 bizsmart" id="toc_marker-2-16">20 Mart /Sabah</p>

    <p class="govde-metin bizsmart">Biraz düzeldim. Giyinip gazete ve ekmek almak için çıkıyorum. Dışarı çıktığım her sabah gördüğüm, işine giden insanlarla karşılaşıyorum.</p>

    <p class="govde-metin bizsmart">Marketin sahibi Ahmet Bey hatırımı soruyor: &lt;&lt;Bizi korkuttun,&gt;&gt; diyor.</p>

    <p class="govde-metin bizsmart">Dışarı çıkınca ağlamaklı oluyorum.</p>

    <p class="govde-metin bizsmart">Uğruna nice gün, kaç gece gizlice ağladığım sevgili, hasta olduğumu bile bilmiyor. Kendimi hangi umutlarla kandırıp yaşamaya zorladığımı bilmiyor. Beni bilmiyor! Beni bilmiyor!</p>

    <p class="govde-metin bizsmart">Ahmet Bey’e bu inceliğinden dolayı teşekkür etmiştim. Böyle bir inceliğin zerresini ondan görseydim, kimselerin anlayamayacağı kadar kendim olurdum.</p>

    <p class="govde-metin bizsmart">Taksim Parkı’ndayım.</p>

    <p class="govde-metin bizsmart">Kendime kalıyorum yine. Trafiğin devingen akışı yaşama ilişkin hiçbir anlam taşımıyor.</p>

    <p class="govde-metin bizsmart">İnsan kalabalığı, ben ve yalnızlığım.</p>

    <p class="baslik-2 bizsmart" id="toc_marker-2-17">21 Mart</p>

    <p class="govde-metin bizsmart">Sabah ezanıyla uyanıyorum.</p>

    <p class="govde-metin bizsmart">Yine müezzinin içime işleyen o güzel sesi.</p>

    <p class="govde-metin bizsmart">Yeri göğü yaratan, milyarlarca varlığa can veren yüce Allah! Biliyorum: Koskoca evrende, bir noktadan daha büyük değilim. Bana öyle bir aşk verdin ki içime sığmıyor; sayısız yıldızı, gezegenleri, ayı, güneşi yutan evrene sığmıyor.</p>

    <p class="govde-metin bizsmart">Gözlerimi kapatıyorum. Kimim ben?</p>

    <p class="baslik-3 bizsmart" id="toc_marker-2-17-1">Akşam</p>

    <p class="govde-metin bizsmart">Uzun zamandır televizyonu açmıyordum. Haberler yayımlanıyor. Bosna’da pazar yeri. Yine Sırp vahşeti. Kan ve çığlık. Müthiş üzülüyorum.</p>

    <p class="govde-metin bizsmart">Dışarı çıkıyorum. Hava biraz soğuk.</p>

    <p class="govde-metin bizsmart">Vapurdayım. Üsküdar Vapuru.</p>

    <p class="govde-metin bizsmart">Bu vapur, kaç gün boyunca onu bana taşımıştı.</p>

    <p class="govde-metin bizsmart">İskelede beklerdim. Beni görünce, bir içim su gülümsemesiyle yanıma hızla yaklaşır, yanağıma sıcacık bir öpücük kondurur, &lt;&lt;Merhaba!&gt;&gt; derdi. &lt;&lt;Seni hiç kıskanmıyorum, bilmiş ol,&gt;&gt; diyerek, inanmadığımı bildiği o masum yalanını söyler, daha ilk sınavda açık verir, yeni bir denemede &lt;&lt;Sen kazandın. Teslim! Teslim!&gt;&gt; diyerek gülümserdi.</p>

    <p class="govde-metin bizsmart">Vapurdan iniyorum.</p>

    <p class="govde-metin bizsmart">Evlerine çok yakın bir yerdeyim.</p>

    <p class="govde-metin bizsmart">Yürüyorum.</p>

    <p class="govde-metin bizsmart">Sokak lambaları, karanlık ağaçların hışırtısı ve uğultu.</p>

    <p class="govde-metin bizsmart">Ona yaklaşıyorum.</p>

    <p class="govde-metin bizsmart">Hayali, belli belirsiz gözlerimde. Bütün evlerde o var. Binlerce kişiye çoğalmış sanki, beni çağırıyor.</p>

    <p class="govde-metin bizsmart">Yürüyorum.</p>

    <p class="govde-metin bizsmart">Evlerine iyice yaklaşıyorum. Titriyorum.</p>

    <p class="govde-metin bizsmart">Penceresi.</p>

    <p class="govde-metin bizsmart">Perde.</p>

    <p class="govde-metin bizsmart">Ve sızan sarı ışık.</p>

    <p class="govde-metin bizsmart">Bir tapınağa bakar gibi saygıyla bakıyorum. Bu evde bir sözüyle bana yeniden yaşama sevinci verecek bir varlığın bulunduğunu bilecek kadar duyumsuyorum yaşamı. O var. Çıldıracak gibiyim.</p>

    <p class="govde-metin bizsmart">Kendimi çok özledim. Yani onu.</p>

    <p class="govde-metin bizsmart">Yürüyorum.</p>

    <p class="govde-metin bizsmart">Zamanın bittiği yerdeyim ve zamanın başladığı.</p>

    <p class="govde-metin bizsmart">Saatlerce dolaşıyorum.</p>

    <p class="govde-metin bizsmart">Üşüyorum.</p>

    <p class="baslik-2 bizsmart" id="toc_marker-2-18">22 Mart / İkindi</p>

    <p class="govde-metin bizsmart">Yorgunum. Dün gece mutluluktan zorla kopardığım randevunun, yeni iyileşmeye başlayan bedenimi epey sarstığını düşünüyorum.</p>

    <p class="govde-metin bizsmart">Sevgi’ye suyunu veriyorum. Geçen ilkyaz sarı, küçük çiçekler açmıştı. Yine açmasını istiyorum, bekliyorum. Bunun, bana nedenini bilemeyeceğim bir umut vereceğine kuşku duymuyorum.</p>

    <p class="govde-metin bizsmart">Yaşam ananın sunduğu acıları birlikte karşılamak varken, sevgilinin,&lt;&lt;Ne olur, bir süre görüşmeyelim. Ben seni arayacağım. Zorlaştırma,&gt;&gt; diyerek, vedalaşmaktan hiçbir farkı olmayan gidişindeki kahrı, kime anlatabilirim?</p>

    <p class="govde-metin bizsmart">Onu aramak istiyorum. Böyle çok zor.</p>

    <p class="govde-metin bizsmart">Yine telefona takılıyor gözlerim, kırmızıya boyanıyor.</p>

    <p class="govde-metin bizsmart">Ahizeyi usulca kaldırıyorum. Sinyal sesi, beyin hücrelerimin her birine ayrı bir etki yapıyor.</p>

    <p class="govde-metin bizsmart">Arıyorum.</p>

    <p class="govde-metin bizsmart">Telefonun tuşlarına dokunurken, içimde yaşanmamış bir korku duyuyorum.</p>

    <p class="govde-metin bizsmart">Çalıyor.Telefonda annesinin sesi.</p>

    <p class="govde-metin bizsmart">Beni hemen tanıyor. Çok zor konuşuyor. Hatırını soruyorum. Teşekkür ediyor. Fazla konuşamayacağını söylüyor. Eşinden çekiniyor belki.</p>

    <p class="govde-metin bizsmart">Onu soruyorum. Susuyor.</p>

    <p class="govde-metin bizsmart">Korkum iyice artıyor. Görülmemiş bir hızla yaşlandığımı fark ediyorum. Yeryüzünün en yaşlı canlısıyım sanki. Ürperiyorum. Titriyorum. Ona bir şey mi oldu yoksa?</p>

    <p class="govde-metin bizsmart">İnlemeye benzer bir sesle ancak konuşabiliyorum.</p>

    <p class="govde-metin bizsmart">Hastanedeymiş. Şok içerisindeyim. Söz vermesine karşın neden kaç zamandır aramadığını şimdi anlıyorum.</p>

    <p class="govde-metin bizsmart">Anlatıyor: &lt;&lt;Anlayamadık, bilemedik. Kimden alıştıysa hap kullanıyormuş. Zaten son zamanlarda iyice içine kapanmıştı. Seni terk ettiğini söylüyordu. Başka bir şey bilmiyorum.&gt;&gt;</p>

    <p class="govde-metin bizsmart">Kapatmak zorunda olduğunu söyleyip kapatıyor. Annesinin Anadolu şivesiyle söylediği bu sözler aralıksız yankılanıyor içimde.</p>

    <p class="govde-metin bizsmart">Ailesinin dağılma aşamasına gelen geçimsizliğine çok üzülüyordu. &lt;&lt;Tek sığınağım sensin,&gt;&gt; diyordu. Öyleyse, neden &lt;&lt;Bir süre görüşmeyelim,&gt;&gt; diye ısrar etmişti? &lt;&lt;Onu terk ettim,&gt;&gt; demesini gerektirecek nasıl bir sorun vardı?</p>

    <p class="govde-metin bizsmart">Ellerime kapanıyorum.</p>

    <p class="govde-metin bizsmart">Yanıtsız soruların çıkmazındayım.</p>

    <p class="baslik-3 bizsmart" id="toc_marker-2-18-1">Gece</p>

    <p class="govde-metin bizsmart">Hiçbir şey düşünemiyorum. Felaket ve yalnızlık.</p>

    <p class="baslik-2 bizsmart" id="toc_marker-2-19">23 Mart</p>

    <p class="govde-metin bizsmart">Gün ışıyor. Gece hiç uyumadım.</p>

    <p class="govde-metin bizsmart">Birsen’i arıyorum. En yakın arkadaşı oydu; neler olup bittiğini biliyordur. Yaşama ilişkin bütün duygu ve düşüncelerimle yöneldiğim sevgilinin ne tür bir açmazda olduğunu ancak bir arkadaşından öğrenmenin umudundayım.</p>

    <p class="govde-metin bizsmart">Arıyorum. Sesi çok derinden geliyor. Zor anlıyorum. Yattığı hastaneyi söylüyor. Birkaç kez ziyaretine gittiğini, durumunun iyi olduğunu belirtiyor. Bir ay sonra çıkabileceğini ekliyor.</p>

    <p class="govde-metin bizsmart">Bazı sorularımı yanıtsız bırakıyor: &lt;&lt;Sen bilmezsen, ben nasıl bilebilirim?&gt;&gt; diyor. Kendimi suçlu gibi görmeye başlıyorum; ama ne yapabilirdim ki? Her şeyi daha da zorlaştırmaktan korkuyordum. Görüşmek için ısrar etmenin nasıl aşağılayıcı olduğunu biliyordum. Aşkın nefret iklimini yaşamaya gücüm yoktu benim.</p>

    <p class="govde-metin bizsmart">Ziyaret günlerini öğreniyorum. Daha iki gün var.</p>

    <p class="baslik-3 bizsmart" id="toc_marker-2-19-1">Akşam</p>

    <p class="govde-metin bizsmart">Sirkeci’ye doğru yürüyorum. Beynim uyuştu sanki.</p>

    <p class="govde-metin bizsmart">Gördüğüm her şey yabancı geliyor bana.</p>

    <p class="govde-metin bizsmart">Üzerinde her gün yürüdüğüm kaldırım, yanımdan gelip geçen insanlar, otomobiller, Galata Köprüsü, yürüdükçe yakınlaşan Yeni Cami. En çoğul olmam gereken zamanda, yalnızlığa yürüyorum.</p>

    <p class="baslik-2 bizsmart" id="toc_marker-2-20">24 Mart /Sabah</p>

    <p class="govde-metin bizsmart">Yaşama ve aşka ilişkin her şey yeniden başlıyor sanki.</p>

    <p class="govde-metin bizsmart">Hiçbir şey bilmiyorum, düşünemiyorum.</p>

    <p class="govde-metin bizsmart">Dışarı çıkıyorum.</p>

    <p class="govde-metin bizsmart">İstanbul, yine yabancı geliyor bana. Otobüs kuyrukları, iskeleye koşup binebildiği ilk vapurla işine yetişmeye çalışanlar, insanı bezdiren bir devingenlikle akan trafik, yaşam kavgasının çok çarpıcı öteki belirtileriyle yeni bir gün.</p>

    <p class="govde-metin bizsmart">Cağaloğlu’ndayım.</p>

    <p class="govde-metin bizsmart">Birsen’e uğramak istiyorum. Kaç zaman yaşamın bilinmezlerine karşı omuz omuza direndiğim sevgiliyi soracağım ona. Anlatmasını isteyeceğim. Kim bilir nasıl tuhaf bakacak bana. Çelişkiye gülecek belki. Bu aşka şaşırdığını söylemişti her fırsatta. Şimdi de şaşıracağı kesin. Yabancılaşmanın bu boyuta gelmesine inanamayacaktır.</p>

    <p class="govde-metin bizsmart">İşyerinin kapısını çalıyorum. Açıyor. Gülümsüyor.</p>

    <p class="govde-metin bizsmart">Ve anlatıyor. Söylediği her söz beni üzüyor: Hastanede dört ay daha kalması gerekiyormuş, ama o, bir an önce çıkmak için direniyormuş. Doktorları buna bir koşulla izin vermişler: Bulunduğu çevreden uzaklaşması. Ailesi de onu Ankara’ya götürme kararı almış. Tedavinin başarılı olması için bir ay daha hastanede kalacakmış, sonra Ankara.</p>

    <p class="govde-metin bizsmart">Ziyaretine gitmek istediğimi söylüyorum. Birinci derece yakınlarından başkasını almıyorlarmış. Birsen, ailesi ile birlikte gittiği için görüşebiliyormuş.</p>

    <p class="govde-metin bizsmart">Ailesinin hafta sonları ziyaretine gittiğini, çarşamba günleri için şansımı deneyebileceğimi söylüyor. Çok küçük bir umut bu; ama bu kadarcık umut için bile günlerce nasıl beklediğimi yalnız ben bilirim.</p>

    <p class="govde-metin bizsmart">Birinci derece yakınlık. Yasaların gözünde ben bir yabancıyım. Onun bir saniyelik mutluluğu için bütün ömrümü feda edebileceğimi hangi yasanın hangi maddesi kavrayabilir ki?</p>

    <p class="govde-metin bizsmart">Ailesine nice bunalımlar yaşatan, kaba gücüyle maganda kültürünü zorla benimsetmeye çalışan, evine haftada bir gün ancak uğrayan, daha önemlisi onun içinde bulunduğu çıkmazın tek suçlusu olan sorumsuz bir baba, birinci derece yakını sayılıyor.</p>

    <p class="govde-metin bizsmart">İçimde herkesten kıskanarak sakladığım aşkımla ben, yabancıyım öyle mi?</p>

    <p class="govde-metin bizsmart">Yaşam, nasıl bir çelişkidir?</p>

    <p class="baslik-3 bizsmart" id="toc_marker-2-20-1">Akşam</p>

    <p class="govde-metin bizsmart">Sarayburnu’ndayım.</p>

    <p class="govde-metin bizsmart">Aynı parktayım. Her zaman oturduğumuz yere başka sevgililer oturmuş. &lt;&lt;Yazgınız iyi yazılmış olsun&gt;&gt; diyorum içimden. Buna öyle çok gereksinmeniz var ki.</p>

    <p class="govde-metin bizsmart">Deniz fenerinin denizin karanlık sularını tarayan ışığı beyaz bir gemiyi yakalayıp, aydınlatıyor. Bizim de düşlerimizde böyle bir gemi vardı. Alıp götürecekti sevenleri ayırmayan toplumlara bizi.</p>

    <p class="govde-metin bizsmart">Zaman geceyi vuruyor. Ankara’ya gideceğini anımsıyorum. O gidiyor. Belki onun için böylesi daha iyidir. Tek avuntum da bu zaten.</p>

    <p class="baslik-3 bizsmart" id="toc_marker-2-20-2">25 Mart /Akşam</p>

    <p class="govde-metin bizsmart">İçimde hiçbir yaşama belirtisi yok. Umudun tükendiği zaman dilimindeyim.</p>

    <p class="govde-metin bizsmart">Gözlerimi kapatıyorum.</p>

    <p class="govde-metin bizsmart">Avucumda bir yığın ilaç. Bunların beni acının pençesinden kurtarmaya yetecek kadar etkili olduğunu biliyorum.</p>

    <p class="govde-metin bizsmart">Gel sevgili;</p>

    <p class="govde-metin bizsmart">Yaşamayı tanımla şimdi de</p>

    <p class="govde-metin bizsmart">Öyle ki, geriye kalan ne varsa, ölmek diyelim.</p>

    <p class="govde-metin bizsmart">Hiç yanılmam, saklama; sen de aynıydın</p>

    <p class="govde-metin bizsmart">Avuç dolusu boşalmış ilaç şişeleri pencerelerde.</p>

    <p class="govde-metin bizsmart">Allah’la, sevgiliyle, yaşamla ve kendimle ilk kez bu kadar yüz yüzeyim.</p>

    <p class="govde-metin bizsmart">Yaşamak, ilk kez bu kadar ölmek oluyor; ölmek, ilk kez bu kadar var olmak.</p>

    <p class="govde-metin bizsmart">Hayır! Yapamam. Bu canı bu bedene ben vermedim ki. Ben alamam. Hakkım yok buna.</p>

    <p class="govde-metin bizsmart">Cemil Bey’i arıyorum. Zor zamanlarımda bana en içten davranan bir yüce değerdir bu güzel insan.</p>

    <p class="govde-metin bizsmart">Mutfakta kayıp düşmüş. Dizini incitmiş. &lt;&lt;Nadire Hanım’ın kabrine on beş yıldır ilk kez bu hafta gidemedim,&gt;&gt; diyor. Çok üzgün olduğunu anlayabiliyorum.</p>

    <p class="govde-metin bizsmart">Onu soruyor. Kısaca anlatıyorum. &lt;&lt;Çok yalnızım; senden hiçbir farkım yok. Hadi koş gel,&gt;&gt; diyor. Aramızdaki bunca kuşak farkına karşın, beni anlayabilen tek dostuma gidiyorum.</p>

    <p class="govde-metin bizsmart">Cihangir’deyim.</p>

    <p class="govde-metin bizsmart">Beni soluk soluğa bırakan yokuşu tırmanırken, yine sevgilinin aynı güzellikteki hayali. Her adımda ona daha çok yaklaşmayı beklerken, o, geriye çekiliyor. Uzaklık hiç kapanmıyor. Gülümsüyor. Hayallerde bile olsa, onun gülümsemesini ne çok özlemişim.</p>

    <p class="govde-metin bizsmart">Cemil Bey, kapıyı açıyor. Elini öpüyorum. Sarılıyoruz. Zor yürüyor.</p>

    <p class="govde-metin bizsmart">Salondayız.</p>

    <p class="govde-metin bizsmart">Gözlerim, Nadire Hanım’ın duvardaki fotoğrafına takılıyor. Bu güzel insanın nice yalnızlıkları aşıp, ömrünün son yıllarında bile ilk günkü heyecanla sevdiği, özlediği kutlu insan! Selam sana! Işıklar içerisinde uyu.</p>

    <p class="govde-metin bizsmart">Cemil Bey, her zamanki inceliğiyle, beni üzmemeye çalışarak ona ilişkin bilgi alıyor. &lt;&lt;Düzelir. Üzülme,&gt;&gt; diyerek, zoraki gülümsemeye çalışıyor. &lt;&lt;Biz Nadire’mle ne engeller gördük, sana anlatmıştım,&gt;&gt; derken, &lt;&lt;bu da bir şey mi?&gt;&gt; anlamında elini sallıyor. Uzun uzun konuşuyoruz. Biraz kendime geliyorum. Fotoğraf albümünün yerini söylüyor: &lt;&lt;Getir de biraz anılara dalalım. Bakalım içinden çıkabilecek miyiz?&gt;&gt; diyor.</p>

    <p class="govde-metin bizsmart">Üç albüm dolusu siyah beyaz yüzlerce fotoğraf.</p>

    <p class="govde-metin bizsmart">Bu albümün fotoğrafları, günümüzün çoğu yapay duygu ve özentilerle, belki de yalnızca maddeye yenildiği için özünü yitiren aşklarının renkli, ama aslında rengi bile olmayan görüntülerinden çok daha anlamlı geliyor bana.</p>

    <p class="govde-metin bizsmart">Fotoğraf karelerinde gerçek aşkın yüzünü görüyorum.</p>

    <p class="govde-metin bizsmart">Cumhuriyetin ilk yılları. Başkent Ankara. Cemil Bey’in İktisat Bakanlığı’ndaki ilk önemli görevi. Masa başında gülümsüyor. Oldukça yakışıklı. Cary Grand’a çok benziyor.</p>

    <p class="govde-metin bizsmart">Nadire Hanım’la Ankara Palas’taki baloda dans ederken çekilmiş çok özel kareler. Nadire Hanım açık renk elbise giymiş, kısa kollu. Cemil Bey’le dans ederken başını arkaya atmış, dudaklarında tatlı bir gülümseme. Gerçekten çok güzel bir kadın; alımlı, çekici.</p>

    <p class="govde-metin bizsmart">Atatürk’ün de katıldığı bir başka baloda Cemil Bey, büyük önderin sağında. Yanında yine Nadire Hanım. Aynı karede başka insanlar.</p>

    <p class="govde-metin bizsmart">Cemil Bey, her fotoğrafa titizlikle bakıyor. Bazı fotoğrafları bana tanıtıyor. Hiçbirini unutmadığını söylüyor. Yaşamın her anını dolu dolu yaşadığı çok net biçimde ortaya çıkıyor.</p>

    <p class="govde-metin bizsmart">Saatin nasıl ilerlediğini anlamıyoruz. Cemil Bey’e kalsa, sabaha kadar oturmaya çoktan gönüllü. Dinlenmesi gerekir oysa. İzin istediğimi söylüyorum. &lt;&lt;Yine geleceksin ama,&gt;&gt; diyor.</p>

    <p class="govde-metin bizsmart">Caddedeyim.</p>

    <p class="govde-metin bizsmart">Bir yavru kedi görüyorum, sürekli miyavlıyor. Sanırım karnı aç. Sesleniyorum. Bana yöneliyor. Elime alıyorum. Tüyleri simsiyah.</p>

    <p class="govde-metin bizsmart">Bazı insanlar, siyah kedileri uğursuz sayarlar. Bu, Allah’a yapılmış saygısızlıktır. Onun yarattığı hiçbir canlı uğursuz olamaz. Tek uğursuzluk sevgisizliktir. Bilmezler. Kâbil, kardeşi Habil’i bu yüzden vurmadı mı? İnsanlık bunca yüzyıldır sevgisizlik yüzünden savaşıp durmuyor mu? En son Avrupa’nın ortasında yaşanan Sırp vahşeti de aynı ilkelliğe, sevgisizliğe bağlı olarak sergilenmedi mi? Sevgisizlik, uğursuzluktan başka nedir ki?</p>

    <p class="govde-metin bizsmart">Yavru kediyi burada bırakamam.</p>

    <p class="govde-metin bizsmart">Çok küçük. Bu, onu ölüme bırakmaktan farksızdır.</p>

    <p class="govde-metin bizsmart">Evdeyim.</p>

    <p class="govde-metin bizsmart">Artık bir kedim var.</p>

    <p class="govde-metin bizsmart">Karnını doyuruyorum. Adını, tüylerinin rengiyle zıtlık oluştursun diye Işıltı koyuyorum. Hadi bakalım Işıltı Hanım, senin özlemin bitti. Sıra bana da gelecek mi dersin?</p>

    <p class="baslik-2 bizsmart" id="toc_marker-2-21">26 Mart /Sabah</p>

    <p class="govde-metin bizsmart">Birsen, ailesinin hafta ortasında ziyarete gitmediğini söylemişti. Ben gideceğim ona.</p>

    <p class="govde-metin bizsmart">Çiçek yaptırıyorum. En çok kır çiçeklerini severdi: &lt;&lt;Özgürlüğü en iyi onlar bilir,&gt;&gt; derdi.</p>

    <p class="govde-metin bizsmart">Trene biniyorum.</p>

    <p class="govde-metin bizsmart">Sakin sayılabilecek bir yer buluyorum. Elimdeki çiçeği çok iyi korumalıyım. Bunları ona ulaştırmak için şansım olduğuna inanmasam da.</p>

    <p class="govde-metin bizsmart">Ey sevgili, sana böyle umut kırıntısıyla gelmek de varmış! Bu iklimi ilk kez yaşıyorum.</p>

    <p class="govde-metin bizsmart">Hastanedeyim.</p>

    <p class="govde-metin bizsmart">Odasını buluyorum.Beklediğim gibi, içeri almıyorlar. Doktoruyla görüşme isteğim de reddedilince, içimdeki minicik umut kırıntısı da yok oluyor.</p>

    <p class="govde-metin bizsmart">Bir hemşire hanımın yanına yaklaşıyorum. Hiç olmazsa bu çiçekleri odasına bırakmasını rica ediyorum.</p>

    <p class="govde-metin bizsmart">&lt;&lt;Nesi oluyorsunuz?&gt;&gt; diye soruyor. Alışılmış bir soru. Bu sorular hep aynı kalıpla sorulur gibi geliyor bana.</p>

    <p class="govde-metin bizsmart">&lt;&lt;Bütün ömrünü onun mutluluğuna adamış bir sevdalıyım,&gt;&gt; demek isterdim. Anlar mıydı?</p>

    <p class="govde-metin bizsmart">Yine de kırmıyor. Gülümseyerek çiçeği alıyor. Teşekkür edip çıkıyorum.</p>

    <p class="govde-metin bizsmart">Bütün bedenim özleme ve yalnızlığa kesiyor.</p>

    <p class="baslik-2 bizsmart" id="toc_marker-2-22">27 Mart /Sabah</p>

    <p class="govde-metin bizsmart">Kahvaltı yapmıyorum. Annem beni kendi halime bıraktığı izlenimi vermeye çalışıyor. Böyle bana daha çok yardımcı olacağını düşünüyor belki.</p>

    <p class="govde-metin bizsmart">Cemil Bey’i arıyorum. Biraz iyileşmiş. Onu soruyor. &lt;&lt;Yine görüşelim,&gt;&gt; demeyi unutmuyor.</p>

    <p class="govde-metin bizsmart">Minik kedim Işıltı eve henüz alışamadı. Biraz ürkek. Gözleri lacivert. Bir süre sonra gerçek rengine döner sanırım.</p>

    <p class="govde-metin bizsmart">İnsanlar kedileri nankör sanırlar. Bunun çok yanlış bir saptama olduğunu biliyorum.</p>

    <p class="govde-metin bizsmart">İnsanları bu yanılgıya iten neden, sahiplenme içgüdüsüdür. İnsanların büyük kısmı, iyilik yaptığı, sevgi gösterdiği her canlının kendilerine sonsuz bağlılık duymasını beklerler. Bunu elde edemeyince de nankörlükle suçlarlar.</p>

    <p class="govde-metin bizsmart">Kediler, bağımsızlıklarına düşkün hayvanlardır. İnsanın sahiplenme içgüdüsüne asla boyun eğmezler. Bu nedenle de insanla çatışmaları kaçınılmazdır.</p>

    <p class="govde-metin bizsmart">İnsanlar, aşkta da bu yanılgıya düşmüyorlar mı?</p>

    <p class="govde-metin bizsmart">Sahiplenmek, başka deyimle sevgiliyi bedelini ruhuyla ödeyeceği değişimlere zorlamak, aşkın kabul edemeyeceği bir sapmadır. İlkel benliklerin ortaya çıkmasıdır. Sevgilinin kişiliğini hiçe saymaktır. Üstelik bu, aşkın özverili olma öğretisiyle çelişir. Sevgilinin kimliğini çiğneyerek onu sevdiğimizi söyleyemeyiz. Çünkü o, ancak kendi tanımladığı kimliğiyle vardır; ancak o zaman güzeldir.</p>

    <p class="govde-metin bizsmart">Sahiplenmeye çalışmanın denizi görmek için ormanı yakmaktan farkı yoktur. Toplumun saygınlığını yitirmiş kimi değer yargılarına inat, sevgili, kendisi olarak kaldığı sürece sevecektir.</p>

    <p class="govde-metin bizsmart">Onu düşünüyorum. Nasıl yıkılmıştır kim bilir? Güneşi özlemiştir. Dolunayı, yıldızları, ilkyazın ılık esintilerini, çiçekleri, kelebekleri, hayalini kurduğu güzelliklere ilişkin umudu.</p>

    <p class="govde-metin bizsmart">Beni özlediğine de hiç kuşkum yok. Onu istemeyerek, farkında olmayarak üzdüğümde gönlünü almak için nasıl çırpındığımı unutamaz ki. Böyle olunca çok naz yapmaz, &lt;&lt;Koca bebeğim; bağışladım, bağışladım,&gt;&gt; derdi.</p>

    <p class="govde-metin bizsmart">Çiçek gördüğü zaman çok heyecanlanır, &lt;&lt;Ne güzel bir çiçek. Baksana!&gt;&gt; derdi; ben onun yüzüne bakardım. Anlardı. Tatlı gülümsemesini kadife sesinin büyüsü bütünlerdi: &lt;&lt;Sen yok musun?&gt;&gt;</p>

    <p class="baslik-3 bizsmart" id="toc_marker-2-22-1">Öğle</p>

    <p class="govde-metin bizsmart">Cemil Bey’e uğruyorum. Dizi biraz iyileşmiş. Çok seviniyorum. &lt;&lt;Bugün Nadire Hanım’ın kabrine gitmek istiyorum. Sen de gelir misin?&gt;&gt; diyor. Ne büyük onur bu.</p>

    <p class="govde-metin bizsmart">Birlikte yemek yiyoruz. &lt;&lt;Böyle olmaz. Hastaneden çıkınca seni solgun görürse üzülmez mi? Kendine daha iyi bakmalısın,&gt;&gt; diyerek çıkışıyor.</p>

    <p class="govde-metin bizsmart">Onun bu tür sözleri yaşama ilişkin avuntular veriyor.</p>

    <p class="govde-metin bizsmart">Evden çıkıyoruz.</p>

    <p class="govde-metin bizsmart">Yürürken acı çekiyor; ama, ziyaretine gittiği değer onun içinde öylesine yüce ki bu acı ona çok az insanın anlayabileceği bir mutluluk veriyor. Bunu da ince sözlerle belli ediyor. Onu hayranlıkla izliyorum.</p>

    <p class="govde-metin bizsmart">Zincirlikuyu Mezarlığı’ndayız.</p>

    <p class="govde-metin bizsmart">Çok bakımlı, sade bir mezar ve çiçekler. Yanında boş mezar yeri. Aile mezarlığı burası.</p>

    <p class="govde-metin bizsmart">Dua okuyoruz. Cemil Bey, kirpiklerinden çizgilerin güzelleştirdiği insan yüzüne süzülen yaşları saklamak gereği duymayacak kadar derin bir yöneliş içerisinde sevdiği kadına.</p>

    <p class="govde-metin bizsmart">Onun bu yüce bağlılığı çok duygulandırıyor beni. Cemil Bey’i hiç böyle görmemiştim. Uzun süre suskun kalıyoruz. Udunu eline alıyor. Unutulmaz bir besteyle sevdiğini yad ediyor:</p>

    <p class="govde-metin bizsmart">Dönülmez akşamın ufkundayız, vakit çok geç</p>

    <p class="govde-metin bizsmart">Bu son fasıldır ey ömrüm, nasıl geçersen geç.</p>

    <p class="govde-metin bizsmart">Şarkıyı bitirdikten sonra, &lt;&lt;Senin için Nadire Hanım. Kadınım,&gt;&gt; diyor. Büyülenmiş gibi oluyorum. Aşkın bu derinliğine ilk kez tanık oluyormuşum gibi.</p>

    <p class="govde-metin bizsmart">Yaşamış, ömrünü tamamlamış ve şimdi bir avuç toprak kalmış binlerce insan bir arada.</p>

    <p class="govde-metin bizsmart">Kim bilir ne aşklar yaşadılar. Sevdiler, sevildiler. Belki yalnızca sevdikleriyle kaldılar. Beklenen sevgililer bir türlü gelmediler; onlar başkalarına gittiler.</p>

    <p class="govde-metin bizsmart">Her birinin ayrı öyküsü vardır.</p>

    <p class="govde-metin bizsmart">İhanet edenler. İhanete uğrayanlar. Yalnızca duvarlara ve geceye haykırdıkları aşklarıyla karşılıksız sevenler. Sevdiğine doyamadan kendi elleriyle toprağa verip yaşama küsenler. Sevdiğine kavuşanlar. Karşılıklı sevip de toplumun değer yargılarına boyun eğip yanılgıya düşenler. Yanlış kurulmuş denklemlerden aşka ilişkin hiçbir doğru sonucu çıkartamayanlar. Sevdiği için can verenler. Vurulup fidan boyuyla yere düşen sevgililer.</p>

    <p class="govde-metin bizsmart">Bu sessiz yatan insanların bize öyle çok mesajı var ki aslında.</p>

    <p class="govde-metin bizsmart">Cemil Bey, eşinin baş ucundan ayrılmakta çok zorlanıyor. Buğulu gözleriyle yüzüme bakıp,&lt;&lt;Gidelim mi?&gt;&gt; diye soruyor. &lt;&lt;Siz bilirsiniz efendim,&gt;&gt; diyorum.</p>

    <p class="govde-metin bizsmart">Çıkıyoruz. Bir süre konuşmuyoruz. Onu eve kadar çıkarıyorum. Kahvesini hazırlıyorum.</p>

    <p class="govde-metin bizsmart">Bana bir kaset uzatıyor: Mozart’ın 35. Senfonisi. &lt;&lt;Dinle bak, seveceksin,&gt;&gt; diyor gülümseyerek. Teşekkür edip, &lt;&lt;Biraz dinlenmelisiniz efendim. İzin verirseniz ben gideyim,&gt;&gt; diyorum.</p>

    <p class="govde-metin bizsmart">Sevgili! Sana böyle bir aşk vaat etmiştim. Geciktik mi dersin?</p>

    <p class="baslik-2 bizsmart" id="toc_marker-2-23">28 Mart /Sabah</p>

    <p class="govde-metin bizsmart">Sevgi’nin toprağını havalandırıyorum. Bana küsmesini istemiyorum çünkü. Bir gün açacak yine, açmalı.</p>

    <p class="govde-metin bizsmart">Dışarı çıkıp gazete ve ekmek alıyorum.</p>

    <p class="govde-metin bizsmart">Kahvaltıyı annemle birlikte yapıyoruz. Radyoyu açıyorum. Yine güzel bir türkü. Ne derin anlamı vardır bu türkülerin.</p>

    <p class="govde-metin bizsmart">Masadan kalkıyorum.</p>

    <p class="govde-metin bizsmart">Kapı zili çalıyor. O kadın. Yanında bir adam var. Yüzü koyu morluklar içerisinde. Yanındaki adamı abisi olarak tanıtıyor.</p>

    <p class="govde-metin bizsmart">Annemle vedalaşıyor: &lt;&lt;Artık dayanacak gücüm kalmadı. Gidiyorum. Hakkını helal et,&gt;&gt; diyor. Bana da elini uzatıp, &lt;&lt;Hoşça kalın,&gt;&gt; diyor kısık bir sesle.</p>

    <p class="govde-metin bizsmart">İnsan, bu kadar kirlenmeyi nasıl içine sindirebiliyor, anlayamıyorum. Korumasız bir insana, hele bir kadına elini kaldıran yaratığa insan demeye dilim varmıyor. Bunu söylemek, sevgiyi yaşayan ve yaşatan insanlara saygısızlıktır.</p>

    <p class="govde-metin bizsmart">Siz, insan görünümündeki sevgisiz yaratıklar, hepiniz aynısınız.</p>

    <p class="baslik-3 bizsmart" id="toc_marker-2-23-1">Akşam</p>

    <p class="govde-metin bizsmart">Dışarı çıkıyorum. Onu çok özledim.</p>

    <p class="govde-metin bizsmart">Şimdi onun yanında olsam. Ellerini tutsam. Yüzüne baksam. Sımsıkı sarılsam. Çok özlediğim kokusunu çeksem içime, onu yaşasam.</p>

    <p class="govde-metin bizsmart">Bu kez hiç susmasak ya da yalnızca sussak.</p>

    <p class="baslik-3 bizsmart" id="toc_marker-2-23-2">29 Mart /Öğle</p>

    <p class="govde-metin bizsmart">Cemil Bey’i arıyorum. Sesi biraz kırgın geliyor. Nedenini soruyorum, &lt;&lt;Boş verelim,&gt;&gt; diyor.</p>

    <p class="govde-metin bizsmart">Sanırım anlatmak istemiyor. Belki sonra.</p>

    <p class="baslik-3 bizsmart" id="toc_marker-2-23-3">Akşam</p>

    <p class="govde-metin bizsmart">Kendimi yine dışarı atıyorum. Son birkaç aydır epey yıprandığımı düşünüyorum. Bizim dışımızda gelişen olaylar sevgiliyi ve beni nasıl bu kadar tanınmaz duruma getirdi Allah’ım.</p>

    <p class="govde-metin bizsmart">Denizi seyrediyorum. Evlerinin bulunduğu yöne doğru, karanlıklara takılıyor gözlerim.</p>

    <p class="govde-metin bizsmart">Canım sevdiğim! Seni çok özledim.</p>

    <p class="baslik-2 bizsmart" id="toc_marker-2-24">30 Mart /Sabah</p>

    <p class="govde-metin bizsmart">Bugün ziyaret günü.</p>

    <p class="govde-metin bizsmart">Ona gidemiyorum. Yazık ki yabancılaşıyoruz.</p>

    <p class="govde-metin bizsmart">Sevgi’ye suyunu veriyorum. Bir yaprağı sararmış nedense. Belki suyunu iyi ayarlayamıyorum.</p>

    <p class="govde-metin bizsmart">Işıltı, kendini biraz toparladı. Kağıtlarımı çekiştiriyor, günlüğü yazarken benimle oynamak istiyor, kalemi ısırmaya çalışıyor. Çok sevimli.</p>

    <p class="govde-metin bizsmart">Onunla tanıştığımız günü anımsıyorum. Kabataş Lisesi’ndeydik. O, okula babasının Manisa’dan İstanbul’a atanmasındaki işlemlerin uzaması nedeniyle bir hafta geç başlamıştı. Okula taşradan bir öğrenci geleceğini ilk bizim grubumuz duymuştu.</p>

    <p class="govde-metin bizsmart">Sınıfa bir süre alışamamış, öğrenime yeni başlayan küçücük bir öğrencinin telaşıyla bunalmıştı. Sonra kızlarla kaynaşmış, biraz alışır gibi olmuştu. İstanbul’u hiç bilmiyordu. Bizim gruba almıştık. Biraz utangaç, ama sevecen kişiliği beni çok etkilemişti.</p>

    <p class="govde-metin bizsmart">Küt kesilmiş saçları, edalı yürüyüşü, bakışlarının insanı çıldırtan gizemi ve ses renginin içime işleyen büyüsüyle bir içim suydu. Çiçekli kağıtlarla kaplanmış kitaplarını göğsüne bastırarak gelir, &lt;&lt;Nasılız bakalım?&gt;&gt; derdi.</p>

    <p class="govde-metin bizsmart">Bizim grubun en büyük merakı olan sinema kaçamaklarına o da katılmıştı. Sinemada çoğu zaman yanımda otururdu. Birsen’le birlikte adını &lt;&lt;Çıtkırıldım&gt;&gt; koyduğumuz başka bir arkadaşımız grubun kızlarını tamamlardı. Hiç sıkılmadan filmi sonuna kadar izler, hepimizi şaşırtan eleştirilerini sıralardı. Ona, sinema eleştirmeni Atilla Dorsay’dan esinlenerek, &lt;&lt;Atilla Bey’in güzel kızı&gt;&gt; diyorduk. Bu tür sözlere bir süre alışamamış, &lt;&lt;Ben düşüncemi söyledim. Onaylamanızı beklemiyorum,&gt;&gt; demişti.</p>

    <p class="govde-metin bizsmart">Yine bir sinema kaçamağımızda, Zülfü Livaneli’nin yönettiği Yer Demir Gök Bakır filmi vardı. Ben kamera ve müzik dışında, ortalamanın epey altında bulmuştum filmi. Rutkay Aziz’in çok üstün oyun yeteneği bile filmi kurtarmaya yetmemişti. Gruptaki öteki arkadaşlarımız da kendi aralarında buna ilişkin görüş bildiriyorlardı. &lt;&lt;Kamera harika ama...&gt;&gt; demiştim. Güzel yüzünü tenimi eriten bakışlarıyla bana çevirmiş, &lt;&lt;Doğru bir saptama. Sen de harikasın,&gt;&gt; demişti. Bu sözleri beni çok heyecanlandırmış, &lt;&lt;En iyisi tiyatro bence. Türk sineması arabeske yenildi. İyi niyetli çalışmalar da böylesine yetersiz kalınca, geleceğe ilişkin umut en azından şimdilik çok yetersiz geliyor bana. Seni bir Ferhan Şensoy oyununa davet etsem ne dersin?&gt;&gt; diye sormuştum. Tatlı tatlı gülümsemiş,&lt;&lt;Neden olmasın?&gt;&gt; demiş, ertesi hafta söz verdiği saatte Birsen’le birlikte gelmişti.</p>

    <p class="govde-metin bizsmart">Yakınlaşmamız her geçen gün daha da artıyordu. Sevildiğini anlayamayan hiçbir kadın yoktur. İkimizde de biriken duygu yoğunluğu, Beşiktaş’ta pizza yerken söze dönüşmüş, ilk minik itiraflar, onu Üsküdar Vapuru’yla evine uğurlamadan önce &lt;&lt;seni seviyorum&gt;&gt;a dönüşmüştü. Nedense biraz utangaç bir edayla &lt;&lt;Ben de&gt;&gt; diyebilmiş, vapura binince el sallamış, gözden yitip gidene kadar bakışlarını iskeleden ayıramamıştı.</p>

    <p class="govde-metin bizsmart">Aradan çok zaman geçmemişti. Bir gün, Şişli’de bir pastanede bizim grubu toplamış, aramızda söz kesmiştik. Grubun tatlı yaramazlıklarıyla ünlenmiş üyesi Çetin, alıştığımız esprileriyle kısacık bir konuşma yapmış, söz yüzüklerini parmaklarımıza takmıştı. Küçük alkışlarla kesilen pastadan ona ikram ederken; &lt;&lt;Şimdi biz sözlü mü olduk? Aaaaaa ne kolaymış,&gt;&gt; diyerek gülümsemişti.</p>

    <p class="govde-metin bizsmart">Ara sıra, yalnızca onu şaşırtmak için yüzük denetimi yapardım: &lt;&lt;Parmaklarınız hanfendi,&gt;&gt; dediğim zaman kısacık bir naz yapar, sonra parmaklarını uzatarak yüzüğünü gösterir, &lt;&lt;Buyrun beyefendi. Şimdi sıra bende. Parmaklarınız lütfen!&gt;&gt; derdi. Canım benim!</p>

    <p class="baslik-2 bizsmart" id="toc_marker-2-25">31 Mart/Sabah</p>

    <p class="govde-metin bizsmart">Gün ışığıyla uyanıyorum.</p>

    <p class="govde-metin bizsmart">İçimde farklı bir sıkıntı var.</p>

    <p class="govde-metin bizsmart">Teybe Cemil Bey’in verdiği Mozart kasetini yerleştiriyorum. Müthiş bir senfoni. Altı yaşındayken piyano resitali vermiş bir müzik dehasının ezgileri doluyor odama. Büyüleyici bir yapıt. Mozart’ın daha önce 40. Senfoni’sini dinlemiştim. Bu senfoni de çok başarılı.</p>

    <p class="govde-metin bizsmart">Perdeyi açıyorum. Odamı aydınlatan ışık, içimdeki sıkıntıyı azaltmaya yardımcı olamıyor. Onu yaşayamadığım hiçbir gün, benim için anlam taşımıyor.</p>

    <p class="baslik-3 bizsmart" id="toc_marker-2-25-1">Öğle</p>

    <p class="govde-metin bizsmart">Birsen arıyor.</p>

    <p class="govde-metin bizsmart">Sesini yine çok zor alıyorum. Hatırımı sorduktan sonra, &lt;&lt;Mektubun var. Ne zaman uğrayabilirsin?&gt;&gt; diye soruyor. Çok heyecanlanıyorum. Hemen uğrayabileceğimi söylüyorum.</p>

    <p class="govde-metin bizsmart">Cağaloğlu’ndayım.</p>

    <p class="govde-metin bizsmart">Birsen, işyerinin kapısını gülümseyerek açıyor.</p>

    <p class="govde-metin bizsmart">Onu soruyorum. &lt;&lt;İyi!&gt;&gt; diyor. Çiçeğimi almış. Mektubu uzatıyor. Ne yazdı acaba?</p>

    <p class="govde-metin bizsmart">İçimde sıkıntıyla karışık tuhaf bir heyecan var.</p>

    <p class="govde-metin bizsmart">Teşekkür edip çıkıyorum.</p>

    <p class="govde-metin bizsmart">Sarayburnu’ndayım.</p>

    <p class="govde-metin bizsmart">Parka oturuyorum. Mektubu okuyorum:</p>

    <p class="govde-metin bizsmart">&lt;&lt;Canım sevgilim;</p>

    <p class="govde-metin bizsmart">Merhaba. Seni nasıl özlediğimi yazamam ki. Burada her şey çok zor. Bu mektubu yazıp sana ulaştırabilmek bile. Dünyayla bağlantımı tümüyle kestiler. Buna da hemen bir özür buldular: Dış etkilerden uzak olmam gerekiyormuş. Ne saçma. Sanki çıkınca başka bir dünyada yaşayacakmışım gibi.</p>

    <p class="govde-metin bizsmart">Hiçbir anlam veremediğim tedavi yöntemlerinden nefret ediyorum.</p>

    <p class="govde-metin bizsmart">Seni yasakladılar bana. Ailemden başka kimseyi almıyorlar. Ara sıra Birsen de gelmeseydi iyice çıldırırdım sanırım. Birsen’e seni sormaktan başka sevincim kalmadı.</p>

    <p class="govde-metin bizsmart">Benim için üzülme olur mu? Böyle olmasını ikimiz de istemedik. Ama bilmelisin ki, artık hiçbir şey eskisi gibi olamaz.</p>

    <p class="govde-metin bizsmart">Babamın son bir yılda nasıl değiştiğini anlayamıyorum. Annemle ayrılacaklar. Beni de Ankara’ya götürüyorlar. Belki hiç gelmeyeceğim.</p>

    <p class="govde-metin bizsmart">Bence asıl önemlisi, artık senin yüzüne bakamam. Utanırım, küçülürüm. Bunu sen de istemezsin değil mi? Bana bir suçluya bakar gibi bakmana dayanamam. Zor zamanlarda yalnızca birbirimize sarılacaktık. Bense uyuşturucu hapları aşkımıza tercih ettim. Bunun utancını taşıyamam. Yaşadığım bu utancı gözlerine bakarak anlatamam.</p>

    <p class="govde-metin bizsmart">Yaşantından artık çıkmak istiyorum. Beni anlamaya çalışmalısın. Çiçeklerin için teşekkür ediyorum. Beni bağışla.</p>

    <p class="govde-metin bizsmart">Elveda.&gt;&gt;</p>

    <p class="govde-metin bizsmart">Sevgilinin ölüm fermanından hiçbir farkı olmayan mektubunu yüzüme kapatıyorum, ruhum bedenimden ayrılmış gibi kalakalıyorum.</p>

    <p class="govde-metin bizsmart">Bu sözleri nasıl yazabildi, inanamıyorum. Benim böyle bir yenilgiye boyun eğmeyeceğimi neden düşünemedi?</p>

    <p class="govde-metin bizsmart">Onunla kaç akşam aşka ilişkin nice güzellikleri paylaştığımız bu parkta böylesine kahrolmayı hak etmedim ben.</p>

    <p class="govde-metin bizsmart">Birtanem, sen de biliyorsun: Bu canı ben zaten sana adamıştım. Senin mutluluğuna, gülümsemene.</p>

    <p class="govde-metin bizsmart">Bıraksaydın da kollarında can verseydim. Topluma inat, senin için. Bana neden çok gördün bunu?</p>

    <p class="govde-metin bizsmart">Yanıldın sevdiğim, yanıldın. Senden gelecek her kahır kabulümdür. Sen nasılsan, öyle kabulümsün. Aşk, istemektir çünkü. Ne pahasına olursa olsun, istemektir.</p>

    <p class="govde-metin bizsmart">Sen de biliyorsun: Aşk, sevenlerin duygu birlikteliğidir. Sevenlerden biri kendini sevdiğinden farklı görürse, &lt;&lt;seni seviyorum&gt;&gt; demenin bir anlamı kalmaz ki. İşte onun için sevenler, bir hazinenin yerini gösteren haritanın tam ortadan ikiye bölünmüş parçalarıdır. Ancak bütünleştikleri zaman aşkın adresini bulabilirler. Elde edecekleri servet, değer ölçüsü saptanamamış güzelliklerdir, aşktır.</p>

    <p class="govde-metin bizsmart">Yaşam ana, mutluluğun denklemine yeni bilinmezler eklediyse elimden ne gelir ki?</p>

    <p class="govde-metin bizsmart">Bir sözünle bana yaşama sevinci vermek yerine, toplumun yanılttığı bir sevgili olmak senin zoruna gitmiyorsa, başka sözüm de yok. Vazgeçmeyeceğimi de bil ama.</p>

    <p class="govde-metin bizsmart">Topluma karşı verdiğimiz ortak kavgada artık sen yoksun. Belki de hiç olmayacaksın; ama gerekirse sana karşın, ben yine varım. Canım pahasına varım ve hep olacağım.</p>

    <p class="baslik-3 bizsmart" id="toc_marker-2-25-2">Gece</p>

    <p class="govde-metin bizsmart">Pir Sultan ne güzel söylemiş:</p>

    <p class="govde-metin bizsmart">Şu ellerin taşı bana hiç değmez;</p>

    <p class="govde-metin bizsmart">İlle dostun gülü yaralar beni.</p>

    <p class="baslik-3 bizsmart" id="toc_marker-2-25-3">1 Nisan /Öğle</p>

    <p class="govde-metin bizsmart">Sanki düşünme yeteneğimi yitirmiş gibiyim.</p>

    <p class="govde-metin bizsmart">Üstümü değiştirip çıkıyorum.</p>

    <p class="govde-metin bizsmart">Nereye, neden ve nasıl gittiğimi bilmiyorum.</p>

    <p class="govde-metin bizsmart">Saraçhane’de olduğumu fark ediyorum.</p>

    <p class="govde-metin bizsmart">Atatürk Köprüsü’ne doğru yürüyorum.</p>

    <p class="govde-metin bizsmart">Bir baba kaldırımın kıyısında duvara yaslanmış;</p>

    <p class="govde-metin bizsmart">Konuşuyordu kendi kendine</p>

    <p class="govde-metin bizsmart">&lt;&lt;Jandarma çavuşuydu, aslan gibiydi&gt;&gt;</p>

    <p class="govde-metin bizsmart">Oğlunu vurmuşlar pusuda</p>

    <p class="govde-metin bizsmart">Karayağız, nişanlı.</p>

    <p class="govde-metin bizsmart">Evlat acısının ağıda dönüşmüş sesini duyuyorum.</p>

    <p class="govde-metin bizsmart">Yaşamın bir yüzü de bu olmalı.</p>

    <p class="govde-metin bizsmart">Bebeğim, ben de seni yitirdim işte. Bir gün yanılgının farkına varıp da yaşam ana gecikmiş zamanlara ilişkin zulmünü sahneye koymadan önce eski gözlerinle çıkıp gelmezsen, benim de yaşayacaklarım bundan daha az trajik olmayacaktır. Belki sen hiçbir şey duymayacaksın, bilmeyeceksin, anlamayacaksın.</p>

    <p class="govde-metin bizsmart">Gözlerim uzaklara dalıp gittiğinde, hep sen geleceksin aklıma.</p>

    <p class="govde-metin bizsmart">Benim yaşama ilişkin en büyük kazancımdın; şimdi ise en büyük yenilgim oldun.</p>

    <p class="govde-metin bizsmart">Küçük bir umut verseydin içime, şu gök kubbe altında böylesine ağlamak hiç zoruma gitmezdi, bil bunu.</p>

    <p class="govde-metin bizsmart">Bu yalnızlık senfonisinde bütün notalar yanlış basıyorsa, suç kimdedir dersin?</p>

    <p class="govde-metin bizsmart">Unkapanı’ndayım.</p>

    <p class="govde-metin bizsmart">Bir umut olmalı. Yarın Birsen’i arayacağım. İlk kez bir insandan bize yardımcı olmasını isteyeceğim.</p>

    <p class="govde-metin bizsmart">İyice bunalıyorum.</p>

    <p class="govde-metin bizsmart">Yalnızım.</p>

    <p class="baslik-2 bizsmart" id="toc_marker-2-26">2 Nisan /Sabah</p>

    <p class="govde-metin bizsmart">Birsen’i arayacaktım.</p>

    <p class="govde-metin bizsmart">Sevgiliye gerekli mesajları iletmeliyim. Yanılgısını anlamalı. Mutlaka anlamalı.</p>

    <p class="govde-metin bizsmart">Annemle birlikte kahvaltıdayız. Annem hiçbir şey bilmemeli. Kahrımı ondan çok iyi saklamalıyım.</p>

    <p class="govde-metin bizsmart">Radyodan oyun havalarının kıvrak ezgileri yayılıyor.Mutlu olmayı nasıl bu kadar özledim.</p>

    <p class="govde-metin bizsmart">Tuncay’la Sibel’in nişan törenlerinde dans ettiğimizi anımsıyorum. Kollarımda bir peri kızı gibi güzel ve cilveliydi. &lt;&lt;Dans etmeyi iyi öğrenelim de kendi nişanımızda birbirimizin ayağına basmayalım,&gt;&gt; dediğimde, &lt;&lt;Sen kendine bakar mısın? İkidir ayağıma bastığını unuttuğumu mu sanıyorsun? Yaramazlık yok!&gt;&gt; diye yanıt vermişti. Gülümsüyorum.</p>

    <p class="govde-metin bizsmart">Odamdayım.</p>

    <p class="govde-metin bizsmart">Birsen’i arıyorum.</p>

    <p class="govde-metin bizsmart">Durumu anlatıyorum. &lt;&lt;Sizin yaşadıklarınıza ben de çok üzülüyorum,&gt;&gt; diyor. Mektup yazmak istediğimi, ona ulaştırmada yardımcı olup olamayacağını soruyorum. &lt;&lt;Elimden geleni yaparım. İkiniz de çok haksız acılar yaşıyorsunuz. Ama üzülme, düzelir. Ona biraz zaman vermelisin. Yarın gelebilirsen, görüşürüz,&gt;&gt; diyor.</p>

    <p class="govde-metin bizsmart">Birsen’in bu sözleri, yaşamdan zorla koparttığım umut oluyor.</p>

    <p class="govde-metin bizsmart">Ona her şeyi yazmalıyım. Beni anlamalı. Yanılgısını bilmeli.</p>

    <p class="govde-metin bizsmart">Dönmeli bana.</p>

    <p class="govde-metin bizsmart">Sevgi’ye suyunu veriyorum. Onunla konuşuyorum. Beni anlasaydı kim bilir neler söylerdi.</p>

    <p class="govde-metin bizsmart">Mektubumu yazıyorum:</p>

    <p class="govde-metin bizsmart">&lt;&lt;Biricik mutluluğum;</p>

    <p class="govde-metin bizsmart">Birsen’in ilettikleri ve senin mektubun dışında, sağlık durumuna ilişkin başka bir şey bilmiyorum.</p>

    <p class="govde-metin bizsmart">Tam altmış sekiz gündür çiçek yüzünü görmüyorum. Sensiz geçen her gün, beni daha çok yaşamdan kopartıyor. Seni çok özledim bebeğim. Sen olmayınca yaşamın hiçbir anlamı kalmıyor. Bunu sana daha önce de birçok kez söylemiştim, biliyorsun.</p>

    <p class="govde-metin bizsmart">Yaşamak yalnızca seninle güzel.</p>

    <p class="govde-metin bizsmart">Mektubunun beni çok üzdüğünü saklayacak değilim. Gittiğin günden beri yaşamı sorguluyorum; ama sen olmayınca olmuyor sevgilim, olmuyor. Her yeni günden daha çok korkar oldum, gecelerden korkar oldum. Yaşanmıyor.</p>

    <p class="govde-metin bizsmart">Senin yanında yaşama gücüm vardı. Ya şimdi?</p>

    <p class="govde-metin bizsmart">Kararında ısrar edersen, beni kendi elinle toprağa vereceğini bilmelisin. Bunu yapma bana, yani ikimize. Seni çok seviyorum. Yanında olmak istiyorum. Yaşamak istiyorum.</p>

    <p class="govde-metin bizsmart">Zor günlerdeyiz. Yazının bulunduğu tarihten beri, sevgililer birbirlerine nice mesajlar iletmişlerdir kim bilir? Ama ilk kez sözcükler bu kadar yetersiz kalıyor. Sana binlerce sayfa yazsam da, içimdekini ve yanılgını anlatmaya yeteceğini sanmıyorum. O nedenle de mektubumun arasına bedenimden çekip çıkardığım yüreğimi gizliyorum; seni kimsenin inanmayacağı kadar çok özleyen gözlerimi gizliyorum. Onlar sana her şeyi anlatacaklardır.</p>

    <p class="govde-metin bizsmart">Her aşkta kötü günler vardır, olacaktır. Yaşamın bizden çekip aldığı mutluluğu daha nice kavga vererek geri almamız gerekmiyor mu? Omuz omuza, eskisi gibi.</p>

    <p class="govde-metin bizsmart">Seni asla sarsılmayan sevgimle bekliyorum, bekleyeceğim. Nasılsan, öyle kabulümsün. Öyle bekliyorum.</p>

    <p class="govde-metin bizsmart">Ankara’ya gitmen de o kadar önemli değil. İçinde beni de götüreceksen, bütün bunlar bize çıkarılmış zorluklar sayılmamalı, bizi yıldırmamalı.</p>

    <p class="govde-metin bizsmart">İyileşeceksin. Yine aynı sevinçleri yaşayacağız. Artık üzülme olur mu? Bana ve kendine hak etmediğimiz kahırlar yaşatma.</p>

    <p class="govde-metin bizsmart">Bir sözünle yeniden yaşama sevinci kazanacağımı unutma sakın.</p>

    <p class="govde-metin bizsmart">Gel bebeğim! Gel sevdiğim! Kendini getir bana. Beni getir.</p>

    <p class="govde-metin bizsmart">Seni Allah’a ve sana emanet ediyorum. Başka kimselere de güvenim kalmadı.</p>

    <p class="govde-metin bizsmart">Seni seviyorum.&gt;&gt;</p>

    <p class="govde-metin bizsmart">Bu mektup son umudum artık.</p>

    <p class="govde-metin bizsmart">Beni anlamaz da ayrılıkta diretirse, nasıl yaşarım bilmiyorum.</p>

    <p class="baslik-3 bizsmart" id="toc_marker-2-26-1">Akşam</p>

    <p class="govde-metin bizsmart">Dışarı çıkıyorum.</p>

    <p class="govde-metin bizsmart">Kaç zamandır ilk kez biraz kendimdeyim.</p>

    <p class="govde-metin bizsmart">Umutluyum.</p>

    <p class="baslik-2 bizsmart" id="toc_marker-2-27">3 Nisan /Sabah</p>

    <p class="govde-metin bizsmart">Birsen’le görüşeceğimiz bugün. Heyecanlıyım.</p>

    <p class="govde-metin bizsmart">Kahvaltıdan sonra arıyorum. &lt;&lt;Ne zaman istersen çekinme, gel. Biz dostuz,&gt;&gt; diyor.</p>

    <p class="govde-metin bizsmart">Cağaloğlu’ndayım.</p>

    <p class="govde-metin bizsmart">Birsen, kapıyı gülümseyerek açıyor. İşyerinden izin alıyor, çıkıyoruz.</p>

    <p class="govde-metin bizsmart">Pastanedeyiz.</p>

    <p class="govde-metin bizsmart">Karşımda oturan insanın sevgiliyle yaşadığımız nice anıya tanıklık etmiş olması tuhaf bir huzur veriyor bana. Hastaneden 24 Nisan’da çıkacağını söylüyor.</p>

    <p class="govde-metin bizsmart">Sevgilinin hangi konularda, nasıl yanılgılar içerisinde olduğunu anlatıyorum. &lt;&lt;Haklısın. Ama onun üstüne gitmeni doğru bulmuyorum. Bunalım içerisinde. Biraz zaman tanımak gerektiğini düşünüyorum. Onu anlamaya çalışmalısın,&gt;&gt; diyor.</p>

    <p class="govde-metin bizsmart">Mektubumu uzatıyorum, alıyor. &lt;&lt;Dışarıdan hiçbir etki almaması için çok sıkı gözetim altında. Ama ulaştırmak için elimden geleni yaparım, merak etme. Doktorunun öngördüğü kuralları bazan ben de gereksiz görüyorum,&gt;&gt; diyor.</p>

    <p class="govde-metin bizsmart">Kalkıyoruz.</p>

    <p class="govde-metin bizsmart">Teşekkür edip ayrılıyorum.</p>

    <p class="govde-metin bizsmart">Şimdi, sonucu beklemekten başka seçeneğim yok. Bir anlasa.</p>

    <p class="govde-metin bizsmart">Taksim’deyim.</p>

    <p class="govde-metin bizsmart">İlhan’a rastlıyorum. &lt;&lt;Neden aramıyorsun?&gt;&gt; diye sitem ediyor. Resim atölyesi açmış. Beni oraya götürmek için ısrar ediyor, kırmıyorum. Eski bir binanın üst katını kiralamış. Evde çalışamadığını, ailesinin kendisini anlamadığını söylüyor.</p>

    <p class="govde-metin bizsmart">Bir sürü portre çalışması görüyorum. Fotoğraflara bakarak yaptığı portreler bunlar.</p>

    <p class="govde-metin bizsmart">&lt;&lt;Nasıl buldun?&gt;&gt; diye soruyor. &lt;&lt;Senin resme yeteneğin olduğunu biliyorum zaten. Sen de kendini bu tür uğraşlarla harcadığını bilmelisin. Bu, sanat değil ki. Sanat, yorumdur. Bir fotoğrafın aynısını yapmaksa, olsa olsa yetenektir,&gt;&gt; diyorum. Bana hak veriyor.</p>

    <p class="govde-metin bizsmart">Sipariş üzerine çalışıyormuş. İlhan’ın resme bu kadar yatkın olmasına karşın kendini bu tür çalışmalarla kandırmasına üzülüyorum.</p>

    <p class="govde-metin bizsmart">Atölyeye genç bir kız geliyor. İlhan, &lt;&lt;Nasıl buldun sevgilimi?&gt;&gt; diye soruyor. Bizi tanıştırıyor. Yoz bir soru bu. Sevdiğini başkasına soranın aşkına asla inanmam. Bozulduğumu anlıyor: &lt;&lt;Senin tadın yok bugün. Neler olduğunu anlatır mısın?&gt;&gt; diyor gülümseyerek.</p>

    <p class="govde-metin bizsmart">Sevgilisi fazla kalmıyor. &lt;&lt;Görüşürüz,&gt;&gt; dedikten sonra çıkıyor. İlhan, &lt;&lt;Ben de senin gibi aşka inanırdım; ama senden daha akıllı olduğum için, erken uyandım. Şimdi hayatımı yaşıyorum. Bu gider, başkasını bulurum. Hiç kimse için de bir saniye ağlamam,&gt;&gt; diyor.</p>

    <p class="govde-metin bizsmart">Bu sözler bana tiksinti veriyor. Gitmek istediğimi söyleyip çıkıyorum.</p>

    <p class="govde-metin bizsmart">Evdeyim.</p>

    <p class="govde-metin bizsmart">Cemil Bey’i arayıp hatırını soruyorum.</p>

    <p class="govde-metin bizsmart">Işığı kapatıp uzanıyorum.</p>

    <p class="baslik-3 bizsmart" id="toc_marker-2-27-1">4 Nisan /Öğle</p>

    <p class="govde-metin bizsmart">Sevgi’ye suyunu veriyorum. Bir tomurcuğu olduğunu fark ediyorum. Yakında açacak. Ne güzel!</p>

    <p class="govde-metin bizsmart">Sarayburnu’ndayım.</p>

    <p class="govde-metin bizsmart">Burada ilk kez gördüğüm sevgililer tartışıyorlar nedense.</p>

    <p class="govde-metin bizsmart">Onu anımsıyorum. Birbirimizi bir tek gün bilerek kırmadık. Dargınlığa varan tartışmalarımız olmadı. Beklenmedik bu ayrılığın beni bu kadar yıpratmasının nedenlerinden biri de budur belki. O da aynı duygular içerisindeyse, nasıl bir düşünceyle itiyor beni, anlayamıyorum.</p>

    <p class="govde-metin bizsmart">İlhan’ın söylediklerini düşünüyorum. Günümüzde aşk adına yaşananları asla onaylayamıyorum. Cinselliği aşka tercih etmek, olsa olsa kirlenmektir.</p>

    <p class="govde-metin bizsmart">Fuzûli ne güzel söylemiş:</p>

    <p class="govde-metin bizsmart">Aşk imiş her ne var âlemde;</p>

    <p class="govde-metin bizsmart">İlm bir kıyl ü kâl imiş ancak.</p>

    <p class="govde-metin bizsmart">Bu beyiti ve anlamını yeryüzünün bütün dağlarına çiçeklerle yazmayı ne çok isterdim: &lt;&lt;Dünyada ne varsa, aşktır. Aşkın dışındaki her şey, bilim bile, aşkla karşılaştırılınca bir dedikodudan öteye gidemez.&gt;&gt;</p>

    <p class="govde-metin bizsmart">Fuzûli’nin iki dizeye sığdırdığı bu mesaj öyle önemli ki.</p>

    <p class="govde-metin bizsmart">Batılılaşmayı maddeye teslim olmakla eşdeğer görüp yanılanların, bu sözdeki inceliği ve derinliği kavrayabilmelerini beklemiyorum aslında. Nasıl yanıldıklarını belki hiçbir zaman anlayamayacaklar.</p>

    <p class="govde-metin bizsmart">Birkaç günlük ilişkileri aşk sanmak, hele bunu ihanet pahasına yapmak, insana özgü değerlere saygısızlıktan başka ne olabilirdi? İlhan, &lt;&lt;Ben senden daha akıllı olduğum için erken uyandım. Bu gider, başkasını bulurum,&gt;&gt; demişti.</p>

    <p class="govde-metin bizsmart">Akıl... Anlama ve düşünme yeteneğinin bileşiminden oluşan müthiş güç.</p>

    <p class="govde-metin bizsmart">Aşkın olmazı olur yapan gücünü kavrayamayan bir anlayış, hangi aklın yansıması olabilir ki?</p>

    <p class="govde-metin bizsmart">Bireyciliğin bu boyutlara varmasının adını koyma zamanı gelmedi mi? Bu, yozlaşmadır, ilkelliktir. Bir zamanlar uygarlığın temsilcisi olan Batı’nın günümüzdeki çürümüşlüğünün tescilidir.</p>

    <p class="govde-metin bizsmart">Sevdiği kadın için tahtını bırakan İngiltere Kralı 8. Edward’ı anımsıyorum. Halktan bir kadını sevdiği için İngiliz Sarayı’ndan çok büyük tepki gören, &lt;&lt;ya tahtın, ya kadının&gt;&gt; gibi bir seçime zorlamasında, &lt;&lt;Ben, o olmadan tahtı ne yapayım?&gt;&gt; diyerek karşı çıkıp, tahtını bırakan, Amerika’da sade bir insan olarak yaşamayı kutsal bir direniş olarak gören bu yüce insanı yıllar sonra da olsa, sevgiyle selamlıyorum. İsteseydi, İngiltere’nin en seçkin kadınıyla evlenebilir, tahtında kalırdı; ama o, aşkın tahtında oturmayı, sevdiği kadını, bütün bunlara tercih etti.</p>

    <p class="govde-metin bizsmart">Cemil Bey’in yıllar önce yitirdiği sevdiğini her geçen gün daha çok özlemesini, kabri başında çocuk gibi ağlamasını anlamak gerekir. Bu uygarlık günümüzde bilinemiyorsa, kendini akıllı sanan zavallılara çok sözüm yok aslında. Parktan çıkıyorum.</p>

    <p class="govde-metin bizsmart">Sirkeci’deyim.</p>

    <p class="govde-metin bizsmart">Beyoğlu’na bu açıdan bakmaya doyamıyorum. Galata Kulesi’nin öncülüğünü edip yaptığı dayanılmaz çağrıya bu kez uyup, İstiklal Caddesi’nden yürüyerek Taksim’e çıkıyorum.</p>

    <p class="govde-metin bizsmart">Sevdiğim, birtanem, sensiz bütün anlamlar değişiyor, bunu anlamalısın. Yüzlerce kez üstünde yürüdüğümüz kaldırımlar, şimdi çok yabancı geliyor bana. Adım adım bildiğimiz Beyoğlu, yabancı geliyor.</p>

    <p class="govde-metin bizsmart">Sensiz olmuyor. Yaşanmıyor.</p>

    <p class="baslik-3 bizsmart" id="toc_marker-2-27-2">6 Nisan /Öğle</p>

    <p class="govde-metin bizsmart">Dün günlüğüme yaşama ilişkin hiçbir not düşmedim. Belki böylesi daha anlamlı.</p>

    <p class="govde-metin bizsmart">Birsen mektubumu iletti mi acaba? Aramaya korkuyorum. Daha büyük felaketlerden korkuyorum ve bunu sürekli erteliyorum farkında olmayarak belki de. Korkumun başka açıklaması olamaz.</p>

    <p class="govde-metin bizsmart">Sevgi’ye bakıyorum. Tomurcuğu biraz daha büyümüş. Bir an önce açmalı. Açmalı artık.</p>

    <p class="govde-metin bizsmart">Yine anılar.</p>

    <p class="govde-metin bizsmart">Adalar Vapuru’nda çektirdiğimiz fotoğrafa takılıyor gözlerim. Üzerinde kırmızı bir bluz var. Blucin giymiş, omzunda çantası. Saçları biraz dağınık, gülümsüyor.</p>

    <p class="govde-metin bizsmart">Başka bir fotoğrafta birlikteyiz. Bana sarılmış, elleriyle uzak bir yeri gösteriyor. Dudaklarında tatlı bir gülümseme.</p>

    <p class="govde-metin bizsmart">Okulun son günlerinde çektirdiğimiz toplu fotoğraf, içimi acıtıyor. Yanımda duruyor. Aynı karede Işıl ve Murat da var. Onlar şimdi evliler. Geçen yıl kızları olmuştu. Bebek görmeye giderken çok heyecanlıydı. Bebeği çok sevmişti. &lt;&lt;Bütün bebekler çiçektir,&gt;&gt; demiş, gözlerime anlamlı bir bakış uçurmuştu. Bu mesajı kolayca algılamıştım. Kendi bebeğimizi düşünüyordu.</p>

    <p class="govde-metin bizsmart">Başka bir gün, &lt;&lt;Ben kızım olmasını isterim, ona göre,&gt;&gt; derken çığlık çığlığa gülmüştü.</p>

    <p class="baslik-3 bizsmart" id="toc_marker-2-27-3">Akşam</p>

    <p class="govde-metin bizsmart">Ortaköy’e doğru yürüyorum.</p>

    <p class="govde-metin bizsmart">Boğaz Köprüsü’nün iki kıtayı birleştiren direnişine farklı anlamlar yüklüyorum. Sevgiliyle beni yeniden birleştirecek bir fırsat olmayacak mı? Daha kaç gün, kaç gece kendimi arayacağım? Sevgiliyi, mutluluğu, aşkı.</p>

    <p class="govde-metin bizsmart">Yarın çok önemli bir gün. Birsen, bir haberiyle beni çok mutlu edebilir ya da şimdi yaşadığım felaketlerden daha büyüğünü tatmaktan başka seçeneğim kalmaz.</p>

    <p class="govde-metin bizsmart">Korkuyorum.</p>

    <p class="baslik-2 bizsmart" id="toc_marker-2-28">7 Nisan</p>

    <p class="govde-metin bizsmart">Perdeyi açıyorum. Gün iyice ışımış.</p>

    <p class="govde-metin bizsmart">Birsen’i aramak istiyorum. Ahizeyi kaldırıp telefondan gelen sinyali dinliyorum bir süre. Paniğe kapılıp, vazgeçiyorum.</p>

    <p class="govde-metin bizsmart">Annemle birlikte kahvaltıdayız.</p>

    <p class="govde-metin bizsmart">Her şeyi anladığını belirten bakışlarla bana güç vermenin çabasında, gülümsüyor.</p>

    <p class="baslik-3 bizsmart" id="toc_marker-2-28-1">Öğle</p>

    <p class="govde-metin bizsmart">Birsen aramıyor.</p>

    <p class="govde-metin bizsmart">Kırık bir umutla bunalıyorum, sarsılıyorum.</p>

    <p class="govde-metin bizsmart">Karşılıklı bir aşkı bu kadar anlamsız bedellerle yaşamak ne tuhaf!</p>

    <p class="baslik-3 bizsmart" id="toc_marker-2-28-2">Akşam</p>

    <p class="govde-metin bizsmart">İçim acıyor. Birsen’in neden aramadığını biliyorum artık; ama yine de ondan duymak istiyorum bunu. Yarın ben arayacağım.</p>

    <p class="govde-metin bizsmart">Evde çok sıkılıyorum.</p>

    <p class="govde-metin bizsmart">Ortaköy’deyim.</p>

    <p class="govde-metin bizsmart">Ben İstanbul’a yürüyorum; İstanbul bana yürüyor. Çok sevdiğim bu kentin bana böylesine yabancı olmasını kabul edemiyorum. Her kaldırımında anıların serpiştiği bu kent, sevgiliyi aldı benden, geri vermiyor.</p>

    <p class="govde-metin bizsmart">Uyuşturucu haplara kimden alıştı; kim kopardı sevincimizi? Babasının uslanmaz tutumlarının bedelini neden biz ödüyoruz? Haksızlık bu! Haksızlık bu!</p>

    <p class="govde-metin bizsmart">Saatlerce dolaşıyorum.</p>

    <p class="govde-metin bizsmart">Altı milyar insanın yaşadığı bir dünyada görülmemiş yalnızım. Tek başımayım.</p>

    <p class="govde-metin bizsmart">Çiçek Pasajı’na uğruyorum. Yabancı yüzler görüyorum. Kadehler dolusu içmek, beynimi uyuşturmak ve bir süre için bu iklimden uzaklaşmak hiç zor değil. Yapmıyorum bunu. Aşkı ve aşktan gelecek ne varsa sonuna kadar yaşamak gerekmez mi? Geçici avuntulara kapılmak istemiyorum.</p>

    <p class="govde-metin bizsmart">Eve dönüyorum.</p>

    <p class="baslik-3 bizsmart" id="toc_marker-2-28-3">Sabah</p>

    <p class="govde-metin bizsmart">Birsen’i arıyorum.</p>

    <p class="govde-metin bizsmart">Mektubumu iletmiş. &lt;&lt;Ama fazla konuşma fırsatımız olmadı,&gt;&gt; diyor. &lt;&lt;Üzülmeni gerektirecek bir durum yok. Biraz sabırlı olmalısın. Seni bir gün anlayacaktır, yanılgısını düzeltecektir,&gt;&gt; demesiyle her şeyin ayrımına varıyorum. Sevgili, kararında diretiyor, biliyorum. İlgisine teşekkür edip kapatıyorum.</p>

    <p class="govde-metin bizsmart">Aldırmamış demek. Ayrılığa aldırmamış; aşkın gücüne inanmamış.</p>

    <p class="govde-metin bizsmart">Kararında direnmesinin ailesiyle yaşadığı sorunların çözümüne, babasının yanlış tutumlarının düzelmesine yaramayacağını bilememiş.</p>

    <p class="govde-metin bizsmart">Bundan sonra her şey daha zor.</p>

    <p class="govde-metin bizsmart">Annemden yaşadığım dramı saklayamam. Bir bahane bulup gitmeliyim bu evden, en azından bir süre için. Belki bir otel köşesine sığınıp kendime kalmalıyım. Sevdiğim insanlara yaşadıklarımı yansıtmamalıyım.</p>

    <p class="govde-metin bizsmart">Ne diyebilirim sevgili, seninle bu kadar bütünleşmişken, seni bu kadar severken, bu kadar özlerken ne diyeyim? Çok sevdiğimiz bir türküyü dizlerine kapanıp saatlerce ağlayarak söyleseydim yüzümü okşayıp sımsıkı sarılır mıydın bana?</p>

    <p class="govde-metin bizsmart">Eğer bizi sual eden olursa,</p>

    <p class="govde-metin bizsmart">Benzi soluk, gönlü kırık yâr söyle.</p>

    <p class="govde-metin bizsmart">Gülüm gülüm, kırıldı kolum, tutmuyor elim,</p>

    <p class="govde-metin bizsmart">Turnalar hey.</p>

    <p class="baslik-3 bizsmart" id="toc_marker-2-28-4">Gece</p>

    <p class="govde-metin bizsmart">Eşyalarımı topluyorum.</p>

    <p class="govde-metin bizsmart">Sevgilinin verdiği bebek, mektupları, fotoğrafları, biraz giyecek.</p>

    <p class="govde-metin bizsmart">Yaşam ananın çözmeye çalıştıkça yeni bilinmeyenlerle giderek zorlaştırdığı denklemlerini çözmeye gidiyorum.</p>

    <p class="govde-metin bizsmart">Kendime ve sevgiliye.</p>

    <p class="govde-metin bizsmart">Ertelenmiş umutlar üzre.</p>

    <p class="baslik-2 bizsmart" id="toc_marker-2-29">9 Nisan /Sabah</p>

    <p class="govde-metin bizsmart">Gece hiç uyumadım. Çok yorgunum.</p>

    <p class="govde-metin bizsmart">Annemle kahvaltı yapıyoruz. Evden gitmek istediğimi ona nasıl anlatacağımı bilemiyorum. Anne yüreği böyle bir kararı onaylayamaz ki. Onu hangi gerekçeler ileri sürüp inandıracağımı düşünmekten konuşamıyorum. Böyle olunca da iyice kaygılandığını anlayabiliyorum. Sonunda, nasıl çıktığına inanamadığım tuhaf bir sesle, &lt;&lt;Ben bir süre kendimi dinlemek istiyorum. Bir arkadaşta kalacağım&gt;&gt; diyebiliyorum. Benimle birlikte nice kahrı beyninin bütün hücrelerinde belki de daha ağır iklimlerde yaşayan annem, çaresiz bir boyun eğişle kararımı onaylıyor.</p>

    <p class="govde-metin bizsmart">Beyazıt’tayım.</p>

    <p class="govde-metin bizsmart">Bir otelin küçük bir odası. Pencerenin kenarında bir yatak, küçük bir sehpa, kül tablası, açık renk boyanmış duvarlar. Ve ben ve sevgili ve hüzün. Bu kaçışın sağlıklı bir karar olduğuna inanmıyorum aslında. İnsan gittiği yere içindekileri de götürdükten sonra, ne değişecek ki?</p>

    <p class="govde-metin bizsmart">Sevgili! Dallarım acı yemişlerle yüklendi, taşıyamaz oldum artık. Kırılmak kaçınılmazdı, belki sen hiç düşünemedin böyle bir yenilgiyi, anlayamadın. Bütün varlığımla sana yöneldiğimi kavrayamadın. Tek yanlı kararların bir sevgiliyi nasıl acıtacağını bilemedin.</p>

    <p class="govde-metin bizsmart">Korku ve yalnızlık.</p>

    <p class="baslik-2 bizsmart" id="toc_marker-2-30">10 Nisan /Sabah</p>

    <p class="govde-metin bizsmart">Gözlerimi yabancı bir odaya açmanın tanımsız duyguları içerisindeyim.</p>

    <p class="govde-metin bizsmart">Uzun zamandır işimden ayrı kaldığımı düşündüm birden. Her konuda güçlü olmam gereken bir zamanda kendimi biraz olsun toparlamak zorunda olduğumu anlayabiliyorum; ama bunu başarabilecek gücüm yok. İnanılmaz bir kısır döngü bu. Üstümü değiştirip çıkıyorum.</p>

    <p class="govde-metin bizsmart">Gördüğüm her şey çok yabancı yine.</p>

    <p class="govde-metin bizsmart">Eski işime dönmek zorundayım. Parasal sıkıntı çekmek istemiyorum.</p>

    <p class="govde-metin bizsmart">Yayınevine uğruyorum.</p>

    <p class="govde-metin bizsmart">Cavit Bey, &lt;&lt;Kendini çok özlettin. Sana yakışmıyor,&gt;&gt; diye sitem ediyor. Gülümseyerek geçiştirmeye çalışıyorum. Yine düzeltmeler yapmak üzere birkaç kitap dizgisi uzatıyor bana. Bir süre konuştuktan sonra, dizgileri alıp çıkıyorum.</p>

    <p class="govde-metin bizsmart">Aksaray’dayım.</p>

    <p class="govde-metin bizsmart">Mağazaların tabelalarındaki yazılar, her zamankinden daha çok sinirlendiriyor beni. Birçok mağazanın yabancı ticaret unvanlarını seçmesinin mantığını anlayamıyorum. Canım Türkçem. Şairlerinin, yazarlarının nice güzel yapıtlar verdiği bu güzel dil, nasıl bu kadar hor görülüyor?</p>

    <p class="govde-metin bizsmart">Bir ulus, kendi diline sahip çıkamazsa, geriye ne kalıyor ki?</p>

    <p class="govde-metin bizsmart">Asıl sorun, bizi yönete(meyen)nlerin Atatürk’ün getirmek istediği bilinci anlamamalarıdır aslında. Ondan sonra gelenler, eğitimle öğretim arasındaki farkı bile bilemediler.</p>

    <p class="govde-metin bizsmart">Böyle bir dehanın bıraktığı değerler nasıl aşındırıldı bu kadar?</p>

    <p class="govde-metin bizsmart">Sevgilinin anlamsız bir ayrılıkla beni bu kadar üzmesinin temelinde de Batılılaşma adına yapılan yanlışların getirdiği yozlaşmanın yansımaları yok mu? Günümüzde o güzelim aşklar yaşanmıyorsa, bunun nedeni kendi kültürümüze yabancılaşmamız değil midir?</p>

    <p class="govde-metin bizsmart">Batı’nın cinselliği aşka tercih etmesi ve maddeciliğiyle gelen çürümüşlüğünü ben kendi toplumumuza yakıştıramıyorum.</p>

    <p class="govde-metin bizsmart">Sevgilinin farklı nedenlerden kaynaklansa da beni ve kendisini böylesine yıpratmasını kabul edemiyorum.</p>

    <p class="govde-metin bizsmart">Bu kötü gidişe engel olmak için kendi payıma düşen çabaları göstermem gerektiğini biliyorum.</p>

    <p class="govde-metin bizsmart">Aşkı yazmak istiyorum. Belki bir gün bu günlük birilerinin eline geçer; okunur, anlaşılır. Toplumun aşka ilişkin yanılgılarının anlaşılmasına küçük bir katkım olur.</p>

    <p class="govde-metin bizsmart">Aşk... İnsanın yaşayabileceği en büyük uygarlık. Bir yüz görümü mutluluk için günlerce yanaklarımızı ıslatan gözyaşlarının gizemli büyüsü.</p>

    <p class="govde-metin bizsmart">Müthiş bir boşluk içerisindeyim. Hiçbir şey düşünemiyorum aslında. Bu, bana ayrı bir sıkıntı veriyor.</p>

    <p class="govde-metin bizsmart">Sanki insana özgü bütün yeteneklerimi yitirmiş gibiyim. Beş duyumu yitirmiş gibiyim. Sevgiliyi bu kadar çok özleyen gözlerime, ellerime, yüzüme, tenime, sesime yabancılaştım. Kendime yabancılaştım. Bütün varlığımla sevgiliye yönelmenin ve çok haksız bu ayrılığın bedelinin bu kadar ağır olmasını beklemiyordum.</p>

    <p class="baslik-3 bizsmart" id="toc_marker-2-30-1">Akşam</p>

    <p class="govde-metin bizsmart">Anneme telefon ediyorum.</p>

    <p class="govde-metin bizsmart">&lt;&lt;Ne zaman geleceksin?&gt;&gt; diye soruyor. Anne yüreği. İçinde Allah mucizesi sevgilerin yeşerip kendine özgü biçimiyle yansıdığı yürek. Anne yüreği.</p>

    <p class="govde-metin bizsmart">Denizin karanlık sularına bakıyorum. Vapurlar yolcularını iskeleye bıraktıktan sonra, bir anda kalabalıklar oluşuyor. Kim bilir kaç insan içindeki hangi bilinmezlerle kendine gidiyor.</p>

    <p class="govde-metin bizsmart">Zaman; aşka inat, özleme inat, kendi çizgisinde şaşmadan ilerliyor.</p>

    <p class="govde-metin bizsmart">Yanılan, insandır.</p>

    <p class="govde-metin bizsmart">Yeniden otele dönüyorum.</p>

    <p class="govde-metin bizsmart">Onu çok özledim.</p>

    <p class="govde-metin bizsmart">Bunalıyorum.</p>

    <p class="baslik-2 bizsmart" id="toc_marker-2-31">11 Nisan /Gece</p>

    <p class="govde-metin bizsmart">Otelde insanı tedirgin eden bir sessizlik var.</p>

    <p class="govde-metin bizsmart">Perdeyi açıp dışarıya bakıyorum.</p>

    <p class="govde-metin bizsmart">Otomobil farları, kaldırımda yürüyen tek tük insanlar.</p>

    <p class="govde-metin bizsmart">Yayınevinden aldığım dizgilerin düzeltmesiyle ilgileniyorum. Çok zor gidiyor. Çalışma gücüm iyice azaldı.</p>

    <p class="govde-metin bizsmart">İnsanın içinde yaşama sevinci olmayınca, hiçbir çalışma yapamıyor. Böyle sürerse, işimi yitirmek bile sürpriz olmayacak.</p>

    <p class="baslik-3 bizsmart" id="toc_marker-2-31-1">Sabah</p>

    <p class="govde-metin bizsmart">Sarayburnu’ndayım.</p>

    <p class="govde-metin bizsmart">Yağmur çiseliyor. Serin bir esinti saçlarımı dağıtıyor.</p>

    <p class="govde-metin bizsmart">Onunla hastaneden çıktıktan sonra görüşmek istiyorum. Vedalaşmak isteğinde kararlıysa, bunu gözlerime bakarak söylemesi için ısrar edeceğim. Yapamaz ki.</p>

    <p class="govde-metin bizsmart">Aşk biraz nefrettir günümüzde. Ortaya çıkar ya da çıkmaz. Bu, olayların akışına ve sevgililerin tutumuna bağlıdır.</p>

    <p class="govde-metin bizsmart">Aşk, duygu iktidarındaki yoğun sevgidir; ama nefret, darbe yapmaya her an hazırdır. Kimi zaman bunu başarır da; ama zorla elde ettiği bu iktidar uzun sürmez. Yerine, yine o güzelim duygular gelir. Nefretin iktidarının uzaması yüzünden, nice aşk bu çıkmaza teslim olarak tükenmiştir. Kimi zaman aşk cinayeti olarak duyduğumuz olaylar, aslında aşkın nefret ikliminin ileri bir örneğidir.</p>

    <p class="govde-metin bizsmart">Cemil Bey’e telefon ediyorum. Sesi yine kırgın geliyor. &lt;&lt;Ne zaman uğrayacaksın?&gt;&gt; diye soruyor.</p>

    <p class="baslik-3 bizsmart" id="toc_marker-2-31-2">Akşam</p>

    <p class="govde-metin bizsmart">Otele dönerken, Laleli’de Tuncay’la karşılaşıyorum. Her zamanki sitemlerini yapıyor. &lt;&lt;Sibel’le geçen gün sizi konuştuk,&gt;&gt; diyor. Niye uğramadığımızı soruyor. Ayrılığa ilişkin hiçbir söz söylemiyorum. Utanıyorum! Utanıyorum! Otelde kaldığımı da saklıyorum.. Hiçbir anlam veremeyeceğini biliyorum.</p>

    <p class="govde-metin bizsmart">Beni eve davet ediyor. Yarın için söz veriyorum.</p>

    <p class="govde-metin bizsmart">Oteldeyim. İyice bunaldım artık. Çok hüzünlüyüm.</p>

    <p class="govde-metin bizsmart">Yorgunum.</p>

    <p class="baslik-2 bizsmart" id="toc_marker-2-32">12 Nisan /Sabah</p>

    <p class="govde-metin bizsmart">Erken kalkıyorum. Yaşama ilişkin her şeyi baştan öğreniyormuşum gibi tuhaf bir boşluk içerisindeyim.</p>

    <p class="govde-metin bizsmart">Bugün Tuncay’a uğrayacağımı anımsıyorum. Canım sıkılıyor. Bir yığın soruya yanıt bulmak zorunda kalacağımı biliyorum çünkü. Ayrıca dostlarımı üzmekten, onları tedirgin etmekten korkuyorum. Çözümü yalnızca sevgilinin anlayışına bağlı olan sorunları başkalarıyla konuşmak da anlamsız geliyor bana.</p>

    <p class="govde-metin bizsmart">Kaç zamandır aşka ilişkin düşündüklerimi yazmak istiyordum. Aşkın anlatılamayacağını biliyorum aslında.</p>

    <p class="govde-metin bizsmart">Temelde benzer yönleri olsa da, her aşk kendine özgü değil midir?</p>

    <p class="govde-metin bizsmart">Aşk, sevgi okulunun insan sevgisi bölümünün farklı bir sınıfıdır. Temelinde insan sevgisi olmasına karşın, yeni bir kimlik kazanarak başkalaşıma uğramış çok özel bir kültürdür. Öyle ki, insan aklının onaylayamayacağı, belki de skandal olarak niteleyebileceği pek çok olay, aşk için sıradandır.</p>

    <p class="govde-metin bizsmart">Sevdiği için gözünü kırpmadan can veren sevgiliyi hiç kimse anlayamaz. Çalacak telefona çocuklar gibi sevinmeyi de. Aşkın birçok insan için skandal olduğunu söylemek zor olmayacaktır. Aşk, bu yönüyle anlamlıdır zaten.</p>

    <p class="govde-metin bizsmart">Aşkın temelinde çok yoğun sevgiyle birlikte derin bir saygı, bağlılık ve bütünleşmenin bulunması vazgeçilmez gerekliliktir.Bunlardan biri yetersiz olunca, aşk aksayacaktır.</p>

    <p class="govde-metin bizsmart">Günümüzde ihanetin kirlettiği duyguları aşk olarak nitelemenin benimsenebilir bir yanı yoktur ki.</p>

    <p class="govde-metin bizsmart">Aşkı ertelemekse, sevgililerin yaşama ve aşka karşı hileleridir. Mutlaka bir yerlerden sızıntı yapıp duyguların yönünü değiştirecektir.</p>

    <p class="baslik-3 bizsmart" id="toc_marker-2-32-1">Akşam</p>

    <p class="govde-metin bizsmart">Giyinip çıkıyorum. Tuncay’ın beni beklediğini anımsıyorum yine. Söz verdiğime göre gitmek zorundayım. Çiçek alıyorum.</p>

    <p class="govde-metin bizsmart">Bostancı’dayım.</p>

    <p class="govde-metin bizsmart">Kapıyı Tuncay açıyor. Her zamanki dost gülümsemesiyle karşılıyor beni. Sibel, hiç değişmeyen inceliğiyle &lt;&lt;Hoş geldin,&gt;&gt; diyor.</p>

    <p class="govde-metin bizsmart">Hatır sormalar, sevgi sözleri ve nice zamanın biriktirdiği özleme ilişkin haklı sitemler.</p>

    <p class="govde-metin bizsmart">En çok korktuğum soru ise hiç gecikmiyor: Onu soruyorlar. Birden durgunlaşmamla kaygılandıklarını anlayabiliyorum. &lt;&lt;Biz ayrıldık,&gt;&gt; diyemiyorum. Bu sözü hiç kimseye söyle(ye)medim.</p>

    <p class="govde-metin bizsmart">Ah sevgili, daha kaç zaman utanacağımı yalnızca sen biliyorsun. Bu ne büyük haksızlıktır, bir anlasan. Eminim, sen de bu anlamsız kopuşta daha çok direnmeyeceksin. Yapamazsın!</p>

    <p class="govde-metin bizsmart">Kendimi hiç bu kadar yıkılmış duyumsamamıştım. Tuncay ve Sibel’in ayrılığa asla geçit vermeyen birliktelikleri beni eziyor. Böyle mutluluklar bizim de hakkımız değil miydi?</p>

    <p class="govde-metin bizsmart">Sevdiğim, aşkımıza sarılmak varken yanılıp da uyuşturucu haplarda avuntu aramayı içine sindiremeyişini anlayabiliyorum; ama bu ayrılıkla beni daha çok yıprattığını neden bilmiyorsun? Zoruma giden sayısız haksızlıktan biri de budur. Şimdi beni nasıl kırdığını, dahası yaşayamaz duruma getirdiğini ne zaman kavrayacaksın?</p>

    <p class="baslik-2 bizsmart" id="toc_marker-2-33">13 Nisan /Sabah</p>

    <p class="govde-metin bizsmart">Yayınevine uğruyorum.</p>

    <p class="govde-metin bizsmart">Dizgilerden birini teslim ediyorum.</p>

    <p class="govde-metin bizsmart">Sirkeci’deyim.</p>

    <p class="govde-metin bizsmart">Küçük bir radyo alıyorum. Müziksiz daha çok sıkılıyorum çünkü. Yine onu düşünüyorum. Hastaneden çıkmasına az kaldı. Onunla nasıl görüşeceğimi bilmiyorum. Aramalı beni, mutlaka aramalı. Ankara’ya bu kopuşun etkileriyle gitmemeli.</p>

    <p class="govde-metin bizsmart">Ben bu kahrı hak edecek ne yaptım? Neden böylesine koptum yaşamdan? Doğduğum günden beri yaşadığım evde barınamaz olduysam, suç kimdedir? Sevgili, yanılgıda daha ne kadar direnecek?</p>

    <p class="govde-metin bizsmart">Otele dönüyorum. Radyoyu açıyorum. Hiçbir kanalı iyi almıyor. Bir süre için bana yeterli olur diye düşünüyorum. Zaten geleceğe ilişkin hiçbir umudum yok ki.</p>

    <p class="govde-metin bizsmart">Sevgili, başka birini sevebilir mi? Bunca anıyı içinde taşırken üstelik? Veda mektubuna bile &lt;&lt;canım sevgilim&gt;&gt; diye başlamıştı. Yanılgısını gurur sorunu yapmasıyla yeni bir yanılgıya düştüğünü bir gün anlamayacak mı? Severken ayrı düşmenin nasıl kahredici olduğunu kavrayıp dönmeli artık. Dönmeli!</p>

    <p class="govde-metin bizsmart">Dizgiler üzerinde çalışıyorum. Eskisi gibi titizlikle çalışmam gerektiğini biliyorum.</p>

    <p class="baslik-3 bizsmart" id="toc_marker-2-33-1">Gece</p>

    <p class="govde-metin bizsmart">Yatağıma uzanıyorum.</p>

    <p class="govde-metin bizsmart">O anki sessizliği kendine özgü bilinmezlikle yırtan ses çok tedirgin ediyor beni. Sevgilinin sesi bu. Hayalliyorum. Adımı sesleniyor. Çok özlediğim bu sesi bir süre dinliyorum. Ürperiyorum nedense.</p>

    <p class="govde-metin bizsmart">Yatağımdan doğrulup kalkıyorum.</p>

    <p class="govde-metin bizsmart">Yaşadığım ruhsal çöküntünün daha da ileri gitmesinin sonuçlarını çok iyi biliyorum.</p>

    <p class="govde-metin bizsmart">Perdeyi aralayıp dışarı bakıyorum. İstanbul’un insanı umursamaz trafiğine takılıyor gözlerim.</p>

    <p class="govde-metin bizsmart">Annemi düşünüyorum.</p>

    <p class="govde-metin bizsmart">Sevgiliyi düşünüyorum.</p>

    <p class="govde-metin bizsmart">Cemil Bey’i düşünüyorum.</p>

    <p class="govde-metin bizsmart">Ben bilinmezliklerde ilerlerken, bana yaşama gücü veren bütün değerlerimden kopuyorum.</p>

    <p class="govde-metin bizsmart">Çaresizim.</p>

    <p class="baslik-2 bizsmart" id="toc_marker-2-34">14 Nisan /Sabah</p>

    <p class="govde-metin bizsmart">Cemil Bey’i arıyorum.</p>

    <p class="govde-metin bizsmart">Telefonu bir kadın açıyor.</p>

    <p class="govde-metin bizsmart">Sanırım Cemil Bey’in yardımcısı. Seviniyorum. Ona yardımcı bir kadına gereksinmesi olduğunu söyleyemiyordum.</p>

    <p class="govde-metin bizsmart">Kadın, Cemil Bey’in biraz rahatsız olduğunu belirtiyor. Bu güzel dostun yanında olmam gerektiğini düşünüyorum. Çiçek alıp gidiyorum.</p>

    <p class="govde-metin bizsmart">Yardımcısı, kapıyı açıp içeri buyur ediyor.</p>

    <p class="govde-metin bizsmart">Cemil Bey’in odasına gidip elini öpüyorum. Hatırını soruyorum. Grip olmuş. Doktora götürme isteğimi kabul etmiyor. Önemsemediğini söylüyor. O rahatsızlığı içinde bile yine sevgiliyi soruyor. Şaşırmıyorum. Cemil Bey’in her zamanki duyarlılığıdır bu. Son durumu anlatmıyorum. Yine uğrayacağımı söyleyip iznini istiyorum.</p>

    <p class="govde-metin bizsmart">Annemi arıyorum. Sesi üzgün geliyor. Evden ayrılmaktaki amacım yaşadığım kahrı anneme yaşatmamaktı.</p>

    <p class="govde-metin bizsmart">Yanıldım mı? Bilmiyorum. Şimdi daha çok üzülmüyor mu? Belki de sevgilinin bana yaptığı yanlışın benzerini ben anneme yapıyorum. Beni dünyaya getiren varlığı daha çok üzmek istemiyorum. En iyisi eve geri dönmek belki de.</p>

    <p class="govde-metin bizsmart">Taksiye binip otele dönüyorum.</p>

    <p class="govde-metin bizsmart">Çantamı hazırlıyorum.</p>

    <p class="govde-metin bizsmart">Evdeyim.</p>

    <p class="govde-metin bizsmart">Her şeyi özlemişim. Sevgi’ye bakıyorum. Tomurcuğu biraz daha olgunlaşmış. Açmasına az kaldı.</p>

    <p class="govde-metin bizsmart">Işıltı, beni özlemiş. Oynamak istiyor, ayağıma dolanıyor. Kendini iyice toparlamış. Gitgide daha sevimli oluyor.</p>

    <p class="baslik-3 bizsmart" id="toc_marker-2-34-1">Akşam</p>

    <p class="govde-metin bizsmart">Annemle yemek yiyoruz. Yüzümdeki gülümsemelere yine inanmadığını biliyorum.</p>

    <p class="govde-metin bizsmart">Yemekten sonra birlikte dışarı çıkıyoruz. Uzun zamandır yapmadığımız bir şey bu. Turan Beylere uğruyoruz. Semiha Hanım, annemi görünce seviniyor. Komşuluk ilişkilerini çok özlemişim.</p>

    <p class="baslik-2 bizsmart" id="toc_marker-2-35">15 Nisan /Sabah</p>

    <p class="govde-metin bizsmart">Erken kalkıyorum. Evden birkaç gün ayrılmanın bana çok olumlu etkiler yaptığını düşünüyorum. Kendimi biraz daha tanımış oldum böylece.</p>

    <p class="govde-metin bizsmart">Perdeyi açıp dışarı bakıyorum. İstanbul, yeni güne uyanırken, alışılmış görüntüsüyle beni selamlıyor sanki.</p>

    <p class="govde-metin bizsmart">Canım İstanbul! Ver bana sevdiğimi, geri ver. Yaşayamaz oldum artık.</p>

    <p class="govde-metin bizsmart">İçim acıyor.</p>

    <p class="govde-metin bizsmart">Onu çoğu zaman kendi gözümden bile kıskanırken, şimdi hızla yabancılaşıyor bana. Bunu kendime nasıl anlatacağımı bilemiyorum.</p>

    <p class="govde-metin bizsmart">Önümüze getirilen denklemleri çözmek için çırpınırken, içinde kendimizi ne çok yitirdik?</p>

    <p class="govde-metin bizsmart">Seni esmerliğinden tanırdım. Olanca güzelliğinle sığınırken tenime, denizler en güzel senfonileri bestelerdi aşkımıza.</p>

    <p class="govde-metin bizsmart">Sen her gelişinde başka güzeldin, unutmuyorum.</p>

    <p class="govde-metin bizsmart">İçimizdeki korkular sesimize yansıyınca, bir gülüşümüzle her şeye meydan okurduk; kimseler anlamazdı bizi.</p>

    <p class="govde-metin bizsmart">Seni esmerliğinden tanırdım.</p>

    <p class="govde-metin bizsmart">Güldüğünde daha çok sendin.</p>

    <p class="govde-metin bizsmart">Soluğunu duymadığım günlerde öleceğimi sanırdım.</p>

    <p class="govde-metin bizsmart">Şimdi, hangi ilkyazdır bu, bilemez oldum. Yaprak kıpırdasa ellerini arıyorum. Yüzünü arıyorum, sesini ve seni.</p>

    <p class="govde-metin bizsmart">Korkuyorum.</p>

    <p class="baslik-3 bizsmart" id="toc_marker-2-35-1">Öğle</p>

    <p class="govde-metin bizsmart">Cemil Bey’i arayıp hatırını soruyorum. Hasta yatağında bile espri yapıyor. Tek amacı da yaşama gücümü artırmak. Bugün uğrayacağımı söylüyorum.</p>

    <p class="baslik-3 bizsmart" id="toc_marker-2-35-2">Akşam</p>

    <p class="govde-metin bizsmart">Cemil Bey’e çiçek götürüyorum.</p>

    <p class="govde-metin bizsmart">Gülümseyerek teşekkür ediyor. Biraz toparlanmış.</p>

    <p class="govde-metin bizsmart">Rahatsızlığını çabuk atlatmasına seviniyorum. O yaşlarda böylesine dirençli olması çok ilgimi çekiyor. Ona bu direnci veren gücün içindeki kıpır kıpır sevgiler olduğuna hiç kuşkum yok.</p>

    <p class="baslik-2 bizsmart" id="toc_marker-2-36">16 Nisan /Sabah</p>

    <p class="govde-metin bizsmart">Birsen arıyor. Hatırımı soruyor. Merak ettiğini söylüyor. Benimle görüşmek istediğini belirtiyor. Öğleden sonrası için söz veriyorum. İlgi ve anlayışına teşekkür edip kapatıyorum. Birsen’in telefonuyla içime çoktandır unuttuğum bir sevinç doluyor.</p>

    <p class="govde-metin bizsmart">Çiçek yüzünü yangınlarda özlediğim sevgili, sana öyle muhtacım ki umuda ilişkin küçücük bir gelişme bile beni nasıl sevindiriyor bir bilsen bunu.</p>

    <p class="govde-metin bizsmart">Her insan, sevdikleriyle ve kendisini sevenlerle birlikte binlerce kişidir. Böylece, insanı üzmenin sonuçları dalga dalga büyüyor.</p>

    <p class="govde-metin bizsmart">Bu durumda, beni çepeçevre saran yıkımın anneme ve beni seven bütün insanlara farklı etkilerde olsa da yansımaması beklenebilir miydi?</p>

    <p class="govde-metin bizsmart">Hacı Bektaş Veli, &lt;&lt;Her insan bir kitaptır,&gt;&gt; demişti. Ne derin sözdür bu. Darbeler, canımızı vermeye hazır olduğumuz sevgililerden gelince, bu kitabın bütün sayfaları tek tek dağılıyor işte. Yaşanmıyor.</p>

    <p class="baslik-3 bizsmart" id="toc_marker-2-36-1">Öğle</p>

    <p class="govde-metin bizsmart">Birsen’e uğruyorum. Benim için üzüldüğünü biliyorum. Sevgisini acımayla kirletmeyecek kadar dost olduğunu da.</p>

    <p class="govde-metin bizsmart">Hüznümü dağıtmak için çaba gösteriyor:</p>

    <p class="govde-metin bizsmart">&lt;&lt;Ben onunla konuşurum. Her şey düzelecek, göreceksin,&gt;&gt; diyor. Yanına daha sık uğramam için ısrar ediyor. Bu inceliğine teşekkür ediyorum.</p>

    <p class="govde-metin bizsmart">İşyerinden izin alıyor. Çıkıyoruz.</p>

    <p class="govde-metin bizsmart">Sarayburnu’ndayız.</p>

    <p class="govde-metin bizsmart">Sevgiliyle her zaman oturduğumuz parktayız. Anılar içimi acıtıyor. Bazı günler yanımızda Birsen de olurdu. Hiç duyulmamış esprilerle saatlerce gülerdik.</p>

    <p class="govde-metin bizsmart">Bir keresinde, Birsen, lise ikinci sınıfta matematik dersinden öğretmenler kurulu kararıyla zor geçtiğini, ama bu duruma sevinemediğini söylemişti. Ben, gülümseyerek, &lt;&lt;Canım, geçtin ya; istersen hademeler kurulu kararıyla geç,&gt;&gt; demiştim. Uzun uzun gülmüştük.</p>

    <p class="govde-metin bizsmart">Sevgili, &lt;&lt;Senin yanında insan hiç yaşlanmaz. Desene ömrümüz uzun olacak,&gt;&gt; demişti.</p>

    <p class="govde-metin bizsmart">Canım benim!</p>

    <p class="govde-metin bizsmart">Neredesin?</p>

    <p class="baslik-2 bizsmart" id="toc_marker-2-37">17 Nisan /Sabah</p>

    <p class="govde-metin bizsmart">İçimde biriken umutlarla uyanıyorum. Bu sevincimi Birsen’e borçluyum. Ona telefon açıp teşekkür etmezsem, önemli bir eksiklik duyacağımı biliyorum.</p>

    <p class="govde-metin bizsmart">Teypten 35. Senfoni’nin ezgileri yayılıyor. Cemil Bey nasıl oldu acaba?</p>

    <p class="baslik-3 bizsmart" id="toc_marker-2-37-1">Öğle</p>

    <p class="govde-metin bizsmart">Birsen’i arıyorum. Sesimi her zamankinden daha iyi aldığı için seviniyor. İlgisine teşekkür ettiğimi söylüyorum. Dostluğa ilişkin sözlerle bana yeni umutlar aşılıyor.</p>

    <p class="baslik-2 bizsmart" id="toc_marker-2-38">18 Nisan /Sabah</p>

    <p class="govde-metin bizsmart">İki gündür tattığım sevinçlerin bitmesinden çok korkuyorum. Altı gün sonra hastaneden çıkacak. Onunla paylaştığımız nice anının gereği olarak, ayrılıkta direnip beni ve kendini daha çok yıpratmamasını umuyorum. Birsen ona her şeyi anlatacaktır.</p>

    <p class="baslik-3 bizsmart" id="toc_marker-2-38-1">Öğle</p>

    <p class="govde-metin bizsmart">Yayınevine uğrayarak bitirdiğim son dizgiyi de bırakıp, iki dizgi daha alıyorum. Cavit Bey, &lt;&lt;Kendini fazla yorma, bunların acelesi yok,&gt;&gt; diyor.</p>

    <p class="govde-metin bizsmart">Bu dost insanlar da olmasa, yaşamak iyice zorlaşırdı, bunu adım gibi biliyorum.</p>

    <p class="govde-metin bizsmart">Beyazıt’tayım.</p>

    <p class="govde-metin bizsmart">Burada gördüğüm bir adam çok dikkatimi çekiyor. Önündeki küçük sergide kitap satmaya çalışıyor. Hiçbiri korsan baskı değil. Belki parasız kaldığı için kitaplığındaki kitapları satışa çıkartmıştır. Çoğunlukla sanatsal içerikli kitaplar bunlar.</p>

    <p class="govde-metin bizsmart">Birkaç kitap seçiyorum: Cemal Süreya’dan Üvercinka, Behçet Necatigil’den Kareler Aklar, Melih Cevdet Anday’dan Teknenin Ölümü, Attila İlhan’dan Bela Çiçeği ve Yağmur Kaçağı.</p>

    <p class="govde-metin bizsmart">Kendisiyle konuşmak istiyorum, pek oralı olmuyor. Belli ki insanlara çok kırgın.Acımak çok onur kırıcı geliyor bana. Yardımcı olmak, eğer karşımızdaki insan istiyorsa, oldukça anlamlı bir dayanışmadır. Acımaksa, küçümsemenin en belirgin sonucudur.</p>

    <p class="baslik-3 bizsmart" id="toc_marker-2-38-2">Gece</p>

    <p class="govde-metin bizsmart">Çelişkilerin çatışmasında beliren ikilemler içerisindeyim.</p>

    <p class="baslik-2 bizsmart" id="toc_marker-2-39">19 Nisan /Sabah</p>

    <p class="govde-metin bizsmart">Radyoyu açıyorum. Haber programı var. Bosna’dan çok üzücü haberler geliyor. Radyoyu kapatıp bu haberlerin etkisinden kurtulmak bireycilik gibi geliyor bana.</p>

    <p class="govde-metin bizsmart">&lt;&lt;İnsan insanın kurdudur.&gt;&gt; İnsana benzeyen her canlıyı insan sayarsak, çok doğru; ama insanın görüntüsüyle değil beyniyle insan olabileceğini bilirsek, bu söz müthiş bir yanılgı olmuyor mu?</p>

    <p class="govde-metin bizsmart">Sevginin uygarlığını kavrayamayanların insanlık önündeki görüntüsü ne çirkin duruyor.</p>

    <p class="govde-metin bizsmart">Utanıyorum.</p>

    <p class="baslik-3 bizsmart" id="toc_marker-2-39-1">Öğle</p>

    <p class="govde-metin bizsmart">Cemil Bey’i arıyorum. İyice düzelmiş.</p>

    <p class="govde-metin bizsmart">Eminönü’ndeyim.</p>

    <p class="govde-metin bizsmart">Vapurlar birçok insanı kim bilir kaçıncı seferlerinde bir yerlere taşıyor.</p>

    <p class="govde-metin bizsmart">Martı sesleri, trafiğin gürültülü akışı, İstanbul’un kendine özgü diğer yönlerinin içime işleyen büyüsüyle dalıp gidiyorum.</p>

    <p class="govde-metin bizsmart">Hastaneden çıkmasına beş gün kaldı. Çıkınca onunla görüşmek için elimden geleni yapacağım. Aşkı ezdirmeden ama. Çünkü aşk, sevgiliden daha yüce bir değerdir.</p>

    <p class="govde-metin bizsmart">Onu sevdiğim kadar hiç kimseyi sevebileceğimi biliyorum. Çok müthiş bir bütünleşme bu. Anıları kirletmeden, aşkın en ağır bedellerini bile hiç yüksünmeden ödemekte kararlıyım.</p>

    <p class="govde-metin bizsmart">Onunla konuşunca yanılgısından döneceğini umuyorum. Çünkü &lt;&lt;seni seviyorum&gt;&gt; demek, insanın sevdiğine söyleyebileceği en ileri sözdür. Gereğini yerine getirmeyince ise, koskoca yalan olmaktan öte olmuyor.</p>

    <p class="govde-metin bizsmart">Beni böyle bırakabilir mi? Onu bu kadar severken, özlerken, &lt;&lt;elveda&gt;&gt; diyebilir mi? Bu kadar duyarsız olmasına inanamam.</p>

    <p class="baslik-2 bizsmart" id="toc_marker-2-40">20 Nisan /Sabah</p>

    <p class="govde-metin bizsmart">Hastaneden çıkacağı gün yaklaştıkça, içimde sevinçle karışık bir korku oluşuyor. Ya aramazsa?</p>

    <p class="govde-metin bizsmart">Perdeyi açıp dışarıya bakıyorum. İlkyazın pırıl pırıl güneşi doluyor odama. Soğuk geçen bir kışın sonrasında böyle günler çok hoş duygular yaşatıyor insana.</p>

    <p class="govde-metin bizsmart">Doyasıya gülümsemek için sahne hazır. Olmayan, bu sahnenin başrol oyuncusudur. Sensin ey sevgili! Eksik olan sensin.</p>

    <p class="baslik-3 bizsmart" id="toc_marker-2-40-1">Öğle</p>

    <p class="govde-metin bizsmart">Dışarı bakarken o kadını görüyorum. Geri gelmiş. Giderken çok kararlı görünüyordu. Kocasının uslanacağını hiç sanmıyorum. Belki bir süre ona elini kaldırmayacaktır. Ya sonra? Zalimin zulmünden vazgeçtiği görülmüş müdür?</p>

    <p class="govde-metin bizsmart">Aslında çok çaresiz olduğuna kuşkum yok. Türk kadınının nice zamanlardan beri süregelen dramıdır bu. Gidecek yeri olmazsa, kimse sahip çıkmazsa, geriye dönüp hor görülmeye razı oluyor.</p>

    <p class="baslik-3 bizsmart" id="toc_marker-2-40-2">Akşam</p>

    <p class="govde-metin bizsmart">Birsen arıyor.</p>

    <p class="govde-metin bizsmart">Hatırımı soruyor. Yaşama gücümü artıran sözler söylüyor. Bana aşıladığı umutların gerçeğe dönüşmesini ne çok istiyorum. Düş kırıklığının beni ne kadar yıpratacağını iyi bilmesine karşın umuda ilişkin sözler söylemesi, bana çok anlamlı geliyor.</p>

    <p class="baslik-2 bizsmart" id="toc_marker-2-41">21 Nisan /Sabah</p>

    <p class="govde-metin bizsmart">Erken saatlerde uyanıyorum. Yaşama ilişkin bütün güzellikleri yalnızca düşlerde yaşamak bana tuhaf bir hüzün veriyor. Uyanınca apansız yalnızlıkların kollarına kalmak çelişkilere yeni eksenler çiziyor.</p>

    <p class="govde-metin bizsmart">Perdeyi aralayıp dışarı bakıyorum. Alacakaranlıktaki görüntüler hiç değişmiyor.</p>

    <p class="govde-metin bizsmart">Sevgi, yeni bir yaprak çıkartıyor. Onunla konuşuyorum. Sevgiliyi karşılamaya hazırlıyorum. Hastaneden çıkmasına üç gün kaldı. Bu süre sonunda bütün hüzünlerimin yerini çok özlediğim sevinçler alabilir.</p>

    <p class="govde-metin bizsmart">Sevgiliden böyle bir anlayış bekliyorum. Bu kopuşun onu da yıprattığına hiç kuşkum yok.</p>

    <p class="govde-metin bizsmart">Ayrılıkta diretemez. Bizi böyle bırakamaz. Bu zulüm bitecek artık. Bitmeli.</p>

    <p class="govde-metin bizsmart">Sevgili! Paylaştığımız ne varsa, aşk üzreydi. Her gün, bir öncekinden daha çok bizimdi.</p>

    <p class="govde-metin bizsmart">Seven, sevdiğiyle öylesine aynı olmuştur, öylesine bütünleşmiştir ki, kendisi için istediğini sevdiği için de ister, istemelidir.</p>

    <p class="govde-metin bizsmart">Sen bana kendi elinle kefen biçemezsin. Beni böyle bırakıp gidemezsin. Hayır!</p>

    <p class="baslik-2 bizsmart" id="toc_marker-2-42">22 Nisan /Sabah</p>

    <p class="govde-metin bizsmart">Hastaneden çıkmasına iki gün kaldığını anımsıyorum. Beni arayacağına inanıyorum. Yanılgısında direnemez, yapamaz. Birsen de görüşünce, bunalımlarının etkisinden biraz olsun uzaklaşıp aşka yönelecektir.</p>

    <p class="govde-metin bizsmart">Elimde bir dergi var. Sevgiye ve aşka ilişkin çok çarpıcı yazılar okuyorum:</p>

    <p class="govde-metin bizsmart">Nermi Uygur’un Sevgi Sevgi Sevgi başlıklı yazısı çok güzel:</p>

    <p class="govde-metin bizsmart">&lt;&lt;Ressam için resim, heykelci için heykel, müzikçi için müzik, nasıl gerçekteki ve tasarımdaki tüm yaşamı doldurursa, seven için de sevgi, gerçekteki ve tasarımdaki tüm yaşamı doldurur.</p>

    <p class="govde-metin bizsmart">Gerçek olmayan sevginin kendine özgü yazgısı var: Kısa sürede ya sen onu yer bitirirsin, ya o seni yer bitirir.</p>

    <p class="govde-metin bizsmart">Gerçekten sevgi varsa bir yerde, bayağılaşmaya yer yok orda.</p>

    <p class="govde-metin bizsmart">Sevgisizlik mutsuz kılıyor, sevgimizle mutlu değiliz.</p>

    <p class="govde-metin bizsmart">Bir sevgiye ilişkin acıları, ancak başka bir sevgi mutluluğu örtebilir.</p>

    <p class="govde-metin bizsmart">Tam sevginin ne olduğunu, ne olmadığını öğrenmeye başlıyorsun, bir de ne göresin: Sevecek zamanın kalmamış artık.</p>

    <p class="govde-metin bizsmart">Tüm sevenlerin söylemiyle: Sevgisiz yaşam yaşamaya değmez. Sevginin en büyük ödülüyse, yaşamın her yerine sinen biyoloji ötesi canlılık.&gt;&gt;</p>

    <p class="govde-metin bizsmart">Aynı dergide İbn Hazm’ın Güvercin Gerdanlığı adlı yapıtından da alıntılar yapılmış:</p>

    <p class="govde-metin bizsmart">&lt;&lt;Bil ki vefa, sevgiliden çok âşık için kaçınılmaz bir zorunluluktur. Âşık için oldukça önemli bir koşuldur; çünkü, bağlanma kararı ondan gelmekte; girişimlerde o bulunmakta; sevgiyi o güçlendirmek istemekte; gerçek içtenliği o dilemekte. En saf ve en temiz dostluk bağlarını kurmak isteyenler arasında ilk sırayı o almakta. Aynı biçimde, sevgilinin yardımlarını kazanarak zevk elde etmede sevgilisini geride bırakır âşık. En sağlam bağlarla bağladığı, en sıkı dizginlerle dizginlediği sevginin kopmaz ipleriyle bağlanan da odur. Kendisi o noktaya gelmek istemeseydi, bütün bunları yapmaya kim zorlardı onu? Şefkatini, sevgisini rica ettiği sevgilisine bağlanarak vefakâr davranışlarıyla oraya en son damgasını vurmak istemeseydi, onu âşık olmaya kim zorlayabilirdi?</p>

    <p class="govde-metin bizsmart">Sevgilinin azıcık vefası çok sayılır; tersine âşığın çok vefası az sayılır.</p>

    <p class="govde-metin bizsmart">Bir korkağın rastgele bir başarısı, durmadan ölümle karşı karşıya savaşan cesur kahramanın başarılarından daha büyük görülür.</p>

    <p class="govde-metin bizsmart">Bu dünyada ayrılığa denk olabilecek başka bir felaket yoktur. Sonunda gözyaşları aka aka ruhları yerinden oynatmasaydı, ayrılık, önemsiz, küçük bir şey sayılırdı belki.&gt;&gt;</p>

    <p class="govde-metin bizsmart">İbn Hazm, 11. yüzyılda yaşamış bir bilge. Kitabında belirttiği bu sözler geçerliliğini yitirdi mi?</p>

    <p class="govde-metin bizsmart">Hayır! Yitirilen, yalnızca insana özgü değerlerdir.</p>

    <p class="baslik-2 bizsmart" id="toc_marker-2-43">23 Nisan /Sabah</p>

    <p class="govde-metin bizsmart">Sevgi’nin çiçeği açmış. Çok seviniyorum.</p>

    <p class="govde-metin bizsmart">Yarın hastaneden çıkıyor. Sevgi, açtığı çiçekle sanki onu karşılıyor. Heyecanlıyım. Kahvaltı yapmıyorum. Annem, yüzümdeki sevincin ne anlama geldiğini iyi bildiği için kıvançlı sözlerle içimde ışıyan mutluluğu selamlıyor sanki.</p>

    <p class="govde-metin bizsmart">Birsen’i arıyorum: &lt;&lt;Göreceksin, bütün hüzünler bitecek. Onunla konuşacağım. Seni daha çok üzemez,&gt;&gt; diyor.</p>

    <p class="govde-metin bizsmart">Bu mutluluğu öyle çok özlemişim ki.</p>

    <p class="govde-metin bizsmart">Ben onsuz yapamam. Beş duyumla ona yönelirken, soluksuz kalırım. Olmaz.</p>

    <p class="govde-metin bizsmart">Güzeller güzeli, gel bana! Gel artık!</p>

    <p class="baslik-3 bizsmart" id="toc_marker-2-43-1">Öğle</p>

    <p class="govde-metin bizsmart">Cemil Bey arıyor. Bana güç veren sözler söylüyor.Ne büyük incelik. Teşekkür ettiğimi söylüyorum.</p>

    <p class="govde-metin bizsmart">İçimde yine de tuhaf bir korku var. Doyasıya mutlu olmak için sahne hazır oysa.</p>

    <p class="baslik-2 bizsmart" id="toc_marker-2-44">24 Nisan /Sabah</p>

    <p class="govde-metin bizsmart">Bugün hastaneden çıkıyor.</p>

    <p class="govde-metin bizsmart">Sesini duysam, çiçek yüzünü görsem.</p>

    <p class="govde-metin bizsmart">Ne çok özledim onu.</p>

    <p class="govde-metin bizsmart">Özlem, her insanın içini acıtır. Bu yönüyle sevenler özlemden kaçınırlar; ama, özlemin aşkı beslediği de gerçektir. Aşkın en önemli besini budur.</p>

    <p class="govde-metin bizsmart">Sevgilinin yokluğunda, ona en katıksız duygularla sesleniriz. Kimi zaman, kimsenin bilmediği, kendine özgü mesajları yazıp, kristal kavanozlarda yine kimsenin bilmediği bir ırmağa bırakıp, sonucu bekleriz.</p>

    <p class="govde-metin bizsmart">Sevgi’nin çiçeğine bakıyorum. Kaç gündür açmasını sabırsızlıkla bekliyordum. Bir anlamda umudun simgesi olmuştu. Sevgili hastaneden çıkmadan bir gün önce açması yalnızca bir rastlantı mı, yoksa geleceğe ilişkin sevinçlerin bir habercisi mi?</p>

    <p class="govde-metin bizsmart">Evden bir süre çıkamam. Onun telefonunu bekleyeceğim. Bugün aramazsa, yarın bir fırsatını bulup arayacaktır.</p>

    <p class="baslik-3 bizsmart" id="toc_marker-2-44-1">Akşam</p>

    <p class="govde-metin bizsmart">Birsen arıyor. Hastaneden çıktığını söylüyor. &lt;&lt;Biraz önce evlerinde birlikteydik,&gt;&gt; diyor. Kendini toparlamış. Hastaneden çıktığı için çok seviniyormuş. Bir süre sonra Ankara’ya gidecekmiş.</p>

    <p class="govde-metin bizsmart">&lt;&lt;Beni sormadı mı?&gt;&gt; diyemiyorum. Sözler boğazımı yumruk gibi tıkıyor. Sorsaydı Birsen neden söylemesin ki? Nasıl sevineceğimi çok iyi biliyor çünkü. İlgisine teşekkür ediyorum.</p>

    <p class="govde-metin bizsmart">Telefonu kapatıyor.</p>

    <p class="govde-metin bizsmart">Birkaç gündür içimde biriken sevinçler, birden, yaşamaya korktuğum kahırlara dönüşüyor. Yine aynı bunalımları yaşamak istemiyorum. Mutluluk valsinin bu kadar kısa sürmesi zoruma gidiyor.</p>

    <p class="baslik-2 bizsmart" id="toc_marker-2-45">25 Nisan /Sabah</p>

    <p class="govde-metin bizsmart">Çok huzursuzum. Sesini duymak için çıldırıyorum. Ankara’ya gitmeden önce onunla konuşmalıyım.</p>

    <p class="govde-metin bizsmart">Ahizeyi kaldırıyorum. Numarayı tuşluyorum. Annesi açıyor. Hatırını sorduktan sonra, onunla konuşmak istediğimi söylüyorum. &lt;&lt;Sonra arayabilir misiniz?&gt;&gt; diyor.</p>

    <p class="govde-metin bizsmart">Umutları sürekli ertelemek dayanılmaz oldu artık. Selamlarımı iletip kapatıyorum.</p>

    <p class="govde-metin bizsmart">Bu aşkta belki hiç yüzüm gülmeyecek.</p>

    <p class="govde-metin bizsmart">Elimden ne gelir ki? Sevgili, anlamamakta direnecekse, nicedir yaşadıklarım değişik görüntülerde olsa da aslında çok değişmeden sürecektir.</p>

    <p class="baslik-3 bizsmart" id="toc_marker-2-45-1">Öğle</p>

    <p class="govde-metin bizsmart">Çok hüzünlüyüm. Onu yeniden aramak istiyorum.</p>

    <p class="govde-metin bizsmart">Yine annesi açıyor. Hastaneden yeni çıktığı için bir süre dinlenmesi, onu olumsuz etkileyecek olaylardan uzak durması gerektiğini söylüyor.</p>

    <p class="govde-metin bizsmart">Onu benden kaçırıyorlar. Bu tür tavırların başka açıklaması olamaz. Artık arayamam. Aşağılanmak kadar onur kırıcı bir davranış yoktur. Tek umudum sevgilinin anlayışıdır.</p>

    <p class="baslik-3 bizsmart" id="toc_marker-2-45-2">Akşam</p>

    <p class="govde-metin bizsmart">Birsen de aramıyor. Bana verdiği umutların boşa çıkmasına üzüldüğünü biliyorum. Onun suçu yok ki.</p>

    <p class="govde-metin bizsmart">Canımı adadığım sevgili hangi yaşanmazlıklarla boğulduğumu bilmesine karşın bu kadar ilgisiz kalırken, o, yüzümü güldürmek için çırpınıyordu.</p>

    <p class="govde-metin bizsmart">Birsen’i ben arıyorum. Utanması için neden olmadığını söylüyorum. Yine de çok ince sözlerle üzgün olduğunu belirtiyor.</p>

    <p class="govde-metin bizsmart">Sevgilinin yanılgılarının bedelini sevdiğim insanlarla birlikte ödemek iyice gücüme gidiyor.</p>

    <p class="baslik-3 bizsmart" id="toc_marker-2-45-3">26 Nisan /Öğle</p>

    <p class="govde-metin bizsmart">Yine zamana yenildik belki de. Olmazdı sevgili! Böyle gidemezdin, olmazdı. Sen bu değilsin. Hayır!</p>

    <p class="baslik-3 bizsmart" id="toc_marker-2-45-4">Akşam</p>

    <p class="govde-metin bizsmart">Bundan sonrası yalnızca hüzün.</p>

    <p class="baslik-2 bizsmart" id="toc_marker-2-46">27 Nisan /Sabah</p>

    <p class="govde-metin bizsmart">Kaç gündür çok az uyuyabiliyorum. Sevgilinin gidişi ağır ağır işliyor içime.</p>

    <p class="govde-metin bizsmart">Beynim, onun belki sonsuza dek sürecek yokluğunun yıkımını yeni kavramaya başlıyor. İlk gün bunu duyumsayamayacak kadar şok içerisindeydim. Şimdi ise giderek artan kahrımın etkisiyle iyice bunalımlara sürüklendiğimi anlayabiliyorum. Şokun etkisinden kurtulup kendime geldikçe kendimi yitiriyorum.</p>

    <p class="govde-metin bizsmart">Bilinmez bir çelişki bu. Korkuyorum.</p>

    <p class="baslik-3 bizsmart" id="toc_marker-2-46-1">Öğle</p>

    <p class="govde-metin bizsmart">Erich Fromm, Sevme Sanatı adını verdiği yapıtında sorumluluğu şöyle tanımlıyordu:</p>

    <p class="govde-metin bizsmart">&lt;&lt;İlgi ve bakım, sevginin bir başka yanını ortaya koyar: Bu, sorumluluktur. Günümüzde sorumluluk ve görev, kişiye dışarıdan yüklenmiş bir şey anlamına gelir genelde. Oysa gerçek anlamda sorumluluk, tümüyle gönüllü yapılan bir davranıştır; bir başkasının açıkça görülen ya da üstü kapalı gereksinimine verilen yanıttır. Sorumlu olmak, yanıtlayabilmek ve yanıtlamaya hazır olmak demektir.</p>

    <p class="govde-metin bizsmart">Sorumluluk, sevginin üçüncü tamamlayıcısı olan saygıyıda içermelidir. Bu olmazsa, yani saygısız bir sorumluluk, kolayca ‘sahiplenme’ ve ‘üstün çıkma’ durumuna dönüşebilir. Saygı, korku ya da çekinme değildir! Sözcüğün köküne göre kişiyi olduğu gibi görebilmek, onun eşsiz kişiliğini ayrımsayabilmektir. Saygı, karşımızdakinin olduğu gibi gelişip açılmasına duyulan ilgi demektir. Böylece, saygı, kişinin sömürülemeyeceğini -bir başka anlatımla- kendi çıkarlarımız için bir başkasını kullanmamamız gerektiğini anlatır.</p>

    <p class="govde-metin bizsmart">Yalnızca özgürlüğün bulunduğu yerde vardır saygı. Bir Fransız şarkısının söylediği gibi sevgi, özgürlüğün çocuğudur. Egemenliğin çocuğu değil.&gt;&gt;</p>

    <p class="govde-metin bizsmart">Sevgilinin aşka ilişkin yanılgılarının temelinde bu saptamalardaki gerçeğin bulunduğuna hiç kuşkum yoktu zaten.</p>

    <p class="govde-metin bizsmart">Erich Fromm ne kadar haklı. Prangaların boyunduruğunda yeşeren hiçbir sevgi olmaz. Aşk gibi, sevgiden türeyip de kendine özgü kimlikler kazanmış müthiş bir kültür için bu saptamalar çok anlamlıdır.</p>

    <p class="govde-metin bizsmart">Ailesinin çözümsüz sorunlarının bedelini sevgiliyle birlikte kim bilir hangi ağır sonuçlarıyla ödeyeceğiz.</p>

    <p class="govde-metin bizsmart">Ona bütün bu gerçekleri anlatmak için elimden bir şey gelmemesi ne kötü! Artık telefonunu bile bilmiyorum. Yanılgısının farkına varıp da aramazsa, yaşam boyu hiçbir umudumun olmayacağı gerçeği ürkütüyor beni. Onunla aşka ilişkin aldığımız kararları unutmuş olabilir mi? Gittikçe yalnızım.</p>

    <p class="baslik-2 bizsmart" id="toc_marker-2-47">28 Nisan /Sabah</p>

    <p class="govde-metin bizsmart">Yine sık sık bölünen bir uykudan sonra uyanıyorum. Yataktan kalkmak gelmiyor içimden. Onsuz İstanbul sürgün yerinden farksız geliyor bana. Her şey onunla birlikte yaşandığı zaman anlam kazanıyordu. Ya şimdi?</p>

    <p class="govde-metin bizsmart">Martı seslerine karışan sesimizi özledim. Onu bana getiren Üsküdar Vapuru’nun denizi yırtarcasına ilerleyişiyle bütün bedenimi kuşatan tanımsız heyecanları, terleyen avuçlarımızı yakan sıcaklığı, bakışlarımızın çözümsüz gizemini özledim. Çok özledim.</p>

    <p class="govde-metin bizsmart">Anılar artık daha çok acıtıyor:</p>

    <p class="govde-metin bizsmart">Ağladığı bir günü anımsıyorum. Telefon etmişti. Sesinden çok üzgün olduğunu anlamıştım.</p>

    <p class="govde-metin bizsmart">Her zamanki gibi iskelede beklemiştim onu. Beni görünce dudaklarında ömre bedel gülümsemesi belirmiş, yanıma yaklaşınca da yanaklarıma sıcacık bir öpücük kondurmuştu. &lt;&lt;Beni buradan götür,&gt;&gt; diyordu. “Uzaklara götür. Çok uzaklara.&gt;&gt; Ağlıyordu.</p>

    <p class="govde-metin bizsmart">Emirgân’a gitmiştik. Onu ilk kez böyle görüyordum. Elimi sımsıkı tutuyor, çok zor konuşuyordu. Sık sık içini çekiyor, kirpiklerinden tombiş yanaklarına süzülen yaşları silerken elimi dudaklarına götürüyor, koyu kahve gözleriyle gözlerime korkulu mesajlar ileterek, &lt;&lt;Seninle hiç ayrılmayacağız değil mi?&gt;&gt; diye soruyordu.</p>

    <p class="govde-metin bizsmart">Babasının evlerinin bütün huzurunu bozan davranışlarına çok üzülüyordu. &lt;&lt;Seni sevmenin tadını zehir ettiler bana,&gt;&gt; derken içindeki kırgınlıkları saklayamıyordu.</p>

    <p class="govde-metin bizsmart">O gün saatlerce İstanbul’un en uzak yerlerinde dolaşmıştık. Annesini düşünmese eve hiç dönmeyecekti. Benimle kalacaktı. Onu her şeyden, herkesten canım pahasına korumayı, aşkın en uç noktalarında insan aklıyla anlatılamayacak güzellikleri tatmayı, onu sonsuz zamanlar üzre yaşamayı ne çok isterdim.</p>

    <p class="govde-metin bizsmart">İskeleden evlerine uğurlarken, hücrelerinin ve beyninin yarısını bana bırakıyor gibi paramparçaydı.</p>

    <p class="govde-metin bizsmart">Daha sonra yüzlercesini yaşadığımız böyle günlerin sonunda yitirmiştim onu.</p>

    <p class="govde-metin bizsmart">Ah sevgili, şimdi ikimiz de tanınmaz duruma geldiysek, sanma ki böyle bitecek.</p>

    <p class="govde-metin bizsmart">Bir gün, zamanın bir yerinde buluşacağız.</p>

    <p class="govde-metin bizsmart">Böyle bitemez sevgili, bitemez.</p>

    <p class="govde-metin bizsmart">Tek korkum gecikmektir, anla beni.</p>

    <p class="baslik-2 bizsmart" id="toc_marker-2-48">29 Nisan /Sabah</p>

    <p class="govde-metin bizsmart">Onun gidişiyle yaşadığım şokun etkisinden kurtuldukça yokluğunu daha iyi algılıyorum. Bunun sonucunda ise artan bir hızla bunalıyorum.</p>

    <p class="govde-metin bizsmart">Annem, her şeyi anladığını belli eden kaygılı bakışlarıyla üzüntümü istemeden artırıyor.</p>

    <p class="govde-metin bizsmart">Taksim’deyim.</p>

    <p class="govde-metin bizsmart">Schopenhauer’in bir sözünü anımsıyorum. Aşkı, insan türünün çoğalması adına doğanın bir kandırmacası olarak tanımlamıştı. Bu sözün hiçbir gerçekliği olamaz ki. Öyleyse, Cemil Bey’in yıllar önce toprağa verdiği sevdiğini çılgınca özlemesini kim, nasıl açıklayacak? Bu söz doğru olsaydı, sevenler sevdiklerini yitirdikten sonra aşkın bitmesi gerekmez miydi?</p>

    <p class="govde-metin bizsmart">Cinselliğin doğadaki bütün canlılarca yaşandığını, aşkın insana özgü bir değer olduğunu kim yadsıyabilir? Bu durumda, eğer aşk canlıların çoğalması için bir kandırmaca olsaydı, bütün canlılara etki etmesi gerekmez miydi?</p>

    <p class="govde-metin bizsmart">Aşka ilişkin söylenecek her söz çok önemlidir.</p>

    <p class="govde-metin bizsmart">Yanılgıyı bağışlamayacak tek uygarlık aşktır.</p>

    <p class="govde-metin bizsmart">Onun artık İstanbul’da olmadığını bilmek çok tuhaf bir şey.</p>

    <p class="govde-metin bizsmart">Cemil Bey’i arıyorum.</p>

    <p class="govde-metin bizsmart">İyi olduğunu söylüyor. Öngördüğüm gibi yine onu soruyor. Geçiştirmeye çalışıyorum. Üzülmesini istemiyorum.</p>

    <p class="baslik-2 bizsmart" id="toc_marker-2-49">30 Nisan /Sabah</p>

    <p class="govde-metin bizsmart">Zaman kavramını yitirmiş gibiyim.</p>

    <p class="govde-metin bizsmart">Çok farklı bir boyutta yaşadığımı algılayabiliyorum.</p>

    <p class="govde-metin bizsmart">Sevgi’nin çiçeği yeterince olgunlaştı. Limon sarısı rengiyle çok hoş görüntü veriyor.</p>

    <p class="govde-metin bizsmart">Yayınevindeyim.</p>

    <p class="govde-metin bizsmart">Cavit Bey, yoğun çalışma dönemine girdiğimizi anımsatarak, &lt;&lt;Hazır mısın?&gt;&gt;anlamında sözler söylüyor. Hiçbir çalışma için gücüm kalmadığını nasıl söylerim? Yine de iki dizgi alıyorum. Çıkarken, &lt;&lt;Kendini üzme,&gt;&gt; diyor.</p>

    <p class="govde-metin bizsmart">Birsen’e uğruyorum.</p>

    <p class="govde-metin bizsmart">Beni görünce seviniyor. Sevgiliye ilişkin verdiği umutların boşa çıkmasından dolayı biraz sıkılgan buluyorum onu. Bu beni üzüyor. Onun suçu yok ki. Nice yılların tüketemediği dostluğumuzun gereğini yerine getirdi yalnızca. İnandığı umutlarla yüzümü güldürdü. Ne zaman isterse aramasını söylüyorum. Gülümsüyor, teşekkür ediyor.</p>

    <p class="govde-metin bizsmart">İşyerinden çıkarken yanaklarından öpüyorum. Dostluğun aşk kadar yüce bir duygu olduğunu biliyorum.</p>

    <p class="baslik-3 bizsmart" id="toc_marker-2-49-1">Akşam</p>

    <p class="govde-metin bizsmart">Uzun süredir ağlamıyordum.</p>

    <p class="govde-metin bizsmart">Gözyaşım; beynime, damarlarıma, bütün hücrelerime dokulanan felaketin damıtılması gibi, kirpiklerimden sızarak yüzümde boylu boyunca izler bırakıp süzülüyor boynumdan içeri.</p>

    <p class="govde-metin bizsmart">Boğazımda binlerce gelincik çiçeği eziliyor sanki.</p>

    <p class="govde-metin bizsmart">Sevgili ve yalnızlık.</p>

    <p class="baslik-2 bizsmart" id="toc_marker-2-50">1 Mayıs /Sabah</p>

    <p class="govde-metin bizsmart">Erken kalkıyorum.</p>

    <p class="govde-metin bizsmart">Sevgilinin gidişi her geçen gün daha çok etkiliyor.</p>

    <p class="govde-metin bizsmart">Yaşadığım dramı çevreme yansıtmamakta direnişimin anlamsızlığını düşünüyorum.</p>

    <p class="govde-metin bizsmart">Aşk, sevgiliden başkasıyla paylaşılamazken, aşka ilişkin hüzünleri beni seven insanlarla paylaşmak, çok tuhaf geliyor bana.</p>

    <p class="govde-metin bizsmart">İki gündür Francesko Alberoni’nin Âşık Olma ve Aşk adlı yapıtını okuyorum:</p>

    <p class="govde-metin bizsmart">&lt;&lt;Âşık olma, gerçekleşeceği hiçbir biçimde garanti altında olmayan bir var oluşa doğru açılmaktır. Büyüklüğü kaçınılmaz olarak insanidir; çünkü sonsuzluk ve mutluluk anları sunarak, yıpratıcı bir arzu yaratır, ama asla bir kesinlik veremez. Sevilen kişiden yanıt geldiğinde bu, hak edilmemiş, sahip olmayı düşünemeyeceğimiz kadar olağanüstü bir armağan olarak görünür. Sevdiğimiz ve kendi seçtiğimiz bir armağan. Sevilen kişi de karşısındakine onu sevdiğini ve aşkı yaşamak istediğini söylediği zaman, âşık mutludur; zaman durur ve sonsuzlaşır. Artık onu unutmayacaktır, unutması olanaksızdır. Yeniden sevildiğini duyumsadığında, herhangi bir acı ve zorluk karşısında, olaylara dayanabilmek için onu düşünmesi yetecektir. Orada sığınağını ve her türlü arzusunun kaynağını bulacaktır. Eğer bir gün sevgilisi onu terk ederse, o anı ölümsüz olduğu için mutsuzluğun nedeni olacaktır ve hiçbir şeyin yitirilenin karşısında bir değeri olmayacaktır. Bu durum, yeni bir âşık olma eyleminin geçmişi yeniden yaratmasına kadar sürecektir. Biz bu korkunç riski tanırız ama âşık olma sürecinde buna katlanırız.</p>

    <p class="govde-metin bizsmart">Mutlak iyiyi arzulamak bizde gelecek korkusu yaratır. Sevgili ile her buluşma son buluşma olabilir. İstediğimiz tek şey, son kez bile olsa onunla birlikte olmaktır. ‘Yaşamı durdurmak’ mutluluktur ama olayları denetlememize ve güçlü olmamıza engel olur. Bütün güçlere ve gurura bir karşı çıkıştır.</p>

    <p class="govde-metin bizsmart">Âşık olmanın gerçekleşmesi için bir farklılık gerekir ve âşık olma bir istek, var olan ve olması gereken bu farklılığı aşma gücüdür. Sevilen kişi ilgimizi çeker, çünkü farklıdır; kendine özgü nitelikleri vardır.</p>

    <p class="govde-metin bizsmart">Âşık olma, olağanüstü olana özgü ve olağanüstü bir kişi tarafından tanımlanan bir gerçek olduğuna göre; zevk, neşe ve yaşamın tek kaynağıdır.</p>

    <p class="govde-metin bizsmart">Aşk bir mücadeledir. Aşkta her iki taraf da kendisine ait değerlerin olabildiği kadar büyük bir bölümünü saklamak ister. Çünkü, ona göre bu değerler gerçektir ve herkes tarafından takdir edilmelidir. Oysa karşıdaki kişi de kendi değerlerine sarılmakta ve bunu ifade etmektedir. Madem ki aşk sevgilinin bakış açısını beslemeye yöneliktir, öyle ise kendimizi yeni baştan gözlememiz gerekir. Karşı tarafı memnun etme isteği, insanı kendini değiştirmeye götürür. Böylece sevilen kişi karşısında sessizleşme başlar.</p>

    <p class="govde-metin bizsmart">Burada baskı değil, sürekli bir çözümleme ve keşfetme vardır.</p>

    <p class="govde-metin bizsmart">Aşk, dünyanın kutsal bir coğrafyasını yaratır. O yer, o ev, deniz kıyısı ya da dağ başındaki o özel manzara, o ağaç, sevgilinin ve aşkın kutsal simgeleri olurlar; kutsal yerlere, tapınaklara dönüşür; çünkü aşkın ölümsüz bir ânına tanık olmuşlardır.&gt;&gt;</p>

    <p class="govde-metin bizsmart">Bir dergide aşkın kimyasıyla ilgili yazı okumuştum. Aşk, üç aşamada değerlendirilmişti: Etkilenme, çekim ve bağlılık:</p>

    <p class="govde-metin bizsmart">&lt;&lt;Etkilenme tezine göre; evrimsel, genetik ve psikolojik deneyimler ve kokular, romantik aşkın temellerini oluşturur.</p>

    <p class="govde-metin bizsmart">Çekim tezine göre, salgılanan kimyasal maddeler, beyni uyarır. Bu durum, aşırı sevinç ve mutluluğu birlikte getirir. Bu dönem iki üç yıl sürdükten sonra yavaş yavaş etkisini yitirir.</p>

    <p class="govde-metin bizsmart">Bağlılık tezine göre ise, bu dönemde üretilen yüksek orandaki morfini andıran bir madde (endorfin) beyne akarak sevgililerin huzur ve güven duymalarını sağlar.&gt;&gt;</p>

    <p class="govde-metin bizsmart">Derginin bir yerinde bilimsel araştırmalarla ortaya çıkartıldığı belirtilen saptamalar oldukça ilginç:</p>

    <p class="govde-metin bizsmart">&lt;&lt;Âşık olanlar genelde duygularını kendinden geçme biçiminde tanımlarlar. Araştırmacılara göre bunun nedeni o sırada bedeni dolduran kimyasal maddelerdir.</p>

    <p class="govde-metin bizsmart">Göz göze gelmek, el ele tutuşmak gibi etkenler, beyinden başlayıp sinirleri etkileyerek tüm kana yayılacak akımı başlatır. Bunların sonucunda hepimize aşina olan durumlar ortaya çıkar: Kızaran yüzler, derin derin soluk alışlar, terlemeler vb.</p>

    <p class="govde-metin bizsmart">Aşkın belirtilerinin sıkça stresle karıştırılmasının nedeni ise, her ikisinin de kimyasal sisteminin aynı olmasıdır.</p>

    <p class="govde-metin bizsmart">Eski gücünü yitiren kimyasal maddeler, aynı zamanda pek çok insan için bir ilişkinin de sonu demektir. Ancak, ilişkilerin genelde yıllarca sürmesinin nedeni değişik kimyasal maddelerin üretime geçmesidir. Eşin sürekli varlığı beyinde endorfin salgısını başlatır. Doğal bir ağrı kesici niteliğinde olan endorfin, sevgililer için güven ve huzur ortamını oluşturur.</p>

    <p class="govde-metin bizsmart">Fisher’e göre, sevgilisi ölen ya da onun tarafından terk edilen kişi, bu uyuşturucu gereksinimini yitirdiği için kendini aşırı kötü duyumsar.&gt;&gt;</p>

    <p class="govde-metin bizsmart">Bilim, çok önemli bir değerdir. İnsanlığa yaptığı hizmetler tartışılmayacak kadar açıktır. Ancak, aşk gibi insan aklıyla açıklanamayacak bir uygarlığı kavramaya çalışması oldukça anlamsızdır.</p>

    <p class="govde-metin bizsmart">Bir söz üzre yaşanan yıkımın gücünü, bırakıp giden sevgililere duyulan özlemin derinliğini, bir kez olsun diyerek sevgiliyi görmek adına bilinmez uzaklara dalıp giden gözlerimizdeki hüznü, yaşamdan en küçük bir tat almadan geçip giden ömrün bütün duyularımızla ve nasıl bir bağlılıkla sevgiliye adandığının gizemini hangi araştırmayla saptayabilirler ki?</p>

    <p class="baslik-3 bizsmart" id="toc_marker-2-50-1">Akşam</p>

    <p class="govde-metin bizsmart">Yayınevinden aldığım dizgiler üzerinde çalışıyorum.</p>

    <p class="govde-metin bizsmart">Işıltı, bütün sevimliliğiyle dizimin dibinden ayrılmıyor; kağıtlarımı çekiştiriyor, kalemimi ısırıyor.</p>

    <p class="govde-metin bizsmart">Teypte Fahir Atakoğlu’nun ezgileri ve giderek artan hüznüm.</p>

    <p class="govde-metin para-style-override-1 bizsmart"></p>
  </div>
</body>
</html>
