<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
<p class="kisim_adi">37</p>
<p>İkinci duruşma temmuzun on dokuzunda yapıldı. Hava ılıktı, arada bir çıkan esinti mahkeme salonundaki resmi belgeleri havalandırıyordu, görevliler camları yarı yarıya kapadılar. İsao, böğründeki tahtakurusu ısırığını kaşımamak için kendini zor tutuyor, bu da terli gövdesinin gerginliğini arttırıyordu.</p>
<p>Baş Yargıç, duruşma başlar başlamaz, savcının dinlemek istediği bir tanığı kabul etmedi. Honda, kırmızı kalemini masanın üzerine yayılmış olan kâğıtların üzerinde hoşnutlukla, sessizce yuvarladı. 1929 yılında yargıç olduğu zaman edindiği bir alışkanlıktı bu, o zamandan beri de kurtulmaya çalışıyordu. Şimdi, dört yıl sonra yeniden ortaya çıkmıştı. Bir yargıç için kötü bir alışkanlıktı, sanıkları huzursuz ediyordu. Ama şu anda bunu düşünecek durumda değildi.</p>
<p>Kabul edilmeyen tanık, Teğmen Hori’ydi. Gerçekten de sorun çıkartabilecek bir tanıktı bu.</p>
<p>Honda, âni bir esintinin gölün yüzeyini kırıştırması gibi, savcının yüzünü ansızın karatan düş kırıklığını fark etti. Hori’nin adı, ön sorgulamalara ilişkin tutanaklarda pek çok kez geçiyordu; daha önce çeteden ayrılmış olanlarla yapılan görüşmelerde de öyle. Bu adı ağzına almayan tek kişi, İsao’ydu. Ne olur ne olmaz diye, Hori’nin komplodaki işlevi elden geldiğince belirsiz bırakılmıştı, adı polisin ele geçirdiği son listede de yoktu. Bu liste, ülkedeki en önemli on iki iş adamının adıyla sanıklardan on ikisinin adının çizgilerle birleştirildiği bir çizelge biçimindeydi. Polis bunu, Yotsuya’daki gizli evde bulmuştu. Yine de, suikastleri açıkça gösteren bir şey yoktu içinde.</p>
<p>On iki sanıktan çoğu, Teğmen Hori’nin onlara esin verdiğini söyledi, yalnızca bir tanesi Teğmenin onlara önderlik ettiğini ileri sürdü. Kaçaklardan çoğu Hori’yle hiç karşılaşmadığı gibi, adından söz edildiğini de duymamıştı. Bu nedenle savcının elinde, sanıkların çelişkili ifadelerinin dışında, yoğun kütlelere yönelik, geniş kapsamlı bir komplodan kuşkulanılmasını sağlayacak hiçbir kanıt yoktu.</p>
<p>İmparatorluk yetkisinin Prens Toin’e verileceğini açıklayan bildirilere gelince: Savcılığın çok güvendiği bu tehlikeli kanıt ortadan kalkmıştı. Savcı, o iddialı bildiri ile eylemcilerin sınırlı kaynaklarının arasındaki orantısızlığı gördükten sonra, Teğmen Hori’nin ne kadar can alıcı bir tanık haline geldiğinin farkındaydı. Honda, olayların savcıyı çileden çıkartacak bir yön almasında, Sawa’nın parmağının bulunduğunu anladı. İinuma’da zaten dolaylı olarak bunu söylemişti.</p>
<p>“Şu Sawa, iyi adam,” demişti İinuma. “Sonuçları ne olursa olsun, yazgısını İsao’nun yazgısıyla birleştirmek istedi. Tasarısını uygulaması için İsao’ya yardım edecek, sonra da onunla birlikte intihar edecekti. Üstelik bana bundan hiç söz etmedi. Bu yüzden benim ihbarımın en çok Sawa’ya zarar verdiği söylenebilir. Ama ne de olsa yetişkin bir erkek o, başarısızlık olasılığını dikkate almış olmalı. Böylesi bir etkinliğin en büyük tehlike kaynağı kaçaklardır; Sawa’nın onlar çeteden ayrılır ayrılmaz harekete geçtiğinden eminim. Hepsiyle tek tek, ayrıntılı bir biçimde konuşmuştur mutlaka. Belki de. ‘Beceremezsek, ifade vermek için hepinizi çağıracaklar,’ demiştir. ‘Sizin gibi bir tanığı işbirlikçiye dönüştürmek pek güç olmaz. Bunun olmasını istemiyorsanız, en iyisi ordunun sizi yalnızca ruh açısından etkilediğini söylemenizdir. Yoksa olay büyür, hepiniz bulaşırsınız ve ipin altına gidersiniz.’</p>
<p>“Sawa kendini bütünüyle eyleme kaptırmıştı, ama sonuçlara hazırlıklı olduğundan, kanıtları çürütmek için sağgörülü önlemler aldığından hiç kuşkum yok. İşte gençlerde bulunması son derece güç bir bilgelik.”</p>
<br/>
<p>Duruşmanın başında Baş Yargıcın ifadesiz bir yüzle Teğmen Hori’nin tanıklığını, davayla doğrudan ilişkisi bulunmadığını öne sürerek geri çevirmesi üzerine Honda kendi kendine şöyle dedi: “Ah! Bunu, gazetede çıkan ‘yüksek rütbeli askeri yetkililer’in yaptığı açıklamaya borçluyuz.”</p>
<p>On Beş Mayıs Olayından bu yana ordu, halkın bu tür olaylara gösterdiği tepkiye karşı fazlasıyla duyarlıydı. Özellikle bu davada çok tedirgindiler, çünkü Teğmen Hori’nin On Beş Mayıs Olayıyla arasında silinmez bir bağ vardı. Mançurya’ya gönderilmesinin nedenlerinden biri de bu olduğu için geri çağrılması, ondan kuşkulanılması, sivil bir mahkemede ifade vermesi epeyce sorun yaratacaktı. İfadesinin içeriği ne olursa olsun mahkemede görünmesi, tutuklamaların hemen ardından gazeteye açıklama yapan ‘yüksek rütbeli askeri yetkili’nin güvenilirliğini sarsabilir, buna bağlı olarak da ordunun saygınlığı zedelenebilirdi.</p>
<p>Böyle düşünen ordunun davayı yakından izlediğine kuşku yoktu. Teğmenin tanık olarak dinleneceği anlaşılınca, canlarının sıkıldığını, tanıklığının kabul edilmemesi konusunda yargıca güvendiklerini açıkça belirtmiş olmalıydılar.</p>
<p>Ancak Savcılık, polisin yaptığı sorgulamalardan, öğrencilerin Teğmen Hori ile ordu mensuplarının kaldığı, Azabu Alayına ait toprakların arkasındaki “KİTAZAKİ” adlı pansiyonda buluştuklarını öğrenmişti.</p>
<p>Böylece Honda, savcının öfkeli, sabırsız yüz çizgilerinin gerisindeki düş kırıklığının asıl kaynağını görebiliyordu.</p>
<p>Şu sonuca vardı: Savcı ön sorgulamalardan çıkan dava konusundan, yani suikast hazırlığı suçlamasından hiç de hoşnut değildi. Asıl istediği, nasıl olursa olsun olayı büyütmek, olanağı varsa bir isyan tasarlandığı suçlamasıyla dava açmaktı. Ancak düşünce biçimi, amacına ulaşmasını zorlaştırmış gibi görünüyordu. Sanıkların çok daha geniş kapsamlı bir eylem tasarladıklarını kanıtlamak için didinip dururken, cinayet hazırlıkları yapıldığını kanıtlayacak geçerli kanıtları toplamayı savsaklamıştı.</p>
<p>“Bu güçsüz noktayı hedef almak ve elden gelirse bir tek darbeyle, cinayet hazırlığı suçlamasını bile ortadan kaldırmak,” diye düşündü Honda, “işte yapmam gereken şey, bu. Önümdeki en büyük engelse, İsao’nun arılığı ile dürüstlüğü. Onun aklını karıştırmalıyım. Tanıklarımı, hem rakiplerimize hem de kendimize karşı kışkırtmalıyım.”</p>
<p>Honda yüreğinin, İsao’nun öteki sanıkların arasından bile seçilen, eşi bulunmaz güzellik ve parlaklıktaki duru gözlerine doğru aktığını duyumsadı. Olayı ilk duyduğunda, İsao’nun öfkeyle yanan gözlerinin duruma çok uygun olduğunu düşünmüştü, oysa şimdi, bu gözlerle yeniden karşılaşınca, onların bu koşullara hiç mi hiç uymadıklarını anlıyordu.</p>
<p>Çok güzel gözler, diye düşündü Honda. Duru ve parlak, insanın aklını karıştırıyor. Bir başka dünyaya aitmiş gibi görünen bir suçlamayla dolu olan bu eşsiz, genç gözlere bakınca insan kendini Sanko Çağlayanının altındaki suya ansızın dalıvermiş gibi hissediyor. Devam et İsao, ne istiyorsan anlat. Her şeyi itiraf et, derinden yaralayan, kendini savunmanın yollarını öğrenmek zorunda olduğun bir yaştasın. Hiçbir sınırlama olmaksızın konuşarak, en azından hiç kimsenin doğruya inanmak istemediğini öğreneceksin. Bu, bir insanın yaşama ilişkin öğreneceği en değerli derslerden biridir. Seninki kadar güzel olan gözlere ileteceğim tek bilgelik bu, işte.</p>
<p>Sonra Honda, kürsüde, Baş Yargıç koltuğunda oturan Hisamatsu’nun yüzünü incelemeye koyuldu. Baş Yargıç altmış yaşını geçmişti, düzgün yüz çizgilerini kaplayan kuru, beyaz derisinde belli belirsiz benekler oluşmuştu. Altın çerçeveli bir gözlük takmıştı. Son derece duru bir konuşma biçimi olmasına karşın, arada bir, fildişinden yapılma satranç taşlarının birbirine değerken çıkardıkları o zarif tıkırtıyı çağrıştıran, cansız sesler çıkartırdı. Gerçi bu, konuşmasına Adliye Binasının kapısındaki ışıltılı kasımpatının soğuk gururuna benzeyen birşeyler katıyorsa da, nedeni takma dişleriydi.</p>
<p>Yargıç Hisamatsu’nun çok saygın bir kişiliği vardı, Honda da onun dürüstlüğüne hayrandı. Ama bu yaşa gelmiş olmasına karşın, hâlâ önemsiz bir mahkemede yargıçlık yapmasının nedeni, zekâsının gerektiği kadar parlak olmamasıydı. Avukatların aralarında konuştuklarına bakılırsa, sağduyulu biri gibi görünse de, aslında kolayca etki altında kalan biriydi; içindeki alevlerle savaşırken soğuk görünme çabalarını, yakıcı bir öfkeye kapıldığı ya da duygulandığı zamanlar kurumuş, beyaz yanaklarına hücum eden âni kızıllık ele veriyordu.</p>
<p>Honda bir yargıcın içinden neler geçtiğini bilirdi. Bir yargıcın içinde öyle fırtınalar kopardı ki! Duygu, hırs, istek, kişisel kaygılar, coşku, utanç, bağnazlık ve her türden ıvır zıvır -küçük tahta parçacıkları, çöpe atılmış kâğıtlar, suyun yüzeyindeki yağ birikintisi, portakal kabuğu, balık, insan doğasının, onu durdurmaya çalışan duvarı sürekli döven denizini dolduran yosunlar: Geçerli hukuk. İşte böylesi bir iç savaşım sürer giderdi.</p>
<p>İddianameyi destekleyen dolaylı kanıtların arasında, sanıkların hançer satın almak için kılıçlarını satmış olmaları da vardı. Yargıç Hisamatsu bu konunun üstünde çokça duruyordu. Teğmen Hori’nin tanıklığını geri çevirdikten sonra, hemen sanıkların sorgulamasına geçti.</p>
<br/>
<p>YARGIÇ HİSAMİTSU: İsao İinuma’ya birkaç soru soracağım. Eyleme hazırlanırken kılıçlarınızı satıp yerine hançer aldınız. Bunu, cinayet tasarladığınız için mi yaptınız?</p>
<p>İİNUMA: Evet, Sayın Yargıç. Amacımız buydu.</p>
<p>YARGIÇ: Hangi ayın hangi günüydü?</p>
<p>İİNUMA: Anımsadığım kadarıyla, kasımın on sekiziydi.</p>
<p>YARGIÇ: O gün iki kılıç satıp parasıyla altı hançer aldınız. Doğru mu?</p>
<p>İİNUMA: Doğru, Sayın Yargıç.</p>
<p>YARGIÇ: Değiştokuşa sen de katıldın mı?</p>
<p>İİNUMA: Hayır, efendim. Bu işi yoldaşlarımdan ikisine yaptırdım.</p>
<p>YARGIÇ: Kimlerdi onlar?</p>
<p>İİNUMA: İzutsu ile İnoué.</p>
<p>YARGIÇ: Gidip değiştirmeleri için neden birer kılıç verdin onlara?</p>
<p>İİNUMA: Genç bir erkeğin satmak için iki kılıç götürmesi, kuşku uyandırabilirdi. Aralarından en neşeli, en terbiyeli ikisini seçip, birbirinden uzak iki dükkâna gönderdim. Kılıç satıcısı, kılıçları neden sattıklarını sorunca, eskrim çalıştıklarını, ama artık bıraktıklarını söyleyeceklerdi. Kılıçların yerine, kendileri ve kardeşleri için düz tahtadan kınları olan hançerler almak istediklerini söyleyeceklerdi. İki kılıca karşılık altı tane hançer alabilirlerse, elimizdekilerle birlikte, hepimize yetecek kadar, yani on iki tane hançerimiz olacaktı.</p>
<p>YARGIÇ: İzutsu, değiştirmek için kılıcı götürdüğünde neler olduğunu anlat bize.</p>
<p>İZUTSU: Peki, Sayın Yargıç. Koji-maçi’deki üç numaralı dükkâna, Murakoşi Kılıçları adındaki yere gittim. Kılıcımı satmak istediğimi söylerken, elimden geldiğince kayıtsız davranmaya çalıştım. Tezgâhın gerisinde, kucağında bir kedi tutan, ufak tefek, yaşlı bir hanım vardı. Kendi kendime, burası bir samisen<a href="dipnot.xhtml#Footnote0011" id="Feedback0011"><sup class="dipnot_sayi">[11]</sup></a> dükkânı olsaydı, bu kedi kimbilir ne kadar huzursuz olurdu, dedim.</p>
<p>Y ARGIÇ: Bunun konuyla bir ilgisi yok.</p>
<p>İZUTSU: Evet, Efendim. Yaşlı bayana ne istediğimi söyleyince, hemen dükkânın arka tarafına gitti, az sonra satıcının kendisi göründü; ters, huysuz görünüşlü biriydi. Kılıcı kınından çıkartıp inceledi. Yüzünde, küçümseyici bir ifadeyle, kılıcı evirip çevirdi, sonunda kabzayı tutan bağları da çözüp kılıcın kabzaya giren yanını da inceledi. Neden satmak istediğimi bile sormaksızın bir fiyat biçti ve karşılığında bana üç tane tahta kınlı hançer verdi. Hançerleri özenle gözden geçirdim ve dükkândan ayrıldım.</p>
<p>YARGIÇ: Adını, ya da adresini sormadı mı?</p>
<p>İZUTSU: Hayır, Sayın Yargıç. Hiçbir şey sormadı.</p>
<p>YARGIÇ: Ne diyorsunuz, Bay Honda? İinuma ya da İzutsu’ya soracağınız bir şey var mı?</p>
<p>HONDA: İzutsu’yu sorgulamak istiyorum, Sayın Yargıç.</p>
<p>YARGIÇ: Buyrun.</p>
<p>HONDA: Kılıcı satmaya giderken İsao sana kılıcın suikast sırasında sorun çıkartabileceğini, hançer kullanmanın daha doğru olacağını mı söyledi?</p>
<p>İZUTSU: Hayır, efendim, böyle uzun uzadıya bir açıklama yapmadı.</p>
<p>HONDA: Demek ki sana yalnızca gidip kılıcı değiştirmeni söyledi? Amacının ne olduğun bilmeden gidip değiştokuş yaptın, öyle mi?</p>
<p>İZUTSU: Eh... evet, efendim. Ama nedenini gayet iyi biliyordum. Bence çok açıktı.</p>
<p>HONDA: Yani o sırada, kararınızda herhangi bir değişiklik söz konusu değildi?</p>
<p>İZUTSU: Hayır, efendim. Olduğunu sanmıyorum.</p>
<p>HONDA: Satıcıya götürdüğün kılıç, senin miydi?</p>
<p>İZUTSU: Hayır, efendim, değildi. İinuma’nın kılıcıydı.</p>
 <p>HONDA: Peki senin elinde ne tür bir silâh vardı?</p>
<p>İZUTSU: Bende, baştan beri bir hançer vardı.</p>
<p>HONDA: Ne zaman edinmiştin onu?</p>
<p>İZUTSU: Durun bakayım... Evet, efendim, geçen yaz. Türbenin önünde ant içtikten sonra almıştım. En azından bir hançere sahip olmam gerektiğine inanıyordum. Böylece bir koleksiyoncu olan amcama gittim ve ondan bir hançer aldım.</p>
<p>HONDA: Anlıyorum. O sıralarda bu hançeri ne amaçla kullanacağına ilişkin açık, kesin bir düşüncen var mıydı?</p>
<p>İZUTSU: Hayır, efendim. Yalnızca bir gün, bir biçimde onu kullanacağım kanısındaydım.</p>
<p>HONDA: Çok güzel. Peki, kullanmaya kesinlikle ne zaman karar verdiğini anımsıyor musun?</p>
<p>İZUTSU: Bana Bay Şonosuké Yagi’yi öldürme görevi verildiğinde, galiba.</p>
<p>HONDA: Sorduğum şey, bir suikastı gerçekleştirmek için mutlaka bir hançer kullanman gerektiğini ne zaman anladın?</p>
<p>İZUTSU: Şey efendim... Burasını çok iyi anımsayamıyorum.</p>
<p>HONDA: Sayın Yargıç, birkaç soru da İinuma’ya sormak isterdim.</p>
<p>YARGIÇ: Buyrun, sorun.</p>
<p>HONDA: Sende ne tür bir kılıç vardı?</p>
<p>İİNUMA: Satması için İzeutsu’ya verdiğim kılıç, Bizen’li Tadayoşi’nin imzasını taşıyordu. İki yıl önce kendoda üçüncü dereceye yükseldiğim zaman babam onu bana armağan olarak vermişti.</p>
<p>HONDA: Bu değerli kılıcı hançerlerle değiştirmenin nedeni onlardan birini intihar etmek için kullanma isteğin miydi?</p>
<p>İİNUMA: Anlayamadım, efendim?</p>
<p>HONDA: <i>Kutsal Rüzgâr Birliği</i> adlı kitaba duyduğun hayranlıktan söz etmiş, Birlikteki adamlara büyük saygı beslediğini söylemiştin. Daha sonra da yoldaşlarınla kendin için benzeri bir ölümü düşlediğini itiraf ettin. Birliktekiler savaş alanında kılıçlarıyla dövüştüler, ama sonra sıra intihara gelince, hançer kulandılar. İşte, söylemek istediğim...</p>
<p>İİNUMA: Evet, efendim. Şimdi anımsıyorum. Tutuklandığımız günkü toplantıda, biri şöyle demişti: “Ne olur ne olmaz, herkesin yanında bir tane de hançer taşıması gerekir.” Herkes ona katıldı. Acil durumlar için edindiğimiz bu hançerler, kesinlikle intihar ederken kullanılacaktı. Ancak daha fazlasını satın alamadan tutuklandık.</p>
<p>HONDA: Bu durumda, o âna kadar böylesi acil bir durumda kullanmak için silâh satın almayı düşünmemiştiniz, öyle mi?</p>
<p>İİNUMA: Hayır, efendim.</p>
<p>HONDA: Ama intihar kararını bundan çok önce vermiştiniz?</p>
<p>İİNUMA: Evet, efendim.</p>
<p>HONDA: Öyleyse, kılıç verip yerine hançer almanızın nedeni, başkalarını olduğu kadar kendinizi de öldürmeye niyetli olduğunuz biçiminde yorumlanabilir. Yani, çift amaçlı bir hareketti?</p>
<p>İİNUMA: Evet, efendim, böyle söylenebilir.</p>
<p>HONDA: Demek ki eyleminizin, sıradan silâhlarınızı hançerle değiştirmenizin iki amacı vardı: Suikast ve intihar. Sözü edilen dönemde bu öldürücü silâhların suikastlerle bir ilintisi yoktu. Öyle değil mi?</p>
<p>İİNUMA: Hımm... evet, efendim.</p>
<p>SAVCI: itiraz ediyorum, Sayın Yargıç. Avukatın sorguya çekme yönteminin yanlı olduğu apaçık.</p>
<p>YARGIÇ: Avukatın bu kadar soru sorması yeterli. Kılıçların değiştokuş edilmesi konusu yeterince irdelendi. Savcı kendi tanıklarını çağırabilir artık.</p>
<br/>
<p>Honda, masasının arkasına geçip otururken kendinden hoşnuttu. Sorularıyla, hançerlerin satın alınma nedenini suikast girişimine bağlayan mantığı şöyle ya da böyle sarsmayı becermişti. Ancak Honda’yı asıl kaygılandıran şey, Yargıç Hisamatsu’nun davanın düşünsel yönüne karşı ilgisizliğiydi. Duruşmanın başlangıcından beri, yetkesini kullanarak İsao’dan siyasal inançlarına ilişkin bazı açıklamalar yapmasını isteyebilirdi, oysa buna hiç yeltenmemişti.</p>
<br/>
<p>İzleyiciler, mahkeme salonunun girişinden gelen güvensiz baston tıkırtılarına doğru döndüler. Yaşlı bir adam göründü. Uzun boyluydu, ama beli bükülmüştü, birşeylere umutsuzca tutunma gereksinimiyle, keten kumaştan yapılmış yazlık kimonosunun önüne sıkıca yapışmıştı. Yukarıya doğru bakan tek şeyi, ak saçlarının altındaki, gömük gözleriydi. Ağır ağır tanık kürsüsüne ilerledi, oraya gelince bastonuna dayanarak durdu.</p>
<p>Yargıç ayağa kalktı, yazılı yemini okudu. Tanık titrek elleriyle yemini imzalayıp altına mührünü bastı. Oturması için bir iskemle getirdiler.</p>
<p>Tanık, izleyicilerin güçlükle duyabildiği, alçak bir sesle yargıcın sorularını yanıtladı: “Adım Reikiçi KİTAZAKİ. Yetmiş sekiz yaşındayım.”</p>
<br/>
<p>YARGIÇ: Anladığıma göre bir süredir, sözü edilen bir pansiyonun sahibiymişsiniz.</p>
<p>KİTAZAKİ: Evet, Sayın Yargıç, öyleyim. Subaylar için işlettiğim pansiyonu Rus Savaşı sırasında açmıştım, bu işi bugüne kadar da sürdürdüm. Konuklarımın arasından pek çok ünlü kişi çıkmıştır; albaylığa, tuğgeneralliğe yükselenler oldu. Pansiyonumun uğurlu olduğunu söylerler. Oldukça eski, yıpranmış bir yer olmasına karşın orduya mensup beyler, özellikle Azabu Üçüncü Alayı tarafından her zaman yeğlenmiştir. Karım yok, alçakgönüllü bir biçimde de olsa yaşamımı sürdürebiliyor, kimsenin başına belâ olmadan yaşıyorum.</p>
<p>YARGIÇ: İddia makamının sorusu var mı?</p>
<p>SAVCI: Evet, Sayın Yargıç. Üsteğmen Hori ne zamandan beri pansiyonunuzda kalıyor?</p>
<p>KİTAZAKİ: Hmm... bir düşüneyim... Üç, hayır, iki yıldır... Belleğim eskisi kadar güçlü değil. Oh, evet... galiba iki yıl kadar oldu ...</p>
<p>SAVCI: Teğmen Hori üç yıl önce üsteğmenliğe yükseldi. Tam olarak, 1930 yılının mart ayında. Demek ki pansiyona yerleştiği zaman çoktan üsteğmen olmuştu, öyle değil mi?</p>
<p>KİTAZAKİ: Evet, efendim, bundan eminim. Beyefendinin omzunda ilk günden beri iki yıldızdan fazlası vardı. Ayrıca, eve yerleştikten sonra tefi ettiği için herhangi bir kutlama yaptığını anımsamıyorum.</p>
<p>SAVCI: Öyleyse, üç yıldan az, bir yıldan çok oldu, diyebiliriz?</p>
<p>KİTAZAKİ: Evet, efendim. Doğru.</p>
<p>SAVCI: Teğmen Hori’nin çok ziyaretçisi olur muydu?</p>
<p>KİTAZAKİ: Evet, efendim, gerçekten olurdu. Hiç hanım konuğu gelmezdi, ama gençler, öğrenciler sürekli gelip giderlerdi. Onu dinlemekten hoşlanırlardı. Teğmen de onlardan hoşlanırdı. Yemek zamanı gelince, mahalledeki dükkânlardan yiyecek ısmarlardı. Onlara çok candan davranır, onlar için para harcamaktan kaçınmazdı.</p>
<p>SAVCI: Bu yakınlığı ne kadar zamandır gösteriyordu?</p>
<p>KİTAZAKİ: Baştan beri, efendim. Evet, ilk günden beri.</p>
<p>SAVCI: Teğmen seninle konukları konusunda konuşur muydu?</p>
<p>KİTAZAKİ: Ah, hayır. Bu bakımdan, Teğmen Miura’ya hiç benzemezdi. Benimle içli dışlı olmadı, doğru dürüst tek sözcük bile etmezdi bana. Dolayısıyla bana konuklarıyla ilgili olarak açılması söz konusu değildi...</p>
<p>SAVCI: Bir dakika lütfen. Şu Teğmen Miura da kimdir?</p>
<p>KİTAZAKİ: Uzun zamandır konuğum olan bir beyefendi. Odası ikinci kattadır -koridorun öteki ucunda, Teğmen Hori’nin odasının karşı köşesinde. Biraz kaba sabadır, ama iyi huylu bir insandır.</p>
<p>SAVCI: Lütfen bize, Teğmen Hori’nin ziyaretçilerine ilişkin özel bir şey anımsayıp anımsamadığınızı söyler misiniz?</p>
<p>KİTAZAKİ: Peki, efendim. Bir gece Teğmen Miura’nın yemeğini götürüyordum, Teğmen Hori’nin odasının önünden geçerken, kapının kapalı olmasına karşın, içeriden birtakım sesler geldiğini duydum. Teğmen Hori, talim alanında komut veriyormuş gibi bağırıyordu. Bu beni oldukça şaşırtmıştı.</p>
<p>SAVCI: Ne diyordu peki?</p>
<p>KİTAZAKİ: Çok iyi anımsıyorum. “Anlamıyor musun? Vazgeç!” diye bağırıyordu öfkeyle.</p>
<p>SAVCI: “Vazgeç,” derken ne demek istiyordu sizce?</p>
<p>KİTAZAKİ: Bilemiyorum, efendim. Ne de olsa, geçerken kulağıma çalınan bir şeydi, üstelik tepsiyi düşürmemek için özen gösteriyordum. Gördüğünüz gibi bacaklarım fazla sağlam sayılmaz, tek amacım bir an önce Teğmen Miura’nın odasına ulaşmaktı. Teğmen Miura o gece gerçekten çok acıkmıştı. “Hey, ihtiyar! Çabuk ol, hemen getir yemeğimi!” diye seslenmişti bana. Şimdi tepsiyi düşürürsem, diye düşündüm, Teğmen Miura beni fena halde azarlar. Tepsiyi önüne koyunca, Teğmen Miura gülümsedi ve bana şöyle dedi: “İyi saldırıyor, öyle değil mi?” İşte hepsi bu kadardı. Başka bir şey eklemedi. Bence askerlerin iyi yönlerinden biri de bu.</p>
<p>SAVCI: O gece Teğmen Hori’nin, “ Vazgeç,” dediği gece, hangi geceydi? Bu çok önemli bir nokta, lütfen tam olarak anımsamaya çalışın. Yılını, ayı, günü... Yazar mısınız?</p>
<p>KİTAZAKİ: Hayır, efendim, kesinlikle.</p>
<p>SAVCI: Günce tutar mısınız, demek istemiştim.</p>
<p>KİTAZAKİ: Oh, günce mi? Hayır efendim, tutmam.</p>
<p>SAVCI: Pekâlâ, o gecenin tarihini anımsıyor musunuz?</p>
<p>KİTAZAKİ: Evet, geçen yıl olduğundan eminim. Evet, öyleydi. Sürme kapının kapalı oluşuna şaşmadığıma göre, demek ki yaz mevsimi değildi. Hatta yazbaşı ya da ilkbahar da değildi. Hava soğuk olmalıydı, ama çok da soğuk değildi, demek ki geçen bahar, nisan filandı, ya da güzdü, örneğin ekim. Akşam yemeği zamanıydı, ancak hangi gün olduğuna gelince... hayır, efendim, emin olamıyorum.</p>
<p>SAVCI: Demek nisan ya da ekimdi, hatta belki de mart ya da kasım? Biraz daha kesin konuşamaz mısınız?</p>
<p>KİTAZAKİ: Hayır, efendim. Ama anımsamak için çok uğraşıyorum. Durun bakayım... Evet, galiba ekim ya da kasımdı.</p>
<p>SAVCI: Peki, ama hangisi? Ekim mi kasım mı?</p>
<p>KİTAZAKİ: Orasını pek bilemeyeceğim.</p>
<p>SAVCI: En azından, ekim sonu, kasım başı diyebilir miyiz?</p>
<p>KİTAZAKİ: Evet, efendim. Bence uygun. Yararlı olamadığım için bağışlayın beni.</p>
<p>SAVCI: O geceki ziyaretçi kimdi?</p>
<p>KİTAZAKİ: Adını bilmiyorum. Teğmen Hori bana yalnızca kaç ziyaretçi beklediğini ve ne zaman geleceklerini söylerdi.</p>
<p>SAVCI: O geceki ziyaretçisi de genç miydi?</p>
<p>KİTAZAKİ: Evet, efendim. Yanılmıyorsam, bir öğrenciydi.</p>
<p>SAVCI: Onu yeniden görseniz tanır mıydınız?</p>
<p>KIT AZAKİ: Ee... galiba tanırım.</p>
<p>SAVCI: Lütfen dönün, Bay KİTAZAKİ. O gece Teğmen Hori’yi ziyaret eden kişi, sanıkların arasında mı? İsterseniz ayağa kalkıp, her birinin yüzünü yakından inceleyebilirsiniz.</p>
<br/>
<p>İsao, uzun boylu, beli bükülmüş adamın yakınına kadar gelip dikkatle yüzüne bakmasını bekledi. Derine batmış gözleri, bir istiridye gibi bulanıktı. Koyu kırmızı damarlar, örümcek ağı gibi gözlerinin akını sarmıştı, gözbebekleri bu ağla öyle sarılmıştı ki, donuk, kapkara deliklere gömülmüş gibi görünüyorlardı.</p>
<p>İsao’nun konuşması yasaktı, ama gözleriyle yaşlı adama meydan okudu: “O geceki ziyaretçi bendim, öyle değil mi” Oysa İsao’yla yüz yüze olmasına karşın KİTAZAKİ nedense onu göremiyor gibiydi, sanki ikisinin arasında gölgeli, belirsiz bir varlık asılıydı ve KİTAZAKİ’yi kendine doğru çekiyordu.</p>
<p>Bastonun ucu yerde hafifçe sürüklendi. Yaşlı adam şimdi İzutsu’nun yüzünü inceliyordu. En çok İsao’nun önünde oyalandığı için İsao, adamın kendisini tanıdığından emindi.</p>
<p>Yaşlı adam tanık kürsüsüne döndü. Dirseğini bastonuna dayamış, elini alnına bastırmıştı; bir sis kadar uçucu olan, önüsıra uçan anıların peşinde koşmaktan yorulmuşçasına, boş boş bakıyordu.</p>
<p>Savcı yeniden sorguya başladı, sesine öfkeli bir tını gelmişti.</p>
<p>“Evet, içlerinden tanıdığınız var mı?”</p>
<p>Kitazaki zor duyulan bir sesle yanıtlarken, savcıya bakmadı, sanki onu değil de, yargıç kürsüsünün kaplama tahtasında belli belirsiz yansıyan kendi görüntüsünü yanıtlar gibiydi.</p>
<p>“Emin değilim, efendim. Ancak ilk sanık...”</p>
<p>“Yani İinuma mı?!”</p>
<p>“Adını bilmiyorum. Ama en soldaki delikanlının yüzü... Bir süre benim evime geldiğinden eminim. Ama bunun Teğmen Hori ile bir ilintisi olmayabilir.”</p>
<p>“Belki de Teğmen Miura’yı ziyarete gelmişti?”</p>
<p>“Hayır, efendim. Öylesi değil. Oldukça uzun bir zaman önce genç bir erkek, bir kadınla birlikte arkadaki ek binaya geldi. İşte o erkek, bence bu...”</p>
<p>“İinuma evinize kadın mı getirdi?”</p>
<p>“Bit türlü emin olamıyorum. Ama onun gibi biriydi.”</p>
<p>“Peki ne zaman oldu bu?”</p>
<p>“Evet... yirmi yıl kadar önceydi.”</p>
<p>“Yirmi yıl mı? İinuma yirmi yıl önce evinize bir kadın mı getirdi?”</p>
<p>Savcı öyle şaşırmıştı ki, izleyiciler gülmeye başladılar. Ama bu tepki yaşlı adamı hiç mi hiç rahatsız etmedi. İnatla yanıtını yineledi.</p>
<p>“Evet, efendim. Çok doğru. Galiba yirmi yıl oldu.”</p>
<p>Tanığın yetersizliği artık herkesçe anlaşılmıştı. Herkes Kitazaki’nin bunaklığına gülüyordu. Başta Honda’nın tepkisi de aynı olmuştu, ama sonra yaşlı adam içtenlikle, “yirmi yıl kadar,” diye yineleyince, Honda ansızın ürperdi.</p>
<p>Bir keresinde Kiyoaki’den, Satoko ile birlikte Kitazaki’nin pansiyonunun arka tarafındaki odada yaptığı kaçamağın ayrıntılarını dinlemişti. Kiyoaki ile İsao arasında, aynı yaşta olmalarının dışında hiçbir benzerlik yoktu. Yine de ölüme bunca yaklaşmış olan Kitazaki ikisinin anısını karıştırmıştı işte. Eski evinde olup bitenlerin renkleri, zamanı aşarak birbirine karışmıştı. Geçmiş yıllardaki tutkulu aşkla şimdiki zamanın tutkulu inancı -bu ikisi doğal sınırları aşmakta, ilk gençlik hataları olmakta anlaşılmaz bir biçimde birleşmişti. Bütün bir ömre ait anıların bataklığından, kırmızı ve beyaz renkte iki kusursuz nilüfer fışkırmış, sonunda bir tek çiçek gibi görünmeye başlamışlardı. Ama Honda bu yanılgının ortasında bile Kitazaki’nin bunamış, eskimiş belleğindeki pis kokulu, gri bataklığın tuhaf, duru ışınlarla ansızın aydınlanıverdiğinden emindi. Yaşlı adam bu olağandışı parıltıyı ele geçirme kaygısıyla, izleyicilerin alaylarına da savcının öfkesine de metelik vermeksizin, sözlerini yineliyordu.</p>
<p>Honda bunu kavrayınca, göz kamaştırıcı bir cilayla parlayan kahverengi yargıç kürsüsünün de, siyah, ağırbaşlı giysilerin de pencerelerden içeri dolan yaz güneşinin yoğun parıltısı karşısında sönükleştiği duygusuna kapıldı. Bu güçlü ışınların saldırısına uğrayan yasal düzenin o görkemli, duyarlı düzeneği, buzdan bir kaleymişçesine Honda’nın gözlerinin önünde eriyordu sanki. Pencerenin dışındaki çamların tek tek bütün iğnelerini ışıtan yaz parlaklığının kaynağını, bu salonda sergilenen yasal düzenden çok daha yasaklayıcı, çok daha görkemli bir ışık demetinden aldığı kesindi.</p>
<p>“Savunmanın, tanığa soracağı soru var mı?”</p>
<p>Şaşkınlığını üzerinden hâlâ atamamış olan Honda, yargıcın sorusunu duyunca, yalnızca “Hayır, Sayın Yargıç,” diyebildi.</p>
<p>“Güzel. Teşekkür ederiz, Bay Kitazaki. Tanık gidebilir,” dedi yargıç.</p>
<br/>
<p>“... Şimdi de, resmen çağrılmamış olan bir tanığın dinlenmesi için izninizi rica ediyorum,” dedi Honda. “Adı, Makiko Kito’dur. Hem İinuma hem de öteki sanıkların iyiliği için, Bayan Makiko’nun dinlenmesinden yanayım. Kendisi, eylem tarihinden üç gün önce İinuma’nın düşüncesini nasıl değiştirdiğini anlatacak. Tanığın o sıralarda tuttuğu günceyi de kanıt olarak sunacağım için, soruşturmanın güncede yazılanlara dayandırılabileceğini umuyorum.”</p>
<p>Ceza davalarında yeni tanıkların çağrılmasının hiçbir koşulu yoktu ancak, verilecek ifadenin niteliğine bağlı olarak yargıçlar izin vermeden önce genellikle savcıya ve yardımcı yargıçlara danışırlardı.</p>
<p>Yargıç düşüncesini sorunca savcı, ilgilenmeyi gereksiz buluyormuşçasına, soğukça kabul etti. Önce sağındaki, sonra da solundaki yargıca dönüp fısıltıyla danışan Yargıç Hisamatsu, Honda’yı yanıtladı:</p>
<p>“Pekâlâ. İzin verildi.”</p>
<p>Bunun üzerine Makiko mahkeme salonunun kapısında göründü. Lacivert renkli, yol yol çizgili bir Akaşi kimonosu giymiş, beline bir Hakata <i>obi</i>’si dolamıştı. Bu yaz gününde Makiko’nun beyaz, buz kadar soğuk teni, kulaklarını ve kimonosunun mavi yakasını örten kapkara saçlarının çevrelediği yüzüne dingin, dalgın bir görünüm veriyordu. Canlı, nemli gözlerinin altındaki tenine, akşam kızıllığının yaklaşmakta olduğunu haberlercesine yaşlılığın izleri sinmişti. <i>Obi</i>’sini tutturan, hafifçe yana kaymış olan toka, alabalık biçiminde koyu yeşim taşındandı. Taşın koyu yeşil parıltısı, Makiko’nun gösterişli giysisinin akıcı çizgilerinin üzerinde taptaze bir direnme gücü gibi duruyordu. Ama yüzündeki buz gibi soğukluğun üzüntü mü yoksa küçümseme mi gizlediğini çıkarmak olanaksızdı.</p>
<p>Makiko, İsao’dan yana hiç bakmadan doğruca tanık kürsüsüne ilerledi. İsao’nun tek görebildiği, kimonosunun sırtından aşağı inen dikişle <i>obi</i>’sinin kocaman fiyonguydu.</p>
<p>“Burada, vicdanımın sesini dinleyerek yalnızca gerçeği söyleyeceğime, hiçbir şeyi gizlemediğim gibi hiçbir şey eklemeyeceğime de yemin ederim.”</p>
<p>Yargıç bir kez daha yemini okudu. Makiko da tanık kürsüsüne getirilen kitabı, hiç titremeyen bir elle imzaladı. Sonra yeninden küçük bir kutu çıkardı, içindeki fildişi mührünü kâğıda sertçe bastırdı; güzel parmakları geriye bükülmüştü. Yandan bakan Honda’nın gözüne, kadının parmaklarının arasındaki, bir kan damlasına benzeyen kırmızı mürekkep ilişti.</p>
<p>Honda’nın masasının üzerinde Makiko’nun güncesi duruyordu. Honda tam istediği gibi günceyi kanıt olarak kullanabilecekti. Tam istediği gibi, Makiko’yu tanık olarak dinletebilecekti. Ama yargıcın bunlara neden izin verdiğini bilmiyor, yalnızca tahmin edebiliyordu.</p>
<br/>
<p>YARGIÇ: Sanıkla hangi koşullarda tanıştınız?</p>
<p>MAKİKO: Sayın Yargıç, babamla İsao’nun babası dosttur. Ayrıca babam gençlerle birarada olmaktan hoşlandığı için, Bay İinuma’yı sık sık evimizde ağırlarız. Aramızda akrabalıktan da öte bir yakınlık vardı.</p>
<p>YARGIÇ: Sanığı en son ne zaman ve nerede gördünüz?</p>
<p>MAKİKO: Geçen kasım ayının yirmi dokuzunda, akşam saatlerinde. Evimize gelmişti.</p>
<p>YARGIÇ: Kanıt olarak sunulan güncenizin içeriği kesinlikle doğru mu?</p>
<p>MAKİKO: Evet, Sayın Yargıç, doğru.</p>
<p>YARGIÇ: Savunma, tanığı sorguya çekebilir.</p>
<p>HONDA: Teşekkür ederim, Sayın Yargıç. Bayan Kito, geçen yıla ait olan günceniz, değil mi bu?</p>
<p>MAKİKO: Evet, efendim.</p>
<p>HONDA: Bu güncenin yapraklarında tarih yok, insanın canının istediği kadar yazabileceği bir defter biçiminde. Yıllardır bu türden günceler tutuyorsunuz, öyle değil mi?</p>
<p>MAKİKO: Evet, efendim, öyle. Böylece arada bir <i>waka</i> ya da benzeri şeyler de yazabiliyorum.</p>
<p>HONDA: Eskiden beri, yeni bir güne başlarken arada boş bir satır bırakıyorsunuz, ayrıca her gün yeni bir sayfaya başlıyorsunuz, değil mi?</p>
<p>MAKİKO: Evet, efendim. Son iki, üç yıldır öyle çok yazıyorum ki, yapraklarının tarihli olmamasına karşın, her gün yeni bir sayfaya başladığım için bazan ilkbaharda defter çoktan dolmuş oluyor. Doğru, hoş bir görüntü değil, ama bu biçimde günce tutmaya alıştım.</p>
<p>HONDA: Pekâlâ. Geçen yıl, 1932’de, kasımın yirmi dokuzunda yazdığınız şeylerin, daha sonra değil, aynı gece yazıldığından emin misiniz?</p>
<p>MAKİKO: Evet, efendim, eminim. Her gün günceme mutlaka yazarım. O gece de öyle oldu, yatmadan önce defterime yazdım.</p>
<p>HONDA: Şimdi, 1932 yılının yirmi dokuz kasımında yazılanların sanık İinuma’yı ilgilendiren bölümünü yüksek sesle okuyacağım:</p>
<br/>
<p class="gunluk">... Bu akşam, sekiz sularında İsao beklenmedik bir biçimde ziyaretimize geldi. Onu epeydir görmemiştim, ama bu akşam nedenini bilmeksizin hep onu düşünüyordum; belki de beni daha zil çalmadan kapıya götüren içgüdü, o açıklanması güç önseziydi. Her zamanki gibi okul formasını giymişti, ayağında da takunyaları vardı. Yüzüne bakar bakmaz, birşeyler olduğunu anladım. Gergin ve soğuk bir hali vardı. Ansızın bana küçük bir fıçı uzattı ve, “Annem bunları size gönderdi,” dedi. “Hiroşima’dan gelen birkaç istiridye.” Giriş holünün karanlığında fıçıdaki su, dil şaklamasına benzeyen bir ses çıkartıyordu.</p>
<p>Yerinde duramıyordu, son zamanlarda çok ders çalıştığını, gitmesi gerektiğini ileri sürdü, ama yalan söylediği yüzünden anlaşılıyordu. Tanıdığım İsao’dan asla böyle bir şey beklemezdim. Kalması için direterek fıçıyı aldım ve babama haber verdim. Babam gayet candan, “Onu içeri çağır,” dedi.</p>
<p>Hemen kapıya döndüm. İsao kapıdan çıkmak üzereydi. Arkasından koştum. Ne pahasına olursa olsun derdini öğrenmeliydim.</p>
<p>Onu izlediğimin farkındaydı, ama ne arkaya baktı ne de yürüyüş hızını değiştirdi. Hakusan Parkının önüne geldiğimizde, ona seslendim: “Neden kızgınsın?” Bunun üzerine durdu. Dönüp bana baktı ve zorla, utanmışçasına gülümsedi. Sonra parktaki banklardan birine oturduk, soğuk gece rüzgârının altında konuştuk.</p>
<p>Arkadaşlarıyla işlerin nasıl gittiğini sordum. Bir süredir yoldaşlarıyla birlikte evimizde toplanıp Japonya’daki son durumların nasıl dayanılmaz bir hal aldığından söz ediyorlardı, ben de onlara yemek filan hazırlıyordum. İşte İsao’yu bizden uzaklaştıran şeyin, bu grubun etkinlikleri olduğuna emindim.</p>
<p>İsao hüzünlü bir ifadeyle yanıtladı: “Bu gece sizin eve gelmemin asıl nedeni sana onlardan söz etmekti. Ama yüzünü görünce, aklıma daha önce söylediğim yiğitçe sözler geldi ve utandım. Bu yüzden de sıvıştım.” Sözcükler ağzından tane tane, güçlükle dökülüyordu.</p>
<p>Sorularıma verdiği yanıtlardan çıkan öykü şuydu: Benim farkına varmama kalmadan, çetenin etkinlikleri iyice yoğunlaşmıştı; işin aslı şuydu ki, bu işe karışanlar kendi korkularını gizlemek ve ötekilerin gözü pekliğini ölçmek için, gittikçe daha sert konuşmaya başlamış, bu kuru sıkılardan ürkerek çeteden ayrılanların sayısı arttıkça da, geriye kalan bir avuç genç daha da sert bir biçimde atıp tutar olmuşlardı. Gerçek kararlılıkları hızla zayıflarken, sözcükleri tasarladıkları düşsel, kanlı günaha doğru hızla tırmanıyordu. Hiçbiri ağzından güçsüzlük sözcüğünü kaçırmamaya özen gösterdiği için, onları dışarıdan izleyen biri, toplantılarda geçen konuşmalardan büyülenebilirdi, oysa hiçbiri artık gerçekten eyleme geçmeyi istemiyordu. Durum böyleyken, hiçbirinde tasarıdan vazgeçilmesini önerecek yüreklilik yoktu, korkaklıkla suçlanmaktan ödleri patlıyordu. İşlerin bu biçimde sürüp gitmesiyse, tehlikeyi daha da arttırıyordu. Hepsi de isteksizce, gerçekleştirmeye hiç mi hiç niyetli olmadıkları bir eyleme doğru doludizgin gitmekteler. Önderleri olan İsao bile artık devam etmek istemiyor. Geri çekilmenin bir yolu yok mu? İsao’nun bu gece evimize gelmesinin  asıl nedeni, akıl danışmaktı besbelli. İşte durum buydu.</p>
<p>Onu vazgeçirmek için aklıma gelen her savı öne sürdüm. En erkekçe davranışın bunları bırakmak olacağını söyledim. Belki bugün yoldaşları ona sırt çevirebilirdi, ama bir gün onu nasılsa anlayacaklardı, insanın yurduna hizmet etmesinin başka pek çok yolu vardı. İzin verirse, yoldaşlarını razı etmek için onlarla konuşabileceğimi söyledim. Ama bunun onu küçük düşüreceğini söyleyince, ona hak verdim ve sustum.</p>
<p>Birlikte dua ettik, Hakusen Türbesinin önünde ayrılırken, İsao bana döndü, “Çok teşekkür ederim,” dedi. “Kendimi yeniden iyi hissetmeye başladım. Artık devam etmeye niyetim yok. İlk fırsatta herkese bu işin bittiğini söyleyeceğim.” Sözlerini bitirince neşeyle güldü; oldukça rahatlamıştım. Yine de göğsümde kıpır kıpır bir huzursuzluk vardı.</p>
<p>Şimdi bunları yazarken açık seçik düşünebiliyorum, kafam duru; bu gece uyuyamayacağımı da biliyorum. Babamın da böylesine umut bağladığı bu genç adamın başına bir şey gelirse, Japonya için büyük bir kayıp olacaktır. Yüreğim kurşun gibi ağır bu gece, içimden şiir yazmak gelmiyor.</p>
<br/>
<p>Yazdıklarınız bunlar. Bunları sizin yazdığınıza yemin eder misiniz?</p>
<p>MAKİKO: Evet, efendim, ederim.</p>
<p>HONDA: Peki, sonradan hiçbir yerini değiştirmediniz, ya da bir şey eklemediniz mi?</p>
<p>MAKİKO: Hayır, efendim. Her şey aynen yazıldığı gibi oldu.</p>
<p>YARGIÇ: O halde, gözlemlerinize dayanarak, sanık İinuma’nın adı geçen gecede herhangi bir suç işleme niyetinden büsbütün vazgeçtiğini söyleyebilir misiniz?</p>
<p>MAKİKO: Evet, Sayın Yargıç. Çok doğru.</p>
<p>YARGIÇ: İinuma size kararlaştırılan tarihten ya da buna benzer bir şeyden söz etti mi?</p>
<p>MAKİKO: Hayır, Sayın Yargıç, etmedi.</p>
<p>YARGIÇ: Belki de bunu sizden gizlemek istemiştir?</p>
<p>MAKİKO: Sayın Yargıç, tasarısından vazgeçtiğini, bunu artık yararsız gördüğünü söylediği için artık bir zamanlar kararlaştırdığı tarihten söz etmesine gerek kalmamıştı. Her zaman öyle dürüsttür ki, yalan söyleseydi mutlaka anlardım.</p>
<p>YARGIÇ: Sanıkla ilişkiniz oldukça yakın bir ilişkiye benziyor.</p>
<p>MAKİKO: Onu küçük bir erkek kardeş gibi sevdiğimi söyleyebilirim.</p>
<p>YARGIÇ: Peki, madem birbirinize bu kadar yakındınız, güncenizde sözünü ettiğiniz huzursuzluğu dikkate alarak, gerçekten vazgeçip geçmediğini gizlice araştırmanız gerekmez miydi?</p>
<p>MAKİKO: Bir kadının bu işe bulaşmasının, işleri daha da karıştıracağına inanıyordum. Bu yüzden yalnızca dua etmeyi sürdürdüm. Tam o sırada da tutuklandıklarını öğrendim. Benim için çok sarsıcı oldu.</p>
<p>YARGIÇ: O gece aranızda geçenleri babanıza ya da başka birisine aktardınız mı?</p>
<p>MAKİKO: Hayır, Sayın Yargıç.</p>
<p>YARGIÇ: Olayın ciddiyetini, gelişmeleri gözönüne alarak bundan babanıza söz etmeniz gerekmez miydi?</p>
<p>MAKİKO: O gece eve döndüğümde, babam bana hiç soru sormadı. Öncelikle babam her şeye askeri bir açıdan bakan bir insandır, sonra coşkulu gençlere büyük bir saygı besler. Bu nedenle babama, İsao’nun düşüncesinin değiştirdiğinden söz etmek içimden gelmedi. İsao’ya duyduğu hayranlık sarsılabilirdi Ancak yine de, ben hiçbir şey söylemesem bile durumu nasılsa öğreneceğini düşündüm. Dilimi tuttum.</p>
<p>YARGIÇ: İddia makamının tanığa soracakları var mı?</p>
<p>SAVCI: Hayır, Sayın Yargıç, yok.</p>
<p>YARGIÇ: Tanık gidebilir. Teşekkür ederiz Bayan Kito.</p>
<p>Makiko başını eğerek yargıcı selâmladı, sonra beyaz Hakata <i>obi</i>’sinin kocaman fiyongunu gösterecek biçimde sırtını döndü, sanıklardan yana bir kez bakmadan mahkeme salonundan çıktı.</p>
<br/>
<p>İsao yumruklarını sıktı. Avuçları terden sırılsıklamdı.</p>
<p>Makiko yalan söylemişti! Yalan yere yemin etmişti! İsao’nun baştan sona yalan olduğunu bildiği bir ifade vermişti. Yalancı tanıklık ettiğinin ortaya çıkması durumunda, sanıklarla suç ortaklığı yapmakla suçlanacağını bile bile hem de.</p>
<p>Honda’ya gelince; Makiko’nun yalan söylediğinden habersizdi kuşkusuz. Makiko ile işbirliği yaparak bütün meslek yaşamını tehlikeye atamazdı. Demek ki Honda, Makiko’nun güncesine yazılanlara inanıyordu!</p>
<p>İsao’nun aklı iyice karışmıştı. Makiko’nun yalancı tanıklık ettiği ortaya çıkmazsa, İsao’nun önünde bir tek seçenek kalıyordu, o da öylesine değer verdiği arılığı gözden çıkarmaktı.</p>
<p>Ayrıca Makiko, en azından bu konuda doğuyu söylüyorsa ve o gece güncesine gerçekten de bunları yazdıysa, öylesine hüzünlü bir güzelliği olan bir vedalaşmanın hemen ardından nasıl olur da bu buluşmayı böylesine kirletebilirdi? Bu şeytanca oyunun nedeni, düşmanlık mıydı? Kendi kendini kirletmek için, anlaşılması olanaksız bir dürtüyle mi davranmıştı? Hayır, nedeni bunlar olamazdı. Bu günün er geç gelip çatacağını bilen kurnaz Makiko, ondan ayrılıp eve dönerken, kendini tanık olarak çağrılacağı âna hazırlamıştı. Peki, ama neden? Tek nedeni, İsao’yu kurtarma isteğiydi.</p>
<p>Artık bizi ele veren kişinin Makiko olduğundan kuşkulanamam, diye düşündü İsao. Sonra aklına, savunmanın tanık olarak ihbarcıyı çağırmayacağı geldi. Onları yakalatan kişi Makiko olsaydı, onlara verdiği bilgiyle bugün verdiği ifade arasındaki çelişki, herkesin dikkatini çekerdi. İsao yüreği güm güm vururken, gözlerinin önünde bir belirip bir yiten tatsız anıların arasından, en azından Makiko’nun bir muhbir olarak görüntüsünü silip atabilirdi artık. Bunu düşününce İsao’nun içi bir anlığına da olsa rahatladı.</p>
<p>Makiko’yu yönlendiren güdünün yalnızca aşk olduğu kesindi; herkesin gözünün önünde tehlikeyle yüz yüze gelmeyi bile göze alan aşk! Öyle bir aşk ki, Makiko onun uğruna, kendisi için en değerli olan şeyi, gözünü bile kırpmadan kirletebilmişti. En acısı da, İsao’nun şöyle ya da böyle bu aşka bir karşılık vermek zorunda oluşuydu. Makiko’nun yalancı tanıklık ettiğini açıklayamazdı. Öte yandan, o gece olanları İsao’dan başka bilen yoktu. Kadının yalan yere yemin ettiğini, dünyada İsao’dan başka hiç kimse kanıtlayamazdı. Makiko bunun bal gibi farkındaydı. Tanıklık etmesinin asıl nedeni de buydu zaten. Kurduğu tuzak, ne kadar iğrenç olursa olsun İsao’ya, kendisiyle birlikte onu da kurtarmaktan başka seçenek bırakmıyordu.</p>
<p>İsao’nun aklına işin başka bir yönü geldi. Yoldaşları Makiko’nun yalanlarını nasıl karşılamışlardı acaba? İsao onların kendisine güvendiklerinden emindi. Yine de, kendinden bu kadar emin bir biçimde verilen bu ifadeyi, bir yalan mendili gibi fırlatıp atamayabilirlerdi!</p>
<p>Makiko tanıklık ederken, yoldaşlarının suskunluğu geceleri inlerine çekilen yaban hayvanlarının suskunluğuna benziyordu; gizli hırıltıları, çitleri sinsice tırmalayışları havadaki o tanımlanamaz hoşnutsuzluğu, sidiğin o boğucu koku sunu acımasızca yoğunlaştırıyordu.</p>
<p>İsao yoldaşlarının gövdelerindeki her hücreyle tepki verdiklerini biliyordu. Aralarından birinin topuğunu iskemlenin arkasına sürterken çıkardığı ses bile İsao’ya, kendisine yöneltilmiş bir azar gibi geliyordu. Onu hapishanede öfkeden kudurtan ihanet kuşkusu -karanlıkta kaybolan bir iğneyi arayan insanın duyduğu, biçimi olmayan kuşku- şimdi tersine dönmüştü. İsao kapkara bir zehrin yoldaşlarının yüreğine hızla yayıldığını duyumsadı. Arılığının bembeyaz porselen vazosunun yüzeyinde beliren çatlakların sesini duyabiliyordu. İsao, kendisinden iğrenmelerine izin verecekti. Lanetlesinler beni, diye düşündü. Buna katlanabilirdi. Katlanamayacağı tek şey, Makiko’nun ifadesinden çıkaracakları sonuçtu: O âni tutuklamanın nedeni İsao’nun onları ihbar etmesi olamaz mıydı?</p>
<p>Bu dayanılmaz kuşkudan kurtulmanın bir tek yolu vardı ve kuşkuyu bir tek kişi dağıtabilirdi. Bir başka deyişle, İsao’nun tanık kürsüsüne çıkması ve Makiko’nun yalan söylediğini ortaya çıkarması gerekiyordu.</p>
<br/>
<p>Honda da Makiko’nun güncesinden yazılanların doğruluğundan kuşkuluydu. Yargıçların günceyi geçerli bir kanıt sayacaklarına inanmıyordu. Öte yandan, İsao’nun kadının yalancı tanıklıkla suçlanmasına yol açacak bir şey yapmayacağından emindi. İsao, kadının salt onu kurtarmak için böyle davrandığını biliyordu mutlaka.</p>
<p>Honda müvekkili ile tanığı arasında bir çatışma yaratmayı umuyordu. İsao’nun içindeki ocak, yani inancının duru arılığı, batan güneşin kızıl ışınlarıyla olduğu gibi bir kadının yakıcı tutkusuyla da kora kesebilirdi. Makiko ile İsao, her biri mutlak gerçeğin kılıcıyla donanmış olarak, ötekinin dünyasının gücünü yok edecekti -başka yolu yoktu. Bu, yirmi yıllık ömründe İsao’nun asla düşlemediği türden bir savaşımdı. Ayrıca insanın öğrenmesi gereken, yaşamsal önemi olan bir savaşımdı.</p>
<p>İsao kendi dünyasına körü körüne inanıyordu. Onun iyiliği için Honda’nın bu inancı yerle bir etmesi gerekiyordu. Neden? Çünkü bu, inançların en tehlikelisiydi. Bu inanç İsao’nun yaşamını tehlikeye atıyordu.</p>
<p>İsao tasarısını gönlünce uygulayabilseydi, suikastlerden sonra canına kıyabilseydi, belki de yaşamını “başka bir kişiyle” asla tanışmadan noktalamış olacaktı. Öldürdüğü önemli kişilerle tanışmak zorunda kalmayacaktı. Bu insanları yalnızca, gençliğin arı amacı uğruna ortadan kaldırılması gereken çirkin kuklalar olarak görüyordu. Gerçekten de İsao’nun kılıcı bu çirkin, yaşlı et yığınına battığı zaman İsao’da kurbanına karşı, aralarında kan bağı varmışçasına sevecen duygular uyanabilirdi, çünkü bu kişiyi, uzun zamandır kutsal saydığı kavramı cisimleştiren bir aziz gibi görecekti. Yazılı ifadesinde de belirttiği gibi,” nefret yüzünden kimseyi öldüremezdi” o. İşlediği suç, tam bir soyutlamanın ürünü olacaktı. Ancak İsao’nun nefret konusunda hiçbir şey bilmediğini söylemek, bugüne kadar hiç kimseyi sevmediğini ileri sürmekle eşdeğerdi.</p>
<p>Belki de nefreti yeni yeni tadıyordu. Arılıktan oluşmuş dünyasına yabancı bir şeyin gölgesi ilk kez düşüyordu. Kılıcı ne kadar keskin, darbeleri ne kadar âni, ayak oyunları ne kadar hızlı olursa olsun, dış dünyadan gelen bu yabancı, güçlü şeyi İsao ne denetleyebilir ne de durdurabilirdi. Kısacası, “dışarının” kendisinin içinde yaşadığı kusursuz kürenin özünde varolduğunu öğrenmekteydi.</p>
<br/>
<p>Baş Yargıç, uzaklaşan tanığa bakarken, okurken kullandığı gözlüğünü çıkardı. Mahkeme salonuna sızan parlak yaz güneşinin ışığı yargıcın yüzünü, kağıda benzeyen, sağlıksız tenini aydınlattı.</p>
<p>“Bir şey düşünüyor. Acaba ne?” diye sordu Honda kendi kendine. Yargıca bakarken, içini bir merak dalgası yalayıp geçmişti.</p>
<p>Saygın bir yargıcın, Makiko’nun arkadan görünüşünün o kıvrak güzelliği ile büyülendiğini herkesin önünde belli etmesi düşünülemezdi. Yüksek kürsüsünde oturan Yargıç Hisamatsu’nun, yaşlılığın ve geçerli hukukun o yüksek kulesinden aşağıya bir göz attığını söylemek, daha doğru olurdu. Uzağı iyi gören yaşlı gözleriyle engin, uzak bir görüntüyü yakalayabiliyordu; üstlerinin saygı duyduğu bir yetenek. Sonunda Honda, yargıcın asıl önem verdiği şeyin, Makiko’nun tanıklık ederken ve günce okunurken sergilediği özdenetim ile kusursuz tavrından çok, yürürkenki görünüşü olduğuna inandı. Issız, kıraç bir duygu ovasının ötesinde, gittikçe uzaklaşan yazlık bir <i>obi</i>’nin bulunduğu noktaya bakmak... Yargıcın bundan bir sonuç çıkardığı kesindi. Gerçi Yargıç Hisamatsu’nun pırıl pırıl bir zekâsının olduğu söylenemezdi, ama insan doğası konusunda uzman olduğunu kimse yadsıyamazdı.</p>
<p>Yargıç İsao’ya döndü: “Bayan Kito’nun söyledikleri doğru mu?” Honda işaret parmağını masanın üzerinde yuvarlayıp durduğu kırmızı kaleme sıkıca bastırdı; kulak kesildi.</p>
<p>İsao ayağa kalktı. İsao’nun yumruklarını sıkmış olduğunu, hatta hafifçe titrediğini ayrımsayan Honda az da olsa kaygılanmıştı. Yazlık kimonosunun biraz bol yakasından, beyaz göğsünde parlayan ter damlaları görülüyordu.</p>
<p>“Evet, Sayın Yargıç,” diye yanıtladı İsao. “Doğru.”</p>
<p>YARGIÇ: Makiko Kito’nun evine, kasımın yirmi dokuzunda, akşamleyin gittin ve ona kendi rızanla tasarından vazgeçtiğini mi söyledin?</p>
<p>İİNUMA: Evet, efendim.</p>
<p>YARGIÇ: Aranızdaki konuşma aynen onun tanımladığı gibi mi geçti?</p>
<p>İİNUMA: Asıl duygularımı... Sayın Yargıç, gerçek şu ki... hem Bayan Kito hem de General Kito bana çok uzun zamandır büyük bir yakınlık gösteriyorlardı. Ben de, eyleme geçmeden önce onlarla vedalaşmak istedim. Makiko’ya bir süredir tasarılarımdan söz ettiğim için, onun ne pahasına olursa olsun bu işe bulaştırılmasını engellemek istiyordum. Bu yüzden de, cesaretimi yitirmiş gibi davrandım ve onu buna inandırabilmek için bir sürü yalan attım. Benim hakkımda yanıldığına inanmasını, düş kırıklığına uğramasını istiyordum... Böylece benimle olan ilişkisini kesecekti. O gece ona söylediğim her şey yalandı. Onu kandırmayı başardım.</p>
<p>YARGIÇ: Anlıyorum. Yani o gece, kararının her zamanki kadar kesin olduğunu mu söylemek istiyorsun?</p>
<p>İİNUMA: Evet, Sayın Yargıç.</p>
<p>YARGIÇ: Salt yoldaşlarının önünde aklanmak için böyle konuşmadığından emin misin? Bayan Kito’nun ifadesini dinlediler, senin güçsüz ve kararsız biri olduğunu düşünebilirler.</p>
<p>İİNUMA: Hayır, Sayın Yargıç. Onlarla ilgisi yok.</p>
<p>YARGIÇ: Bana tanık, yani Bayan Kito kolayca kandırılabilecek biri gibi görünmedi. Sözü edilen gece seni dinlerken Bayan Kito belki de sana inanmış gibi rol yapıyordu?</p>
<p>İİNUMA: Hayır, efendim. Çok inandırıcı davrandım.</p>
<p>Honda konuşmayı dinlerken, İsao’nun kendini kurtarmak için beklenmedik bir biçimde nasıl tehlikeli bir dala tutunduğunu görünce, içten içe alkışladı. Böylesine kuşatılmak, İsao’nun sonunda yetişkinlere özgü bir uyanıklık edinmesini sağlamıştı. Hem Makiko’yu hem de kendini kurtarabilecek tek yolu kendi başına bulmuştu. En azından şu anda salt ileri fırlamayı düşünen, pervasız, genç bir yaratık değildi artık.</p>
<p>Honda durumu ölçüp biçti. İsao’yu cinayet girişimiyle suçlarken savcı, söz konusu olan şeyin salt eğilim değil, yoğun bir hazırlık eylemi olduğunu ileri sürmek zorundaydı. Bu nedenle Makiko’nun herhangi bir eyleme değil de, salt eğilime işaret eden ifadesi, davanın akışı içinde ne bir eksiydi ne de bir artı. Yargıçların sanıklara karşı duygularıysa ayrı bir konuydu. Cinayet girişimi suçuyla ilgili 201. maddede, duruma bağlı olarak cezanın bağışlanabilmesinin bir koşulu vardı.</p>
<p>Her yargıcın durumu nasıl değerlendireceği, kişiliğine bağlı bir şeydi. Honda Yargıç Hisamatsu’nun daha önceki kararlarına bakarak, kişiliğine ilişkin herhangi bir ipucu yakalamakta zorlanıyordu. En akıllıcası, yargıcın takdirini biçimlendirmek için, birbiriyle çelişen iki tür bilgi sunmaktı.</p>
<p>Yargıç İsao’dan yanaysa, Makiko’nun ifadesinin de desteklediği gibi, İsao’nun suç işlemekten caydığını kabul ederdi. Yargıç bir inanca, bir ülküye bağlılığı yeğleyen biriyse, İsao’nun da durmadan vurguladığı gibi, kararının sarsılmaz arılığından etkilenirdi. Önemli olan, yargıcın her iki yönde de düşünebileceği olasılığına karşılık, her iki türden de uygun malzemeyi yargıcın önüne sermekti.</p>
<p>“Ne istersen onu söyle. Canın çektiğince diret,” diye bir kez daha fısıldadı Honda, yüreğinin derinliklerinden İsao’ya. “İçtenliğini olduğu gibi dök ortaya. Bırak, tanımladığın düşüncelerin buram buram kan koksun, ama kavramlar ülkesinin ötesine sakın geçme. Seni kurtuluşa götüren tek yol budur.”</p>
<p>YARGIÇ: Evet, İinuma... “eylemden” ve “inançtan” söz edip durdun. Yazılı ifadende de bolca kulanmışsın bu sözcükleri. Peki, ama düşünceyle davranışlar arasındaki ilişkiden ne anladığını açıklar mısın bize?</p>
<p>İİNUMA: Anlayamadım, Sayın Yargıç.</p>
<p>YARGIÇ: Şöyle söyleyeyim: Neden inanç yetmiyor? Yurtseverlik salt bir inanç olarak kalamaz mı? İnsan neden senin yaptığın gibi yasadışı eylemlere kalkışmak zorunda hissediyor kendisini? Bu konuda ne düşündüğünü öğrenmek isterim.</p>
<p>İİNUMA: Peki, Sayın Yargıç. Wang Yang-ming öğretisinde, düşünceyle eylemin uyumu diye bir kavram var: “Bilmek ve eyleme geçmemek, bilmemektir.” İşte benim uygulamaya çalıştığım şey bu. Japonya’nın çöktüğünü, geleceğini kara bulutların sardığını, çiftçilerin yoksullaştığını, yoksulların umutsuzluğunu bilen, bütün bunlara da siyasal yozlaşmanın ve bu yozlaşmayla beslenen <i>zaibatsu</i>’nun vatan hainliğinin yol açtığını, kutsal İmparatorumuzun iyilik ışığını söndüren iblisin kaynağının burada olduğunu bilen biri, “bilmek ve eyleme geçmek” öğretisini nasıl kulakardı edebilir ki?</p>
<p>YARGIÇ: Bence sözlerin fazlasıyla kuramsal. Uzun da sürse bize duygularını, kızgınlığının, kararlılığının nasıl geliştiğini açıkla.</p>
<p>İİNUMA: Peki, efendim. Çocukluğumdan beri kendo çalışırım, ama Meiji Restorasyon dönemindeki gençlerin gerçek savaşlarda çarpışmak, adaletsizliği ortadan kaldırmak ve o yüce Restorasyon görevini yerine getirmek için gerçek kılıçlar kullandıklarını öğrenince, talim alanında ve bambu sopalarla yapılan kendo çalışmaları artık beni doyurmaz oldu. Ancak, benim için hangi eylem türünün doğru olduğuna henüz karar vermemiştim.</p>
<p>1930 yılında Londra Denizcilik Konferansı yapıldı, okulda bile o küçük düşürücü koşulların bize nasıl zorla kabul ettirildiği, ulusal güvenliğimizin nasıl tehlikeye atıldığı söylendi. Tam gözlerim ulusumuzu tehdit eden tehlikelere karşı açılırken, Sagoya’nın Başbakan Hamaguçi’yi vurduğunu duyduk, O zaman Japonya’yı saran karanlık bulutların kolayca defedilecek bir şey olmadığını algıladım; o günden sonra da öğretmenlerimi, öğrencilerin son gelişmelere ilişkin yorumlarını dikkatle dinlemeye, elime geçen her şeyi okumaya başladım.</p>
<p>Yavaş yavaş toplumsal sorunlarla haşır neşir oldum. Hükümetin, bütün dünyayı saran panikten bu yana sürüp giden bunalım karşısındaki hareketsizliği beni şaşkına çeviriyordu.</p>
<p>İşsiz sayısı iki milyona ulaşmıştı, çalışmak için evinden ayrılmış olan, evine para gönderen işçiler şimdi orada hüküm süren yoksulluğu daha da arttırmak için köylerine dönüyorlardı. Rahiplerin, Fujisawa’daki Yugyo Tapınağının önünde biriken yığınlara pirinç dağıttığını duydum, bunlar tren bileti alabilecek parası olmadığı için köylerine yürüyerek dönen işsizlerdi. Hükümet bu vahim duruma ilgisizdi. İçişleri Bakanı Antaçi şöyle diyordu: “İşsizleri rahatlatacak önlemler halkı aylaklığa ve tembelliğe iter, böylesine zararlı bir siyasetin uygulanmasını ne pahasına olursa olsun engelleyeceğim.”</p>
<p>Sonra, 1931’de kötü ürün Tohoku ile Hokkaido’yu vurdu. Satılabilecek her şey satılmış, topraklar, evler yitirilmişti, artık aileler ahırlarda yaşıyor, insanlar yalnızca meşe palamudu ve köklerle besleniyordu. Kaymakamlık binalarının bile önünde şu türden ilanlara rastlanıyordu: “Kızlarını satmak isteyenler, içeriye başvurabilir.” Savaşa giden bir askerin, geneleve satılan kızkardeşleriyle gözyaşları içinde vedalaşması, oldukça sık yaşanan bir olaydı.</p>
<p>Kötü ürünün yarattığı sıkıntıların yanısıra, bir de hükümetin altın dışsatımına konan ambargoyu kaldırmasıyla ortaya çıkan nakit darlığı vardı; bu karar çiftçilerin sırtına daha da ağır bir yük yüklemişti, tarım alanındaki panik iyice arttı. Bir zamanlar Bol Pirinç Ülkesi denilen Japonya, açlık yüzünden ağlayan insanların oturduğu, çorak bir ülkeye dönüşmüştü. Japonya’da gereğinden fazla pirinç varken kalkıp dışardan pirinç almaksa, pirinç fiyatının inanılmayacak kadar düşmesine neden oldu. Bu arada kiralama usulüyle yapılan tarımcılık büyük bir hızla arttı; kiracının yetiştirdiği ürünün çoğu kiraya gidiyor, çiftçinin boğazından bir tek pirinç tanesi bile geçmiyordu. Ceplerinde nakit olarak bir <i>yen</i> bile yoktu.</p>
<p>Alışverişler takas usulüyle yapılıyordu. Bir paket Şikşima sigarasına karşılık iki ölçek pirinç veriliyordu. Bir saç kesmenin karşılığı dört ölçek pirinçti, bir paket Altın Yarasa sigarası yüz demet şalgam ediyordu, on üç kilo kozanın değeri yalnızca on <i>yen</i>’di. İşte durum böyleydi.</p>
<p>Bildiğiniz gibi, Sayın Yargıç, ülkenin dört bir yanındaki çiftçiler duruma karşı çıktılar. Köylerin Kızıl olup çıkma tehlikesi vardı. İmparatora bağlı uyruklar olarak askere çağrılan gençlerin yüreğinde bile yurtseverliğe rastlamak olanaksızdı; iblis silâhlı güçleri zehirlemeye çoktan başlamıştı.</p>
<p>Bu bunalımlara gözünü kapatan hükümet, yozlaşma yolunda adım adım ilerliyordu. <i>Zaibatsu</i> dolar satın alarak ve ulusu yok edecek başka yöntemlerle büyük kârlar sağlamıştı; yığınların içinde yüzdüğü sefalet kimsenin umurunda değildi. Çeşitli konularda okumamın, araştırmamın sonucunda Japonya’yı böylesine alçaltan şeyin, salt politikacıların günahları olmadığını anlamaya başladım. Sorumluluğun büyük bölümü, bu siyasetçileri, kâr amacı güden açgözlülüklerini doyurmak için kullanan <i>zaibatsu</i>’daydı.</p>
<p>Ancak yine de, solculara katılmak aklımdan bile geçmedi. Çünkü solcuların felsefesi, o en kutsal kişiye, yani İmparator Hazretlerine karşı düşmanlık içeriyordu.</p>
<p>Japonya, en eski çağlardan bu yana imparatorun aziz kişiliğine saygı duyulan bir ülke olmuştu; halk İmparatorun bu geniş ailenin başı olduğuna inanırdı, uyumlu bir ulustuk. İmparatorun Yurdunun gerçek imgesinin, gökyüzü ve yeryüzü kadar kalıcı, ulusal bir niteliğin burada yattığını söylememe gerek yok.</p>
<p>Peki, ama açlık çeken insanların doldurduğu bu çökmüş Japonya’ya ne demeli? İmparatorun yanında çalışan yüce bakanlarla, Tohoku’nun en ücra köylerinde açlıktan ölen çiftçiler hiçbir ayırım ya da kayırma gözetmeksizin İmparatorun çocukları değil miydi? Başlarda, Kutsal İmparatorun yardımlarıyla yoksulların kurtarılacağı günün mutlaka geleceğine bütün yüreğimle inanıyordum. Japonya ve Japonlar bir süredir her nedense yollarını şaşırmışlardı. Zaman geçtikçe imparatorun sadık uyruklarının yüreğinde Yamato Ruhu yeniden canlanacak ve bütün ulus İmparatorun Yurdunu eski haline döndürmek için birleşecekti. İşte bir zamanlar beslediğim umutlar bunlardı. Bir gün karanlık bulutların kovulacağına Japonya’nın önünde parlak ve duru bir geleceğin uzandığına inancım tamdı.</p>
<p>Oysa o gün bir türlü gelmedi. Ben bekledikçe, bulutlar daha da karardı. Sonra elime, beni büyük bir güçle sarsan bir kitap geçti. Tsunanori Yamao’nun bir kitabıydı bu: <i>Kutsal Rüzgâr Birliği</i>. Kitabı okuyup bitirdiğimde, bambaşka bir insan olmuştum. Yalnızca oturup beklemenin İmparatoruna bağlı bir erkeğe yakışmadığını anladım. O âna kadar tutkulu bağlılığın ne olduğundan habersizdim. Bağlılık ateşi insanın içine bir kez düştü mü, o insanın ölmekten başka seçeneğinin kalmadığını da bilmezdim.</p>
<p>Orada güneş parlıyordu. Onu buradan göremiyorduk, ama çevremizi saran o yoğun, gri ışığın bile kaynağı güneşti, demek ki gökyüzünün bir köşesinde güneş parlıyordu. Bu güneş, kutsal İmparatorun gerçek imgesiydi. İnsanlar bu güneşin ışınlarında yıkanabilselerdi, sevinç çığlıkları atarlardı. O çorak düzlük bir anda verimli bir toprağa dönüşür, Japonya üzerinde tek kuşku gölgesi kalmaz, bir kez daha Bol Pirinç Ülkesi olurdu.</p>
<p>Oysa karanlığın alçak bulutları ülkeyi kaplamış, güneş ışığının önünü kesmişti. Gökyüzü ile yeryüzü birbirinden acımasızca ayrılmıştı; sevgiyle kucaklaşması gereken gökyüzü ile yeryüzü birbirlerinin üzgün yüzlerini bile göremez olmuşlardı. Ülkeyi halkın acı çığlıkları doldurmuştu, ama bu çığlıklar Tanrıların kulaklarına erişmiyordu. Haykırmak, ağlamak, yakınmak boşunaydı. Oysa sesler Tanrıların kulaklarına bir erişseydi, onlar küçük parmaklarını oynatmak kadar kolay bir hareketle o kapkara bulutları dağıtıverir, bataklığı pırıl pırıl bir tarlaya dönüştürebilirlerdi.</p>
<p>Haberi gökkubbeye kim ulaştıracaktı? Kim, ölüm aracılığıyla gökkubbeye tırmanacak ve bir habercinin o yaşamsal görevini üstlenecekti? İşte, Kutsal Rüzgâr Birliğindeki yiğit insanlar Ukei’ye olan inançlarıyla bunu başarmaya çalışmışlardı.</p>
<p>Aylak aylak durup bakarsak gökkubbeyle yeryüzü asla birleşemeyecekti.</p>
<p>Gökyüzü ile yeryüzünün birleşebilmesi için, kesin bir arılık eylemi kaçınılmazdı. Böylesine gözü pek bir eylemi gerçekleştirmek için, kişisel kazancı ya da kaybı düşünmeksizin, yaşamını tehlikeye atmak zorundaydın. Bir ejderhaya dönüşüp bir kasırga yaratman, seni saran karanlık, derin bulutları yırtarak masmavi göğe yükselmen gerekiyordu.</p>
<p>Gökkubbeye tırmanmadan önce, gökyüzü arıtmak için ilk aklıma gelen şey, silâhlı adamlar toplamak oldu. Ama sonra bunun gereksiz olduğunu anladım. Birliğin yiğit erkekleri kılıçlarını kullanarak, çağdaş silâhlarla donanmış bir piyade kışlasına saldırmışlardı. Yapmam gereken tek şey, kendimi bulutların en karanlık olduğu noktaya yöneltmekti; bulutların o kirli dokusunun en kalın ve en pis olduğu yer, orasıydı. Bütün gücümü kullanarak orada bir delik açmalı ve bir başıma gökkubbeye yükselmeliydim.</p>
<p>İnsanları öldürmeyi hiç düşünmedim, yalnızca Japonya’yı zehirleyen o ölümcül ruhu yok etmek istiyordum. Bunu yapmak için de, bu ruhun barındığı et yığınını parçalamam gerekiyordu. Böylece doğradığımız kişilerin ruhları da arınacak, parlak, sağlıklı Yamato ruhu yüreklerinde yeniden canlanacaktı. Onlar da benimle ve yoldaşlarımla birlikte gökkubbeye yükseleceklerdi. Çünkü biz, onların gövdelerini ortadan kaldırdıktan sonra hep birlikte <i>seppuku</i> yapacaktık. Neden mi? Kendi tenimizi elimizden geldiğince çabuk ortadan kaldırmadığımız sürece, gökkubbeye hemen haber ulaştırma görevini yerine getiremezdik çünkü.</p>
<p>İmparatorun aklından neler geçtiğini kestirmeye çalışmak bile hainliktir. Bence bağlılık, insanın yaşamını İmparatorun İradesine bağlamasıdır. Bu bağlılık, çevredeki karanlık bulutları dağıtacak, gökkubbeye tırmanacak ve güneşin içine, yani İmparatorluk Aklının içine dalacaktır.</p>
<p>İşte yoldaşlarımla benim bütün yüreğimizle içtiğimiz ant buydu.</p>
<br/>
<p>Honda gözünü kırpmadan Baş Yargıcın yüzünü izliyordu. İsao konuşurken yargıcın yaşlı yanaklarını örten beyaz, benekli deri yavaş yavaş gençliğe özgü o kırmızı parıltıyla dolmuştu. İsao sözlerini bitirip yerine oturunca Yargıç Hisamatsu önündeki kâğıtları hızlı hızlı karıştırdı, ama bunu duygularını gizlemek için yaptığı belliydi. Bir süre sonra konuştu.</p>
<p>YARGIÇ: Demek böyle? İddia makamının söyleyeceği bir şey var mı?</p>
<p>SAVCI: Evet, Sayın Yargıç. Her şeyi sırayla ele almak için, önce Bayan Kito’nun tanıklığına değinmek istiyorum. O buraya çağrıldığında, mahkeme bilgi toplama aşamasındaydı. Her neyse, benim bakış açıma göre, ifadesi davayla ilgili olmadığı gibi, güncesinde yazanların güvenilirliği de epeyce tartışma götürür; yalancı tanıklığına değinmeyi ise gereksiz buluyorum. Güncenin yazılı kanıt olarak değerlendirilmesine büyük bir kuşkuyla bakıyorum. Şimdi, tanığın sanık için beslediği duygulara, onu “küçük kardeşiymiş” gibi sevmesine gelelim; İinuma ile Kito ailesi arasındaki eski ve candan ilişkiyi dikkate alarak, işin içine duygusal bir bağlılığın karıştığı ileri sürülebilir. Sanık İinuma da, bir ‘ilgi’den söz etmişti, dolayısıyla bu iki kişi arasında sözsüz bir antlaşmanın bulunduğu var sayılabilir. Sonuç olarak, üzülerek belirtmeliyim ki, hem İinuma’mn hem de Bayan Kito’nun o geceye ilişkin ifadelerinde doğal olmayan bir abartı mevcuttur. Kısacası, bu tanığın mahkemede dinlenmesi hiç de doğru değildi.</p>
<p>Şimdi gelelim, sanık İinuma’nın yaptığı uzun açıklamaya: Bu açıklamaya tuhaf kuramsal öğeler egemendir. İlk bakışta, niyetlendiği her şeyi sayıp dökmüş gibi görünebilir, ama insan bazı önemli noktaları özellikle atladığı izlenimine kapılıyor. Örneğin, silâhlı adamlar toplama tasarısından neden vazgeçti? Bütün karanlık bulutları dağıtmak yerine, neden bulutları bir tek noktada delmenin yeterli olacağını düşündü? İşte ifadesindeki bu boşluk görmezden gelinemez. Bana kalırsa sanık, ayrıntıları bile isteye atlamıştır.</p>
<p>Öte yandan, her ne kadar tanık Kitazaki’nin belleğinin zayıflamış olduğunu kabul etsek de, Teğmen Hori’nin öfkeyle bağırdığını kesinlikle duymuş: “Anlamıyor musun? Vazgeç!” Bu, ekim sonu ya da kasım başlarında olmuş. Bence bu ifade, can alıcı ipuçları sunmaktadır bize. Çünkü bunun, sanık İinuma’nın on sekiz kasımda yapıldığını söylediği silâh değiş tokuşuyla ilintisi vardır. Bu değiş tokuş daha önce yapılmış olsaydı, Teğmen bu tarihten sonraki bir gece, “Vazgeç!” diye bağırsaydı, olay bambaşka bir yönde gelişecekti. Oysa öyle olmadı, bu nedenle de çeşitli parçalar birbirini tutmaktadır.</p>
<p>Savcıya ve avukata danışan Baş Yargıç, bir sonraki duruşmanın tarihini belirledi ve ikinci duruşmanın sona erdiğini bildirdi.</p>

        
    </body>
</html>
