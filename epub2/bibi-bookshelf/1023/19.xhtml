<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
<p class="kisim_adi">19</p>
<p>Aynı sıralarda Honda, Osaka’da Tennoji-Dogaşiba’daki No Tiyatrosunun <i>Matsukazé</i> gösterisini izliyordu; kendisi de <i>no</i> şarkıları söylemekten hoşlanan bir meslektaşı tarafından davet edilmişti. Tokyo’dan Kanesuké Noguçi’nin <i>şite</i>, Yazo Tamura’nın ise <i>waki</i> rolüne çıktığı bir yapımdı. Tiyatro, Tennoji ile Osaka Şatosunun arasındaki Uemaçi Tepesinin doğu yamacındaydı. Yörede, Taişo Döneminden başlayarak güzel villalar yapılmıştı, hâlâ yüksek duvarlı malikânelerle kaplı, seçkin bir semtti. Bu yapılardan bir tanesi, Sumitomo ailesinin desteğiyle <i>No</i> tiyatrosuna dönüştürülmüştü.</p>
<p>Konukların çoğu tüccar prenslerdi, Honda çoğunu tanıyordu. Ünlü oyuncu, tok sesli Noguçi’ye gelince; Honda’nın meslektaşı, boğazlanan bir kazın çıkardığı seslere benzer sesler çıkarsa bile, asla gülmemesi için Honda’yı uyarmıştı. Honda’nın <i>no</i>’ya düşkün olmadığını biliyordu, ama oyun başladıktan sonra ister istemez etkileneceğine inanıyordu.</p>
<p>Honda bu türden öğütlere çocukça bir tepki gösterecek yaşı geçmişti. Yaz başında İsao İinuma ile tanışması gerçi en temel dayanağı olan sağduyusunun sarsılmasına yol açmıştı, ama düşünce biçimini değiştirmemişti. Bir kez daha, nasıl hiç zührevi hastalığa yakalanmadıysa, duygusal coşkulanmalara da hiç kapılmadığına inandı.</p>
<p>Rahip olan <i>waki</i> ile soytarı <i>şite</i>’nin aralarındaki konuşma bitince, arkada, sol yandaki geçitten geçerek sahneye girdiler. Meslektaşı Honda’ya, şimdi çalınan dingin, ağır müziğin genelde Tanrı oyunlarının giriş sahnesinde çalındığını açıkladı. <i>Matsukazé</i>, bu kuralın tek istisnasıydı. Müziğin çalınışındaki saygılı hava, güneşin bir görünüp bir kaybolmasındaki gücü simgeliyordu.</p>
<p>Her ikisi de beyaz giysilere bürünmüş, alttan kızıl iç etekleri görünen Matsukazé ile Murasamé, girişteki köprüde yüz yüze geldiler ve bir ağızdan, kumsala dökülen yağmur damlaları kadar yumuşak bir sesle şarkı söylemeye başladılar: “Tuz arabamızı da yanımız sıra sürükleyerek, şu hüzün dolu dünyada öyle az yaşıyoruz ki; göz açıp kapayana dek.”</p>
<p>Sivri uçlu çamların, sahnenin iyice cilalanmış zeminine vuran yansısı, tiyatronun oldukça çiğ olan ışıklarının altında biraz fazla parlıyor, bu da Honda’nın dikkatini dağıtıyordu, ama eşlik edenlerin daha ince ve daha tiz olan sesleri, Kanesuké Noguçi’nin kalın, hüzün dolu, neredeyse kırılma noktasındaki sesine karışırken, son dize Honda’nın kulaklarında açık seçik çınladı.</p>
<p>Dinlemeyi engelleyen hiçbir şey olmadığı için, sözler akılda kolayca kalıyordu.</p>
<p>“Tuz arabamızı da yanımız sıra sürükleyerek, şu hüzün dolu dünyada öyle az yaşıyoruz ki; göz açıp kapayana dek!”</p>
<p>Bedence ne kadar ince, ne kadar zayıf olsa da bu dizenin soylu karaltısı Honda’nın zihninde anlamlı bir biçim alıyordu. Nedenini anlamaksızın birden ürperdi.</p>
<p>Sonra refakatçi, ikinci dizeyi söyledi: “Burada, Suma Koyunda dalgalar bize çarpıyor. Ay bile bizi gözyaşlarına boğuyor.”</p>
<p>“Onlar son sözcükleri bir ağızdan söylerlerken, <i>şite</i> rolündeki Matsukazé canlı bir sesle kendi kendine konuşmaya başladı: “Güz yeli yüreklerimizi üşütüyor. Denizden az uzakta...”</p>
<p>Gerçi Kanesuké Noguçi’nin yüzünde çok güzel bir kadın maskesi vardı, ama sesinde bir kadının zarafetinden iz yoktu. İnsana, birbirine sürtünen, paslı, rengi atmış iki metal parçasını çağrıştıran bir sesti. Üstelik konuşması sık sık kesiliyor, şarkı söyleyiş biçimiyse sözcüklerin güzelliğini paramparça ediyormuş gibi görünüyordu. Ancak bütün bunlara karşın, çevresine karanlık, tanımlanamaz incelikteki bir sisin hızla yayılışını andıran, yıkılmış bir sarayın bir köşesinde kalmış, sedef kakmalı mobilyaya vuran ayışığına benzeyen, bir hava yayıyordu. Işık aşınmış, eski bir bambu stordan süzüldüğü için kırılmış parçacıkların inceliği her zamankinden daha belirgindi.</p>
<p>Tok sesi gitgide insanı rahatsız etmez oldu. Tam tersine, insan Matsukazé’nin kederini, ölümün eşiğinde olanları saran hüznü ilk kez bu sert ses aracılığıyla ayrımsıyormuş duygusuna kapılıyordu.</p>
<p>Honda bir andan sonra, önünde bir ileri bir geri devinen bu görüntülerin gerçek mi yoksa yanılsama mı olduğunu ayıramaz hale geldi. Sahnenin, denizin kumsalla birleştiği yerdeki parıltısına sahip olan, ışıl ışıl parke zeminine, çok güzel iki kadının beyaz giysileriyle kızıl iç eteklerinin ışıltılı işlemeleri yansıyordu.</p>
<p>Oyuncunun söze başlamasıyla yitip giden ilk dize Honda’nın yüreğinde inatla yineleniyordu: “Tuz arabamızı da yanımız sıra sürükleyerek, şu hüzün dolu dünyada öyle az yaşıyoruz ki; göz açıp kapayıncaya dek!”</p>
<p>Asıl anımsadığı şey, dizenin anlamı değil, <i>şite</i> ile karşısındakinin köprüde kıpırtısız durup usul usul yağan yağmur gibi söyledikleri şarkıyı dinlerken, bedenini yalayıp geçen ürpertiydi.</p>
<p>Peki, ama anlamı neydi bunun? Tam o anda güzellik ayaklanmış, Honda’nın önü sıra yürümeye başlamıştı. Beyaz <i>tabi</i> giymiş bir çift ayak, uçarken güçlü olan, ama yerde beceriksizleşen bir yağmur kuşu gibi, tam insanların dünyasına adım atmak üzereyken, bir an durup parmak uçlarında yükselmişti sanki.</p>
<p>Bu güzellik yalnızca bir kez gerçekleşebilirdi. İnsan onu hemen belleğine kazımak, sonra da anımsamaktan başka bir şey yapamazdı. Ayrıca, içinde soylu bir boşunalık, bir amaçsızlık taşıyan bir güzellikti bu.</p>
<p><i>Matsukazé</i> oyunu, Honda’nın düşlerine ayak uydurmuş, hep duygulu, küçük bir ırmak gibi akıyordu .</p>
<p>“Bu dünyada yaşayan bizler onu öyle sefil buluyoruz ki, tepemizde kaygısızca parlayan ayı kıskanıyor, topladığı deniz sularını başımızdan aşağıya kepçe kepçe boşaltmasını bekliyoruz.”</p>
<p>Bir yandan şarkı söylerken, bir yandan da ayışığına batmış bir halde sahnede devinen bu iki kişi artık iki güzel kadının hayaleti değildi, tanımlanması olanaksız bir şey olup çıkmıştı. Buna zamanın özü, denebilirdi; tutkunun özü, ya da gerçekliğin içine inatla sızmaya çalışan bir düş. Hiçbir amacı, hiçbir anlamı yoktu. Bir andan ötekine, bu dünyaya ait olmayan bir güzellik yaratıyordu. Bir güzellik ânının ötekini izlediği bu yerde hangi umuttan söz edilebilirdi ki</p>
<p>Böylece Honda gitgide kasvetli bir dalgınlığa gömüldü. Düşünceleri şimdi iyice belirginleşmişti. Kiyoaki’nin varlığı, yaşamı, sonu -bunları böylesine yoğun bir biçimde uzun zamandır düşünmemişti. Kiyoaki’nin yaşamını, yitip gitmeden önce bir tek dönemin üzerinden kayıp geçmiş bir koku, bir soluk gibi düşünmek kolaydı. Öyle bile olsa Kiyoaki’nin günahı, büyük acısı sürüyordu. Honda’nın bunu onarması olanaksızdı.</p>
<p>Honda, Soylular Okulundaki dersler başlamadan önce, karların eridiği o sabahı anımsadı. Çiçek tarhlarıyla çevrili bir bankta Kiyoaki ile oturmuş damlayan suyun sesine kulak vererek çok seyrek yaptıkları bir şeyi yapmış, uzun bir sohbete dalmışlardı.</p>
<p>Taişo Döneminin ikinci yılıydı, yani 1913. Honda ve Kiyoaki on dokuz yaşındaydılar. O günden bu yana tam on dokuz yıl geçmişti. Honda, hoşlarına gitsin gitmesin, yüz yıl sonra Kiyoaki ile kendisinin de o dönemin birer parçası olarak değerlendirileceklerini, hiç mi hiç saygı duymadıkları insanlarla aynı kefeye konacaklarını ileri sürmüştü. İnsan iradesiyle tarih arasındaki ilişkiden de alaycı bir dille söz etmiş, iradesi güçlü olan kişilerin son çözümlemede düş kırıklığına uğrayacaklarını, tarihte yer almanın ancak bir tek biçimde mümkün olabileceğini savunmuştu: “Parıltılı, asla değişmeyen, güzel, iradesiz bir zerre olarak yaşamakla.”</p>
<p>Benzetmesi tam anlamıyla soyuttu; karların eridiği o sabah konuşurken yine de gözleri Kiyoaki’nin parıltılı, güzel yüz çizgilerindeydi. Karşısında iradeden yoksun, salt duyguları için yaşayan bu genç erkek dururken, Honda’nın sözcükleri ister istemez Kiyoaki’nin portresini çizmişti: “Parıltılı, asla değişmeyen, güzel, iradesiz bir zerre” tam Kiyoaki’nin yaşama biçimini betimleyen sözcükler.</p>
<p>O sabahın üzerinden yüz yıl geçince, Honda’nın görüş açısı hiç kuşkusuz bir kez daha değişecekti. On dokuz yıl öncesi, genelleme yapmak için çok yakın, ince ince değerlendirmelerde bulunmak içinse çok uzak bir zamandı. Kiyoaki’nin görüntüsü, kendo takımındaki sertlik yanlısı, bütünüyle duygusuz gençlerin görüntüsüne karışmamıştı henüz. Yine de, Taişo Döneminin başındaki o kısa, uçucu dönemin habercisi olan Kiyoaki’nin, kendini olduğu gibi duygularına kaptırmış olan ‘kahramansı kişiliği’ yılların ötesinden bakıldığında, canlılığını büyük oranda yitirmişti bile. O günlerin köklü tutkuları, sevecenlikle anılmanın dışında artık yalnızca kahkahalarla gülünecek bir şey olup çıkmıştı.</p>
<p>Geçen her yıl, bir zamanlar yüce olanı güldürü malzemesine dönüştürüyordu. Birşeyler yenilip bitirilmiş miydi yoksa? Dış taraf yenmiş diyelim, yüce olanın, doğası gereği, yalnızca saçmalık çekirdeğini gizleyen bir dış kabuk olduğu doğru muydu? Yoksa yüce olan gerçekten bir bütündü de, üzerini gülünç bir toz mu kaplamıştı?</p>
<p>Honda kendi kişiliği konusunda kafa yorunca, iradenin egemenliğindeki bir insan olduğu sonucuna varıyordu. Aynı zamanda, bu iradenin bırakın gelecekteki tarihi, bugünün çağdaş toplumunda bile herhangi bir şeyi başarma ya da değiştirme gücünün olup olmadığından kuşkuluydu. Mahkeme salonunda verdiği yargılarla genellikle bir insanın yaşamasına ya da ölmesine karar veriyordu. Böyle bir karar o anda çok önemli görünebilirdi, ama yıllar geçince -nasılsa herkes ölmeye yazgılı olduğuna göre- yalnızca bir insanın yazgısını hızlandırmış olduğu anlaşılıyordu; ölümler tarihin bir köşesine, kısa sürede yok olacakları bir yere gönderilmişti. Şimdiki dünyanın rahatsız edici koşullarına gelince; gerçi bunların oluşmasıyla Honda’nın iradesinin hiçbir ilintisi yoktu, ama bir yargıç olarak onların emrindeydi. İradesiyle yaptığı seçimlerin saf mantıktan ne kadar uzaklaştığı, kendisi ayırdında olmasa bile, dönemin genel düşünce biçiminden ne kadar etkilendiği, yanıtlayamadığı sorulardı.</p>
<p>Honda çevresindeki dünyaya ne kadar araştıran gözlerle bakarsa baksın, ucu Kiyoaki adındaki bir gence dokunan herhangi bir sonuç göremiyordu - daha doğrusu onun şiddetli duygularına, ölümüne, güzelliklerden oluşmuş yaşamına. Kiyoaki’nin ölümüyle ortaya bir şey çıkmamış, ölümü yüzünden herhangi bir şey değişmemişti. Tarihten sessizce silinip atılmış gibi görünüyordu.</p>
<p>Böylesi düşüncelerin sonunda Honda, on dokuz yıl önceki yorumunun, garip bir önsezi içerdiğini fark ediyordu. Çünkü, tarihi etkilemekte direten bir iradenin uğrayacağı düş kırıklığını açıkladıktan sonra, kendi yararsızlığının da tam anlamıyla bu boşa gitmiş iradede yattığını bulgulamıştı. Şimdi, aradan on dokuz yıl geçtikten sonra, Kiyoaki’yi kıskanmaya başlamış, ona benzeyen hiçbir şeyin bulunmamasına, Kiyoaki’nin bu dünyada bir tek iz bile bırakmamış olmasına gıpta eder olmuştu. İmgesi tarihten silinip gitmiş olan Kiyoaki’de bulunan, tarihte yer almak için gerekli o iç özün, kendi özünden daha üstün olduğunu görmemezlik edemiyordu.</p>
<p>Kiyoaki çok güzeldi. Herhangi bir amaçtan yoksun olan yaşamı boşa gitmişti. Bu dünyadan hızla kayıp gitmiş, güzelliği kısacık bir süreyle, tıpkı şarkıda dile getirilen o bir tek anla sınırlanmıştı: “Tuz arabamızı da yanımız sıra sürükleyerek, şu hüzün dolu dünyada öyle az yaşıyoruz ki. Göz açıp kapayıncaya dek!”</p>
<p>Hızla kaybolan güzelliğin çevrintili köpüklerinin arasından, bir başka delikanlının zalim yüzü, ansızın beliriverdi. Yalnızca Kiyoaki’nin güzelliği gerçekten bir kez gerçekleşebilirdi. Bu güzelliğin aşırılığı, yeni bir yaşamı zorunlu kılıyordu. Mutlaka yeniden doğmalıydı. Kiyoaki’de tamamlanmadan kalmış bir şey vardı ve bu onda, salt olumsuz bir etken olarak dile gelmişti.</p>
<p>Öteki genç adamın yüzü... Kendo maskesini sıyırıp çıkarmıştı, maskenin önündeki çubuklar parlak güz güneşinde pırıl pırıldı. Ter damlaları yüzünü kaplamıştı. Hızla solurken, burun delikleri titriyordu. Dudakları bir kılıç kadar düz bir çizgi oluşturuyordu.</p>
<p>Honda’nın dikkatle baktığı sahnedeki insan karaltıları şimdi öyle az ışık alıyordu ki, <i>şite</i> ile kadın kılığındaki refakatçileri deniz suyuna batmış gibi görünüyorlardı. Abes bir görevi yerine getiren, ayışığında benzersiz bir zariflikle bir doğrulup bir oturan bu insanlar, iki farklı döneme ait iki genç erkekti. Aynı yaşta olan iki genç erkek. Belli bir uzaklıktan bakıldığında birbirlerine benziyorlardı, ama daha yakından bakılınca karşıt kişilikleri ortaya çıkıyordu. Birinin güçlü elleri, kılıç kabzası tutmaktan nasır bağlamıştı, ötekinin beyaz elleriyse tembellikten yumuşacıktı -buna karşılık bu eller, zaman denizinin sularını avuçlamaya adanmıştı. Zaman zaman bir flüt sesi, bulutların arasından süzülen bir ayışım gibi iki genç erkeğin ölümlü bedenlerini delip geçiyordu.</p>
<p>Otuz beş santim çapındaki iki tekerleği, al renkli Şam kumaşıyla kaplanmış olan tuz arabasını sırayla, ayna gibi parlayan suyun içinden çekiyorlardı. Ancak bu kez Honda’nın kulaklarında çınlayan şey, zarif, “Tuz arabamızı da yanımız sıra sürükleyerek, bu hüzün dolu dünyada öyle az yaşıyoruz ki. Göz açıp kapayıncaya dek!” dizesinin o yorgun tınısı değildi. Dizeler birden bir <i>sutra</i>’ya dönüşmüştü: “Yeniden doğan ölümlüler için, tıpkı dönen tekerlekler gibi, durup dinlenmeden yürünecek altı patika.” Sahnede, tuz arabasının tekerlekleri durmaksızın dönüyor, dönüyordu.</p>
<p>Honda arada bir incelediği, yeniden doğuş ve ruh göçüne ilişkin çeşitli öğretileri düşündü. Hem ruh göçü hem de yeniden doğuş için kullanılan sözcük, Sanskritçe ‘samsara’ sözcüğüydü. Ruh göçü kuramına göre insanoğlu Görüngü Dairesinin altı biçiminden peş peşe geçmeye yazgılıydı. -Yeryüzü Cehennemi, Açlık Cehennemi, Hayvanlar Cehennemi,  Kargaşa Cehennemi, İnsanın Varoluşu ve ruhsal Varoluş. Ama ‘yeniden doğmak’ deyimi, bazan Görüngü Dairesinden Aydınlanma Dairesine geçişi de tanımlıyordu. Bu durumda ruh göçü sona eriyordu. Ruh göçü, yeniden doğuşu kesinlikle içeriyordu, ama yeniden doğuşun mutlaka ruh göçünü içermesi şart değildi.</p>
<p>Budizm her koşulda, ruh göçüne çıkan bir nesne bulunduğunu kabul ediyor, ancak bu nesneyi sabit, değişmez bir çekirdek olarak saptamayı yadsıyordu. Budizm özün varlığını yadsıdığı için, özün içinde ruhun var olacağı bir yer de yoktu. Ruhsal etkinliğin merkezinde son derece gizemli, ruh göçüne eşlik eden sürekli doğum ve ölümü çevreleyen görüngülerin gizli işlevine ilişkin bir çekirdek vardı. İşte nesne buydu -yani Yuişiki öğretisinin ‘mutlak bilinç’ dediği ‘<i>Alaya</i>’ bilinci.</p>
<p>Bu dünyadaki’ hiçbir nesnenin, ölümlü canlılar da içinde olmak üzere, özdek olarak ruhları bulunmadığı ve ölümden doğan ölümsüz varlıklar da bir özdekten yoksun oldukları için, evrende kendi özüne gerçekten sahip olan hiçbir şey yoktu.</p>
<p>Eğer ruh göçünün nedeni <i>Alaya</i> bilinciyse, o zaman ruh göçünün işleyiş biçimi, ruhun Karma’sını oluşturuyordu. Böylece kuram sayısı giderek artıyor, Budizmi tanımlayan ‘yüz bin farklı yorum’ ortaya çıkıyordu. Kuramlardan birine göre, <i>Alaya</i> bilinci, günahla çoktan kirlenmişti, bu nedenle de Karma’nın ta kendisiydi. Bir başka kuramsa, <i>Alaya</i> bilincinin kısmen kirlendiğini, kısmense temiz kaldığını, böylelikle kurtuluşa uzanan bir köprü görevi yapabileceğini öne sürüyordu.</p>
<p>Honda incelemeleri sırasında Karma’nın bu karmaşık kuramlarını, şeylerin kökenini ve Beş Bütünün, sürekliliğin kaynağı olan gücün fizikötesini araştırmıştı, ama işin aslı şuydu ki, onları doğru olarak algılayıp algılamadığından emin değildi.</p>
<p>Bu arada Matsukazé, ilk yarının doruğuna ulaşmıştı.</p>
<br/>
<div class="kucuk">
<p>ŞİTE: Ayın görüntüsü bu kovaya da girdi.</p>
<p>KORO: Ne talihli bir olay! Ayın görüntüsü oraya da girdi.</p>
<p>ŞİTE: Ay, tektir .</p>
<p>KORO: İki imgesi vardır onun. Denizin kabarmasıyla parlayan ay, bu gece arabamızda. Yuvamıza yaklaşırken çektiğimiz zahmet artık hiç de acıklı görünmüyor.</p>
</div>
<br/>
<p>Sahnedekiler Honda için bir kez daha Matsukazé ile Murasamé idi. Rahip rolündeki, <i>waki</i>, <i>waki</i> değneğine dayanarak doğuldu. Honda şimdi her oyuncunun yüzünü tek tek seçebiliyor, davula indirilen her darbeyi duyabiliyordu.</p>
<p>Nara Otelde geçirdiği ve Kiyoaki’nin yeniden doğuşunun kanıtıyla gece şimdi ona geçmişe ait, zar zor anımsanan, puslu bir anı gibi geliyordu. Aklın temelinde bir çatlağın belirdiği kesindi. Ama toprak bu çatlağı hemen doldurmuş, topraktan fışkıran yemyeşil yaz otları o gecenin anısını bütünüyle örtmüştü. Tıpkı izlediği <i>no</i> oyunu gibi, bir hayalet aklının karşısına dikilmiş, aklı da kısa bir süre için işlevini durdurmuştu. İsao, Kiyoaki’nin sol böğründeki benlerin aynısına sahip olan tek delikanlı değildi. Çağlayanın altındaki karşılaşmanınsa, mutlaka Kiyoaki’nin kendinden geçtiği sırada sayıkladığı buluşma olması gerekmezdi. Bu türden iki rastlantısal olaya dayanarak Kiyoaki’nin yeniden doğduğu ileri sürülemezdi.</p>
<p>Ağır ceza hukukunun dava usullerine alışkın bir insan olarak bu sonuca hiçbir güçlü kanıtı olmaksızın varması, Honda’ya fazla aceleci davrandığını düşündürtüyordu. Kiyoaki’nin yeniden doğmasını öyle çok istiyordu ki, bu istek içinde, kurumuş bir kuyunun dibindeki küçük su birikintisi gibi parlamaktaydı, oysa aklı ona apaçık bir biçimde kuyunun kurumuş olduğunu çoktan söylemişti. Aklının temelinde kuşku duyulacak bir şey olup olmadığı sorusunu öylece bırakmak çok daha iyi olacaktı. Yapılacak en akıllıca iş, her şeyi olduğu gibi bırakmaktı.</p>
<p>“Ne saçmalık!” diye bağırdı, ansızın aklıbaşına gelmişçesine. “Ne büyük saçmalık! Otuz sekiz yaşına gelmiş bir yargıçtan beklenmeyecek bir şey!”</p>
<p>Budizmin oluşturduğu sistemler ne kadar ustalıklı olursa olsun, bunlar Honda’nın yargısının dışında kalan sorunlarla ilgiliydiler. Tam o anda, aylardır uğraştığı bilmeceyi ustaca çözüvermişçesine rahatlamış, canlanmıştı. Ruhu yeniden durulaşmıştı. Artık çevresindeki, işlerinin baskısından bir süre kurtulabilmek için <i>No</i> oyununa gelmiş, başarılı erkeklerden hiç de farklı değildi.</p>
<p>Çok yakınındaki <i>No</i> sahnesi, öteki dünya gibi parlıyordu. Orada ruhlar dolaşıyordu; Honda etkilenmişti. Bu kadarı yeterdi. O gece Nara’da, on dokuz yıl önceki yoksun bırakılmışlığın acısının nasıl içinde yeniden uyandığını ve onu bu boyutta bir vesveseye sürüklediğini düşününce, yeniden doğan asıl şeyin Kiyoaki değil, kendisinin hissettiği o yitirme duygusu olduğunu anlıyordu.</p>
<p>Eve dönünce aylardır ilk kez Kiyoaki’nin bıraktığı düş güncesini okuma gereksinimi duydu.</p>
                      
    </body>
</html>
