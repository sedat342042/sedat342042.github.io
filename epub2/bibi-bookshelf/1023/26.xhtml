<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
<p class="kisim_adi">26</p>
<p>İsao henüz Teğmen Hori’ye ne ayaklanmaya ilişkin özet tasarıyı, ne de uçaktan atılacak bildirilerin taslağını gösterebilmişti. Teğmen kendini bütünüyle sonbahar manevralarına kaptırmıştı, İsao’nun buluşma önerisini kabul etmedi. Kararlaştırılan güne bir aydan az zaman kalmıştı. Kasım gelir gelmez Teğmen bütün boş zamanını onları yönlendirmeye ayıracaktı.</p>
<p>İsao eve dönünce annesi, Sawa ve öteki öğrenciler tarafından hararetle karşılandı. Belki de İsao ile baş başa konuşma olanağı olmadığı için Sawa, kısa bir süre önce öylesine ateşle tartıştıkları soruna hiç değinmedi. İsao da ona para için teşekkür etme fırsatı bulamadı.</p>
<p>İsao’nun eve döndüğü günün akşamı babası bir toplantıya katılmak için evden ayrılmıştı. Akademideki öğrenciler Yanagawa’da olup bitenleri dinlemek istediklerini söyleyince, İsao o akşam yemeğini onlarla birlikte yemekhanede yemeyi kararlaştırdı. Annesi onlara iyi bir yemek hazırlamak için özel bir çaba harcamıştı.</p>
<p>“Çocuklarla baş başa olacaksınız, rahatça konuşabilirsiniz,” dedi annesi, koridorda durmuş, renkli porselenden bir <i>şaşimi</i> tabağı uzatırken. Evdeki kurallara göre, oğlanların mutfağa girmesi yasaktı. “Lütfen şunu içeriye götür.” Tabağa, çipura, karagöz, uskumru, dilbalığı ve sarıkuyruk dilimleri güzelce dizilmişti; okul çocuklarının her zaman yemeğe alışık olmadıkları bir çeşitleme. İsao bu beklenmedik cömertlikten kuşkulandı. Miné’ye gelince; tabağı duraksayarak alan oğlunun yakışıklı yüzündeki buz gibi ifadeye şaşıp kalmıştı. İsao’nun yüz çizgileri, koridorun karanlığında kaskatı ve tepkisizdi.</p>
<p>“Bu cömertlik neden?” diye sordu annesine.</p>
<p>“Eve dönüşünü kutlamak için.”</p>
<p>“Ama yalnızca bir haftalığına gitmiştim, üstelik komşu eyalete. Ya deniz aşırı ülkelere gitseydim ne yapacaktın acaba?”</p>
<p>İsao Kurahara’yı ve parasını aklından bir türlü çıkartamıyordu. Hiçbir şey onu, kendi evinde sürekli o adın tehdidi altında yaşamak kadar üzemezdi. O ad, Yurtseverlik Akademisinin havasına, suyuna, yiyeceğin her zerresine sinmiş bir zehir gibiydi.</p>
<p>“Sana iyi bir yemek hazırlayabilmek için canım çıktı, oysa sen şu kadarcık bile memnun olmadın!”</p>
<p>İsao söylenip duran annesinin gözlerinin içine baktı; gözbebekleri alkollü bir sıvının yüzeyindeki kabarcıklar gibi kıpır kıpırdı. Yüzü ifadesizdi, birden gözlerini kaçırdı.</p>
<p>Belki de, diye düşündü İsao, bu ikram annemin saçmasapan heveslerinden biridir. Ama içten içe kuşkulanmadan edemiyordu. Evdeki sıradışı her şey, iyi de olsa kötü de, onu huzursuz etmeye yetiyordu. En küçük bir değişiklik canını sıkıyordu.</p>
<p>“Kaido Hoca seni azarlamış, öyle mi?” diye sordu Miné, şakacı, hatta cilveli bir sesle. “Baban her şeyi anlattı.” O konuşurken İsao’ya, ağzından saçılan tükürükler <i>saşimi</i> tabağındaki balık dilimlerinin üzerine düşüyormuş gibi geldi, içini bir iğrenme duygusu yalayıp geçti. Annesinin salyalarının âni bir sağanak gibi taze <i>saşimi</i>’nin ve yeşil yosun süslemelerin üzerine yağdığı düşüncesi onu öteki kaygısından, o kirlenmişlik duygusundan uzaklaştırmıştı.</p>
<p>“O nemli bir şey değildi.”</p>
<p>İsao’nun asık yüzle verdiği yanıt annesini pek doyurmamıştı.</p>
<p>“Neden böyle yapıyorsun? Benimle bir yabancı gibi konuşuyorsun, oysa senin için öyle çok tasalanıyorum ki.”</p>
<p>Miné âni bir hareketle uzanıp tabaktan bir dilim <i>saşimi</i> aldı ve İsao’nun ağzına tıktı. İsao tabağı tutuyordu, annesinin hızla uzanan elini engelleyemedi. Ağzını açmasıysa, herhalde kadının hareketine karşılık hiç düşünmeden gösterilen bir tepkiydi. Ağzına zorla tıkılan lokma, gözlerini sulandırmıştı, çabucak arkasını dönüp mutfağa giren annesine baktı. Savaşa gitmek üzere olan bir oğula bu biçimde davranılması, İsao’nun içindeki küçümseme duygularını canlandırmıştı.</p>
<p>Annesinin üzüntüsü, ağzında tuhaf bir tat gibi kalmıştı. <i>Saşimi</i>’nin dişine yapışıp kalması canını sıktı.</p>
<p>Neler oluyordu? Her şey olağan rotasından çıkmıştı. Yine de annesinin, oğlunun gözlerindeki ölüm kararını okuduğunu söylemek zordu.</p>
<p>Elindeki <i>Saşimi</i> tabağıyla yemekhaneye girince öğenciler İsao’yu sevinç çığlıklarıyla karşıladılar. Masanın çevresindeki bildik yüzler ansızın yabancılaşmıştı sanki. Orada, eyleme katılacak olan tek kişi, kendisiydi. Oysa bu insanlar yine her zamanki gibiydiler; imparatorluğa duydukları bağlılığa, soylu kararlara, Restorasyona, tutkuları kamçılamaya ilişkin şiirler yazmaktan başka bir şey yaptıkları yoktu. Sawa’nın uyuşuk bir Zen keşişi gibi gülümseyen yüzü de aralarındaydı. Sawa şu ana kadar hiçbir eylemde bulunmamıştı, İsao ona ekibinin neler tasarladığını açıklamamakla çok iyi ettiğini anlıyordu.</p>
<p>İsao, onlarla birlikteyken duygularını gizlemek zorunda olduğunun bilincindeydi. O artık sıradışı biriydi. Halinden tavrından bunu anlamak olanaksızdı, ama en küçük bir hatası herkesin gözünü açabilirdi. İçinde yanan fitilin -kokusunu alabilirlerdi.</p>
<p>“Kaido Hoca en sevdiği öğrencilerini şiddetle cezalandırırmış, anlaşılan sen de nasibini almışsın,” dedi öğrencilerden biri, olaydan haberli olduklarını İsao’ya anlatmak için.</p>
<p>“Peki, sülünü ne yaptın?”</p>
<p>“Akşam yemeğinde yedik.”</p>
<p>“Herhalde çok lezzetliydi. İsao, bu kadar keskin nişancı olduğunu bilmezdik.”</p>
<p>“Ah, tetiği çeken ben değildim,” diye yanıtladı İsao, neşeyle. “Tıpkı Kaido Hocanın dediği gibi, ateş eden, içimdeki ‘sert Tanrı’ydı, bu durumda ıskalamak söz konusu değildi elbette.”</p>
<p>“Bu günlerde güzel, küçük bir şeyin İsao’nun içindeki ‘yumuşak Tanrı’yı da ortaya çıkarmasını dilerim.”</p>
<p>Sawa dışında herkes bir yandan yiyip içiyor, bir yandan da konuşuyordu. Sawa yüzünde aynı gülümsemeyle, sessizce oturuyordu. Neşeyle konuşup gülüşürken İsao, bakışlarının Sawa’dan yana kaymasını engelleyemiyordu. Sonra Sawa ansızın söze başlayarak oğlanların gevezeliklerini kesiverdi.</p>
<p>“İsao’nun eğitim kampını tamamlayışını ve daha da güçlü bir erkek oluşunu kutlamak için bir şiir okumak isterim.</p>
<p>Şiiri okurken Sawa’nın sesi, çıt çıkmayan yemekhanede sertçe yankılanıyordu. Tıpkı yaklaşan fırtınayı hisseden bir atın kişnemesi gibi, sesi biraz tizleşmişti, duyduğu coşkunun ciğerlerini zorladığı belliydi.</p>
<br/>
<p class="gunluk">Batının iblislerini kovalarken,</p>
<p class="gunluk">Vatanımıza sadık kalacağız.</p>
<p class="gunluk">Hainlerin yakarılarına kulaklarımızı tıkarken,</p>
<p class="gunluk">Ölümden hiç korkmadan, yiğitçe</p>
<p class="gunluk">Yüce amacımızı kuşaktan kuşağa devredeceğiz.</p>
<br/>
<p>İsao, İnokiçi Miura’nın yazdığı şiiri hemen tanımıştı, ama Sakai Olayına karışmış olan bu genç kumandanın son dizeleri şu andaki duruma hiç de uygun değildi.</p>
<p>Sawa alkışları duyunca, hemen ekledi: “Şimdi bir tane daha. Okuyacağım şiir Kaido Hocayı çok mutlu edecektir.”</p>
<p>Bu girişten sonra, Kohei Tomobayaşi’nin bir şiirini okudu:</p>
<br/>
<p class="gunluk">Arı ve kutsal bir ülkenin</p>
<p class="gunluk">Çocukları olan bizler, aptallar gibi</p>
<p class="gunluk">Buda’nın tuzağına düştük,</p>
<p class="gunluk">Hep birlikte ona tapmaya başladık.</p>
<p class="gunluk">Şimdi Buda’dan kurtulmanın zamanıdır.</p>
<p class="gunluk">Fazla üzülme Buda!)</p>
<p class="gunluk">Ey, arı ve kutsal ülkenin çocukları!</p>
<br/>
<p>O,” Aptallar gibi Buda’nın tuzağına düştük,” dizesini söylerken, herkesin gözünün önünde Kaido Hocanın yüzü canlanmıştı; gülüştüler. “Fazla üzülme Buda!” öğüdü de yine herkesi kahkahalara boğdu.</p>
<p>İsao da ötekilerle birlikte güldü, ama içten içe hâlâ, Sawa’nın ilk şiirinde hissedilen, genç erkeğin öfke dolu ölümünün yarattığı heyecanın etkisindeydi. Ölmeye ant içmiş olan Sawa, hâlâ hayatta olduğu için şu kadarcık utanç duymadığı gibi, kalkmış İsao’ya, Meiji Döneminin başlarında, yaşamını şiddetli bir sonla noktalayan genç bir adamın inancını aşılamaya çalışıyordu. İsao içini bir utanç dalgasının kapladığını duyumsadı. Aslında Sawa’nın duyması gereken utancın pençesine düşen o, yani İsao olmuştu. Bu utanç, içini yakıp kavuruyordu.</p>
<p>Sawa İsao’daki, ölmeye karar vermiş bir gencin bundan aldığı o müthiş zevki, aynı zamanda da duyduğu o küstahça gururu saptayan tek insandı; işte İsao’nun utancının kaynağı buydu. Sawa parasıyla, İsao’nun utancını satın almıştı.</p>

        
    </body>
</html>
