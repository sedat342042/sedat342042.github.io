<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
<p class="kisim_adi">39</p>
<p>Ertesi gün hava çok güzeldi.</p>
<p>Sabahleyin yakınlardaki karakoldan Dedektif Tsuboi, Akademiye geldi. Kendoda ikinci dereceye yükselmiş olan bu orta yaşlı adam İsao’ya şefinin ondan, her pazar günü yöredeki çocuklan çalıştırmak için kendo salonuna gelmesini rica ettiğini iletti.</p>
<p>“Evet, konumu seni açıkça övmesini engelliyor,” dedi adam, “ama bizlere gizlice sana ne kadar hayran olduğunu söyler durur. Ayrıca çocukların ana babaları da senin gibi birinin çocuklarına kendo öğretmesini ve onlara gerçek Japon ruhunu aşılamasını istiyorlar. Yeni bir dava açılmazsa, yılbaşından sonra çalışmalara başlayabilirsin. Gerçi yeni dava açılmayacağından eminim.”</p>
<p>İsao sivil polisin, kırışıkları zar zor seçilen pantolonuna bakıyordu, bir yandan da yaşlandığı zaman çocuklara kendo öğretirken nasıl görüneceğini gözünde canlandırmaya çalışıyordu. Mor bir alınlık taktığı kır saçları, maskesinin arkasında, Kansai tarzında düğümlediği havlunun örtmediği yerlerde parlayacaktı.</p>
<p>Dedektif gittikten sonra Sawa İsao’yu kendi odasına çağırdı ve şöyle dedi: “Yeniden bir <i>tatami</i>’nin üzerinde, başımı bir yastığa dayayarak yatmak ve bir yıldan beri birikmiş olan <i>Kodan Kulüp</i> destesini karıştırmak gerçekten çok hoş bir duygu. Bu arada, ne kadar terbiyeli davranırsan davran, senin gibi genç birinin evde böyle boş boş oturması hiç doğru değil. Yanında ben olduğum sürece dışarıya çıkabilir, istediğin yere gidebilirsin. Ne dersin, bu akşam sinemaya ya da başka bir yere gidelim mi?”</p>
<p>“Olabilir,” dedi İsao, düşünceli. Sonra, sırf kibarlık gereği, ekledi: “Bir arkadaşımı ziyarete gidebilirim.”</p>
<p>“Ah, hayır, olmaz! Şimdilik birbirinizi görmemeniz daha doğru olur. Söylenmemesi gereken bir şey söyleyebilirsiniz.”</p>
<p>“Belki de haklısın.” İsao görmek için yanıp tutuştuğu kişinin adını söylememişti.</p>
<p>“Bana sormak istediğin bir şey var mı?” dedi Sawa, nedense rahatsız edici bir sessizlikten sonra.</p>
<p>“Evet, var. Babamın anlattıklarında, hâlâ anlayamadığım bir şey var. Neler tasarladığımızı babama kim söylemiş olabilir? Bunu, tam yakalanmamızdan önce yapmış olmalı.”</p>
<p>Sawa’nın şu âna kadarki kayıtsızlığı yok oluverdi. Bu âni suskunluk, bu kabuğuna çekilme İsao’nun canını sıkmıştı. Havayı zehirliyormuş gibi görünen bir suskunluktu bu. İsao buna daha fazla dayanamayacağını hissetti, gözlerini yerdeki <i>tatami</i>’ye dikti, penceredeki temiz camdan odaya süzülen parlak güneş ışığı, <i>tatami</i>’nin kahverengisi solmuş kıyı şeridini tırnaklarıyla kazıyormuş gibi görünüyordu.</p>
<p>“Gerçekten bilmek istiyor musun? Sana söylersem üzülmeyeceğinden emin misin?</p>
<p>“Gerçeği olanca çıplaklığıyla duymak istiyorum.”</p>
<p>“Pekâlâ. Bildiklerimi söyleyeyim. Bunu söylememin nedeni, babanın da sana yeterince açılmış olması. Sizlerin yakalandığınız günden bir gün önce, geçen yılın otuz kasım gecesi Bayan Makiko, babanı aradı. Telefonu ben yanıtladım. Sonra efendi telefona geldi, neler konuştuklarını bilmiyorum. Ama sonradan, efendi evden çıkmak üzere hazırlandı ve evden tek başına ayrıldı. İşte bütün bildiğim bu kadar.”</p>
<p>Sözlerini sürdürürken Sawa’nın sevecenliği, titreyen birinin omuzlarına sarılan bir battaniyenin o değişmez ılıklığına büründü.</p>
<p>“Bayan Makiko’dan hoşlandığını biliyorum. Bayan Makiko da senden hoşlanıyor. Onun sana karşı duyguları biraz daha güçlü olabilir. Fakat onun duygularıyla hareket etmesi, bize oldukça pahalıya patladı. Duruşma sırasında tanık kürsüsüne adım attığı anda, gerçek kişiliğini kavradım onun. Bu kadından korkulur, dedim kendi kendime. İşte aynen böyle düşündüm. Senin yaşamını kurtarmak için elindeki bütün kozları oynuyordu, ama aynı zamanda seni hücreye tıkılmış görmekten de memnundu. Beni anlayabiliyor musun?</p>
<p>“Söylemeye çalıştığım şey şu, başından geçen evlilik -evliliğin neden acıklı bir sonla, boşanmayla noktalandığını anlamak zorundasın. Kocası Makiko’yu seviyordu, ama çapkının tekiydi. Başka bir kadın olsa durumu idare ederdi, oysa bizimki öyle gururluydu ki, bunu bir türlü hazmedemedi. Kocasını seviyor, bu da durumu daha da zorlaştırıyordu. Böylece milletin ne diyeceğine aldırmaksızın kocasını bıraktı, baba evine döndü.</p>
<p>“ İşte böyle bir insan olduğu için, bir başka erkeğe âşık olması hiç de sıradan bir şey değildi. Sevgisi arttıkça, gelecekten, sevdiği erkeği yitirmekten de o kadar çok korkuyor. Başından mutsuz bir deneyim geçtiği için artık bir erkeğe asla güvenemiyor. Böylece de, doğaldır ki birini sevince, salt kendisine ait olmasını, kendisinin erkeği olarak kalmasını sağlamak istiyor; erkek onun uzanamayacağı bir yere konsa, Makiko onunla biraraya gelmemenin acısını çekse bile. Yani bu erkek asla çapkınlık yapamayacağı, kadının kaygılanmasına hiç mi hiç gerek bırakmayan bir yerdeyse -sence neresi olabilir bu? Hapishane, elbette. Sana âşık oldu, sen de hapse düştün. Bir erkek bundan fazla ne isteyebilir ki? Senin yerinde olmak isterdim.”</p>
<p>Sawa İsao’ya hiç bakmaksızın, bir yandan şiş yanağını okşuyor, bir yandan da düşüncesizce konuşup duruyordu.</p>
<p>“Böyle tehlikeli kadınlardan uzak dur, bundan sonra. Bir sürü güzel kadınla tanışmanı sağlayacağım. Efendi bu konuda bana hem yetki, hem de bolca para verdi. Paranın kaynağı elbette Kurahara, ama tıpkı efendinin dediği gibi: Para paradır, dürüstlükse dürüstlük. Bir kadınla beraber olmadığından eminim.</p>
<p>“Bu akşam sinemaya gidecek miyiz? Şibazono’da yabancı bir film oynuyor. Okulun yakınında Hikawa Sinemasında da, başrolünü Çiezo’nun oynadığı bir film var. Oraya da gidebiliriz. Sonra da Hyakkendana’da birer içki içer, Maruyama’ya yollanırız. Tıpkı efendinin dediği gibi, ‘yaklaşan yeni çağı’ kutlarız. Bakarsın yeni bir dava açılır, planlarımız suya düşer. Onu gerçekleştirmenin tam zamanı.</p>
<p>“Bunu, dava düştükten sonra konuşuruz.”</p>
<p>“Peki, ama dava açılırsa neler olur dersin?”</p>
<p>“Bunu da zamanı gelince düşünürüz,” diye yanıtladı İsao inatla.</p>
       
    </body>
</html>
