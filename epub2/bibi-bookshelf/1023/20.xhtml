<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
<p class="kisim_adi">20</p>
<p>Ekim, birbirini izleyen güzel havalarla başladı. İsao okuldan dönüyordu, tam eve varmak üzereyken kulağına, masal anlatıcının ‘kâğıt tiyatrosu’na çocukları çağırmak için birbirine vurulan tahtaların sesi geldi; yolunu biraz uzatmayı göze alarak yan yollardan birine saptı.</p>
<p>Güz güneşinin ılık ışınları, bir bisikletin arkasına takılmış, küçük bir sahnenin perdesine vuruyordu; masalı betimleyen resimler burada sergilenecekti. Masal anlatıcının epeydir işsiz olduğu bir bakışta anlaşılıyordu. Sakalları uzamıştı. Kirli gömleğinin üzerine buruşuk bir ceket geçirmişti.</p>
<p>Tokyo’nun işsizleri -sanki sözleşmiş gibi- işsiz olduklarını açığa vuran bir kılıkta geziyor, durumlarını gizlemek için kıllarını bile kıpırdatmıyorlardı. Yüzlerini, görünmez bir çiçek bozuğu kaplamıştı. İşsizlik hastalığına yakalananlar, tıpkı gizli bir hastalığa tutulmuş olanlar gibi, ötekilerden bir bakışta ayrılmaya çabalar gibiydiler. Tahta çubukları birbirine vuran masal anlatıcı, telâşla İsao’dan yana baktı. İsao adamın onu saf, toy bir okul çocuğu gibi gördüğünü biliyordu.</p>
<p>Masalcının perdeyi bir an önce açması için sabırsızlanan çocuklar, Altın Yarasanın gülüşüne öykünerek eğleniyorlardı. İsao durmadı; geçerken, açılan perdenin gerisindeki görüntü gözüne ilişti: Dar, beyaz bir pantolonla yeşil bir bluz giymiş, kızıl pelerininin ardısıra sürükleyerek gökyüzünde uçan Altın Yarasanın ışıl ışıl, sarı maskesi. Kaba saba, biçimsiz bir resimdi. İsao bir keresinde bu resimlerin, günde bir <i>yen</i>, elli <i>sen</i> ücret alan yoksul çocuklarca çizildiğini duymuştu.</p>
<p>Masal anlatıcı boğazını temizledi, öyküsüne başladı: “Evet, Altın Yarasa, bu adalet şampiyonu...” Çatallaşmış sesi, kâğıt tiyatrosunu ve çocuk kalabalığını ardında bırakan İsao’nun peşi sıra geliyordu.</p>
<p>Nişikata’da, bir yanı duvar, sakin bir sokağa saptı; gökyüzüne yükselen altın başlı hayalet peşinden, geldi. Bu tuhaf, altın biçimin adaleti simgelemesi ne büyük saçmalıktı!</p>
<p>Eve varınca kimseyi bulamadı; arka avluya gitti. Sawa kuyunun yanına çömelmiş, bir yandan mırıldanıyor, bir yandan da çamaşır yıkıyordu. Hava çamaşır kurutmaya böylesine elverişli olduğu için mutluydu.</p>
<p>“Hoş geldin. Evde kimseler yok. Hepsi birden Bay Koyama’nın yetmiş yedinci doğum günü kutlamalarına yardım etmeye gittiler. Annen de öyle.”</p>
<p>Bu yaşlı bay, sağ dünyanın beyniydi. İinuma onun yardımseverliğinden uzun zamandır yararlananlardan biriydi. Herhangi bir çam devirmesinden korkulduğu için Sawa’yı, eve göz kulak olması bahanesiyle evde bırakmışlardı besbelli.</p>
<p>İsao, yapacak daha iyi bir işi olmadığı için, karmakarışık bir ot yığınının üzerine oturdu. Bu öğle saatlerinde böceklerin vızıltısı kesilmiş, yerini Sawa’nın çamaşır yıkarken çıkardığı şıpırtılara bırakmıştı. Göz alıcı mavilikteki göğün yansısı, Sawa’nın çamaşırlarını hızla bastırıp çıkardığı, su dolu leğende bir görünüp bir yitiyordu. Her şey dünyayla uyum içindeydi. Bütün ögeler birleşmiş. İsao’nun düşlerine gem vurmak için ellerinden geleni yapıyorlardı sanki. Ağaçlar ve parlak gök, onun yakıcı arzusunu söndürmek, şiddetli tutkusunun önünü kesmek için el ele vermişlerdi. Kendisini, gerçeklikle ilişkisi büsbütün kesilmiş, istenmeyen bir reform yanılsamasına saplanıp kalmış biri olarak görmesine yol açıyordu. Ama gençliği, çelikten bir ustura gibiydi, göz kamaştırıcı mavilikteki güz göğüyse en azından bununla uyum içindeydi.</p>
<p>İsao’nun suskunluğunun ardında neyin yattığını Sawa kolayca anladı.</p>
<p>“Son zamanlarda kendo çalışmalarına katıldın mı?” diye sordu, beyaz bir kumaşı suya sokup kalın elleriyle yoğururken.</p>
<p>“Hayır.”</p>
<p>“Öyle mi?” Nedenini sormadı.</p>
<p>İsao leğenin içine bir göz attı. Sawa’nın yıkadığı çamaşırlar, bunca çabayı gerektirecek kadar çok değildi. Çünkü Sawa salt kendi çamaşırlarını yıkardı.</p>
<p>“Kendimi temiz tutmaya çabaladığım kadar,” dedi, biraz soluk soluğa, “göreve çağrılacağım günün gelip gelmeyeceğini de merak ediyorum.</p>
<p>“Belki de o gün, yarındır,” dedi İsao, hafifçe takılarak. “Peki o gün geldiğinde Bay Sawa nerede olacak? Çamaşır leğeninin başında!”</p>
<p>Sawa, ‘göreve çağrılmak’ demekle ne demek istediğini hiç açıklamamıştı, yalnızca zamanı geldiğinde, iç çamaşırları göz kamaştırıcı bir beyazlıkta olmayan kişilerin bu göreve asla çağrılmayacaklarını inatla savunuyordu.</p>
<p>Sonunda çamaşırları leğenden çıkardı. Su, kuru toprağa ışıltılı kara damlalar halinde dökülüyordu. İsao’ya bakmaksızın, tuhaf bir sesle konuşmaya başladı: “Bana kalırsa, efendiyi beklemektense, fırsatı daha çabuk yakalamak için, genç Bay İinuma’ya başvurmak daha yerinde olacak”</p>
<p>Bunu duyar duymaz İsao’nun ilk kaygısı yüz ifadesinin değişip değişmediğini merak etmek oldu. Sawa’nın birşeylerin kokusunu aldığına kuşku yoktu. Yoksa İsao mu birşeyler çaktırmıştı?</p>
<p>Sawa, İsao’nun tepkisini ayrımsayıp ayrımsamadığını hiç belli etmeksizin, çamaşırları bir koluna astı, bir bez parçasıyla çamaşır sırığını hızlı hızlı silmeye koyuldu.</p>
<p>“Kaido Hocanın eğitim kampına ne zaman gideceksin?”</p>
<p>“Ekimin yirmisinden sonraki hafta. O tarihe kadar bütün dersler doluymuş. Duyduğuma göre bir sürü işadamı katılıyormuş.”</p>
<p>“Kim gelecek seninle?”</p>
<p>“Okuldaki sınıf arkadaşlarımın bir bölümü:’</p>
<p>“Biliyor musun? Ben de gitmek’ istiyorum. Tabii baban izin verirse. Zaten herkes gittikten sonra buraya göz kulak olmamın ne yararı olacak ki? Herhalde seninle gelmeme izin verir. Sizin gibi gençlerle haşır neşir olmak, güçlüklere alışmamı sağlayacak, bana iyi gelecektir. Benim yaşıma gelince, ne kadar coşkulu olursan ol bedenine söz dinletemiyorsun. Evet, ne diyorsun?”</p>
<p>İsao’nun aklına hiçbir yanıt gelmiyordu. Babası Sawa’ya, büyük olasılıkla izin verecekti. Sawa’nın da onlarla gelmesi ise, İsao’nun binbir güçlükle ayarladığı fırsatı, yoldaşlarıyla önemli konuları konuşma şansını tehlikeye düşürürdü. Belki de Sawa neler döndüğünün farkındaydı ve onlara yaklaşmaya çalışıyordu?</p>
<p>Üstelik Sawa onlara katılmaya kararlı olsa bile bu, salt İsao’nun yoldaşlarından biri sayılmak isteğinden kaynaklanıyor olabilirdi.</p>
<p>Sawa İsao’ya sırtını dönerek sırığı, fanila; ve donlarının içinden geçirdi, sonra <i>Etçu</i> peştemalının ipini sırığa bağladı. Çamaşırları yeterince sıkmadığı için sular, yana yatmış sırıktan aşağı akıyor, onun ucundan da yere damlıyordu, ama bu Sawa’yı hiç mi hiç rahatsız etmiyordu. O böyle işiyle uğraşırken İsao’ya döndüğü sırtı, ağır, duyarsız et kütlesi İsao’yı bir yanıt vermesi için sıkıştırıyordu sanki. İsao hâlâ ne diyeceğini bilemiyordu.</p>
<p>Çamaşır sırığını uygun bir yüksekliğe kaldırınca, ıslak çamaşırlara çarpan ani bir esinti çamaşırları havalandırdı, Sawa’nın yüzüne doğru savurdu. Kocaman, beyaz bir köpek yüzünü yalamış gibi şaşırdı, eliyle çamaşırları itti, aceleyle geri geri kaçtı. Sonra, kayıtsızca İsao’ya dönerek sordu: “Benim gelmemi istememenin belli bir nedeni var mı?”</p>
<p>İsao kurnaz biri olsaydı, Sawa’nın sorusunu baştan savma bir yanıtla geçiştirebilirdi. Ama aklı fikri Sawa’nın onlara katılmasının sorun yaratacağındaydı, işi şakaya vurması olanaksızdı.</p>
<p>Sawa konuyu daha fazla kurcalamadı. Lezzetli keklerinden yemesi için İsao’yu odasına çağırdı. Üç hasır genişliğindeki oda, yaşı gereği salt Sawa’ya aitti. Görünürde, eski püskü birkaç <i>Kodan Kulübü</i> dergisinin dışında bir tek kitap yoktu. Bu konuda onu payladıkları zaman Sawa, Japon Ruhunu kavramak için kitap okuyanların ‘yalancı yurtseverler’ olduğunu ileri sürerdi.</p>
<p>İsao’ya bir fincan çay doldurdu, sonra Kumamoto’daki karısının gönderdiği, <i>higomoçi</i> denilen pirinçli keklerden ikram etti.</p>
<p>“Her neyse,” dedi, içini çekerek, “efendinin seni çok sevdiğine hiç kuşku yok.”</p>
<p>Yerlere saçılmış çöpleri topladıktan sonra, üzerine güzel bir kadın resmi çizilmiş olan bir yelpaze çıkardı; yakınlardaki bir pirinç rakısı satıcısının armağanıydı, adamın adıyla telefon numarası yelpazenin bir köşesine, göze çarpacak biçimde yazılmıştı. Yelpazeyi İsao’ya vermek istedi, ama İsao kabul etmedi. Resimdeki ince, dalgın bakışlı kadın biraz Makiko’yu andırıyordu, İsao’nun onu sertçe geri çevirmesinin nedeni de buydu. Oysa Sawa’nın herhangi bir şey ima etmek istemediği belliydi, yelpazeyi armağan etmek istemesi o garip, kendine özgü davranışlarından biriydi yalnızca.</p>
<p>“Eğitim kampına gitmeyi gerçekten istiyor musun?” diye sordu İsao. Az önceki kaba davranışından utanmıştı, aralarındaki gerginliği bir an önce sona erdirmek istiyordu.</p>
<p>“Hayır, pek sayılmaz,” diye yanıtladı Sawa, konuya duyduğu ilgiyi yitirmiş gibi, kayıtsızca. “Zaten çok işim olacak, bundan eminim. Buradan ayrılamayacağım. Yalnızca sormuştum.” Sonra, daha çok kendi kendine konuşur gibi, az önceki, konuyla ilgisiz sözlerini yineledi: “Evet, efendinin seni çok sevdiğine hiç kuşku yok.” İki eliyle kabasaba çay fincanını kavradı; parmakları öyle etliydi ki, bütün eklemlerinde gamzeler oluşmuştu. Kendisinden istenmemiş olmasına karşın, bir öykü anlatmaya başladı.</p>
<p>“Bence, genç efendi İsao artık bunu öğrenecek yaşa geldi. Akademinin para durumu düzeleli çok olmadı. Ben buraya ilk geldiğimde, iki yakamızı bir araya getirebilmek için çabalayıp duruyorduk. Efendinin eğitim kuramına ters düşmemesi için, sana bundan hiç söz edilmedi. Ama bana kalırsa, artık hoş olmayan şeyleri de öğrenmenin zamanı geldi. Yoksa eğitimin yarım kalır, ileride çok utanırsın.</p>
<p>“Galiba üç yıl kadar önceydi, <i>Yeni Japonya</i> gazetesinde Bay Koyama’ya, yani bugün doğum günü kutlanan baya saldıran bir yazı yayımlandı. Efendi bunun yanıtsız kalmaması gerektiğini söyledi. Bay Koyama’yı görmeye gitti, ama neye karar verdiklerini bir türlü tam olarak öğrenemedim. Her neyse, efendi bana yazı işlerine gitmemi ve gazeteden hemen bir tekzip yayımlamalarını istememi söyledi. Yapmamı söylediği şeyler gerçekten çok garipti. ‘Para önerirlerse sakın alma,’ dedi. ‘Parayı öfkeyle suratlarına fırlat, sonra da çık oradan. Eğer para önermezlerse bu, işi eline yüzüne bulaştırdın demektir.’</p>
<p>“Gerçekten kızgın değilken kızgınmış gibi rol yapmak, çok eğlenceli oluyor. Ayrıca, insanların yüzünde korku ifadesi görmekten de hoşlanırım. Özellikle bu olayda, benimle uğraşma işini oldukça küstah, genç bir yayın sorumlusuna vermeleri de işimi epeyce kolaylaştırmıştı.</p>
<p>“Efendinin tasarısı kusursuzcasına yürüdü. Görüşmeleri başlatmak için benim gibi birini göndermesi çok anlamlı. Benim gibi herkesle iyi geçinen birini seçmesi, yani. Kimse öfkemi ciddiye almayacak, yayın sorumlusu da biraz para vererek ortalığı yatıştıracağını sanacaktı. Ama ben konuşmayı bıçak gibi kesince karşı taraf, biraz biraz huzursuzlanmaya başlayacaktı.</p>
<p>“Efendi işleri öyle ayarlamıştı ki, Bay Koyama’yla doğrudan bir karşılaşma olmayacaktı; görüşmelerin akışı içinde sahneye beş ayrı oyuncu çıkacaktı; her biri bir öncekinden zorlu, beş engel.</p>
<p>“Bu beylerden her biri, bir öncekinden daha saygın, daha çetin biriydi. Karşı taraf, daha ne kadar ileri gideceğimizi bilemediği için gittikçe bunalacaktı. Biz inatla, ‘Bu bir para sorunu değil,’ diyeceğimiz için, şantaj da söz konusu değildi, dolayısıyla polise başvurmaları için bir neden yoktu. Sahneye çıkan ikinci oyuncu, Haziran Olayına karışmış olan Bay Muto’ydu. İşte <i>Yeni Japonya</i> tam bu aşamada işin hiç de hafife alınacak bir şey olmadığını kavradı.</p>
<p>“İkinci oyuncuyla üçüncü oyuncu arasındaki boşluk, elden geldiğince belirsiz bırakılmıştı; tam üçüncü oyuncuyla bir anlaşmaya varılabileceği umudu canlandığı sırada efendi işleri öyle ayarladı ki, baş başa görüşme olmayacakmış gibi bir izlenim yaratıldı. Sonunda, onca kaygıdan sonra görüşme gerçekleştiğinde, yetke onların tanımadığı dördüncü kişiye devredilmişti bile. Bu aşamada, ‘öfkelerini dizginleyemeyen genç erkeklerin’ sayısı, henüz kendilerdi göstermemiş olmalarına karşın, yüz hatta iki yüze ulaşmıştı.</p>
<p>“Tam da beklendiği gibi gazete yönetimi hemen bir dedektif tuttu. Adam ellerini dalkavukça ovuşturarak, yayıncının onay mektubunu getirdi. Efendi, en uygun buluşma yerini seçerken çok dikkatli davrandı. Dördüncü oyuncumuz, yani Bay Yoşimori sahneye çıktığında, ortam kusursuzdu. Bir inşaat şirketiyle ilişkileri vardı, bu nedenle efendi buluşma yeri olarak bir inşaat alanındaki şantiye binasını seçmişti.</p>
<p>“Dört ay süren saldırılardan sonra sahnede, kolay lokma gibi görünen asıl indirici darbe, yani beşinci oyuncumuz belirdi. Sana adını söyleyemem, ama onun yaptığı sıkı pazarlık sayesinde bir antlaşma sağlanabildi. Buluşma yeri, Yanagibaşi’deydi. <i>Yeni Japonya</i>’nın yayıncısının kendisi oradaydı, bizi yerlere kadar eğilerek selâmladı; sonra da bize elli bin <i>yen</i>’den fazla gibi görünen bir deste para verdi. Anladığım kadarıyla efendi, kendi payı olarak on bin <i>yen</i> aldı. Bu para, Akademinin bir yıllık gereksinimlerini rahat rahat karşıladı.”</p>
<p>İsao dinledikçe sinirleniyor, ama bütün gücüyle öfkesini bastırmaya çalışıyordu. Gururu, bu türden ufak tefek suçlara kızmasını engelliyordu. Ama katlanılması asıl güç olan şey, kendisinin de şu âna kadar böylesi küçük suçlardan yararlanmakta olduğunu algılamaktı.</p>
<p>Yine de İsao’nun işlerin nasıl yürüdüğü konusunda gözlerinin ilk kez açıldığını öne sürmek, abartmak olur. İsao, yaşamının bazı temel ögelerini görmezden gelmeye eğilimli olduğunu yadsıyamazdı, ona göre, saflığının kaynağı buydu; tıpkı içini allak bullak eden o garip öfkenin ve huzursuzluğun da kaynağı olduğu gibi. Ayağını kötülüğe dayamak, sonra da adalet dağıtmak, gençliğin gururunu okşayan, abartılı bir kavramdı. Sorun, İsao’nun düşsel kötülüğünün boyutlarının çok daha geniş olmasıydı. Ama ne olursa olsun bu, İsao’nun arılığından kuşkuya düşmesi için yeterli değildi.</p>
<p>Kendini güçlükle denetleyerek, “Babamın hâlâ böyle alışkanlıkları var mı?” diye sordu.</p>
<p>“Şimdi işler farklı. O artık önemli bir kişi. Bu tür savaşımlara girmesine gerek yok. Sana anlatmak istediğim şey, efendinin bulunduğu yere gelene kadar nelere katlanmak zorunda kaldığıydı.”</p>
<p>Sawa kısa bir duraklamadan sonra, gereksiz bir açıklama daha yaptı. Oldukça kayıtsız bir tavırla konuşmuştu, ama sözleri İsao’yu şaşkına çevirdi: “Canın kimi isterse onun peşine düşebilirsin. Ama sakın Busuké Kurahara’ya ilişme. Ona bir şey olursa bundan en çok zarar görecek olan kişi, babandır. Bağlılık duygunu yitirdiğin anda, doğrudan doğruya babana ihanet etmiş olursun.”</p>
      
    </body>
</html>
