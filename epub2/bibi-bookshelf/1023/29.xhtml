<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
<p class="kisim_adi">29</p>
<p>Kasım yaklaşıyordu. İsao kuşku uyandırmayacak bir biçimde Makiko Kito’yla görüşmek, onunla vedalaşmak istiyor, ama bu isteğini bastırmaya çalışıyordu. Son günlerde kadını çok boşlamıştı. Bir kere çok işi vardı. Tasarının koşulları büyük oranda değiştirilmiş, İsao’nun başka bir şeyle ilgilenecek ne hali ne de zamanı kalmıştı. Bir şey daha vardı: Ölmeye karar verdikten sonra vedalaşma düşüncesi onu utandırıyordu nedense. Ayrıca Makiko’nun karşısında fazlasıyla heyecanlanıp güçlü duygularını ele verebilirdi.</p>
<p>En iyisinin, Makiko’yu hiç görmeden ölmek olduğuna inanıyordu, ama böylesi bir davranışın görgü kurallarına ters düşeceğinin de farkındaydı. Üstelik bütün genç erkekler ölüme giderken yanlarında, Makiko’nun verdiği kutsal nilüferlerden kopartılmış birer taç yaprağı taşıyacaklardı. Bu yüzden Tanrıların onayladığı bu Nilüferler Savaşının adandığı kişi, yani <i>mika</i>, Makiko’ydu. Bu durumda İsao nasıl olur da yoldaşlarını temsilen, kuşku uyandırmaksızın vedalaşmak için Makiko’ya gitmezdi? Sonunda bu düşünceden cesaret aldı.</p>
<p>Habersiz giderse kadını evde bulamayabilirdi. Vedalaşmak için ikinci kez gitme yürekliliğini de asla bulamazdı. Gittiği zaman kapıyı ona Makiko açmalı, o güzel yüzünü son kez görme şansını İsao’ya tanımalıydı.</p>
<p>Pek alışıldık bir şey değildi, istediği o kayıtsız havayı yaratmasını da engelliyordu, ama yine de Makiko’nun evde olup olmadığını anlamak için telefon etmeye karar verdi. O gün ailesine armağan olarak istiridye gönderilmişti, birazını Kito ailesine vermek istediğini söyleyebilirdi.</p>
<p>Babasının eski öğrencilerinden biri Hiroşima’da oturuyordu, her yıl bu mevsimde istiridye gönderirdi. Annesinin de oğluna bu kadar yakınlık gösteren Kito ailesine bu istiridyelerden göndermek istemesi son derece doğaldı. İyi bir rastlantıydı.</p>
<p>İsao öğrenci formasını giyip ayağına da takunyalarını geçirdikten sonra, küçük istiridye fıçısını eline aldı, yola koyuldu. Yemek saati çoktan geçtiğine göre, acele etmesine gerek yoktu.</p>
<p>Ölmeye ant içmiş, dile getirilmeyen bir vedalaşmaya hazırlanan biri için, ne kadar uygunsuz bir armağan götürdüğünün farkındaydı; istiridyelerden nefret ediyordu. Yürüdükçe fıçıdan gelen su şıpırtısı, sarp bir kayalığın tabanına çarpan güçsüz dalgaların sesini çağrıştırıyordu. İsao o küçük, karanlık boşluğa sıkışıp kalan, tazeliğini yitirip kirlenen denizi düşledi.</p>
<p>Belki de bu bildik patikadan son geçişiydi. Çok iyi tanıdığı otuz altı basamaklı merdiveni herhalde son kez tırmanıyordu. Ayağının altındaki basamaklar ona tıpkı bir çağlayanın karanlığa dökülüşü gibi geldi. Gecenin serinliği, hiç esinti olmamasına karşın, insanın iliklerine işliyordu. Birdenbire durup geriye, geldiği yola bakma isteğine kapıldı. Evin güneyindeki yamaçta iki ya da üç tane kenevir ağacı yetişmişti. Ağaçların gövdelerini kaplayan tüylü lifler, kış göğündeki yıldızları birbirine bağlıyormuş gibiydi. Aşağıdaki evde yalnızca birkaç ışık yanıyordu, oysa Hakusanmaé tramvay durağına bakan yandaki saçaklar pırıl pırıl parlıyordu. Tramvay görünmüyordu, ama bir tanesinin çıkardığı sürtünme sesi, gecenin içinde çekilen, eski bir çekmece gibi yankılanıyordu.</p>
<p>Sahne oldukça sıradandı. Ölümü ya da fışkıran kanı çağrıştıran hiçbir şey yoktu. Pancurları çoktan indirilmiş bir evin önündeki kurutma tezgâhına düzgünce sıralanmış olan dört ya da beş <i>bonsai</i> bile aklına, onun ölümünden sonra yaşamın doğal akışını nasıl sürdüreceğini getirdi. Ölümünün, bu evde yaşayanlarca hiçbir zaman bilinmeyeceğinden emindi. Onun ve yoldaşlarının yol açacağı karışıklık, bu evdekilerin uykusunu bölmeyecekti.</p>
<p>Kito ailesinin yaşadığı evin kapısına geldi. Zili çaldı. Makiko, girişteki holde onu bekliyormuşçasına, hemen sürme kapıyı açtı.</p>
<p>Başka zaman olsa İsao takunyalarını çıkartır, eve girerdi, ama bu kez lafı uzatırsa, yüzündeki anlamın duygularını ele vereceğinden korkuyordu. Bu yüzden küçük fıçıyı uzattı ve “Annem bunları size gönderdi,” dedi. “Hiroşima’dan gönderilen birkaç istiridye.”</p>
<p>“Teşekkür ederim. İnsan her gün böyle armağanlar almaz! İçeri girsene.”</p>
<p>“Bugün olmaz. Lütfen beni bağışla.”</p>
<p>“Neden girmiyorsun?”</p>
<p>“Ders çalışmam gerekiyor.”</p>
<p>“Yalana bak! Ne zamandan beri kitaplarınla bu kadar ilgileniyorsun bakalım?”</p>
<p>Makiko kalması için diretti, sonra eve girip gözden kayboldu. İsao, Generalin içeri gelmesini söyleyen sesini duydu.</p>
<p>Gözlerini yumdu, açgözlülükle Makiko’nun bir dakika önceki görüntüsünü düşledi. Açık renk tenli, gülümseyen, güzel yüzü, bu görüntüyü olduğu gibi, hiç bozmadan öylece yüreğine nakşetmek istiyordu. Ama aşırı bir coşku gösterirse, insanın elinden kayan bir ayna gibi paramparça olabilirdi.</p>
<p>En iyisi, diye düşündü, hemen gitmek. Kitolar bu âni gidişi çocuksu bir kabalık olarak kabul edecek, gerçek anlamını, yani İsao’nun aslında onlarla vedalaştığını çok sonra anlayacaklardı. Holdeki loş ışık İsao’nun yüzündeki anlamı gözlerden gizliyordu.</p>
<p>Ayakkabıların çıkarıldığı yerdeki düz taşın aklığı, İsao’ya bir geminin sığınabileceği bir limanı anımsatan soğuk karanlık havuzcuğun içinde apaçık seçiliyordu. Kendisi de demir almak üzere olan bir gemi değil miydi? Yerdeki döşemenin kenarıysa insanların sonunda kabul edildiği ya da geri çevrildiği, ya da uğurlandığı iskeleydi. İsao duygu yüküyle doldurulmuş, ölümün karanlık sularında usul usul ilerleyen bir gemiydi.</p>
<p>Evden çıkmak için arkasına döndüğü anda Makiko göründü. “Neler oluyor?” diye bağırdı. “Ne yapıyorsun? Babamın seni içeri çağırdığını duymadın mı?”</p>
<p>“Lütfen bağışla beni,” dedi İsao, sürme kapıyı arkasından çekerek. Çok güç bir şeyi başarmış gibi yüreği güm güm atıyordu. İçinden koşmak geldi, ama bunun uygun düşmeyeceğini, her şeyi berbat edeceğini anladı. Değişik bir yoldan geçmek yeterdi. Taş basamaklardan inmek yerine evin arkasına dolanabilir, Hakusan Türbesine doğru gidebilirdi. Türbenin topraklarından geçip evine dönerdi. Ama tam, gecenin bu saatinde ıssız olan, Hakusanmaé’den doğruca türbeye ulaşan patikaya sapmak üzereyken gözünün ucuyla Makiko’nun beyaz şalını gördü. Kadın arkasındaydı, ona yetişmeye çalışmıyor, aradaki uzaklığı koruyarak peşinden geliyordu.</p>
<p>İsao yürümeyi sürdürdü. Bir daha Makiko’yu görmeye karar vermişti. Türbenin arkasındaki Hakusan Parkının kıyısını izleyen patikadaydı. Türbenin arazisini aşmak için eğilip türbe yönetim binasıyla ön salonu yüksekten birleştiren geçidin altından geçmesi gerekiyordu. Geçidin sık örülmüş kafeslerinin arasından hafif bir ışık sızıyordu.</p>
<p>Sonunda Makiko seslendi. İsao durmak zorunda kaldı. Ama geriye bakarsa uğursuz birşeyler olacakmış gibi geliyordu ona.</p>
<p>Kadına karşılık vermedi, dönüp parkın tam ters yönündeki küçük tepeciğe doğru yürümeye başladı. Tepenin üzerinde bir bayrak direği vardı. Tepenin ön yüzü ağaçlarla, çalılarla kaplıydı.</p>
<p>Sonunda Makiko’nun yumuşak sesini omzunun hemen gerisinde duydu.</p>
<p>“Neden kızgınsın?”</p>
<p>Kaygıyla dolu sesi karanlıkta asılı kaldı. İsao ona dönmek zorundaydı.</p>
<p>Gümüşsü beyaz şalıyla, ağzını örtmüştü. Ama uzaktaki dükkânlardan gelen hafif ışık, gözlerindeki yaşları aydınlatıyordu. İsao kendini boğuluyormuş gibi hissetti.</p>
<p>“Kızgın değilim.”</p>
<p>“Veda etmeye geldin, öyle değil mi?”</p>
<p>Makiko konuyla ilgisi olmayan bu sözleri, yeni bir tahtanın üzerine beyaz bir satranç taşı koyarmışçasına, güvenle söylemişti.</p>
<p>İsao bir şey demedi, gözlerini aşağıdaki manzaraya dikmişti. Uzun, güçlü, üstteki kökleri dışarı çıkmış bir <i>zelkova</i> ağacı, dallarını geceye doğru zarif bir süsleme gibi uzatmış, dallarının arasında kalan yıldızları donuklaştırmıştı. Bayırın hemen kenarında, seyrek yaprakları göğe karşı simsiyah görünen iki ya da üç hurma ağacı vardı. Vadiden sonra arazi yeniden yükseliyor, alışveriş merkezinden yayılan parıltı, tepeye sıralanmış evlerin saçaklarına puslu bir görünüm veriyordu. Buradan bakıldığında pek çok ışığın hâlâ yandığı görülebiliyordu, ama insanda hiç de canlı, hayat dolu bir kent izlenimi bırakmıyordu. Tam tersine, parlak noktalar bir ırmağın dibindeki küçük taşları andırıyordu.</p>
<p>“Doğru, öyle değil mi?” diye sordu Makiko bir kez daha.</p>
<p>Sesi bu kez daha yakından gelmişti. İsao’nun yanakları kızardı. Ancak ondan sonra Makiko’nun elini ensesinde hissetti. Soğuk parmakları, iyice tıraş edilmiş ensesinde bir kılıç ağzı gibiydi. Öldürücü darbeyi indirme zamanı geldiğinde, ensesi hızla inen kılıcı titreyerek beklerken, buna benzer bir ürperti duyacağına hiç kuşku yoktu. İsao’nun tüyleri diken diken oldu, ama gözleri bomboştu.</p>
<p>Makiko’nun, şu ânda yaptığı gibi kollarının uzatıp delikanlının boynuna dolaması için, onun tam önünde duruyor olması gerekirdi. İsao’nun hiç beklemediği bir şeydi bu. Kadın ya inanılmayacak kadar hızlı ya da yavaş davranmış, İsao’nun önüne geçmişti. Oysa İsao kadını görmemişti.</p>
<p>Makiko’nun yüzü hâlâ iyice seçilemiyordu. İsao’nun tek görebildiği şey, geceden daha siyah olan, tam göğsüne gelen gür saçlarıydı. Makiko yüzünü İsao’nun göğsüne gömmüştü. Ondan yayılan güzel koku İsao’nun görüş alanını kapatıyordu sanki. Bütün duyularını bu koku ele geçirmişti. Takunyalı ayakları titriyor, kösele şeritler hafifçe gıcırdıyordu. Yer ayağının altından kayıyordu sanki. Boğulan bir insanın hırsla yapıştığı biri gibi, kendini koruma güdüsüyle uzandı, Makiko’yu kollarının arasına aldı.</p>
<p>Kadına sarıldı, ama ince paltonun altından hissettiği tek şey, kadının sıkıca bağlanmış, geniş <i>obi</i>’sinin dolgun katlarıyla, kocaman fiyonguydu. Bu öyle yoğun bir engeldi ki, sanki İsao’yu kadından daha da uzaklaştırmıştı. Öte yandan bu duygu İsao’ya, bütün düşsel imgelerin ötesindeki kadın gövdesi gerçeğini iletiyordu. Hiçbir çıplaklık, bu kadar mutlak bir çıplaklık duygusu veremezdi.</p>
<p>İsao kendinden geçmişti. Sanki kaçak bir at, ansızın dizginlerinden kurtuluvermişti. Kadını tutarken İsao’nun kolları vahşi bir güçle doldu. Kadını biraz daha sıktı, bedenleri batan bir geminin direği gibi öne arkaya sallandı. Göğsüne gömülmüş olan yüz geri çekildi. Makiko yüzünü kaldırmıştı! Yüzündeki anlam tıpatıp geceler boyu düşlediği vedalaşma ânındaki gibiydi. En küçük bir makyajın izi bulunmayan güzelim yüzünde gözyaşları parlıyordu. Sımsıkı kapalı gözleri İsao’ya hiçbir gözün sahip olamayacağı bir güçle bakıyordu. Yüzü, aklın alamayacağı bir derinlikten su yüzüne fırlamış, narin bir baloncuk gibi İsao’nun gözlerinin önünde dalgalanıyordu. Art arda iç çekerken dudakları karanlıkta titriyordu. İsao bu dudakları bu kadar yakınında görmeye katlanamazdı. Onları hemen uzaklaştırmalıydı, bunun için de yapabileceği tek şey, onları kendi dudaklarıyla örtmekti. Bir yaprağın yerdeki bir başka yaprağın üzerine düşmesi kadar doğal bir biçimde İsao, yaşamının ilk ve son öpücüğünü tattı. Makiko’nun dudakları ona Yanagawa’da gördüğü vişne ağaçlarının kızıl yapraklarını anımsatmıştı. Dudakları birleşir birleşmez içine usulca yayılan tatlılığa şaşmıştı. Dünya, dudaklarının birleştiği noktada sallandı. Bu noktadan yayılan dönüşüm, İsao’nun gövdesini değiştirdi. Tanımlanması olanaksız ılıklıkta ve yumuşaklıkta bir şeye gömülmüş olmanın verdiği heyecan, Makiko’nun salyasının birazını yuttuğunu ayrımsayınca doruğa ulaştı.</p>
<p>Sonunda dudaklarını birbirinden ayırabildiklerinde, birbirlerine sarıldılar, ağladılar.</p>
<p>“Bana bir tek şeyi söyle. Ne zaman olacak? Yarın mı? Yoksa ertesi gün mü?”</p>
<p>İsao kendini toparlarsa bu soruyu asla yanıtlayamayacağını bildiği için, hemen yanıtladı.</p>
<p>“Aralığın üçünde.”</p>
<p>“Demek yalnızca üç gün kaldı? Seni yeniden görebilecek miyim?”</p>
<p>“Hayır. Ne yazık ki olanaksız bu.”</p>
<p>Sessizce yürümeye başladılar. Makiko dolambaçlı bir yol seçmişti, İsao Hakusan Parkındaki küçük bir açıklıktaki, türbenin kutsal tahtırevanının saklandığı ek binanın yanından geçen karanlık patikada onun ardından yürüyordu.</p>
<p>“Ne yapacağımı biliyorum,” dedi Makiko. “Yarın trenle Sakurai’ye, oradan da Omiwa Tapınağına gideceğim. Sai Türbesinde savaşı kazanmanız için dua edeceğim. Her biriniz için bir tılsım getirecek ve aralığın ikisinde elinize geçmesini sağlayacağım. Kaç tane getirmem gerekiyor?”</p>
<p>“On bir... hayır on iki tane.”</p>
<p>İsao herkesin yanında Makiko’nun verdiği nilüferlerden bir taç yaprağı taşıyacağını söylemeye utandı.</p>
<p>Türbenin önündeki aydınlatılmış bölüme geldiler; ortada kimseler görünmüyordu. Makiko Akademide sorun yaratmak istemediği için, gizli buluşma yerine nasıl ulaşıldığını sordu, İsao da adresi bir kâğıt parçasına yazıp kadına verdi.</p>
<p>Bulundukları yerdeki ışığın tek kaynağı, Hakusanşito fotoğraf stüdyosu tarafından türbeye bağışlanmış olan küçük gece feneriydi. Taştan oyulmuş gözcü köpekleri, altın harfli yazıtı, ağzından alevler fışkıran ejderha kabartmasını ve türbeye çıkan ahşap basamakları belli belirsiz aydınlatıyordu. Yalnızca, kutsal iplere asılmış, beyaz kâğıttan süsler iyice belirgindi. Işık zayıftı, ama on metre kadar uzaktaki yönetim binası bile görülebiliyordu. Sakaki yapraklarının gölgeleri üzerinde çok güzel desenler oluşturuyordu.</p>
<p>İsao ile Makiko sessizce dua ettiler. Sonra <i>torii</i>’nin altından geçtiler, uzun, taş merdivenin tepesinde birbirlerinden ayrıldılar.</p>
  
    </body>
</html>
