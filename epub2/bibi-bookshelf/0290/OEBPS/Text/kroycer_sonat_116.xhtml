<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>XVI</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h1>XVI</h1>

  <h2 class="sigil_not_in_toc"><br /></h2>

  <p style="text-indent: 0em;">“Çocukları anımsattınız ya bana... Bu konuda da korkunç yalanlar söylüyorlar. Çocuklar tanrısal bir lütuftur... Çocuklar mutluluktur... İnanın hepsi yalan. Bir zamanlar gerçekti bütün bunlar, oysa şimdi yok böyle bir şey. Çocuklar ıstıraptır, başka bir şey değil. Annelerin çoğu hissederler bunu, kimi zaman ağızlarından kaçırırlar da... Durumları iyi insanların oluşturduğu bizim çevremizde annelerin çoğuna sorun... Çocuklarının hasta olacaklarından, öleceklerinden korktukları için çocuk yapmak istemediklerini, doğurmuş olsalar bile, onlara bağlanmamak, sonra acı çekmemek için çocuklarını emzirmediklerini söyleyeceklerdir size... Çocuğun şirinliğiyle onlara verdiği haz, o küçücük elleriyle, ayaklarıyla, bedeniyle onlara tattırdığı mutluluk, çocuğun hastalanmasını ya da ölmesini bırakın, bu tür şeylerin olasılığı düşüncesinin yanında bile çok küçük kalır. Burada kârla zararı tarttığınızda, bakıyorsunuz zarar daha ağır basıyor, bu yüzden çocuk yapmak istemiyorlar. Gurur duydukları bu güzel, övünülecek duygularının onlarda çocuklarına olan sevgilerinden doğduğunu sanarak açıkça, övünerek söylüyorlar bunu. Bu düşüncelerini açıklarken düpedüz sevgiyi yadsıdıklarının, yalnızca kendi bencilliklerini açığa vurduklarının farkında olmuyorlar. Çocuklarının şirinliğinden duyacakları haz, onlar için duyacakları korkunun acısından daha az olacaktır, öyleyse sevecekleri çocukları olmamalı...</p>

  <p>Sevilen bir canlı için kendilerini feda etmiyorlar, ama sevilebilecek bir canlıyı kendileri için feda ediyorlar.</p>

  <p>Bunun sevgi değil, bir bencillik olduğu apaçık ortadadır. Ne var ki, bu bencillikleri yüzünden varlıklı aile annelerini suçlamak için insanın kolu kalkmıyor. Gene bizim çevremizin o doktorları yüzünden onların çocukları için ne çok acılar çektiklerini düşününce insanın gönlü razı olmaz buna. Çocuklarımız üç, dört olduğunda ilk zamanlar karımın kendini onlara nasıl kaptırdığı aklıma geldikçe şimdi bile dehşete kapılıyorum! Yaşamımız altüst olmuştu. Batmakta olan bir gemideymişiz gibi sonu gelmez tehlikelerle karşı karşıyaydık. Bir tehlikeyi atlatıyorduk, peşinden bir başkası geliyordu, onu da atlatıyorduk, peşinden bir başkası... Kurtulmak için umutsuzca çabalıyorduk, ama boşuna. Kimi zaman bunun bilerek yapıldığını, karımın çocukları böylesine önemsermiş gibi davranmasında beni yenmek amacının gizlendiğini düşündüğüm oluyordu. Ne hoş bir şeydi bu, tüm sorunları ondan yana çözüveriyordu. Arada bir karımın böyle durumlarda söyledikleri de, yaptıkları da bütünüyle kasıtlıymış gibi geliyordu bana. Ama hayır, çocukların sağlıkları, hastalıkları üzerine onlarla birlikte sürekli o da acılar çekiyor, perişan oluyordu. Bu bir işkenceydi karım için. Benim için de. Ayrıca, karımın acı çekmemesi olanaksızdı. Öyle ya, çocuklara düşkünlük, onları beslemek, büyütmek, korumak bütün kadınlarda olduğu gibi onda da hayvansal bir gereksinimdi. Ama hayvanlarda olmayan bir şey vardı onda: Hayal gücü ile mantık. Bir tavuk civcivinin başına gelebilecek kötü şeylerden korkmaz. Onun yakalanabileceği bütün o hastalıklardan haberi yoktur çünkü. İnsanların, çocuklarını hastalıklardan, ölümden kurtarmak için düşündükleri yollardan da habersizdir. Bu yüzden çocukları onun için, tavuk için bir acı kaynağı değildir. Yapması gerekenleri yapar civcivleri için. Seve seve de yapar bunu. Çocukları mutluluk kaynağıdır onun için. Civcivi hastalandığında yapacakları da bellidir: Sıcak tutar onu, besler. Bunu yaparken, yapması gerekeni yaptığını da bilir. Civcivi ölürse, onun niçin öldüğünü, nereye gittiğini sormaz kendine, birkaç kez gıdaklar, sonra susar, eskisi gibi sürdürür yaşamını. Ama bizim mutsuz kadınlarımız için de, benim karım için de durum öyle değildi. Kadıncağız çocuklarının hastalıkları, bu hastalıklardan onları nasıl kurtaracağı, onları nasıl büyüteceği, yetiştireceği üzerine her gün değişik şeyler duyuyor, okuyordu. Çocuğu şöyle beslemelisiniz, yok hayır böyle, hayır hayır, şöyle... Çocukları giydirmek, yedirip içirmek, yıkamak, yatırmak, gezdirmek, hava aldırmak... bütün bu konularda biz, özellikle karım her hafta yeni yeni şeyler öğreniyorduk. Sanki kadınlar geçen hafta çocuk doğurmaya başlamışlardı... Yok çocuğu iyi besleyemedik, yok banyosunu yanlış yaptırdık, yok zamanında yatırmadık... çocuk hastalandı, demek suçlu olan biziz, yapmamız gerekeni yapmadık.</p>

  <p>Bu daha işin sağlık yanı. Gerçi bu da bir sıkıntı, ama bir de hastalandığını düşünün çocuğun... o zaman cehennem azabıydı işte çektiğimiz. Hastalığın iyileştirilebileceği düşünülür. Tıp bilimi böylesine ilerlemişken, doktorlar da varken elbette çocuğun nasıl iyileştirileceğini bilirlerdi. Ama kuşkusuz hepsi değil, en iyileri... İşte hastalandı çocuk, o en iyi doktora götürmek gerek onu. Çocuğu kurtaracak olanına. Ancak o zaman kurtulabilecektir çocuk. Ne var ki, o doktoru yakalayamazsanız ya da o doktorun bulunduğu yere çok uzak bir yerde oturuyorsanız, çocuk yandı demektir... Yalnızca karımın düşüncesi değildir bu, çevremizden her kadın böyle düşünür. Her yandan da yalnızca aynı şeyi duyar: Zamanında İvan Zaharıç’ı çağırmadıkları için Yekaterina Semyonovna’nın iki çocuğu öldü, Mariya İvanovna’nın büyük kızını da İvan Zaharıç kurtarmıştı, Petrov’lar da doktorun sözünü dinleyip zamanında çocukları ayrı otellere yerleştirdikleri için kurtardılar çocuklarını... yoksa öleceklerdi. Bir başkasının sağlıksız bir çocuğu olmuştu, doktorun dediğini yapıp güneye taşınmışlar, çocuğu kurtarmışlardı. Peki ama bir annenin, gönülden bağlı olduğu çocuklarının yaşamları İvan Zaharıç’ın onlar için ne diyeceğini zamanında öğrenip öğrenememesine bağlıysa nasıl heyecanlanmaz, telaşa kapılmazdı kadıncağız! Ama İvan Zaharıç’ın ne diyeceğini kimse bilemezdi. Herkesten az da kendi bilirdi ne söyleyeceğini. Çünkü hiçbir şey bilmediğini, hiçbir şeye yaramadığını, sırf çok şey bildiğine insanların inancını yitirmemeleri için rastgele bir şeyler önerdiğini çok iyi bilmektedir. Oysa anne tam bir hayvan olsaydı böylesine üzülmezdi. Tam bir insan olsaydı da bu kez Tanrı’ya inancı olurdu, o zaman da dinine bağlı köylü kadınlar gibi şöyle der ya da düşünürdü: ‘Veren de Tanrı, alan da. Tanrı nasıl isterse öyle olur.’ Bütün insanların yaşamının olduğu gibi onun çocuğunun yaşamının da insanların isteğine değil, yalnızca Tanrı’nın isteğine bağlı olduğunu bilir, o zaman çocuklarının hastalanmasını ya da ölmesini önleyebilecekken önleyemediği için acılar çekmezdi. O zaman şöyle olurdu durumu: Ona son derece hastalıklı, sayısız tehlikelerle karşı karşıya, güçsüz çocuklar verilmişti. Onlara karşı hayvansal bir bağlılık vardı içinde. Ayrıca, bu çocuklar ona emanet edilmişti ama, onların korunmasının sırları ondan gizlenmiş, hizmetlerini, önerilerini yalnızca büyük paralar ödeyerek alabilecekleri yabancı insanlara verilmişti. Üstelik her zaman da böyleydi bu.</p>

  <p>Acı çekmekten başka ne gelirdi elden? Karım da sürekli acı çekiyordu. Bazen, bir kıskançlık olayından ya da düpedüz bir tartışmadan sonra sakinleştiğimizde rahat bir soluk almayı, bir şeyler okumayı düşünüyorduk; tam bir şey yapmaya kalkışıyorduk, bir haber geliyordu: Ya Vasya kusuyordu, ya Maşa dizanteriye yakalanmıştı, ya Andryuşa çiçek döküyordu... her şey bitiyordu o anda, yaşam duruyordu. Nereye koşturmalıydık, hangi doktoru çağırmalıydık, çocukları nasıl ayırmalıydık birbirinden? Hemen şırıngalar, dereceler, şuruplar, doktorlar giriyordu devreye. Bunlar daha bitmeden bir başka şey başlıyordu... Doğru dürüst bir aile yaşamımız yoktu. Size söylediğim gibi, hayal ya da gerçek birtakım tehlikelerin beklentisi içinde geçiyordu günlerimiz. Şimdilerde ailelerin büyük çoğunluğunda da böyledir. Benim ailemde ise daha bir keskindi. Karım çocuklarına çok düşkündü çünkü, her söylenene hemen inanıveriyordu.</p>

  <p>Öyle ki, çocuklar yaşantımızı değil güzelleştirmek, üstüne üstlük berbat etmişlerdi. Ayrıca, karımla aramızda yeni tartışmalar çıkmasına neden oluyorlardı. Onların dünyaya gelmeleriyle başlamıştı bu, yaşları büyüdükçe de o oranda artıyordu. Yalnızca aramızda tartışmalar çıkmasına neden olmuyorlardı, aynı zamanda bir savaş aracıydılar. Sanki çocuklarımız aramızdaki savaşta silahlarımızdı, birbirimizle onlarla savaşıyorduk. Çocuklarımız arasında karımın da benim de gözdemiz (savaş silahımız) olanı vardı. Ben daha çok en büyük oğlumuz Vasya ile didişiyordum. Karım ise Liza ile. Ayrıca, çocuklar yavaş yavaş büyüyüp kişilikleri belirginleşmeye başladığında karımla benim kendi yanımıza çekmeye çalıştığımız güçler olmuşlardı. Bu yüzden ne çok acı çekiyordu zavallılar. Ne var ki, karımla aramızdaki dur durak bilmez savaşta onları düşünecek durumumuz yoktu. Kız benden yanaydı; karımın gözdesi, ona çok benzeyen büyük oğlansa genelde benden nefret ediyordu.”</p>
</body>
</html>
