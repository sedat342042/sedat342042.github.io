<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>XXVI</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h1>XXVI</h1>

  <h2 class="sigil_not_in_toc"><br /></h2>

  <p style="text-indent: 0em;">“Sondan bir önceki istasyonda kondüktör biletleri toplamaya geldi. Hemen eşyalarımı toplayıp sahanlığa çıktım. Artık geldiğim, biraz sonra her şeyin aydınlığa kavuşacağı düşüncesi heyecanımı daha da artırıyordu. Üşümeye başlamıştım. Dişlerim birbirine çarpıyordu. Kalabalığa karışıp, bir şey düşünmeden çıktım gardan, kiralık bir arabaya bindim, eve yollandım. Hiçbir şey düşünmeden, sokakta karşılaştığımız tek tük yayaya, kapıcılara, sokak fenerlerinin ışığıyla arabanın bir önümüze bir arkamıza düşen gölgesine bakıyordum.</p>

  <p>Yarım versta gitmiştik ki, ayaklarım üşümeye başladı. Trende yün çoraplarımı çıkarıp çantama koyduğumu anımsadım. Çantam neredeydi? Şurada mı? Evet burada. Peki sepetim neredeydi? Bagajımı bütünüyle unuttuğumu anımsadım, ama makbuzun bende olduğu geldi aklıma, çıkarıp baktım, evet, yanımdaydı. Gara dönmeye değmeyeceğini düşündüm, dönmedim.</p>

  <p>Şimdi belleğimi ne denli zorlasam da, o andaki ruhsal durumumu anımsayamıyorum. Neler düşünüyordum, ne istiyordum, bilemiyorum. Yalnızca bir sezgi vardı içimde, yaşamım için çok korkunç, çok önemli bir olayın hazırlanmakta olduğu sezgisi. O önemli olayın gerçekleşmesinin nedeni benim öyle düşünmem miydi, yoksa önsezim mi, bilemiyorum. Belki, öncesindeki her dakikanın olaydan sonra belleğimde bir dumanın içinde yitip gitmesiydi. Evimin kapısına geldim. Saat on ikiyi geçiyordu. Kapının önünde birkaç arabacı, ışık olan pencerelere bakarak müşteri bekliyordu. Işık olan pencereler bizim dairenin salonuyla konuk odasının pencereleriydi. Gecenin bu saatinde bizim pencerelerde niçin ışık olduğunu düşünmeden, gene içimde olacak korkunç bir olayın sezgisiyle merdivenleri çıktım, zili çaldım. Kapıyı iyi yürekli, çalışkan, ama çok aptal uşağımız Yegor açtı. Gözüme ilk çarpan, antrede askıda bir sokak giysisinin yanında bir erkek paltosunun daha bulunduğuydu. Buna şaşmam gerekirdi ama, hiç şaşmamıştım. Bekliyordum bunu çünkü. Yegor’a içeride kimin olduğunu sorduğumda bana Truhaçevski’nin adını söyleyince, ‘Tamam işte,’ diye geçirdim içimden. Başka kimse olup olmadığını sordum. ‘Yok, efendim,’ dedi. Anımsıyorum, bunu söylerken ses tonunda başka kimse olmadığını söyleyerek beni sevindirmek, kuşkularımı dağıtmak istiyormuş gibi bir tını vardı. ‘Demek öyle,’ diye geçirdim içimden. ‘Çocuklar nasıl?’ – ‘Tanrı’ya şükürler, hepsi iyiler efendim. Çoktan yatıp uyudular.’</p>

  <p>Soluk almakta güçlük çekiyordum. Çenemin titremesine engel olamıyordum. ‘Evet, demek benim düşündüğüm gibi değilmiş. Şimdiye kadar hep kötü şeyler düşünürdüm... sonunda öyle olmadığı anlaşılırdı... Ama şimdi öyle değil, düşündüğüm her şeyin gerçek olduğu anlaşılıyor... Her şey ortada işte...’</p>

  <p>Az kaldı hüngür hüngür ağlamaya başlayacaktım, ama o anda şeytan fısıldadı kulağıma: ‘Sen ağla bakalım, duygusallaş... bu arada onlar rahat rahat ayrılsınlar birbirlerinden, delil kalmasın ortada, sen de acı çekmeyi, kuşkulanmayı daha yıllarca sürdür.’ Birden kayboldu duygusallığım. Tuhaf bir duygu doldu içime, (inanmayacaksınız) artık acılarım biteceği için, karımı cezalandırabileceğim, ondan kurtulabileceğim, öfkemin dizginlerini bırakabileceğim için duyduğum sevinçti bu. Bıraktım öfkemin dizginlerini, yabani bir hayvan, kızgın, kurnaz bir yabani hayvan oldum. Salona yönelen Yegor’a, ‘Gerekmez, gerekmez,’ dedim, ‘sen hemen bir arabaya atla, doğru tren garına git... al şu makbuzu. Eşyalarım bagajda kaldı, onları getir. Hadi çabuk ol!’ Yegor, paltosunu almak için koridorda uzaklaştı. İçeridekileri ürkütmesinden korktuğum için odasına kadar izledim onu, giyinmesini bekledim. Salondaki çatal bıçak sesleri, konuşmalar bitişik odadan duyuluyordu. Yemek yiyorlardı, kapının zilini de duymamışlardı. ‘Şimdi dışarı çıkmasınlar, yeter,’ diye geçirdim içimden. Yegor astragan yakalıklı paltosunu giyip çıktı. O çıktıktan sonra dış kapıyı kilitledim. Yalnız kaldığımı, artık bir şeyler yapmam gerektiğini hissedince birden dehşete kapılmıştım. Ne yapacaktım, henüz bilmiyordum. Yalnızca, artık her şeyin bittiğini, karımın masumluğunun söz konusu olamayacağını, biraz sonra onu cezalandıracağımı, onunla tüm ilişkimi keseceğimi düşünüyordum.</p>

  <p>Önceleri de kuşkularım oluyordu, o zamanlar şöyle diyordum kendime: ‘Belki yanılıyorum, belki doğru değildir bu.’ Şimdi böyle bir şey düşünmüyordum. Her şey kesinkes kararlaştırılmıştı. Benden gizli, o adamla gece baş başa... Hiçbir şeyi umursamamaktı bu! Ya da daha kötüsü: Bu cesareti, küstahlığı, bilerek, suçsuzluklarının kanıtı diye gösteriyor olabilirlerdi. Her şey apaçık ortadaydı. Kuşku yoktu. Yalnızca bir şeyden korkuyordum: Birbirinden ayrılıp delilleri ortadan kaldırabilirler, yeni bir kandırmacaya başvurabilirler, beni apaçık delillerden, suçluluklarını kanıtlama olanağından yoksun edebilirlerdi.</p>

  <p>Bir an önce onları suçüstü yakalamak için, parmaklarımın ucuna basarak, oturdukları salona konuk odasından geçerek değil, koridorla çocuk odalarından geçerek yürüdüm!</p>

  <p>Birinci çocuk odasında çocuklar uyuyorlardı. İkincisinde ben odaya girince dadı şöyle bir kıpırdadı yatağında, uyanacak gibi oldu. Her şeyi öğrenince zavallı kadının nasıl olacağını düşününce kendime öylesine bir acıma duygusu doldurdu ki içimi, gözyaşlarımı tutamadım, çocukları uyandırmamak için parmaklarımın ucuna basarak koridora çıktım, odama gittim, kanepeye attım kendimi, hıçkıra hıçkıra ağlamaya başladım.</p>

  <p>Dürüst bir insandım, iyi bir aile çocuğuydum, ömrümce mutlu bir ailenin özlemini çekmiştim, karımı hiç aldatmamıştım... Ama ne olmuştu? Beş çocuğumuz vardı, ama karım gene de başka bir erkeğin kollarında. Sırf dudakları kırmızı diye bir müzikçi ile birlikte!..</p>

  <p>Hayır, bir insan değildi bu kadın, bir kancıktı! Aşağılık bir kancık!</p>

  <p>Hem de her zaman çok seviyormuş gibi numara yaptığı çocuklarının odasının bitişiğindeki salonda... Bir yandan mektup yazıyor bana, hem neler yazıyor! Öte yandan yaptığına bak! Hiç utanmadan adamın boynuna atılıyor! Zaten nelerden haberim oldu ki benim? Belki her zaman oluyordu bu türlü şeyler. Benim diye bildiğim çocukları bile kim bilir hangi uşaklardan peydahlamıştı.</p>

  <p>Yarın gelmiş olsaydım, saçlarını güzelce taramış, incecik beliyle, tembel zarif davranışlarıyla (çekici, nefret dolu yüzünü görür gibi oluyordum) karşılasaydı beni... kıskançlığın bu yabani hayvanı sürekli oturacaktı yüreğimde, onu parçalamayı sürdürecekti. Dadı ne düşünecekti... Yegor da... Zavallı Liza’cık da... O bir şeylerin farkındaydı zaten. Küstahlık bu, diyordum kendi kendime, yalan bu, çok iyi bildiğim bir şehvet düşkünlüğü...</p>

  <p>Kalkmak istiyordum, ama kalkamıyordum. Kalbim öyle hızlı çarpıyordu ki, doğrulamıyordum. Evet, kalp krizinden ölecektim... Öldürecekti beni bu kadın. Onun istediği de bu değil miydi? Beni öldürmek neydi ki onun için? Hayır, bu onun çok işine gelirdi. Bu hazzı tattırmayacaktım ona. Evet, burada oturacaktım, bırakacaktım, yesinler içsinler orada, eğlensinler, sonra da... Evet, pek taze bir parça sayılmazdı benimki ama, gene de ilgileniyordu onunla adam. Hiç değilse güzeldi, en önemlisi de, onun çok değerli sağlığı için herhangi bir tehlike içermiyordu. Bir hafta önce onu odamdan dışarı atıp sonra elime geçen her şeyi yere fırlattığımı anımsayınca, ‘Niçin o zaman sıkmadım gırtlağını?’ dedim kendi kendime. O zamanki ruhsal durumumu çok iyi anımsıyordum. Yalnızca anımsamıyordum, o anda duyduğum karıma vurmak, elime geçen her şeyi parçalamak gereksinimimi hissediyordum da. Bir şeyler yapmayı nasıl istediğimi, bunu yapmak düşüncesinden başka her türlü düşüncenin kafamdan çıkıp gittiğini anımsıyorum. Tehlike anında yabani bir hayvanın ya da bir insanın fiziksel uyarı altında kararlı, hiç acele etmeden, ama bir dakika da kaybetmeden, tek bir amaca yönelik hareket ettiği gibi hareket etmeyi istediğimi anımsıyorum.</p>

  <p>İlk yaptığım, çizmelerimi çıkarmak oldu. Çoraplarla kalınca kanepenin arkasında silahlarımla kamalarımın asılı olduğu duvara gittim. Daha önce hiç kullanmadığım, son derece keskin Damas kamasını aldım. Kınından çıkardım. Kın kanepenin arkasına düştü. O anda, kını sonra bulup yerine koymamın gerekeceğini, yoksa kaybolacağını düşündüğümü anımsıyorum. Hâlâ çıkarmadığım paltomu çıkardım, ayaklarımda yalnızca çoraplar, sessiz adımlarla oraya yürüdüm.’’</p>
</body>
</html>
