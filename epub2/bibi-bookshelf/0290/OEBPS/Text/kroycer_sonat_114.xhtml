<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>XIV</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h1>XIV</h1>

  <h2 class="sigil_not_in_toc"><br /></h2>

  <p style="text-indent: 0em;">Gene aynı ses tonuyla anlatmayı sürdürdü:</p>

  <p>“İşte ben böyle bir domuzdum. Asıl kötü olan neydi biliyor musunuz? Bu iğrenç yaşamı sürdürürken, başka kadınlara bakmadığım, dürüst bir aile yaşamım olduğu için ahlâklı bir insan olduğumu, hiçbir konuda suçlu olmadığımı, karımla aramızda tartışmalar geçiyorduysa bunda suçlu olanın karım, onun kişiliği olduğunu düşünüyordum.</p>

  <p>Ama anlaşılacağı gibi, suçlu olan karım değildi. Her kadın gibi, yani kadın çoğunluğunun olduğu gibi bir kadındı karım. Toplumumuzda kadının durumunun gerektirdiği eğitimi almıştı. Yani parasal durumu iyi çevreden ayrımsız her kadının eğitildiği gibi (ki bu eğitim bu çevreden her kadına ister istemez verilir) eğitilmişti. Şimdilerde yeni bir eğitim sisteminden söz ediyorlar. Hepsi boş laf bunların: Günümüzde kadının eğitimi, genelin kadına gerçek, yapmacıksız bakışında nasıl olması gerekiyorsa öyle olmaktadır.</p>

  <p>Kadının eğitimi her zaman, erkeğin kadına bakışına yanıt verecek biçimde olacaktır. Evet, erkeklerin kadınlara nasıl baktıklarını biliyoruz: Şiirlerde ozanların dedikleri gibi, <i>Wein, Weib und Gesang</i> (Şarap, Kadın ve Şarkı). Sevda şiirlerinden başlayıp, çıplak Venüs’lere, Afrodit’lere varana dek bütün o şiirleri, tabloları, heykelleri alın... Hepsinde kadının bir zevk aracı olduğunu görürsünüz. Trube sokağında da, Graçevka caddesinde de, sarayda balolarda da böyledir bu. Burada şeytanın kurnazlığına dikkatinizi çekerim: Eh, zevk, hoşnutluk... çünkü tatlı bir parçadır kadın. Hayır, başlangıçta şövalyeler kadını yücelttiklerini iddia ediyorlardı. (Yüceltiyorlardı ama, gene de ona bir zevk aracı olarak bakmaktan geri kalmıyorlardı.) Şimdi de kadına saygı duyduklarını söylüyorlar. Bazıları kalkıp yer veriyorlar ona, bazıları yere düşürdüğü mendilini alıp uzatıyorlar ona, bazıları onun her işte çalışmak, yönetime katılmak vs. vs. haklarının olduğunu savunuyorlar. Bütün bunları yapıyorlar ama, ona bakışları hep aynı: Bir zevk aracıdır kadın. Bedeni bir zevk ürünüdür. Kadın da biliyordur bunu. Kölelikten başka bir şey değildir bu. Öyle ya, kölelik, çoğunluğa zorla yaptırılanlardan azınlığın yararlanması olduğuna göre... Bu yüzden, köleliğin ortadan kalkması için insanların günah ya da ayıp sayarak başkalarına zorla yaptırılanlardan yararlanmayı bırakmaları, bunu istememeleri gerekir. Oysa bu arada köleliğin dış görünüşünü alıp değiştiriyorlar. Artık köle alışverişinin olamayacağı bir düzen getiriyorlar, bir daha kölelik olmayacağını hayal ediyorlar, kendilerini buna inandırıyorlar. Köleliğin sürdüğünü, çünkü insanların eskisi gibi hâlâ başkalarının emeğinden yararlanmayı hoş, hakça bir şey saydıklarını, bu emeği sevdikleri için köleliğin sürdüğünü göremiyorlar, görmek istemiyorlar. Bunu iyi saydıkları sürece de, bunu yapacak başkalarından daha akıllı ya da kurnaz insanlar her zaman bulunacaktır. Kadının kölelikten kurtulması da öyle. Bilindiği gibi, kadının köleliği, ondan yalnızca bir zevk aracı olarak yararlanılmasından kaynaklanmaktadır. Ama gelin görün ki, özgürlüğünü veriyorlar kadına, erkeğe özgü her türlü haktan yararlanmasını benimsiyorlar, öte yandan hâlâ onu bir zevk aracı olarak görmeyi sürdürüyorlar. Çocukluğunda da, toplum içinde de böyle eğitiyorlar onu. İşte böylece kadın hep öyle aşağılanmış, ahlâksız bir köle, erkek ise gene öyle ahlâksız bir efendi olmayı sürdürüyor.</p>

  <p>Kadının üniversite öğrenimi yapmasına, devlet dairelerinde çalışmasına izin veriyorlar ama öte yandan onu bir zevk aracı olarak görmeyi de sürdürüyorlar. Kadına, bizde olduğu gibi, kendini böyle görmesini öğretirseniz, her zaman aşağılanmış kalacaktır. Ya aşağılık doktorların da yardımıyla doğurganlığını yok edecek, yani kendini hayvan düzeyine bile değil, bir eşya düzeyine indirerek tam bir orospu olacak ya da genelde her birinin olduğu gibi, ruhsal gelişme olanağı bulamayan isterik, mutsuz bir ruh hastası olacaktır.</p>

  <p>Liseler, üniversiteler değiştiremez bunu. Ancak erkeklerin kadına bakışındaki ya da kadının kendine bakışındaki değişiklikle olur. Bu da ancak kadının, günümüzde olduğu gibi, kendisinin en saygın durumunu utanç, yüz karası değil, bekâreti saymaya başladığı zaman değişir. Bu gerçekleşmediği sürece, öğrenim durumu ne olursa olsun, her genç kızın ülküsü, seçim olanağı çok olsun diye, elinden geldiğince çok kendine erkek çekmeye çalışmak olacaktır.</p>

  <p>Oysa kadınlardan birinin daha çok matematik bilmesi, bir başkasının daha ustaca harp çalması bir şeyi değiştirmez. Bir erkeğin başını döndürdüğünde mutludur kadın, istediği her şeyi elde etmiştir. Bu nedenle onun en önemli sorunu karşısındaki erkeği kendine tutsak etmektir. Bu böyle gelmiş, böyle gidecektir. Bizim dünyamızda genç kızlık çağında da, evlilikte de böyledir. Genç kızlık çağında seçim için gereklidir bu, evlilikte ise kocası üzerinde egemenlik kurmak için.</p>

  <p>Bu egemenliğini kesintiye uğratan ya da hiç değilse bir zaman için aksatan tek şey çocuklar olabilir, o da ancak kadın ucube değilse yani bebeğini emziriyorsa. O zaman gene doktorlar girer devreye kuşkusuz.</p>

  <p>Çocuklarımızı emzirmeyi kendi isteyen, sonraki beş çocuğumuzu da peş peşe emziren karım daha ilk çocukta hastalanmıştı. Onu utanmazca soyunduran, her yerini elleyen doktorlar (bunu yaptıkları için onlara teşekkür etmek, üstelik para vermek zorundaydım) evet, bu sevimli doktorlar ilk bebeğimizi karımın emzirmemesini uygun görmüşlerdi. Böylece kadıncağız, onu bir yosma olmaktan kurtarabilecek tek olanağından da yoksun bırakılmıştı. Bebeği sütanne emziriyordu. Yani yoksul bir kadının çaresizliğini, cahilliğini sömürüyorduk. Onu kendi çocuğundan çekip almış, bizim çocuğumuza vermiştik. Bunun için de önünde süslemeleriyle bir başörtü bağlatmıştık başına. Ama önemli olan bu değildi. Asıl önemli olan, karımın gebelikten; bebeğini emzirme görevinden özgür olduğu o arada, daha önceleri içinde uyuklayan kadınsı yosmalık duygusunun büyük bir güçle uyanmasıydı. Buna bağlı olarak da, bana evliliğim süresince aralıksız acı çektiren kıskançlığım (benim gibi ahlâksız bir yaşamı olan bir kimseye nasıl acı vermezdi bu) büyük bir güçle ayağa kalkmıştı.”</p>
</body>
</html>
