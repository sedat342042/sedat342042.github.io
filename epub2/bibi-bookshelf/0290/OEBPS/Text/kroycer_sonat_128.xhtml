<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>XXVIII</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h1>XXVIII</h1>

  <h2 class="sigil_not_in_toc"><br /></h2>

  <p style="text-indent: 0em;">“Çok tuhaftır! Odamdan çıkıp karımın yanına gitmek üzere tanıdık odalardan geçerken gene bir şey olmadığı umudu doğmuştu içimde, ama doktorlara özgü o iğrenç iyodoform kokusuyla fenol kokusu kendime getirdi beni. Hayır, olan olmuştu. Çocuk odasının önünden geçerken Liza’cığımı gördüm. Korku dolu gözlerle bakıyordu bana. Beş çocuğum da orada durmuş, yüzüme bakıyorlar gibi gelmişti bana. Kapıya yaklaştım. O anda oda hizmetçisi kadın kapıyı açmış, dışarı çıkıyordu.</p>

  <p>Gözüme ilk çarpan, karımın sandalyenin üzerindeki kandan simsiyah olmuş açık sarı giysisi oldu. Çift kişilik karyolamızda, hatta karyolamızın benim yattığım tarafında (oraya geçmek daha kolaydı çünkü) dizlerini kıvırmış, yatıyordu. Bluzunun önü açıktı. Başının altına yüksekçe birkaç yastık koymuşlardı. Kamayı sapladığım yerin üzerinde bir şey vardı. Odanın içini ağır bir iyodoform kokusu kaplamıştı. Beni en önce, en çok şaşırtan, yer yer şişmiş, morarmış yüzü, burnunun bir bölümü, gözlerinin altındaki morluk olmuştu. Sanırım, beni tutmak istediğinde dirseğimle yüzüne vurunca olmuştu bunlar. Güzelliğinden eser kalmamıştı. İğrenç gelmişti bana. Kapıda duruyordum. ‘Yanına git, yanına git.’ Baldızım dürtüyordu beni. ‘Evet, sanırım itirafta bulunmak istiyor bana,’ diye geçirdim içimden. Yüce gönüllü olmaya çalışarak ‘Bağışlayacak mıyım onu? Evet, ölüyor, bağışlayabilirim,’ diye geçiriyordum içimden. İyice yaklaştım ona. Gözlerini (biri mosmordu) güçlükle kaldırıp baktı bana, güçlükle, arada bir duraklayarak konuşarak,</p>

  <p>‘İstediğin oldu, aldın canımı...’ diye mırıldandı. (Yüzünde fiziksel acıların arasından, ölüme böylesine yakınken bile o eski, çok iyi tanıdığım soğuk hayvansal nefret gösteriyordu kendini.) ‘Çocukları... ne olursa olsun... sana bırakmayacağım... o (kız kardeşini göstermişti) alacak onları...’</p>

  <p>Benim için en önemli olan şeyin, işlediği suçun sözünü etmeye değmez olduğunu düşünüyor olmalıydı. Kapıdan yana bakarak,</p>

  <p>‘Evet...’ diye sürdürdü konuşmasını. ‘Yaptığını gör de mutlu ol... (Birden hıçkıra hıçkıra ağlamaya başladı. Kapıda kız kardeşinin yanında çocuklar duruyorlardı.) Görüyorsun işte yaptığını...’</p>

  <p>Çocuklara baktım, sonra onun yer yer mosmor, perişan yüzüne... O anda ilk kez unuttum kendimi, haklarımı, gururumu... karşımda ilk kez bir insan olarak gördüm karımı... Gururumu inciten bütün o olaylar, kıskançlığım öylesine küçük, değersizdi ki gözümde o anda... Yaptığım şey öylesine önemli, anlamlıydı ki... Karımın ellerine kapanıp ondan özür dilemek istiyordum... ama buna cesaret edemiyordum.</p>

  <p>Karım gözlerini kapamış, susuyordu. Konuşmasını sürdürecek gücünün olmadığı belliydi. Yüzü titredi sonra, buruştu.</p>

  <p>Güçsüz koluyla itti beni.</p>

  <p>‘Niçin oldu bütün bunlar? Niçin?’ diye mırıldandı.</p>

  <p>‘Bağışla beni,’ dedim.</p>

  <p>‘Bağışlamak mı? Saçmaydı bütün bunlar... (Sesini yükseltti. Doğruldu yattığı yerden. Alev alev bakışını yüzüme dikti.) Ah, ölmek istemiyorum!.. Evet, istediğin oldu sonunda!.. Nefret ediyorum senden!.. (Sayıklama durumunda, bir şeyden korkuyordu sanki.) Ay! Ah! Hepsini, onu da, onu da! Defol!.. Bırak beni!.. Hadi öldür, öldür, korkmuyorum senden!..’</p>

  <p>Sayıklaması sonuna kadar sürdü. Hiç kimseyi tanıyamıyordu artık. O gün öğlene doğru öldü. Daha önce, saat sekizde karakola götürdüler beni, oradan da cezaevine. Duruşma gününü bekleyerek on bir ay kaldım cezaevinde. Orada kendimi, geçmişimi düşündüm, onu anladım.</p>

  <p>Daha üçüncü gün anlamaya başlamıştım: Üçüncü gün oraya götürdüler beni...”</p>

  <p>Bir şey söylemek istiyordu Pozdnişev, ama hıçkırıklarını tutacak gücü olmadığı için susmuştu. Gücünü topladıktan sonra sürdürdü konuşmasını.</p>

  <p>“Ancak karımı tabutta gördüğüm anda anlamaya başladım...”</p>

  <p>Hıçkırdı Pozdnişev, ama ara vermeden çabuk çabuk anlatmayı sürdürdü.</p>

  <p>“Ancak tabutta yatarken ölü yüzünü gördüğümde anladım ne yaptığımı. Onu benim, evet benim öldürdüğümü anladım. Kısa bir süre önce yaşayan, hareket eden, eli ayağı sıcak bu insanı şimdi tabutun içinde kıpırtısız yatan, bal mumundanmış gibi solgun, soğuk yapan bendim... Artık hiçbir zaman, hiçbir biçimde asla düzeltilemeyecekti bu... Yaşamayan anlayamaz bunu... Uf!.. Uf!.. Uf!..”</p>

  <p>Pozdnişev birkaç kez yüksek sesle böyle diyerek içini çektikten sonra susmuştu.</p>

  <p>Hiç konuşmadan uzun süre oturduk. Sessizce iç çekerek hıçkırıyor, tüm bedeni sarsılıyordu. Yüzü incelmiş, uzamış, ağzı genişlemişti sanki. Birden,</p>

  <p>“Evet,” dedi, “şimdi bildiğimi o zaman bilmiş olsaydım, hiç de böyle olmazdı. Kesinlikle evlenmezdim onunla... aslında hiç evlenmezdim.”</p>

  <p>Gene uzun süre sessiz oturduk. Arkasını bana dönüp kanepeye uzanırken,</p>

  <p>“Eh, bağışlayın,” dedi.</p>

  <p>Battaniyeyi üzerine çekti. İnmem gereken istasyona geldiğimizde (sabahın saat sekiziydi) vedalaşmak için yanına gittim. Uyuyor muydu, yoksa uyuyor numarası mı yapıyordu, bilmiyorum. Kıpırdamıyordu. Elimle dürttüm onu. Battaniyeyi yüzünden çekti. Uyumadığı belliydi.</p>

  <p>Elimi uzattım.</p>

  <p>“Hoşça kalın,” dedim.</p>

  <p>Elini uzattı bana, belli belirsiz gülümsedi. Ama öylesine acıklı bir gülümseyişti ki bu, ağlamak geldi içimden.</p>

  <p>Biraz önce öyküsünü bitirdiğinde söylediği gibi,</p>

  <p>“Bağışlayın,” dedi gene...</p>

  <p style="text-align: right;"><i>1889</i></p>
</body>
</html>
