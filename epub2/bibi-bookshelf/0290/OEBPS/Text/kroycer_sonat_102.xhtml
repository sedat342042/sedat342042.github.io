<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>II</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h1>II</h1>

  <h2 class="sigil_not_in_toc"><br /></h2>

  <p style="text-indent: 0em;">İhtiyarın hemen arkasından herkes konuşmaya başladı.</p>

  <p>“Amcam eski kafalı,” dedi satıcı.</p>

  <p>Kadın,</p>

  <p>“İşte size bir zamanların ‘Ev yönetimi nasıl olacak’ buyruklar kitabının canlı bir örneği,” dedi. “Kadınla, evlilikle ilgili ne vahşi düşünceler!”</p>

  <p>Avukat karşılık verdi:</p>

  <p>“Evet, Avrupalıların evlilik konusundaki düşüncelerine henüz çok uzağız.”</p>

  <p>Kadın konuşmasını sürdürüyordu:</p>

  <p>“Önemli olan da, bu çeşit insanların anlamadıkları şey... Sevgisiz bir evliliğin evlilik olmadığını, yalnızca sevginin evliliği ışıttığını, gerçek evliliğin sevginin ışıttığı evlilik olduğunu anlayamıyorlar.”</p>

  <p>Satıcı konuşulanlar gülümseyerek dinliyor, burada kullanmak için, daha önce dinlediği akıllıca konuşmalardan elinden geldiğince çok şey anımsamaya çalışıyordu.</p>

  <p>Kadının konuşmasının orta yerinde, hemen arkamda, tutulan bir gülmeyi ya da hıçkırığı andıran bir ses duyuldu. Dönüp baktığımızda biraz önce yanında oturduğum bakışları fıldır fıldır, kır saçlı yalnız adamı gördük. Konuşma ilgisini çektiği için olacak, besbelli kimse farkında olmadan sessizce yanımıza sokulmuştu. Kolunu kanepenin arkalığına dayamış, ayakta duruyordu. Görünüşe bakılırsa çok heyecanlıydı: Yüzü kıpkırmızıydı, yanağındaki kaslar çekiliyordu. Kesik kesik konuşarak karıştı söze:</p>

  <p>“Bu sözünü ettiğiniz nasıl bir sevgidir?.. Sevgi... sevgi mi ışıtırmış evliliği?”</p>

  <p>Kadın, karşısındakinin heyecanlı olduğunu görünce elinden geldiğince yumuşak, ağırbaşlı karşılık verdi:</p>

  <p>“Gerçek sevgi... Kadınla erkek arasında vardır böyle bir sevgi, evlilikte de olabilir.”</p>

  <p>Gözleri fıldır fıldır bay sıkılgan gülümseyerek, ürkek, karşılık verdi:</p>

  <p>“Evet efendim. Peki ama gerçek sevgi deyince ne anlıyorsunuz siz?”</p>

  <p>Bayan, besbelli, onunla konuşmasına son vermek istiyormuş gibi,</p>

  <p>“Sevginin ne olduğunu herkes bilir,” dedi.</p>

  <p>Fıldır fıldır bakışlı adam ısrar ediyordu:</p>

  <p>“Ama ben bilmiyorum. Bununla neyi anlatmak istediğinizi açıklamalısınız bana...”</p>

  <p>“Nasıl? Çok basit,” dedi kadın. Ama durup düşündü. “Sevgi mi? Sevgi, bir erkeği ya da kadını geri kalan tüm erkeklere ya da kadınlara yeğlemektir.”</p>

  <p>Kır saçlı adam,</p>

  <p>“Ne kadar zaman için yeğlemek?” dedi. Gülmeye başladı. “Bir ay için mi, iki gün için mi, yoksa yarım saat için mi?”</p>

  <p>“Bağışlayın, yanılmıyorsam siz başka bir şeyden söz ediyorsunuz.”</p>

  <p>“Hayır, aynı şeyden söz ediyorum.”</p>

  <p>Avukat kadını göstererek araya girdi:</p>

  <p>“Bayan, evliliğin önce sevgi bağlılığının bir sonucu olması gerektiğini, yani, ortada böyle bir sevgi var ise, yalnızca o durumda evliliğin, nasıl söylemeli, kutsal bir evlilik olacağını söylemek istiyorlar. Özünde gerçek bağlılık ile sevgi bulunmayan bir evlilikte ahlâki zorunluluklar yok demektir. Bayana döndü avukat. Doğru mu anlamışım?”</p>

  <p>Düşüncesinin doğru açıklandığını belirtmek isteğiyle başını salladı bayan. Avukat sürdürüyordu konuşmasını:</p>

  <p>“Bunun ötesinde...”</p>

  <p>Ama sinirli bay, şimdi çakmak çakmak gözleriyle, kendini zor tutuyor gibiydi. Avukatın sözünü sürdürmesine izin vermedi:</p>

  <p>“Hayır,” diye başladı. “Benim üzerinde durduğum, bir erkeğin ya da kadının geri kalan erkeklerle kadınlara yeğ tutulması... Öğrenmek istediğim, bu yeğ tutulmanın ne kadar süreceği?”</p>

  <p>Kadın omuz silkerek,</p>

  <p>“Ne kadar süreceği mi?” diye sordu. “Uzun bir süre için, kimi zaman bütün bir ömür boyu...”</p>

  <p>“Evet ama böyle şeyler romanlarda olur ancak, gerçek yaşamda olmaz. Gerçek yaşamda bu bir kişiyi geri kalan tüm kişilere yeğ tutma işi genelde bir yıllığına olur, çok seyrek de en çok birkaç aylığına ya da birkaç haftalığına, birkaç günlüğüne, birkaç saatliğine...”</p>

  <p>Söyledikleriyle herkesi şaşırttığının farkında olduğu, bunun ona haz da verdiği belliydi. Üçümüz bir ağızdan,</p>

  <p>“Oh, neler söylüyorsunuz!” dedik. “Yo, hayır... Hayır, izin verirseniz...”</p>

  <p>Satıcı bu arada kır saçlı adamın söylediklerini onaylamadığını belli eden bir ses de çıkarmıştı. Bizim kır saçlı bay sesimizi bastırdı:</p>

  <p>“Evet efendim, biliyorum... Sizler olağan bir şeyden, bense gerçekte var olan bir şeyden söz ediyoruz. Her erkek, sizlerin sevgi, aşk dediğiniz şeyi her güzel kadına duyabilir.”</p>

  <p>“Ah, korkunç bir şey sizin bu söylediğiniz. Ama aşk dediğimiz, aylar değil, yıllar değil, bütün bir ömür süren o duygu, vardır insanlar arasında.”</p>

  <p>“Hayır, yine hayır... Bir erkeğin belirli bir bayanı bütün bir ömür için seçmiş, yeğlemiş olduğunu düşünsek bile, o bayan, hiç kuşkunuz olmasın, bir başka erkeği seçecektir... Hep böyle olagelmiştir bu, böyle de sürüp gitmektedir.”</p>

  <p>Sözünü bitirince adam, sigara tabakasını çıkardı bir sigara yaktı. Avukat,</p>

  <p>“Ama belki karşılıklı oluyordur bu,” dedi.</p>

  <p>Kır saçlı adam itiraz etti:</p>

  <p>“Hayır efendim, olamaz. Bir arabaya doldurulan nohutların arasında belirlenmiş iki nohut tanesinin bir araya gelmeleri nasıl ki olanaksızdır, bu da öyle olmayacak bir şeydir. Bununla birlikte yalnızca bir tek bu olasılık değildir burada söz konusu olan. Doyum, bıkkınlık da vardır işin içinde. Ömür boyu bir kadını ya da erkeği sevmek... (Adam istekle çekti içine sigarasının dumanını.) Bir mumun ömür boyu yanacağını söylemek gibi bir şey bu.”</p>

  <p>Kadın,</p>

  <p>“Ama siz hep bedensel sevgiden söz ediyorsunuz,” dedi. “Ülkülerin benzerliğinden, ruhsal yakınlıktan doğan sevgiyi kabul etmiyor musunuz?”</p>

  <p>Adam sesini yükselterek yineledi kadının söylediklerini:</p>

  <p>“Ruhsal yakınlık! Ülkülerin benzerliği! Peki ama bunlar için bir yatağa girmek şart mı? (Kabalığımı bağışlayın.) Oysa ülkülerinin benzerliği yüzünden birlikte yatıyorlar insanlar.”</p>

  <p>Sinirli sinirli güldü adam. Avukat,</p>

  <p>“Ama izninizle,” dedi, “gerçekler sizin söylediklerinize ters düşüyor. Evlilik kuruntunun var olduğunu, insanların ya da insanların çoğunluğunun evliliği sürdürdüğünü, çoğunun da dürüst, sürekli bir evliliği yaşadıklarını görüyoruz.”</p>

  <p>Kır saçlı adam gene güldü.</p>

  <p>“Evliliklerin sevgi üzerine kurulduğunu söylüyorsunuz, duygululuk dışında sevginin varlığından kuşkulu olduğumu belirttiğimde ise bu kez, bana sevginin varlığını evliliğin varlığıyla kanıtlamaya çalışıyorsunuz. Evet, günümüzde evlilik yalnızca bir aldatmacadır!”</p>

  <p>“Hayır efendim, izin verin,” dedi avukat. “Ben yalnızca, evlilikler vardı, günümüzde de var diyorum.”</p>

  <p>“Var! Peki ama niçin var? Evlilikte bir giz olduğunu sanan insanlar için vardı, şimdi de var. Tanrı’nın önünde zorunluluğunu yüklendikleri bir giz. Onlar için var evlilik, ama bizim için yok. Bizde insanlar yalnızca cinsel ilişkiyi düşünerek evleniyorlar, sonunda da aldatmaya ya da zorbalığa vardırıyorlar işi. Yalnızca aldatmayla biterse katlanması kolay oluyor. Karı koca, tek eşli yaşıyorlarmış gibi aldatıyorlar insanları, oysa çok karılı, çok kocalı olarak yaşamaktadırlar.</p>

  <p>İğrenç bir durum bu, ama hâlâ geçerli. Oysa genellikle görüldüğü gibi, karı koca dışa karşı ömürlerinin sonuna dek birlikte yaşıyor görüntüsü vermek zorunluluğunu üstlenmişlerdir, ama evliliklerinin daha ikinci ayında birbirlerinden nefret etmeye başlamışlardır, ayrılmak istemektedirler, ama gene de birlikte yaşamayı sürdürürler. Sonunda o korkunç cehennem çıkar ortaya... ya içkiye verirler kendilerini, ya beyinlerine bir kurşun sıkarlar, ya da kendilerini, karşılıklı birbirlerini zehirleyip yaşamlarına son verirler...”</p>

  <p>Kimsenin sözünü kesmesine izin vermeden giderek daha çabuk, daha heyecanlı konuşuyordu. Herkes susmuş, can sıkıntısıyla onu dinliyordu.</p>

  <p>Avukat, konuşması uygunsuz kaçmaya başlayan adamı susturmak amacıyla,</p>

  <p>“Kuşkusuz, evlilikte kritik anlar da olur,” dedi.</p>

  <p>Kır saçlı adam sakin, görünüşte rahat bir tavırla,</p>

  <p>“Anladığım kadarıyla, tanıdınız beni,” dedi.</p>

  <p>“Hayır, henüz o mutluluğa eremedim.”</p>

  <p>Kır saçlı adam hepimizi çabucak bir gözden geçirdikten sonra,</p>

  <p>“Ne büyük bir mutluluk...” dedi. “Pozdnişev’im ben. Sözünü ettiğiniz o kritik anı yaşamış, o anda karısını öldürmüş Pozdnişev.”</p>

  <p>Hiçbirimiz söyleyecek bir şey bulamadık, susuyorduk. Kır saçlı adam sesini alçaltıp sürdürdü konuşmasını:</p>

  <p>“Neyse... ne fark eder ki... Ama, bağışlayın! Ah!.. sıkmayacağım sizi.”</p>

  <p>Avukat,</p>

  <p>“Yo hayır, lütfen...” dedi.</p>

  <p>“Lütfen” dediğinin farkında bile değildi.</p>

  <p>Ama Pozdnişev onun ne dediğini dinlemeden hızla döndü, yerine gitti. Avukatla bayan aralarında fısıldaşmaya başlamışlardı. Ben Pozdnişev’in karşısında oturuyordum. Hava hafiften kararmaya başladığı için rahat okuyamazdım, bu yüzden gözlerimi kapamış, uyumak istiyormuşum gibi yapıyordum. Bir sonraki istasyona kadar öyle, hiç konuşmadan gittik.</p>

  <p>O istasyonda avukatla yanındaki bayan başka bir vagona geçtiler.</p>

  <p>Bu konuyu daha önce kondüktörle konuşmuşlardı. Satıcı sıranın üzerine uzanıp yerleşmiş, uyuyordu. Pozdnişev sigaranın birini bitirmeden ötekini yakıyor, önceki istasyonda hazırladığı çaydan içiyordu.</p>

  <p>Bir ara gözlerimi açıp ona baktığımda birden kararlı, sinirli bir sesle bana,</p>

  <p>“Sanırım, kim olduğumu bile bile benimle bir arada oturmak hoşunuza gitmiyordur?” dedi. “O zaman kalkarım karşınızdan.”</p>

  <p>“Yo, hayır, lütfen efendim.”</p>

  <p>“Öyleyse, ister miydiniz? Ama biraz koyudur.”</p>

  <p>Bana çay koydu.</p>

  <p>“Konuşuyorlar ama... Saçma bütün söyledikleri,” dedi.</p>

  <p>“Anlayamadım?” diye sordum.</p>

  <p>“Anlattıkları hep aynı şey: Kendi bildikleri sevgiden, bu sevginin nasıl bir şey olduğundan söz ediyorlar. Uyumak istemez miydiniz?”</p>

  <p>“Hayır, hiç uykum yok.”</p>

  <p>“Öyleyse ister miydiniz, o sevgi dedikleri şeyin beni sonunda nereye götürdüğünü anlatayım size?”</p>

  <p>“Size ağır gelmeyecekse.”</p>

  <p>“Hayır, susmak ağır geliyor bana. İçin çayınızı lütfen... yoksa çok mu koyu?”</p>

  <p>Gerçekten de zehir gibiydi çay, ama gene de bir bardak içtim. O arada kondüktör girdi vagona. Pozdnişev sessizce, öfkeli bakışlarla izliyordu onu. Ancak o vagondan çıktıktan sonra anlatmaya başladı.</p>
</body>
</html>
