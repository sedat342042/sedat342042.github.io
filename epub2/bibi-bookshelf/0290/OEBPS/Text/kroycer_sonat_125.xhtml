<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>XXV</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h1>XXV</h1>

  <h2 class="sigil_not_in_toc"><br /></h2>

  <p style="text-indent: 0em;">Bu arada kondüktör girdi vagona, mumumuzun bitmek üzere olduğunu fark edip söndürdü onu, yenisini koymadı. Ortalık aydınlanmaya başlamıştı çünkü. Kondüktör vagonda oyalandığı sürece Pozdnişev susmuştu. Yalnızca derin derin soluduğu duyuluyordu. Öyküsünü anlatmayı ancak, kondüktör çıktıktan sonra, yarı karanlık vagonun içinde yalnızca vagonun sallantısından titreşen pencere camlarının şıngırtısıyla satıcının tekdüze horlaması duyulurken sürdürdü. Şimdi şafağın yarı karanlığında göremiyordum Pozdnişev’i. Yalnızca, giderek daha bir heyecanlı, daha bir acı yüklü olan sesi duyuluyordu.</p>

  <p>“Otuz beş versta arabayla, ondan sonra sekiz saat trenle gitmem gerekiyordu. Araba yolculuğum çok güzel geçecekti. Güneşin gökyüzünde pırıl pırıl parladığı, soğuk sonbahar günlerinden biriydi. Arabaların tekerleklerinin çamurlu yollarda iz bıraktıkları o sonbahar günlerini bilirsiniz. Yol dümdüz, gökyüzü masmaviydi. İnsanı dinçleştiren sağlam bir hava vardı. Arabayla rahat bir yolculuk yapıyordum. Ortalık iyice aydınlandığında yolculuğum daha da zevkli olmuştu. Atların gidişini izlerken; tarlalara, yolda karşılaştığımız arabalara bakarken nereye gitmekte olduğumu bile unutmuştum. Arada, öylesine gidiyormuşum, beni bu yolculuğa çıkaran neden hiç yokmuş, hiç olmamış gibi geliyordu bana. Her şeyi böylesine unutuvermek çok hoşuma da gidiyordu. Nereye, niçin gittiğimi anımsadığımda şöyle diyordum kendime: ‘Şimdi düşünme bunları, oraya varınca her şey aydınlanacak.’ Öte yandan, yarı yolda, beni bir süre yoldan alıkoyan, üstelik, ilgimi de çok çeken bir olay oldu: Arabanın tekerleği kırılmış, onarılması gerekmişti. Çok önemliydi arabanın tekerleğinin kırılması. Çünkü ekspres trene yetişemeyeceğim, yolcu trenini beklemek zorunda kalacağım için Moskova’ya planladığım gibi, saat beşte değil, saat on ikide varacaktım, eve ise gece saat birde. Yük arabasının gelmesini beklemek, tekerleğin onarımı, tekerleği getiren arabacıyla hesaplaşmak, handa çay içmek, hancıyla sohbet... bütün bunlar daha çok oyalamıştı beni. Hava kararmaya başladığında her şey hazırdı. Yeniden yola koyulduk. Gece yolculuğu gündüz yolculuğundan daha da güzeldi. İnce bir hilal vardı gökyüzünde, hava hafiften soğumuştu. Yol şimdi daha da güzeldi. Atlar, neşeli arabacı... Beni Moskova’da neyin beklediğini aklıma hiç getirmeden, bu yolculuğun tadını çıkarıyordum. Ya da belki, özellikle, neyin beklediğini bildiğim için yaşamın zevkleriyle vedalaşıyordum... Ne var ki, bu huzur dolu ruhsal durumum, duygularımı başarabilme olanağım, araba yolculuğumun sona ermesiyle bitmişti. Vagona girmemle birlikte bambaşka duygular doldurmuştu içimi. Bu sekiz saatlik tren yolculuğu benim için ömrüm boyunca unutmayacağım korkunç saatlerdi. Trene binince kendimi Moskova’ya varmış saydığımdan mıydı, yoksa tren yolculuğunun insanları heyecanlandırmasından mı, bilmem, vagonda yerime oturur oturmaz düşüncelerime yön veremez olmuştum. Durmadan, kıskançlığımı körükleyen, (hepsi de ben orada yokken nelerin olduğu, karımın bana nasıl ihanet ettiği üzerine) birbirinden iğrenç, olağanüstü canlı sahneler peş peşe gelmeye başlamıştı aklıma. Bu sahneler aklımdan geçerken öfkeyle, nefretle, ayrıca aşağılanmışlığın verdiği tuhaf bir haz duygusuyla kavruluyordu içim. Atamıyordum aklımdan bu düşünceleri. O sahneleri izlememek, silip atmak, düşünmemek elimde değildi. Üstelik, hayalimde canlandırdığım bu sahneleri izledikçe, onların gerçekliğine daha çok inanıyordum. Bu sahnelerin canlılığı, kafamda kurduğum olayların gerçekliğinin kanıtıydı sanki. Bir iblis, irademin tersine, son derece iğrenç şeyler düşünüp fısıldıyordu kulağıma. Truhaçevski’nin kardeşiyle yıllar önce aramızda geçmiş bir konuşmayı anımsadım. Hemen, yüreğimin parçalanmasına aldırmadan, büyük bir heyecanla Truhaçevski ile karıma uyguladım bu konuşmayı.</p>

  <p>Çok zaman önceydi bu konuşma, ama anımsıyordum onu. Bir gün Truhaçevski’nin kardeşi, onun geneleve gidip gitmediğini sorduğumda, her zaman her yerde bir aile kadını bulmak olanağı varken, aklı başında bir insanın hastalık kapacağı, üstelik pis, iğrenç yerlere niçin gideceği yanıtını vermişti. İşte şimdi onun kardeşi benim karımı bulmuştu. Gerçi pek genç sayılmazdı benimki, yanda bir dişi de eksikti; sağı solu biraz yağ bile bağlamıştı... Ama ne yaparsınız, elinde olanla yetinecekti bay Truhaçevski... ‘Evet, karımdan çok daha iyilerini bulabilecekken, onu sevgilisi seçmekle alçakgönüllülük gösteriyor adam,’ diye düşünüyordum. ‘Ama, onun değerli sağlığı için hiç tehlikesi yok karımın... Dehşetle şöyle geçiriyordum içimden: Hayır, olamaz, olacak şey değil bu! Öyle bir şey yok! Böyle şeyleri düşünmemi gerektirecek bir olay da yok ortada. O adamdan onu kıskanmamın bile onun için gurur kırıcı bir şey olduğunu karım kendi söylemedi mi? Birden yükselttim sesimi: Evet ama yalan söylüyor karım!’ Sonra gene başladı... Bizim vagonda yalnızca iki yolcu vardı: Hiç de konuşkan olmayan yaşlı bir karı koca... onlar da bir istasyonda inmişlerdi, yalnız kalmıştım. Kafeste yabani bir hayvan gibiydim. Kâh birden yerimden fırlayıp pencereye koşuyordum, kâh treni hızlandırmaya çalışıyormuş gibi vagonun içinde yalpalayarak bir aşağı bir yukarı dolaşıyordum. Ama tren şimdi bizimki gibi, sıralarını, pencere camlarını sarsarak kendi bildiğince gidiyordu...”</p>

  <p>Pozdnişev, birden ayağa kalktı birkaç adım attı vagonun içinde, sonra gene oturdu. Sürdürdü konuşmasını:</p>

  <p>“Oh, korkuyorum, demiryollarının vagonlarından korkuyorum ben, içimi bir dehşet kaplıyor... Evet, korkunç bir şey! ‘Başka şeyler düşüneceğim,’ diyordum kendime. Sözgelimi, çay içtiğim hanın sahibini düşünecek oluyordum. Uzun sakallı hancının, benim Vasya ile yaşıt torunu geliyordu gözlerimin önüne. Benim Vasya mı? Müzikçinin annesini öptüğünü görecek çocuk. Ne fırtınalar kopacak zavallının ruhunda? Ama karımın umurunda mı! Âşık çünkü... Gene aynı şey başlıyordu. Hayır, hayır... Neyse, hastanenin denetlenmesini düşüneceğim. Dün o hasta nasıl yakınıyordu doktordan... doktor da bıyıklarıyla aynı Truhaçevski’yi andırıyordu. Hem ne küstah tavırları vardı... Truhaçevski Moskova’dan ayrılacağını söylerken yalan söylemişti. Karım da o da aldattılar beni. Gene başlıyordu... Ne düşünürsem düşüneyim, sonunda Truhaçevski çıkıyordu karşıma. Korkunç acılar çekiyordum. Acım daha çok bilinmezlerden, kuşkulardan, ikilemden, karımı sevmem mi sevmemem mi gerektiği konusunda kararsızlığımdan kaynaklanıyordu. Acılarım öylesine güçlüydü ki, anımsıyorum, çok hoşuma giden bir düşünce gelmişti aklıma: Trenden inip rayların üzerine yatmak, her şeyi bitirmek. Hiç değilse artık kuşku duymazdım o zaman. Bu düşüncemi uygulamama engel olan tek şey, (hemen arkasından karıma duyduğum nefret gelen) kendime acımamdı. Küçük düşürüldüğüm için, bana karşı zafer kazandığı için tuhaf bir nefret duyuyordum Truhaçevski’ye, ama karıma duyduğum nefret çok daha güçlü, çok daha korkunçtu. Şöyle geçiriyordum içimden: ‘O kadını canlı bırakıp kendimi öldürmem çok anlamsız olur; az da olsa acı çekmeli, hiç değilse neler yaşadığımı anlamalı.’ Biraz oyalanmış olmak için her istasyonda iniyordum trenden. İstasyonlardan birinde büfede birkaç kişinin votka içtiğini görünce hemen gidip ben de içtim. Hemen yanımda bir Yahudi vardı. O da içiyordu. Konuşmaya başladık. Vagonda tek başıma kalmamak için onunla birlikte pis, sigara kokan, yerleri ay çiçeği kabukları dolu üçüncü mevki vagonuna gittim. Yanına oturdum. Durmadan konuşuyor, fıkralar anlatıyordu. Onu dinliyordum ama, ne dediğini anlamıyordum, kendi düşüncelerim vardı kafamda çünkü. Bunu fark edince onu dinlememi istedi, ben de kalkıp kendi vagonuma gittim. ‘Enine boyuna ölçüp biçmek gerek durumu...’ diyordum kendime. ‘Doğru mu bu düşündüklerim, acı çekmemi gerektiren bir şeyler var mı ortada?..’ Sakin sakin oturup etraflıca düşünmek istiyordum. Ama birden aynı şey başlıyordu: Düşünce yerine değişik sahneler, hayaller dolduruyordu kafamın içini. ‘Kaç kez böyle acı çektirdim kendime,’ diye geçiriyordum içimden. (Önceleri gene böyle kıskançlık nöbetleri geçirdiğimi anımsıyordum.) ‘Sonunda hep boş çıktı kuşkularım. Belki şimdi de öyle olacak. Belki de yatağında mışıl mışıl uyurken bulacağım onu. Uyanacak, beni karşısında görünce sevinecek. Bakışlarından da, söylediklerinden de hiçbir şey olmadığını, kuşkularımın tümünün saçma olduğunu anlayacağım. Ah, ne güzel olurdu!’ İçimde bir ses itiraz ediyordu: ‘Ama hayır, çok kez oldu öyle, ama şimdi olmayacak.’ Gene başlıyordu... Evet, işin en korkunç yanı da buradaydı! Bir genci kadınlara arzu duymaktan vazgeçirmek için onu frengililer koğuşuna götürmezdim, ruhumu paramparça eden iblisleri gösterirdim ona, yeterdi! Asıl korkunç olan, karımın bedeni üzerinde (o beden benimmiş gibi) tam hakkım olduğunu düşünmem, ama bu bedene hâkim olamadığımı, onun benim olmadığını, karımın o bedeni istediği gibi kullanabileceğini, ayrıca onu hiç de benim istediğim gibi kullanmadığını hissetmemdi. Öyleyken ne karıma bir şey yapabiliyordum ne de o adama... Çilingir Vaska’nın darağacına giderken baştan çıkardığı hanımının tatlı dudaklarından nasıl öptüğünün, daha başka şeylerin de şarkısını söylediği gibi şarkı söylüyordu adam. Hem ondan da iyisini... Oysa ben karımla daha az bir şeyler yapabiliyordum. Ayrıca, karım bir şey yapmamışsa da, yapmak istiyorduysa, (ki öyle olduğunu biliyordum) o daha kötüydü: Bir şey bilmemektense, yapsaydı da bilseydim, daha iyiydi. Aslında ne istediğimi kendim de bilmiyordum. Karımın arzulamak zorunda olduğu şeyi arzulamamasını istiyordum. Tam anlamıyla delilikti bu!”</p>
</body>
</html>
