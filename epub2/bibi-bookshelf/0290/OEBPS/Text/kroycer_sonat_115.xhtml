<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>XV</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h1>XV</h1>

  <h2 class="sigil_not_in_toc"><br /></h2>

  <p style="text-indent: 0em;">“Evlilik yaşamım süresince bir an bile kurtulamadım kıskançlık acısı çekmekten. Ama bazı devreler vardı, bu kıskançlık acılarım özellikle dayanılmaz oluyorlardı. O devrelerden biri de, doktorların karıma ilk çocuğumuzu emzirmesini yasakladıkları günlere rastlar. O zaman özellikle iki nedenle kıskanmıştım onu. Birinci neden karımın, yaşamın doğal akışını nedensiz yere bozan annelere özgü o huzursuzluğu duymaya başlamış olmasıydı. İkinci neden ise onun, anneliğin ahlâki sorumluluğunu kolayca üzerinden attığını görmemdi. Bilinçsiz de olsa, haklı olarak şu kanıya varmıştım: Karım evliliğimizi de böyle kolayca bir kenara atabilecektir. Çünkü tam anlamıyla yerindeydi sağlığı, ayrıca sevimli doktorların yasaklamalarına karşın, sonraki çocuklarımızı emzirmişti, hem de çok güzel emzirmişti.”</p>

  <p>Doktorlardan her söz edişinde Pozdnişev’in sesindeki öfke dikkatimi çekiyordu.</p>

  <p>“Sanırım doktorları pek sevmiyorsunuz,” dedim.</p>

  <p>“Bunun sevmek ya da sevmemekle ilgisi yok. Binlerce, yüz binlerce insanın yaşamını mahvettikleri gibi, benim yaşamımı da mahvettiler. Ama nedenle sonuç arasında bir bağ kuramıyorum. Avukatların, başka mesleklerden olanların amacını bildiğim gibi onların amacını da biliyorum. Çok para kazanmak... Gelirimin yarısını seve seve verirdim onlara. Onların ne yaptıklarını anlayabilen herkes de varlığının yarısını seve seve verirdi. Yeter ki insanların aile yaşamına karışmasınlar, yeter ki yanlarına uğramasınlar. Bu konuda bir araştırma yapmış değilim, ama buna benzer onlarca olay biliyorum. Annenin çocuğu doğuramayacağını söyleyip, ya çocuğu annenin karnında öldürdükleri, (oysa kadın sonra çok başarılı doğumlar yapmıştır) ya da birtakım ameliyatlarla anneyi öldürdükleri sürüyle olay olmuştur! Evet, bunun insanlığın yararına olduğu düşüncesiyle zamanında engizisyonu suç saymadıkları gibi, şimdi de doktorların bu yaptıklarını kimse suç saymıyor. Oysa işledikleri cinayetlerin sayısı belli değil! Ne var ki, onların bu yaptıkları, özellikle kadınları kullanarak dünyaya getirdikleri materyalizmin ahlâki çürümüşlüğünün yanında hiç kalır.</p>

  <p>Dahası, onların yalnızca söylediklerine uyulacak olsa, her yerde, her şeyden yayılacak bulaşıcı hastalıklar yüzünden insanların bir arada yaşamamaları değil, birbirinden bütünüyle kopmaları gerekeceğinden ise söz etmiyorum. Onlara göre insanların birbirinden ayrı oturmaları; asit karbolikli spreylerini ellerinden bırakmamaları (aslında onun da işe yaramadığı anlaşıldı ya) gerekiyor. Çevreye saçtıkları en kötü zehir ise insanların, özellikle kadınların ahlâkını bozmalarıdır.</p>

  <p>Günümüzde kimseye şunu söyleyemeyiz: ‘Kötü bir yaşantın var senin, daha iyi yaşamaya çalış.’ Kendimize de, başka birine de rahatlıkla söyleyebiliriz bunu. ‘Kötü bir yaşantınız varsa, sinir sisteminizdeki aksaklıktandır vs... Bir doktora başvurmalısınız, o size bir reçete yazar, eczaneye gidip otuz beş kapik karşılığında reçetede yazılı ilacı alırsınız, içersiniz!’</p>

  <p>İlaç sizi daha kötü yapar, sonra başka ilaçlar, başka doktorlar... Ne güzel değil mi!..</p>

  <p>Ama bu da değildir önemli olan. Yalnızca şunu söyleyebilirim: Karım harika emziriyordu çocuklarımızı. Yalnızca gebeliği ile çocuklarımızı emzirmesi kurtarabiliyordu beni kıskançlık acılarımdan. Bu olmasaydı her şey çok daha erken olur biterdi. Beni de, onu da çocuklar kurtarıyordu. Sekiz yılda beş çocuğumuz olmuştu. Birincisi dışında ötekileri karım kendi emzirdi.”</p>

  <p>“Çocuklarınız şimdi nerede?” diye sordum.</p>

  <p>Birden ürkmüş gibi sordu Pozdnişev:</p>

  <p>“Çocuklarımız mı?”</p>

  <p>“Bağışlayın, onları anımsatmam acı vermiştir size belki.”</p>

  <p>“Hayır, hayır... Çocukları baldızımla erkek kardeşi aldı. Vermediler onları bana. Varımı yoğumu verdim, ama gene de vermediler. Öyle ya, bir çeşit deli sayılırım. Şimdi onların yanından geliyorum. Gördüm çocuklarımı, ama yanıma vermiyorlar onları. Sözde, anne babalarına benzeyecek biçimde yetiştiremezmişim onları. Oysa anne babaları gibi olmaları gerekiyormuş. Eh, elden ne gelir! Besbelli, bana vermeyecekler çocuklarımı. Güvenmiyorlar bana. Doğrusu, onları gerektiği gibi yetiştirebilir miyim ben de bilmiyorum.</p>

  <p>Sanırım yetiştiremem. Bir harabeyim ben, bir sakatım. Yalnızca bir şey var bende. Biliyorum. Evet, hiç kuşkum yok, bu bildiğim şeyi insanların öğrenmeleri için çok zamana gerek var.</p>

  <p>Evet, yaşıyorlar çocuklarım, çevrelerindeki her çocuk gibi birer yabani olarak yetişiyorlar. Gördüm onları, üç kez gördüm. Onlar için, bir şey yapmak elimde değil, hiçbir şey... Şimdi evime, güneye gidiyorum. Küçük bir evim, küçük bir de bahçem var orada.</p>

  <p>Evet, benim o bildiğim şeyi çok zaman sonra öğrenecekler insanlar. Evet, güneşte, yıldızlarda çok mu demir madeni var, oralarda başka hangi metaller bulunuyor... bunların öğrenilmesi çok sürmeyebilir; ama bizim şu domuzluğumuzu açıklayacak şeyin öğrenilmesi... zor öğrenir insanlar, çok çok zor!</p>

  <p>Siz hiç değilse dinliyorsunuz beni, bunun için minnettarım size.”</p>
</body>
</html>
