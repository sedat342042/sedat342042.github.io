<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>XXVII</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h1>XXVII</h1>

  <h2 class="sigil_not_in_toc"><br /></h2>

  <p style="text-indent: 0em;">“Sessizce sokulup birden açtım kapıyı.</p>

  <p>İkisinin de yüzlerindeki anlatımı anımsıyorum. Anımsıyorum, çünkü acılı bir haz vermişti bana bu anlatım. Bir dehşet anlatımıydı yüzlerindeki anlatım. Benim istediğim de buydu. Beni gördükleri ilk saniyede ikisinin de yüzünü kaplayan o umutsuzluk dolu dehşeti hiç unutmayacağım. Truhaçevski masada oturuyor olmalıydı, benim geldiğimi görünce ya da duyunca birden ayağa fırlamış, sırtını dolaba dayamış, öyle kalakalmıştı. Kuşku götürmez bir dehşet okunuyordu yüzünde. Karımın yüzünde de bir dehşet anlatımı vardı ama, bu dehşet anlatımının yanında başka bir şey daha vardı. Yalnızca dehşet anlatımı olsaydı, o olan şey belki de olmayacaktı. Ne var ki, onun yüzündeki dehşet anlatımının yanında bir de (hiç değilse ilk anda öyle gelmişti bana) aşk ilişkisine, sevgilisiyle bir arada olma mutluluğuna engel olunduğu için bir hoşnutsuzluk, can sıkıntısı vardı. O andaki mutluluğuna engel olunmamasından başka bir şey istemiyormuş gibiydi. İkisinin de yüzünde bu iki anlatım bir an belirip kaybolmuştu. Truhaçevski’nin yüzündeki dehşet anlatımı yerini hemen bir soru anlatımına bırakmıştı: ‘Bu durumda yalan söyleyerek düzeltebilir miyim durumu? Bu olabilecekse, başlamalıyım. Düzeltemeyeceksem, bambaşka şeyler başlamak üzere. Peki ama ne?’ Sorar gibi baktı karımın yüzüne. Karımın yüzündeki can sıkıntısıyla hoşnutsuzluk anlatımı, (bana öyle gelmişti) Truhaçevski’ye bakınca, yerini onun için endişeye bırakmıştı.</p>

  <p>Kamayı tuttuğum elim arkamda, kapıda duruyordum.</p>

  <p>O anda gülümsedi Truhaçevski, gülünç bir soğukkanlılıkla,</p>

  <p>‘Biraz müzik yaptık da...’ dedi.</p>

  <p>Karım atıldı hemen. Tıpkı Truhaçevski’nin ses tonuyla,</p>

  <p>‘Hiç beklemiyordum seni,’ diye girdi araya.</p>

  <p>Ama ikisi de sözlerinin sonunu getiremediler: O anda da bir hafta önceki çılgın öfkem vardı içimde. Gene öyle, o elime geçen her şeyi kırıp dökmek, güç kullanmak, çılgınca şeyler yapmak istiyordum. Bıraktım kendimi bu isteğime.</p>

  <p>İkisi de sözlerinin yarısında susmuştu. Truhaçevski’nin korktuğu, ikisinin de konuşmalarını bir anda kesen o şey başlamıştı. Karımın üzerine yürümüştüm. Kamayı göğsünün altına saplamama Truhaçevski engel olmasın diye elimdeki kamayı hâlâ saklıyordum. Kamayı oraya saplayacağımı daha en başta kararlaştırmıştım. Karımın üzerine yürüdüğümde Truhaçevski ondan hiç beklemediğim bir şey yaptı, kolumdan tuttu,</p>

  <p>‘Kendinize gelin, ne yaptığınızın farkında mısınız!..’ diye bağırdı. “Bir insan karşınızdaki!..’</p>

  <p>Çekip kurtardım kolumu, bir şey söylemeden üzerine yürüdüm. O anda göz göze geldik, birden (dudaklarına varana kadar) çarşaf gibi bembeyaz oldu yüzü, gözlerinde tuhaf bir ışıltı belirdi, benim de hiç beklemediğim bir şey yaptı, piyanonun altından geçip kapıya koştu. Arkasından koşmak istedim, ama o anda sol kolumda bir ağırlık hissettim. Karımdı. Çektim kolumu. Bu kez daha sıkı yapıştı koluma, bırakmadı beni. Beklemediğim bu engel, bu ağırlık, karımın o iğrenç dokunuşu daha çok öfkelendirdi beni. Kudurmuş gibi olduğumu, öyle de olmam gerektiğini hissediyordum, buna seviniyordum da sanki. Sol kolumu olanca gücümle savurdum. Bu arada dirseğim karımın yüzüne gelmişti. Bir çığlık atıp bıraktı kolumu. Truhaçevski’nin arkasından koşmak istedim. Ama karımın sevgilisini ayağımda çoraplarla kovalamamın komik olacağını düşündüm, oysa ben komik değil, korkunç olmak istiyordum. Büyük öfkeme karşın, olayın her anını da, karımla Truhaçevski’nin üzerinde bıraktığım etkinin de farkındaydım. Bu etki bir bakıma yönlendiriyordu da beni. Karıma döndüm. Kanepenin üzerine yığılmış, vurduğum gözünü tutarak bana bakıyordu. Yüzünde bana, düşmanı olan bana karşı, fare kapanına yakalanmış bir farenin, kapanı açmaya çalışana bakarken yüzündeki anlatımı andıran bir korku, nefret anlatımı vardı. Hiç değilse ben onun yüzünde bu korkudan, bana karşı nefretten başka bir şey görmüyordum. Ancak başka birini sevmesinin doğurmuş olabileceği, bana karşı bir korku ile nefretti bu. Ama o anda sussaydı, belki de yapmazdım o şeyi. Ne var ki, birden konuşmaya başlamış, kamayı tuttuğum elimi kavramıştı.</p>

  <p>‘Kendine gel! Ne oluyorsun? Neyin var? Hiçbir şey yok ortada, hiçbir şey olmadı... Yemin ederim!’</p>

  <p>O şeyi gene de yapmayabilirdim, ama tam tersi anlam verdiğim (yani her şeyin olduğu anlamında anladığım) bu son söyledikleri yanıt istiyorlardı. Yanıt da sürekli <i>crescendo</i> (güçlenen), güçlenmeyi de sürdürmek zorunda olan o anda kendimi soktuğum ruhsal durumumun gerektirdiği gibi olmak zorundaydı. Çılgınlığın da kendine özgü yasaları vardır.</p>

  <p>‘Yalan söyleme, rezil!’ diye bağırdım.</p>

  <p>Sol elimle kolunu yakaladım, ama o çekip kurtardı kolunu. O zaman, kamayı bırakmadan sol elimle boğazından tuttum, sırtüstü yatırdım onu, boğazını sıkmaya başladım. Ne sertti boğazı... İki eliyle ellerimi yakalamış, boğazından çekmeye çalışıyordu. Onun bunu yapmasını bekliyormuşum gibi, var gücümle kamayı sol kaburgasının altına sapladım.</p>

  <p>Öfke nöbeti sırasında yaptıklarını anımsamadıklarını söyleyenlerin dedikleri yalandır, saçmadır. Her şeyi bilerek yaptım, olayın her saniyesini anımsıyorum. Öfkeme, çılgınlığıma istim verdikçe bilincim giderek açılıyordu, ne yaptığımı daha açık seçik görüyordum. Her saniye aklım başımdaydı, ne yaptığımı biliyordum. Yalnız, ne yapacağımı önceden bildiğimi söyleyemem. Ama o şeyi yaptığım saniyede, dahası belki birkaç saniye önce bile, (sanki yapacağımdan cayabilme olanağımın olması için, kendime durabileceğimi söyleyebilmem için) ne yapmakta olduğumu biliyordum. Kamayı böğrüne sapladığımda içeri gireceğini biliyordum. Bunu yaparken, korkunç bir şey yaptığımı, bunun daha önce hiç yapmadığım bir şey olduğunu, bu yaptığımın korkunç bir sonucu olacağını da biliyordum. Ama bu düşünceler şimşek gibi bir an belirmişlerdi kafamda, hemen arkasından da olay gelmişti... O anda apaydınlıktı bilincim. Korsenin, bir şeyin daha, kamayı bir an engellediğini hissettiğimi anımsıyorum. Sonra kolayca batmıştı yumuşak ete. Karım iki eliyle tutmuştu kamayı, elleri kesilmişti. Ama durduramamıştı onu.</p>

  <p>Sonraları cezaevinde, ruhsal değişime uğramamdan sonra o anı uzun uzun düşündüm, anımsayabildiklerim üzerine fikir yürüttüm. O korkunç olayın bir an öncesini, yalnızca bir an öncesini anımsıyordum. Savunmasız bir kadını, karımı öldürmekte olduğum, öldürdüğüm düşüncesi dehşet veriyordu bana! Bu düşüncenin verdiği dehşeti anımsıyordum, kamayı karımın böğrüne saplamamla çıkarmam bir olmuştu. Yaptığımı düzeltmek, durdurmak istiyordum. Bir saniye kıpırdamadan öyle kalakalmıştım, ne olacağını, yaptığımı düzeltmenin olanağı acaba var mı diye beklemiştim.</p>

  <p>Karım birden ayağa fırladı, bağırmaya başladı: ‘Dadı! Bu adam öldürdü beni!’</p>

  <p>Dadı gürültüyü duymuş, koşup gelmiş, kapıda dikiliyordu. Ben hâlâ kıpırdamadan olduğum yerde ayakta duruyor, olanlara inanamıyordum.</p>

  <p>Bu arada karımın korsesinin altından kan fışkırmaya başlamıştı. O anda anladım; olanı düzeltmenin artık olanaksız olduğunu. Hemen verdim kararımı: ‘Buna gerek de yok zaten, benim istediğim de buydu, yapmam gereken de...’ Karımın yere düşmesini bekledim. Dadı, ‘Tanrım!’ diye bağırarak koştu karımın yanına. Ancak o zaman kamayı yere atıp kapıya yürüdüm.</p>

  <p>Yerde yatan karıma da, dadıya da bakmamaya çalışarak, ‘Heyecana kapılmamalıyım, davranışlarımı kontrol etmeliyim,’ dedim kendi kendime. Dadı avazı çıktığınca bağırarak hizmetçi kızı çağırıyordu. Koridoru geçtim, hizmetçi kıza oraya gitmesini söyledikten sonra odama gittim. ‘Şimdi ne yapmalıyım?’ diye sordum kendime, hemen anladım ne yapmam gerektiğini. Odama girince doğru silahlarımın bulunduğu duvara gittim, tabancayı aldım, baktım (doluydu), masanın üzerine koydum onu. Sonra kanepenin arkasından kamanın kılıfını aldım, kanepeye oturdum.</p>

  <p>Öyle uzun süre oturdum. Hiçbir şey düşünmüyor, hiçbir şey anımsamıyordum. Orada telaşlı koşuşturmaların olduğunu duyuyordum. Birisinin, arkasından birisinin daha geldiğini duydum. Sonra Yegor’un eşyalarımla birlikte odama girdiğini fark ettim. Bu eşyalar artık bir işime yarayacaklarmış gibi!..</p>

  <p>‘Ne olduğunu duydun mu?’ dedim. ‘Kapıcıya söyle, polise haber versinler.’</p>

  <p>Bir şey söylemeden çıktı Yegor. Kanepeden kalktım, kapıyı sürgüledim, sigaramla kibritimi aldım, bir sigara yaktım. Daha sigaramı bitirmemiştim ki, dayanılmaz bir uyku çöktü üzerime, daldım. İki saat kadar uyumuş olmalıydım. Anımsıyorum, düşümde karımla aramız iyiydi, kavga ediyoruz, sonra barışıyoruz. Öte yandan, küçük de olsa bir engel var sanki aramızda, ama gene de dostuz... Odamın kapısına vurulmasıyla uyandım. ‘Polis olsa gerek,’ diye geçirdim içimden. ‘Öldü demek. Belki de <i>karımdır</i>, bir şey olmamıştır.’ Bir kez daha vurdular kapıya. Karşılık vermedim, düşünmeyi sürdürüyordum: ‘Böyle bir şey oldu mu, yoksa olmadı mı? Evet, oldu...’ Korsenin kamayı engellediğini, sonra kamanın yumuşak ete dalışını anımsadım, sırtımda soğuk bir ürperti dolaştı... ‘Evet, yaptım bunu... Evet, yaptım! Şimdi aynı şeyi kendime de yapmam gerek,’ diye geçirdim içimden. Böyle düşünüyordum ama, kendimi öldüremeyeceğimi biliyordum. Ama gene de kalktım, tabancayı bir kez daha aldım elime. Çok tuhaftır: Anımsıyordum, daha önce kaç kez yakın olmuştum kendimi öldürmeye, o gün trende bile, ne kolay, özellikle böylece karımı cezalandıracağımı düşündüğüm için ne kolay görünmüştü bu. Şimdi değil kendimi öldürmek, böyle bir şeyi düşünemiyordum bile. Soruyordum kendime: ‘Niçin yapacağım bunu?’ Yanıt veremiyordum. Bir kez daha vurdular kapıya. ‘Evet, önce kapıya vuranın kim olduğunu öğrenmeliyim. Düşündüğüm şeyi yapacak zamanım olacak.’ Tabancayı masaya bıraktım, gazeteyi örttüm üzerine. Kapıya gittim, sürgüyü çektim. Karımın dul kız kardeşiydi gelen. İyi yürekli, aptal bir kadındı.</p>

  <p>‘Vasya! Neler oldu?’ diye haykırdı.</p>

  <p>Her zaman hazır gözyaşları boşalmıştı gene. Kabaca karşılık verdim:</p>

  <p>‘Nedir istediğiniz?’</p>

  <p>Ona karşı kaba olmamın hiçbir nedeninin de, gereğinin de olmadığını biliyordum, ama o anda başka bir davranış biçimi gelmemişti aklıma.</p>

  <p>‘Vasya, ölüyor o! İvan Zaharıç söyledi.’</p>

  <p>İvan Zaharıç karımın doktoru, akıl hocasıydı. Doktorun da geldiğini duyunca karıma olan öfkem yeniden alevlenmişti.</p>

  <p>‘O da mı burada?’ diye sordum. ‘Peki benden ne yapmamı istiyorsunuz?’</p>

  <p>‘Vasya, yanına git onun! Ah, ne korkunç bir şey bu!’</p>

  <p>Sordum kendi kendime: ‘Yanına gitmeli miyim?’ Hemen yanıtladım sorumu: ‘Gitmem gerekir.’ Sanırım hep böyle olur, benim gibi, karısını öldüren bir koca öldürdüğü karısının yanına gitmek zorundadır. Şöyle söyledim kendime: ‘Öyle gerekiyorsa, giderim.’ Tabancayla kendimi öldüreceğimi anımsayınca, ‘O da gerekliyse, istediğim anda yapabilirim bunu,’ diye geçirdim içimden, baldızımın arkasından yürüdüm. ‘Şimdi ahlar, ohlar, ağlamalar... ama bırakmayacağım kendimi...’ Baldızıma,</p>

  <p>‘Dur,’ dedim. ‘Ayakkabısız olmaz, bekle, hiç değilse terliklerimi giyeyim.’ ”</p>
</body>
</html>
