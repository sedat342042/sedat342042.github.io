<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>XXI</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h1>XXI</h1>

  <h2 class="sigil_not_in_toc"><br /></h2>

  <p style="text-indent: 0em;">“O adam ortaya çıktığında aramızdaki ilişkiler böyleydi işte. Soyadı Truhaçevski idi. Moskova’ya gelmiş, bana uğramıştı. Sabahtı geldiğinde. Odama almıştım onu. Bir zamanlar senli benliydik. Konuşurken başlangıçta orta bir yol tutmuştu, bazen ‘sen’, bazen ‘siz’ diyordu. Ama yavaş yavaş sonunda ‘sen’de karar kılmıştı ki, benim ‘siz’de ısrar ettiğimi görünce hemen boyun eğmişti. Gördüğüm ilk anda hiç hoşlanmamıştım ondan. Ne var ki (çok tuhaftır!) akıl almaz, uğursuz bir güç onu çevremden uzaklaştırmamam, itmemem, aksine, bize yaklaştırmam için zorluyordu beni. Öyle ya, bu güç onunla soğuk bir tavırla konuşmamı, onu karımla tanıştırmadan yolcu etmemi ne engelleyebilirdi... Ama hayır, öyle yapmadım, sanki özellikle, müzikten, onun keman çalmayı bıraktığını duyduğumdan söz etmeye başladım. Yanlış duyduğumu, şimdi eskisinden de çok kemanla ilgilendiğini söyledi. Bir zamanlar benim de keman çaldığımı anımsattı. Benim artık bıraktığımı, ama karımın çok güzel piyano çaldığını söyledim. Şaşılacak şeydir! İlk gün, karşılaştığımız ilk saatte ona karşı duygularım, her şey olup bittikten sonra olması gerektiği gibiydi. Onunla aramızdaki ilişkide gergin bir şey vardı sanki: Benim söylediğim ya da onun söylediği her sözcüğün üzerinde duruyordum, her birini önemsiyordum.</p>

  <p>Karımla tanıştırdım onu. Hemen müziğe geldi konu, Truhaçevski karıma müzik çalışmalarında hizmetinde olduğunu söyledi. Karım o sıralar çok zarif, çekici, baştan çıkarıcı güzeldi. İlk görüşte hoşlanmıştı da sanırım Truhaçevski’den. Üstelik, çok sevdiği keman eşliğinde piyano çalmak hazzını tadacağı için (bu amaçla bir ara tiyatrodan bir kemancı bile tutmuştu) çok sevinmişti. Yüzünden belliydi bu. Ne var ki, bana bakınca anında anladı ne düşündüğümü, yüz anlatımını değiştirdi. Böylece o birbirimizi karşılıklı aldatma oyunumuz başlamış oldu. Birlikte çalacak olmalarından hoşlanmışım gibi yapıp tatlı tatlı gülümsedim. Truhaçevski, karıma ahlâkı bozuk her erkeğin güzel bir kadına baktığı gibi bakıyor, ama onu yalnızca konuşmanın konusu ilgilendiriyormuş gibi yapıyordu. Oysa o anda ilgilendiği hiç de bu değildi. Karım ilgisiz görünmeye çalışıyordu, ama benim o çok iyi tanıdığı kıskançlık dolu sahte gülümsemem ile Truhaçevski’nin tutku dolu bakışı sanırım heyecanlandırmıştı onu. Daha ilk anda gözlerinin içinin ışıl ışıl parladığı çekmişti dikkatimi. Belki kıskançlığımdan bana öyle gelmişti. Bir anda bakışlarının da, gülümsemelerinin de anlamında birliktelik yaratan bir elektriklenme oldu. Karımın yüzü kızardı... Truhaçevski’nin de. Karım gülümsedi... Truhaçevski de. Müzikten söz ettik, Paris’ten, şundan bundan konuştuk. Sonra gitmek için kalktı Truhaçevski, ne söyleyeceğimizi bekliyor gibi gülümseyerek bir bana, bir karıma bakarak, şapkasını tuttuğu eli sağa sola oynattığı kalçasının üzerinde, öylece durdu. O anı çok iyi anımsıyorum, çünkü o anda çağırmayabilirdim onu, sonra da hiçbir şey olmazdı. Ama önce ona, sonra karıma baktım. İçimden karıma şöyle söyledim: ‘Seni kıskandığımı sanmayasın...’ Truhaçevski’ye de gene içimden: ‘Senden korktuğumu falan sanma sakın...’ Sonra Truhaçevski’yi, bir akşam kemanını getirip karıma piyanoda eşlik etmesi için bize çağırdım. Karım şaşkın şaşkın baktı bana, yüzü kıpkırmızı oldu, korkmuş gibi, itiraz etmeye, kendisinin piyanoda pek iyi olmadığını söylemeye başladı. Onun bu itirazı beni daha da sinirlendirdi, daha ısrarla bir akşam bize gelmesini istemeye başladım Truhaçevski’den. Anımsıyorum, Truhaçevski kuş yürüyüşünü andıran o sekerek yürüyüşüyle odadan çıkarken içimde tuhaf bir duyguyla bakıyordum arkasından. İki yana taranmış simsiyah saçlarından belirgin bir biçimde ayrılan bembeyaz ensesiyle boynunu inceliyordum. Bu adamın varlığından rahatsız olmadığımı söyleyemezdim. Onu bir kez daha görmememizin benim elimde olduğunu biliyordum. Ne var ki, bunu yapmak ondan korktuğum anlamına gelecekti. Hayır, korkmuyordum ondan. Kendi kendime bunun çok küçültücü bir şey olduğunu söylüyordum. Bu yüzden, onu antrede yolcu ederken, karımın beni duyacağını bildiğim için yüksek sesle, onun o akşam kemanını alıp bize gelmesini birkaç kez ısrarla söyledim. Geleceğine söz verip gitti.</p>

  <p>Akşam kemanıyla geldi. Birlikte çaldılar. Ama uzun süre uyum sağlayamadılar. Onlara gerekli olan notalar yoktu. Bizde olanları da karım hazırlanmadan çalamıyordu. Müziği çok seviyordum. Onları dinlemekten hoşlanıyordum da. Truhaçevski’nin sehpasını hazırlamıştım, sayfalarını değiştiriyordum. Bir şeyler çaldılar: Enstrümantal birkaç şarkı, Mozart’ın bir sonatı. Truhaçevski harika çalıyordu: Müzikte ton dedikleri şey tam anlamıyla vardı çalışında.</p>

  <p>Ayrıca, tavırlarıyla hiç de uyumlu olmayan ince, soylu bir zevk de vardı.</p>

  <p>Müzikte karımdan çok daha güçlü olduğu belliydi. Yardım ediyordu ona. Bir yandan da kibarca övüyordu piyano çalışını. Davranışları çok güzeldi. Görünüşte yalnızca müzikle ilgilenen karım da son derece rahat, doğaldı. Benimse, (müzikle ilgileniyor gibi yapmış olsam da) kıskançlık gece boyunca sürekli kemirmişti içimi.</p>

  <p>Karımla Truhaçevski ilk kez göz göze geldiklerinde, ikisinin içinde de yatan o vahşi hayvanın, toplumsal durumlarının da, çevrenin de tüm koşullarını umursamadan karşılıklı şöyle konuştukları gözümden kaçmamıştı: Truhaçevski’nin içindeki hayvan sormuştu: ‘Mümkün mü?’ Karımın içindeki hemen karşılık vermişti: ‘Oh, elbette, hem de çok mümkün...’ Farkındaydım, Truhaçevski karımda, Moskovalı bir bayanda böylesine çekici bir kadın bulabileceğini hiç beklemiyordu. Bulduğu için de çok sevinmişti. Çünkü bu bayanın <i>razı olacağından</i> kuşkusu yoktu. Yeter ki şu çekilmez kocası engel olmasındı. Ben temiz bir insan olsaydım bunu anlamamış olabilirdim, ama genelde erkeklerin çoğu gibi, evlenmeden önce kadınlar için ben de böyle düşünürdüm, bu yüzden onun içini okumuştum. Bana özellikle acı veren şunlardı: Karımın içinde bana karşı yalnızca, alışık olduğumuz o duygusal anlar dışında sürekli bir öfkeden başka bir duygunun olmaması; bu adamın, dış görünüşündeki inceliğiyle, yeniliğiyle, en önemlisi de müzikte büyük yeteneğiyle, birlikte çalarken karıma yakınlığıyla, müziğin, özellikle kemanın etkisiyle, aralarında oluşan duygusal yakınlaşmayla... karımın yalnızca hoşuna gitmekle kalmayacağını, hiç kuşku yok, karımı kendine tutsak edeceğini, onu avucunun içine alacağını, onunla istediği gibi oynayacağını açıkça görmem... Evet, en çok bu acı veriyordu bana. Bunu fark etmemiş olamazdım. Korkunç acılar çekiyordum. Ne var ki buna karşın ya da belki bu yüzden, anlayamadığım bir güç hiç istemememe karşı, Truhaçevski’ye karşı yalnızca kibar değil, üstelik sevimli davranmaya da zorluyordu beni. Truhaçevski’den korkmadığımı göstermek amacıyla bunu onun için mi, karım için mi, yoksa kendimi aldatmak için mi yapıyordum, bilmiyorum... Ancak, bu adama karşı doğal olamıyordum. Onu hemen öldürmek isteğine kendimi kaptırmamak için pohpohlamak zorundaydım onu. Gece yemeğinden sonra en iyi şaraplarla ağırladım onu, keman çalışı heyecanlandırdı beni, özellikle candan gülümseyerek konuştum onunla, gelecek pazara gene yemeğe gelmesini, karıma kemanla eşlik etmesini istedim. Müziksever birkaç dostumu da onu dinlemek için çağıracağımı söyledim. O akşam öyle geçti.”</p>

  <p>Pozdnişev oturuşunu değiştirdi. Çok heyecanlıydı. Gene o tuhaf sesi çıkardı. Sonra, sakin olmak için besbelli kendini zorlayarak anlatmayı sürdürdü:</p>

  <p>“Bu adamın üzerimdeki etkisi çok tuhaftı. Bize ilk gelişinden iki-üç gün sonraydı. Bir sergiden eve döndüğümde antreye girince bir şeyin yüreğime çeki taşı gibi oturduğunu hissettim. Bunun ne olduğunu anlayamamıştım. Ama antreden çıkarken anlamıştım ne olduğunu. Truhaçevski’yi anımsatan bir şey vardı burada. Bunun ne olduğunu ancak odamda bilebildim. Bunu doğrulamak için de hemen antreye geri döndüm. Evet, yanılmamıştım. Onun paltosuydu oradaki. Bilirsiniz, şu son moda paltolardan... (Bunun neden böyle olduğunu bilemiyordum ama, Truhaçevski ile ilgili her şeyi olağanüstü bir duyarlılıkla fark ediyordum.) Hizmetçiye sordum. Evet, o buradaydı. Konuk odasından geçmem gerekirken geçmedim, çocukların ders çalışma odasından salona geçtim. Kızım Liza masaya oturmuş, kitap okuyordu. Dadı da küçük kızımla masada bir kitabın sayfalarını çevirip duruyordu. Salona açılan kapı kapalıydı. Oradan tekdüze bir <i>arpeggio</i> ile karımın, Truhaçevski’nin sesleri geliyordu. Kulak kabarttım, ama ne konuştuklarını seçemedim.</p>

  <p>Besbelli, konuştukları, öpüştükleri... duyulmasın diye piyanoyu tıngırdatıyorlardı. Olabilirdi... Tanrım, o anda içim nasıl allak bullak olmuştu! Neler düşünüyordum! O zamanlar içime yerleşmiş hayvanı anımsadıkça dehşete kapılıyorum! Birden sıkıştı yüreğim, durdu, sonra tokmak gibi vurmaya başladı. Öfkelendiğimde her zaman olduğu gibi o andaki en belirgin duygum kendi kendime acıma duygusuydu. ‘Çocukların yanında yapıyor bunu! Dadının yanında!’ diye geçiriyordum içimden. O anda korkunç bir görünümüm olsa gerekti. Liza tuhaf tuhaf bakıyordu yüzüme çünkü. ‘Ne yapabilirim?’ diye sordum kendime. ‘Yanlarına mı girsem? Olmaz: Tanrı bilir ne yaparım o anda...’ Ama geri dönüp gidemezdim de. Dadı durumumu anlamış gibi bakıyordu yüzüme. ‘Evet, girmemek olmaz,’ diye geçirdim içimden, birden açtım kapıyı. Truhaçevski piyanonun başında oturmuş, yukarıya kalkık iri, beyaz parmaklarıyla şu <i>arpeggio</i>’yu yapıyordu. Karım piyanonun bir ucunda, elinde açık notalarla ayakta duruyordu. Salona girdiğimi önce o gördü ya da duydu, dönüp bana baktı. Korkmuş da korkmamış gibi mi yapmıştı, yoksa gerçekten mi korkmamıştı bilemem, ama ben içeri girince ürpermemişti, hiç kıpırdamamıştı, yalnızca yüzü kızarmıştı, o da bir süre sonra... Yalnız olsaydık benimle hiç konuşmayacağı bir tavırla,</p>

  <p>‘Geldiğine çok sevindim,’ dedi. ‘Biz de pazar günü ne çalacağımıza bir türlü karar veremiyorduk.’</p>

  <p>Karımın kendisiyle Truhaçevski için ‘biz’ demesi cinlerimi tepeme çıkarmıştı. Bir şey söylemeden selamladım Truhaçevski’yi. Elimi sıktı; dudaklarında bana alaycı gibi gelen bir gülümsemeyle, pazara hazırlanmak için notalar getirdiğini, ama ne çalacakları konusunda karımla anlaşamadıklarını söyledi: Biraz zor bir parça olan Beethoven’ın keman sonatını mı, yoksa ufak tefek şeyler mi çalsınlar, karar veremiyorlarmış. Her şey son derece doğal, yalındı. Öyle ki, ortada kafaya takacak bir şey yok gibiydi. Ama ben görüyordum, inanıyordum, yapmacıktı takındıkları tavırlar, beni nasıl aldatacakları konusunda anlaşmışlardı.</p>

  <p>Kıskanç erkeklere (bizim çevremizde her erkek kıskançtır) en çok acı veren, toplumda hoş görülen kadın erkek arasındaki aşırı, tehlikeli yakınlaşmadır. Balolarda karınızın başka erkeklerle yakınlaşmasına, doktorların kadın hastalarıyla yakınlaşmalarına; sanat, resim, en önemlisi de müzik çalışmalarında yakınlaşmalarına engel olmaya kalkışırsanız herkesin maskarası olursunuz. İki kişi birlikte en soylu sanatla, müzikle uğraşmaktadırlar: Bunun için belirli bir ölçüde birbirine yakın olmak zorundadırlar, bu yakınlığın sakıncalı bir yanı da yoktur... ancak aptal, kıskanç bir koca bunda arzu edilmeyen bir şeyler görebilir. Bununla birlikte, toplumumuzda zina ilişkilerinin büyük çoğunluğunun en çok bu tür uğraşlar, özellikle de müzik aracılığıyla başladığını bilmeyen yoktur. Şaşkınlığım, bir süre bir şey söyleyememem, karımı da, Truhaçevski’yi de huzursuz etmişti. Baş aşağı edildiğinde, çok dolu olduğu için içindeki su akmayan bir şişe gibiydim o anda. Ağzıma geleni söylemek, adamı hemen kapı dışarı etmek geliyordu içimden, ama ona karşı gene kibar davranmam, sevimli olmam gerektiğini hissediyordum. Ben de öyle yaptım. Her şeyi onaylıyormuşum gibi bir tavır takındım; beni bu adama sevimli davranmaya zorlayan o duygum, onun varlığından duyduğum acıyı şimdi daha da ağırlaştırıyordu. Truhaçevski’nin zevkine güvendiğimi, karımın da güvenmesi gerektiğini söyledim. Adam, yüzümde büyük bir korkuyla salona dalışım, sonra bir süre ağzımı açıp bir şey söylememem sonucu oluşan tatsız durumun silinmesi için ne kadar kalması gerekiyorsa o kadar daha kaldı, yarın ne çalacaklarına artık karar verilmiş gibi kalktı. Kesinkes inanıyordum, o anda ikisinin de aklında olanın yanında, yarın ne çalacakları sorununun onlar için hiç mi hiç anlamı olamazdı.</p>

  <p>Son derece kibar, antreye kadar geçirdim onu. (Huzurunuzu bozmaya, tüm ailenizin mutluluğunu yok etmeye gelmiş birini nasıl geçirmezdiniz!) Yumuşak, beyaz elini büyük bir incelikle sıktım.”</p>
</body>
</html>
