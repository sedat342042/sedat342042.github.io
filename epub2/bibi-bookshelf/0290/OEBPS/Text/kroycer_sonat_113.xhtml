<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>XIII</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h1>XIII</h1>

  <h2 class="sigil_not_in_toc"><br /></h2>

  <p style="text-indent: 0em;">Vagona iki yolcu girmiş, bize uzak bir sıraya yerleşmekteydiler. Onlar yerleşirken susmuştu Pozdnişev. Yeni yolcular yerleşip sustuklarında, düşüncelerinin akışını bir an yitirmemiş olacak, konuşmasını sürdürdü:</p>

  <p>“Asıl iğrenç olan nedir biliyor musunuz, teoride aşkın ülküsel, yüce bir şey olduğu söylenir, oysa pratikte, sözü edilmesi de, anımsanması da insana utanç veren, onu tiksindiren iğrenç, domuzuna bir şeydir. Doğa boşuna utanılacak, tiksinilecek bir şey yapmamıştır onu. Madem ki utanılacak, tiksinilecek bir şeydir aşk, öylece de algılamak gerekir onu. Oysa insanlar bu utanılacak, tiksinilecek şey çok güzel, yüce bir şeymiş gibi yapıyorlar.</p>

  <p>Aşkımın ilk belirtileri neler miydi? Şunlar: Hiç utanmadan, üstelik aşırı fiziksel gücümün olanaklarıyla nedense gurur da duyarak, dahası, aşkın ruhsal yanını aklıma getirmek şöyle dursun, fiziksel yanını bile düşünmeden bırakmıştım kendimi hayvansal aşırılıklara. Birbirimize öfkemiz nereden geliyordu, şaşıyordum. Oysa apaçık ortadaydı gerçek: Bu öfke insan doğasının, onu ezen hayvansallığa başkaldırısıydı.</p>

  <p>Birbirimize duyduğumuz nefret şaşırtıyordu beni. Oysa başka türlüsü de olamazdı. İki suç ortağının karşılıklı kışkırtmaları için, suça katıldıkları için birbirlerine duyduğu nefretten başka bir şey değildi bu. Kadıncağız daha birinci ayda gebe kalmışsa, ama bizim <i>domuz</i> ilişkimiz hâlâ sürüp gittiyse suç değil de ne diyebilirdiniz buna? Öykümden uzaklaştığımı mı düşünüyorsunuz? Hiç de! Her şeyi, karımı nasıl öldürdüğümü anlatacağım size. Mahkemede soruyorlardı bana: ‘Neyle, nasıl öldürdün karını?’ Aptallar! Onu beş ekimde bıçakla öldürdüm sanıyorlar. Oysa çok daha önce öldürmüştüm onu. Şimdi her erkeğin, her erkeğin, evet her erkeğin karısını öldürdüğü zaman öldürdüm onu...”</p>

  <p>“Peki ama niçin?” diye sordum.</p>

  <p>“Ama şu çok şaşılası bir şeydir, öylesine açık seçik, ortada olan, doktorların da bilmek, aynı zamanda salık vermek zorunda oldukları, ama sözünü etmedikleri bir şeyi kimse anlamak istemiyor. Oysa son derece basittir olay. Erkek de kadın da hayvanlar gibi yaratılmışlardır. Öyle ki, cinsel ilişkinin peşinden gebelik başlar, onun arkasından bebeğin emzirilmesi gelir. Bu, kadın için de, bebek için de cinsel ilişkinin zararlı olduğu, başvurulmaması gereken bir devredir. Kadın erkek sayısı eşittir. Bundan ne anlam çıkar? Sanırım ne anlam çıkacağı ortadadır. Bundan hayvanların çıkardığı anlamı (yani cinsel dürtüyü frenlemek anlamını) çıkarabilmek için öyle büyük bir bilim adamı falan olmaya hiç gerek yoktur. Ama hayır. Bilim öylesine ilerledi ki, kanda dolaşan birtakım lökositleri, bir sürü aptalca şeyi buldu ama, bundan haberi yok hâlâ. Hiç değilse bundan söz edildiğini duyan yok şimdilik.</p>

  <p>İşte, burada kadın için iki çıkış yolu vardır: Birincisi, kendini sakatlaması, erkeğin ona rahatça, iç huzuruyla yaklaşabilmesi, sürekli onunla birleşmenin tadını çıkarabilmesi için onu kadın yapan özelliğini (yani anne olma yeteneğini) gerektiği ölçüde yok etmesi ya da ikinci çıkış yolu, (aslında bir çıkış yolu falan değildir bu, doğrudan doğruya doğa yasalarını kabaca, açıkça bozmaktır) temiz dedikleri her ailede özellikle yapıldığı gibi, doğasının tam tersine kadının aynı zamanda hem gebe, hem bebek emziren, hem sevgili olması, kendini hiçbir yaratığın düşürmeyeceği düzeye düşürmesidir. Ama bütün bunlara gücü yetmez kadının. Bu yüzden de bizim çevremizde isterik, sinirli kadınlar, halk arasında da bayılma nöbetine tutulan kadınlar çoğalır. Dikkatinizi çekerim, genç kızlarda, temiz kadınlarda görülmez bayılma hastalığı. Yalnızca kara cahil kadınlarda, bir de kocasıyla yaşayan köylü kadınlarda görülür. Bizde böyledir bu. Avrupa’da da tam tamına böyledir. Hastaneler doğa yasalarına karşı gelmiş sinir hastası kadınlarla doludur. Ama düşüp bayılan kadınlarla, Doktor Şarko’nun bayan hastaları aslında tam anlamıyla sakattırlar, oysa dünya yarı sakatlarla doludur. Doğrusunu isterseniz, karnında bir bebek taşırken ya da doğmuş çocuğunu emzirirken kadının içinde ne yüce şeylerin olup bittiğini düşünmek gerekir. Bir gün bizim yerimizi alacak bir canlı büyümektedir orada. Bu kutsal oluşum bozulmaktadır... Neyle? Bunu düşünmek bile korkunç! Özgürlükten, kadın haklarından söz ediyorlar. Bu, yamyamların ellerindeki esirleri yemek amacıyla beslerken, onların özgürlükleri için, hakları için çalıştıklarını söylemelerine benziyor.”</p>

  <p>Pozdnişev’in bütün bu anlattıkları benim için yepyeni şeylerdi. Çarpılmıştım.</p>

  <p>“Öyleyse nasıl olacak?” dedim. “O durumda bundan şu anlam çıkıyor: İnsan karısıyla iki yılda bir kez sevişecek, oysa erkek...”</p>

  <p>Sözümü kesti:</p>

  <p>“Erkek için zorunludur, değil mi? Bilimin sevimli büyükleri burada da aldatmışlardır herkesi. Erkekler için gerekli olduklarını söyledikleri kadınların görevini o bilim büyücülerine vermek isterdim. Bakalım o zaman ne söylerlerdi? İnsana, onun için votkanın, sigaranın, afyonun gerekli olduğu düşüncesini aşılamaya çalışın, bunların hepsine gereksinim duyacaktır. Bundan şu anlaşılıyor, insana neyin gerekli olduğunu bilememiş Tanrı, bilim büyücülerine sormayı akıl edemediği için de düzeni yanlış kurmuş. Burada bir çarpıklık olduğunu görünüz lütfen. Büyücüler karar vermişler bir kez: Erkeğin cinsel tutkularını karşılaması gerekir, bu onun için zorunludur. Ama araya onun bu gereksinimine engel olan çocuk doğurmak, çocuğu emzirmek falan gibi şeyler girdi. O zaman ne yapmak gerekiyor? Bilim büyücülerine başvurursunuz, onlar yoluna koyarlar olayı... Koydular da. Ah, bu düzenbazlar ne zaman son verecekler bu aldatmacaya? Zamanı geldi artık! Bakın nereye vardı iş: İnsanlar akıllarını yitiriyorlar, şakaklarına silah dayayıp canlarına kıyıyorlar. Hepsi bu yüzden... Peki ama başka nasıl olabilir ki? Hayvanlar, soylarının süreceğini biliyorlarmış gibi, bununla ilgili bilinen doğa yasasına uyuyorlar. Yalnızca insan bilmiyor bunu, bilmek de istemiyor. Yalnızca daha çok nasıl zevk alırım, onu düşünüyor. Peki ama kimdir o? Doğanın kralı, insan! Düşünün, hayvanlar yalnızca üreyebilecekleri zaman çiftleşiyorlar, <i>oysa bizim doğanın aşağılık kralımız her zaman, zevk alabileceği her zaman...</i> Üstelik bu maymun uğraşını yaradılışın en yüce yanı olarak, aşk diye adlandırıyor. Sonra, bu aşk adına, yani iğrençlik adına ne yapıyorlar?.. İnsanlığın yarısını mahvediyorlar. İnsanlığın gerçeğe, mutluluğa yolculuğunda erkeğe yardımcı olması gereken kadınların tümünü, erkek sırf kendi zevkini düşündüğü için, kendine yardımcı değil, düşman yapıyor. Bakın bakalım, insanlığın ilerlemesini her yerde kimler engellemektedir? Kadınlar. Niçin yapıyorlar bunu? Yalnızca bu nedenle. Evet efendim, evet efendim...”</p>

  <p>Birkaç kez, “Evet efendim,” diye yineledikten sonra biraz sakinleşmek amacıyla olacak, sigarasını çıkarıp yakmak için şöyle bir kıpırdandı oturduğu yerde.</p>
</body>
</html>
