<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>I</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h1>I</h1>

  <h2 class="sigil_not_in_toc"><br /></h2>

  <p style="text-indent: 0em;">İlkbaharın başlarıydı. İki gecedir yoldaydık. Kısa süreli yolculuk yapanlar vagonumuza girip çıkıyorlardı. Ama benim gibi ilk istasyondan binmiş üç kişi yolculuğu sürdürüyorduk: Yüzünü ekşiterek durmadan sigara içen yarım erkek paltolu, şapkalı, hiç de güzel olmayan yaşlıca bir bayan ile; tanıdığı, kırk yaşlarında, eşyaları düzenli, hoşsohbet bir adam, bir de, pek söze karışmayan, el kol hareketleri çabuk, ihtiyar sayılamayacak, ama kıvırcık saçlarının zamanından önce kırlaştığı belli, pırıltılı bakışları fıldır fıldır orta boylu bir bey. Pahalı bir terzinin elinden çıktığı belli astragan yakalıklı eski bir palto vardı üzerinde. Yüksek şapkası da astragandı. Paltosunun önünü açtığında uzun ceketiyle işlemeli Rus gömleği görünüyordu. Bu bayın ilginç bir yanı da arada öksürüğe ya da başlamış, ama tutulmaya çalışılan bir gülmeye benzeyen tuhaf sesler çıkarmasıydı.</p>

  <p>Bu bay yolcularla iletişim kurmaktan, tanışmaktan ısrarla kaçınıyordu. Yanında oturanların onunla konuşma çabalarına kısa, kesik yanıtlar veriyor, zamanını ya okuyarak ya sigarasını içerken pencereden dışarı bakarak ya da eski torbasından çıkardığı öteberisini çayla birlikte yiyerek geçiriyordu.</p>

  <p>Yalnızlıktan canının sıkıldığını sandığım için birkaç kez konuşmayı denemiştim onunla, ama her seferinde, göz göze geldiğimizde (bu sık sık oluyordu, hemen hemen karşılıklı oturuyorduk çünkü) bakışını hemen kaçırıyor, kitabını eline alıyor ya da pencereden dışarı bakmaya başlıyordu.</p>

  <p>Yolculuğumuzun ikinci günü akşamüzeri tren büyük bir istasyonda durduğunda bu sinirli bay trenden indi, sıcak su aldı, kendine çay yaptı.</p>

  <p>Avukat olduğunu sonra öğrendiğim, eşyaları düzgün bayla, sigara içen, yarı erkek paltolu kadın çay içmek için istasyona gitmişlerdi.</p>

  <p>Kadınla birlikte çıkan adam dışarıdayken birkaç kişi gelmişti vagona. Gelenlerin arasında bir de, başında kocaman siperlikli çuha kasketiyle, kokarca kürküyle, besbelli tüccar, sakalsız yüzü buruş buruş uzun boylu bir ihtiyar vardı. Tüccar, kadınla avukatın yerlerinin hemen karşısına oturmuş, oturur oturmaz, gene o istasyonda trene binmiş satıcı kılıklı gençle konuşmaya başlamıştı. Ben yan karşılarında oturuyordum. Tren durduğu için, aramızdan kimsenin geçmediği anlar kesik kesik de olsa, onların konuşmalarını duyabiliyordum. Tüccar önce, bir istasyon ötedeki çiftliğine gittiğini anlattı. Sonra, her zaman olduğu gibi, başlangıçta fiyatlardan, işlerin nasıl gittiğinden söz etmeye başladılar. Son günlerde Moskova’da alışverişin nasıl gittiğinden, Nijegorodski fuarından söz ettiler. Satıcı falanca zengin tüccarın fuarda nasıl eğlendiğini anlatmaya başlamıştı, ama sonuna kadar anlatmasına izin vermedi ihtiyar; sözünü kesip, kendisinin de katıldığı Kunavin’deki eski eğlenceleri anlatmaya koyuldu. O eğlencelere katıldığı için gurur duyduğu belliydi. Bir keresinde tanıdığı bir tüccarla Kunavin’de kafaları çekip nasıl rezalet çıkardıklarını, (öyle ki, yaptıklarını alçak sesle anlatması gerekirmiş) büyük bir haz duyarak anlatmaya başlayınca satıcı, vagonda herkesin duyacağı biçimde kahkahayı basmış, peşinden ihtiyar da sararmış dişlerini göstererek gülümsemişti.</p>

  <p>Anlattıklarından ilginç bir şeyler duymayacağımı bildiğim için tren kalkana kadar peronda dolaşmak amacıyla kalktım. Vagonun kapısında, yürürlerken aralarında hararetli hararetli bir şeyler konuşan avukat ve birlikte yolculuk yaptığı bayanla karşılaştım. Cana yakın avukat bana dönüp,</p>

  <p>“Zaman kalmadı, yetişemeyeceksiniz,” dedi. “İkinci zil çalmak üzere.”</p>

  <p>Gerçekten de, vagonların sonuna kadar yürümüştüm ki, ikinci zil duyuldu. Yerime döndüğümde bayanla avukatın arasındaki hararetli konuşma sürüyordu. Yaşlı adam onların karşısında sessiz oturuyor, kaşları çatık, önüne yere bakıyor, canı sıkkın, arada bir dudaklarını ısırıyordu. Ben önlerinden geçerken avukat gülümseyerek şöyle diyordu:</p>

  <p>“Sonra kadıncağız eşine açıkça, onunla bir arada yaşayamayacağını, yaşamak istemediğini söyledi, çünkü...”</p>

  <p>Avukat, gerisini duyamadığım bir şeyler anlatmaya başladı. Benim arkamdan başka yolcular, sonra kondüktör geçmiş, bir artel üyesi koşarak vagona girmişti. Öyle ki, bayanla avukatın konuşmalarının duyulmasına engel olan gürültü hayli uzun sürmüştü. Ortalık sakinleştiğinde tekrar duymaya başlamıştım avukatın anlattıklarını. Konu besbelli, özelden genel yorumlara geçmişti.</p>

  <p>Avukat, ayrılma konusunun günümüz Avrupa’sında toplum düşüncesinde ne çok yeri olduğunu, bizde de son zamanlarda bu tür olayların giderek daha sık görüldüğünü anlatıyordu. Yalnızca kendisinin sesinin duyulduğunu fark edince anlatmayı kesmiş, ihtiyara dönmüştü, içtenlikle gülümseyerek,</p>

  <p>“Eskiden böyle şeyler yoktu, değil mi?” dedi.</p>

  <p>İhtiyar bir şey söyleyecek olmuştu, ama o anda tren kalkmış, ihtiyar kasketini başından alıp, haç çıkararak dualar mırıldanmaya başlamıştı.</p>

  <p>Avukat bakışını öte yana çevirip kibarca ihtiyarın duasını bitirmesini beklemeye başladı. İhtiyar duasını bitirince üç kez haç çıkardı, kasketini başına iyice geçirdi, yerine yerleşti, konuşmaya başladı:</p>

  <p>“Evet, efendi,” dedi, “eskiden de vardı böyle şeyler, ama çok daha azdı. Bugün ister istemez olacak böyle şeyler. Çok okumuş yazmış olduk çünkü.”</p>

  <p>Tren giderek hızını artırıyor, rayların birleştiği yerde tekerlekler büyük gürültü çıkarıyordu. İhtiyarın anlattıklarını duyamıyordum, öte yandan ilgimi de çekiyordu. Kalkıp biraz daha yakınına oturdum.</p>

  <p>Bayan belli belirsiz gülümseyerek karşılık verdi:</p>

  <p>“Okumuş yazmışlığın ne kötü yanı varmış ki? Eskiden olduğu gibi, gelinle damadın birbirini görmeden evlenmeleri daha mı iyiydi yani? (Çoğu kadının alışkanlığıyla, karşısındakinin sözlerine yanıt verecek yerde, aklında olanları söylüyordu yalnızca.) Sevip sevemeyeceklerini bilmeden önüne gelen erkeğe varıyorlardı kızlar, sonra da bir ömür boyu acı çekiyorlardı. (Söylediklerini ihtiyardan çok avukatla bana duyurmak ister gibiydi.) Sizce böylesi daha mı iyi?”</p>

  <p>Tüccar, kadının yüzüne küçümser bir tavırla bakarak onun sorusunu yanıtsız bıraktı:</p>

  <p>“Artık pek okumuş yazmış olduk canım.”</p>

  <p>Avukat hafiften gülümsedi.</p>

  <p>“Evlilikte anlaşamamazlıkla okumuş yazmışlığın ne ilgisi olduğunu bilmek isterdim,” dedi.</p>

  <p>Tüccar bir şey söylemeye hazırlanıyordu ki, bayan kesti sözünü:</p>

  <p>“Hayır, o zamanlar geride kaldı artık...”</p>

  <p>Avukat susturdu onu:</p>

  <p>“Bir dakika, bırakın açıklasın düşüncesini.”</p>

  <p>İhtiyar kararlı bir sesle,</p>

  <p>“Okumuş yazmışlığın aptallıkları,” dedi.</p>

  <p>Bayan, avukatla bana (bu arada, yerinden ayağa kalkmış, kolunu kanepenin arkalığına dayamış, gülümseyerek konuşulanları dinleyen satıcıya da) bakarak hemen karşılık verdi:</p>

  <p>“Birbirini sevmeyen insanları evlendiriyorlar, sonra da niçin geçinemiyorlar diye şaşıyorlar. (Besbelli ihtiyarı kızdırmak için ekledi.) Öyle ancak hayvanları çiftleştirirsiniz, hayvanın sahibi istediği gibi... Ama insanların istekleri, duyguları vardır.”</p>

  <p>“Boşuna öyle söylüyorsunuz hanımım,” dedi ihtiyar. “Hayvanlar hayvandır, insanlar içinse yasalar konulmuştur.”</p>

  <p>Kadın, çok doğru olduğuna inandığı düşüncesini açıklamak için acele ediyordu:</p>

  <p>“Arasında sevgi bağı olmayan bir erkekle nasıl bir arada yaşar bir kadın peki?”</p>

  <p>İhtiyar inandırıcı bir ses tonuyla,</p>

  <p>“Eskiden böyle şeyler yoktu, şimdi moda oldu,” dedi. “Günümüzde ne diyor kadın: ‘Senden ayrılıyorum.’ Ya erkeklere ne buyrulur, gerçekten bir moda oldu çıktı bu... ‘Al,’ diyor, ‘al, çamaşırların, pantolonların burada, ben Vanka ile gidiyorum, onun saçları seninkilerden daha kıvırcık çünkü.’ Söyle bakalım ne diyeceksin bu durumda... Kadında önce korku olması gerekir.”</p>

  <p>Satıcı, besbelli gülümsemesini tutarak tüccarın sözlerini (onların nasıl karşılanacağına bağlı olarak) alaya almaya da, onaylamaya da hazır, bir bana, bir avukata, bir bayana baktı.</p>

  <p>“Nasıl bir korkuymuş bu?” diye sordu bayan.</p>

  <p>“Basbayağı korku: Kocasından korkacak kadın! Öyle bir korku işte.”</p>

  <p>Kadın biraz kızmıştı sanki.</p>

  <p>“O devirler geride kaldı beyim, geçti.”</p>

  <p>“Yoo bayan, geçemez o devirler. Nasıl ki kadın, Havva anamız erkeğin kaburga kemiğinden yaratılmıştır, sonuna kadar da öyle kalacaktır.”</p>

  <p>İhtiyar başını sertçe, zafer kazanmış bir tavırla sallayarak söylemişti bunu. Öyle ki, satıcı hemen o anda zaferin ihtiyardan yana olduğuna karar vermiş, yüksek sesle gülmeye başlamıştı.</p>

  <p>Kadın teslim olacağa benzemiyordu. Bize bakarak,</p>

  <p>“Evet ama siz erkekler böyle düşünüyorsunuz,” dedi. “Kadını tıkmışsınız tavan arasına, size her şey serbest... İstediğiniz gibi at oynatıyorsunuz.”</p>

  <p>İnandırıcı bir tavırla açıklamaya çalışıyordu ihtiyar:</p>

  <p>“At oynatan falan yok. Doğrusu, erkek olmasa evde hiçbir şey olmaz. Kadın dediğin, evin kadınıdır, işte o kadar. Gereksiz tabak çanak...”</p>

  <p>Görünüşte, ihtiyarın inandırıcı tavrı dinleyicilerin etkilenmesine yetmişti. Bayan bile kendini yenik hisseder gibi olmuştu, ama hâlâ direniyordu.</p>

  <p>“Öyle ama, sanırım siz de kabul edersiniz ki, kadın da bir insandır, erkek gibi onun da duyguları vardır. Kocasını sevmiyorsa ne yapsın?”</p>

  <p>İhtiyar kaşlarını, dudaklarını oynatarak öfkeyle yükseltti sesini:</p>

  <p>“Sevmiyorsa mı? Öyle ya da böyle, sevecektir!”</p>

  <p>Bu beklenmedik delil özellikle satıcının çok hoşuna gitmişti. İhtiyarın sözünü onayladığını belli eden bir ses çıkardı.</p>

  <p>“Hayır efendim, sevmeyecektir,” dedi bayan. “Sevgi yoksa, bilindiği gibi, zorla sevmeye zorlayamazsınız bir insanı.”</p>

  <p>Avukat karıştı söze:</p>

  <p>“Peki ya kadın kocasına ihanet etmişse, o zaman ne olacak?”</p>

  <p>“Böyle bir şeyi düşünmüyoruz,” dedi ihtiyar. “O zaman duruma bakmak gerekir.”</p>

  <p>“Yani olduğunu düşünelim, o zaman nasıl olacak? Böyle olaylar oluyor çünkü...”</p>

  <p>“Bazı yerlerde olur,” dedi ihtiyar. “Ama bizde olmaz.”</p>

  <p>Herkes susmuştu. Satıcı şöyle bir kıpırdadı oturduğu yerde, biraz daha yaklaştı, besbelli başkalarından geri kalmamak için gülümseyerek söze karıştı:</p>

  <p>“Evet efendim... Bizim ufaklığın başından da geçti böyle bir rezalet. İnsanın aklına gelecek şey değil. Onun da şansına, yoldan çıkmış dedikleri çeşidinden bir kadın çıktı karşısına. Pis işler çevirmeye başlamıştı kadın. Oysa bizim ufaklık akıllı uslu, okumuş bir çocuktu. Önceleri bir yazıcıyla kırıştırdı. Kocasına kötü bir şey yapmadığını söylüyor, onu inandırıyordu. Bir türlü yola gelmiyordu. Her çeşit pisliği yapıyordu. Sonunda çocuğun parasını çalmaya da başlamıştı. Dövüyordu kadını. Ama ne fayda? Gittikçe daha kötü oluyordu pislik. Vaftizsiz bir Yahudi’yle de, söylemesi ayıp, mercimeği fırına verdi. Ne yapsındı çocuk? Ayrıldı şırfıntıdan. Şimdi bekâr yaşıyor. Kadınsa orta malı oldu.”</p>

  <p>İhtiyar,</p>

  <p>“Senin ufaklık aptalmış da ondan,” dedi. “Başlangıçta kadını hizaya soksaydı, en ufak bir yanlışında sopayı bassaydı, bunlar gelir miydi başına? Kadını ilk günden sıkıya alacaksın. Tarlada atına, evde kadınına güvenmen gerekir.”</p>

  <p>Bu arada kondüktör gelmiş, bir sonraki istasyonda ineceklerin biletlerini topluyordu. İhtiyar verdi biletini.</p>

  <p>“Evet efendiler, kadın kısmının eteğini zamanında kısaltmak gerek derler, yoksa sonra çok geç olur.”</p>

  <p>Tutamadım kendimi,</p>

  <p>“Peki ama demin evli barklı erkeklerin Kunavin’de fuarda nasıl eğlendiklerini anlatan siz değil miydiniz?” dedim.</p>

  <p>“O başka, o başka,” dedi tüccar, bir daha sesini çıkarmadı.</p>

  <p>Düdük çalınca yerinden kalktı, kanepenin altından torbasını aldı, önünü ilikledi, kasketini düzeltti, tren durunca çıktı.</p>
</body>
</html>
