<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>SONSÖZ</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h1>SONSÖZ</h1>

  <h2 class="sigil_not_in_toc"><br /></h2>

  <p style="text-indent: 0em;">Tanıdığım, tanımadığım birçok kimseden, <i>Kroyçer Sonat</i> adıyla yazdığım öyküde sözünü ettiğim olay üzerine düşüncelerimi sade, anlaşılır, açık seçik bir biçimde anlatmamı istedikleri birçok mektup aldım, hâlâ da alıyorum. Yapmayı deneyeceğim bunu, yani (kısaca ne kadar anlatılabilecekse) bu öyküde söylemek istediklerimi, bana göre bundan çıkarılabilecek sonuçları anlatmaya çalışacağım.</p>

  <p style="text-indent: 0em; text-align: center; margin: 1em 0 1em;">* * *</p>

  <p><i>Önce</i> şunu söylemek istiyorum: Toplumumuzda, her çevrede benimsenen, yalancı bilimsellikle de desteklenen bir inanç yerleşmiştir.</p>

  <p>Bu inanç şudur: Cinsel birliktelik sağlık için gereklidir, evlilik her zaman gerçekleşemeyeceğine göre de, erkeği parasal yönden başka bir yükümlülük altına sokmayan evlilik dışı cinsel ilişki son derece olağan sayılmalı, bu nedenle de teşvik edilmelidir. Bu kanı öylesine geneldir, sağlamdır ki, ana babalar doktorların önerileriyle çocuklarını ahlâksızlığa itmektedirler. Var olmalarının tek nedeni vatandaşlarının ahlâki mutluluğunu sağlamak olan hükümetler bile ahlâksızlık organizasyonları yapmaktadırlar, yani erkeklerin minimum gereksinimlerini karşılamak amacıyla kadınları bedensel yönden de ruhsal yönden de yok olmaya sürükleyen kadın sınıfları oluşturmaktadırlar. Bekâr erkekler de içleri çok rahat, ahlâksızlığa bırakmaktadırlar kendilerini.</p>

  <p>İşte, bunun hiç de iyi bir şey olmadığını, (bir kısım insanların sağlığı için başka insanların kanının içilmesi olmayacağı gibi) bir kısım insanların sağlığı için de başka insanların bedensel ve ruhsal anlamda yok olmalarına göz yumulmayacağını anlatmaya çalıştım.</p>

  <p>Bu olaydan çıkarılması doğal olan sonuç bence, bu yanılgıya, yalana kapılmamanın gerektiğidir. Kapılmamak için de önce, sahte bilimlerle ne denli desteklenirlerse desteklensinler, bu ahlâksız öğretilere inanmamalıyız; sonra da, olası sonucu çocuklar olan böyle bir cinsel birleşmeye girmenin (oysa erkekler ya bu sonuçların tüm yükünü kadınların omuzlarına yüklemektedirler ya da en çok, onları çocuğun doğacağı konusunda uyarmaktan başka bir şey yapmamaktadırlar) evet, böyle bir cinsel birleşmeye girmenin en basit anlamıyla bir ahlâk suçu olduğunu, bir alçaklık olduğunu, bu nedenle de dürüst olmak isteyen bekâr erkeklerin bunu yapmamaları gerektiğini anlamalıyız.</p>

  <p>Bu konuda kendilerini tutabilmeleri için, doğal bir yaşam sürmelerinin yanında şunları da yapmalıdırlar: İçki içmemeliler, çok yemek yememeliler, et yememeliler, güç harcamaktan (jimnastikle değil, insanı bitkin düşüren, oyuncak olmayan ağır işten) kaçınmamalılar, başkalarının karılarıyla ilişkiye girmek düşüncesini (herhangi bir insanın, kendi annesiyle, kız kardeşleriyle, yakın akrabalarıyla, dostlarının karılarıyla ilişkiye girmeyi düşünmediği gibi) bu düşünceyi akıllarının ucundan bile geçirmemeliler.</p>

  <p>Kendini tutmanın olası olduğu, ayrıca daha da zararsız olduğu konusunda delillere gelince, her erkek bu delillerin yüzlercesini görebilir çevresinde.</p>

  <p>Bu birincisi.</p>

  <p><i>İkinci</i> söylemek istediğim: Toplumumuzda aşk birlikteliğine, bunun yalnızca sağlık için, zevk için gerekli koşul olduğu açısından bakmanın yanında, aynı zamanda yaşamın şiirsel, yüce bir yanı da olduğu düşünüldüğü için eşlerin birbirlerine ihanet etmeleri her çevrede (özellikle, askerlik yüzünden köylerimizde) çok olağan sayılmaktadır.</p>

  <p>Ben bunun da iyi bir şey olmadığı kanısındayım.</p>

  <p>Bundan çıkarılacak sonuç, bunu yapmamanın gerektiğidir.</p>

  <p>Bunu yapmamak için bedensel aşka bakışın değişmesi, erkeklerin de kadınların da ailede, toplum içinde, evlenmeden önce de sonra da sevişmeyi, bunun sonucu bedensel aşkı şimdi gördükleri gibi şiirsel yüce bir şey olarak değil, insanı küçülten hayvansal bir durum olarak görecekleri biçimde yetiştirilmeleri; evlenirken verilen sadakat sözünün tutulmamasının da (şimdi olduğu gibi) romanlarda, şiirlerde, şarkılarda, operalarda vs. yüceltilecek yerde, en azından, parasal vaatlerin yerine getirilmemesi, ticari sahtekârlıklar durumunda toplumun suçluyu cezalandırdığı gibi cezalandırılması gerekir.</p>

  <p>Bu ikincisi.</p>

  <p><i>Üçüncü</i> söylemek istediğim: Toplumumuzda bedensel aşka verilen gene o yanlış anlam sonucu çocuk doğumu da anlamını yitirmiştir. Karı koca ilişkisinin amacı da, doğrulayıcısı da olan çocuk bu kez hoş aşk ilişkilerinin engelleyicisi olarak görülmeye başlanmıştır, bu nedenle de (tıp biliminin uygulayıcılarının öğütleri sonucu) evlilik içi olsun, evlilik dışı olsun, kadının doğurganlığını önleyen birtakım ilaçlar kullanılmaya başlanmıştır; ya da eskiden olmayan, günümüzde ataerkil köylü ailelerimizde görülmeyen bir alışkanlık edinilmiştir: Kadının gebeliği ya da bebeğini emzirdiği sürede de cinsel ilişki sürdürülmektedir.</p>

  <p>Ben bunun da iyi bir şey olmadığını düşünüyorum.</p>

  <p>Çocuk doğumunu önleyecek ilaçların kullanımı hiç doğru değildir. Çünkü, önce, bu insanları cinsel hazlarının bir karşılığı olan çocuklarıyla ilgili birtakım yapılması gerekenlerden, güçlüklerden, yükümlülüklerden kurtarmaktadır; sonra, insan doğasına ters olan bir çeşit cinayet anlamına gelmektedir. Ayrıca, gebelik sırasında da, kadının bebeğini emzirmesi sürecinde de cinsel ilişkide bulunmak iyi değildir, çünkü kadının bedensel gücünü de, daha önemlisi, ruhsal gücünü de yok eder.</p>

  <p>Bundan çıkarılması gereken sonuçsa bundan kaçınılması gerektiğidir. Bunu yapmamak için de, evlilik dışı ilişkide insan onurunun gerektirdiği kendini uzak tutabilme kararlılığının, evlilikte daha da çoğunun zorunlu olduğunu anlamak gerekir.</p>

  <p>Bu üçüncüsü.</p>

  <p><i>Dördüncü</i> söylemek istediğim: Çocukların ya zevke engel, ya şanssız bir rastlantı, ya da kendine göre bir zevk aracı olarak görüldükleri toplumumuzda çocuklar zamanından önce belirli bir sayıya ulaşırlarsa ana babalar çocuklarını, onları ileride bekleyen insan yaşamının sorunları için akıllı, sevgi dolu insanlar olarak yetiştirecek yerde, yalnızca kendilerine belirli hazlar verecek biçimde yetiştirmektedirler. Bu yüzden de insan yavruları hayvan yavruları gibi büyütülmektedirler. Şöyle ki, ana babalar çocuklarını insan gibi insan olacak biçimde yetiştirmek kaygısını taşıyacak yerde, (tıp denilen sahte bilimin onlara dayattığı gibi) çocuklarını elden geldiğince daha iyi beslemek, boylarının uzun olması için çaba harcamak, üstlerini başlarını temiz, ciltlerini bembeyaz, karınlarını tok tutmak, onları güzel yapmak (toplumumuzun yoksul kesimlerinde bunları yapmasalar da, zorunluluktandır bu, yoksa amaç değişmez) kaygısını taşımaktadırlar.</p>

  <p>Sonra, (semirtilmiş her hayvan yavrusunda olduğu gibi) bu nazlı büyütülmüş çocukları çok erken, ilk gençlik çağlarında onların dayanılmaz acılar çekmelerine neden olan önüne geçilmez bir duyarlılık berbat ediyor. Süsler, okuma, görsel sanatlar, müzik, danslar, tatlı yemekler, kutu kapaklarındaki resimlerden tutun da, romanlara, öykülere, şiirlere kadar yaşamın her biçimi bu duyarlığı körüklemektedir; bütün bunların sonucunda dayanılmaz bir cinsel istek, peşinden de erkek çocuklarda her zaman görülen, orta yaşlarına kadar uzayan hastalıklar...</p>

  <p>Bence bu da iyi değildir.</p>

  <p>Bundan çıkarılacak sonuç da şudur: İnsanlar çocuklarını hayvanların yavrularını yetiştirdikleri gibi yetiştirmemeli, onları yetiştirirken güzel, tombul bir beden dışında kendilerine başka amaçlar edinmelidirler.</p>

  <p>Bu dördüncüsü.</p>

  <p><i>Beşinci</i> söylemek istediğim: Genç bir erkekle genç bir kadın arasındaki (öyle ya da böyle, her zaman bedensel aşkı amaçlayan) aşkın insanlara özgü en şiirsel amaç diye yüceltildiği toplumumuzda (bunun delili toplumumuzda benimsenmiş bütün o sanatlar, şiirlerdir) gençler yaşamlarının en güzel yıllarını şunlara harcamaktadırlar. Erkekler durmadan, aşkın en güzelini ya da nikâhı ararlar, elde etmeye, arayıp bulmaya çalışırlar; kadınlarla kızlar ise, erkekleri avlamaya, onları kendileriyle ilişkiye çekmeye ya da nikâh masasına oturtmaya...</p>

  <p>Bu yüzden genç yaşta insanların güçleri yalnızca boşa harcanmakla kalmıyor, üstelik zararlı bir işe harcanıyor. Yaşamımızdaki anlamsız lüksün büyük bölümü bundandır. Erkeklerimizin işsiz güçsüzlüğü de, bilinen tür ahlâksız kadınların bedenlerinin erkekleri etkileyecek yerlerini açıkta bırakma modalarına uymayı ihmal etmeyen kadınlarımızın utanmazlığı da bundandır.</p>

  <p>Bunun da iyi olmadığını düşünüyorum.</p>

  <p>İyi değildir bu, çünkü, evlilikte ya da evlilik dışı olsun, aşkla birleşme amacı (ne denli şiirselleştirilmiş olursa olsun) insana yakışmayan bir amaçtır. Tıpkı, birçok kişinin yüce bir şey olduğunu düşündüğü, insanın kendisi için tatlı yemekler, bol yemekler edinmesi amacı gibi...</p>

  <p>Bundan çıkarılabilecek sonuç ise, bedensel aşkın yüce bir şey olduğu düşüncesinden vazgeçilmesinin gerektiği ile; insana yakışan amacın (insanlığa, vatana, bilime, sanata) hizmet mi, –bu arada Tanrı’ya hizmetten söz etmiyorum– hangisi olursa olsun, insana yakışır kabul ettiğimiz bir hizmete, (evlilikte ya da evlilik dışı) aşkta birleşme ile asla ulaşılamayacağının, (her ne kadar şiirlerde, romanlarda bunun aksini kanıtlamaya çalışıyorlarsa da) bunun insana yakışan amaca ulaşmayı kolaylaştırmayacağının, aksine bunu zorlaştıracağının anlaşılması gerektiğidir.</p>

  <p>Bu beşinci.</p>

  <p>Öykümde asıl vermek istediğim buydu işte. Bu durumların işaret ettiği o kötülüklerin nasıl düzeltileceği üzerine düşünülebileceği kanısındaydım. Bunu kabul etmemenin olanaksız olduğunu düşünüyor, kabullenmemenin olanaksız olduğunu görüyordum. Bir kere, ahlâksızlıktan sıkı bir ahlâk düşkünlüğüne doğru yol almakta olan insan gelişimiyle de, toplum ahlâk bilinciyle de, her zaman ahlâksızlığı suçlayan, ahlâka değer veren vicdanımızla da tam bir uyum içindedirler. İkinci olarak, ya inandığımız ya da (bilmeden de olsa) en azından ahlâk anlayışımızı dayandırdığımız Kutsal Kitap’tan alınma kaçınılmaz sonuçların özünü oluşturmaktadırlar.</p>

  <p>Ama öyle olmamıştır.</p>

  <p>Doğrudur, evlik öncesi de, sonrası da ahlâksızlığın kötü olduğu düşüncesini çürütmeye çalışan yoktur. Yapay yollarla çocuk olmasını önlemenin, çocukları bir eğlence aracı olarak kullanmanın, aşk ilişkisini her şeyin üstünde değerlendirmenin gerekmediği düşüncesini çürütmeye çalışan da yoktur. Sözün kısası, ahlâksızlığın ahlâklı olmaktan daha iyi olduğu görüşünü savunan yok ama, şöyle diyorlar: “Evlenmemek evlenmekten daha iyi olduğuna göre, insanların daha iyi olanı yeğlemesinden daha doğal ne olabilir? İnsanlar öyle yapacak olurlarsa tükenir insan soyu. Oysa insan soyunun tükenmesi gibi bir ideal olamaz.” Ama insan soyunun yok olması düşüncesinin bizim dünyamızın insanı için yeni bir şey olmadığını, bunun din adamları için inancın bir dogması, bilim adamları için de güneşin soğuması üzerine yapılan gözlemler ışığında kaçınılmaz bir sonuç olduğunu bir yana bırakın, bu tartışmada büyük, çok yaygın, eski bir tartışma söz konusudur.</p>

  <p>Şöyle söylüyorlar: “İnsanlar bir gün tam ahlâklılık idealine ulaşırlarsa yok olurlar, bu yüzden gerçek olamaz bu ideal.” Ne var ki, kasıtlı ya da kasıtsız, bu görüşü savunanlar iki ayrı şeyi birbirine karıştırmaktadırlar: Emirlerin kuralı ile ideali.</p>

  <p>Ahlâk bir emir ya da kural değildir, oysa ideal en azından emirlerin koşullarından biridir.</p>

  <p>Oysa ancak düşüncede, akılda gerçekleşebilirse ideal ideal olur. O durumda ancak sonsuzlukta ulaşılabilir ona. Bu nedenle, ona yaklaşmak olanağı sonsuzdur. İdeal yalnızca ulaşılmaz olmakla kalmaz, bizler onun gerçekleştirilebilir olduğunu düşünseydik ideal olmaktan da çıkardı.</p>

  <p>İsa’nın ideali (Tanrı’nın dünya üzerindeki hükümdarlığı) ile öteki peygamberlerin de söyledikleri gibi, bir gün insanların tümünün Tanrı’nın yoluna girmeleri, kılıçlarını eritip saban, mızraklarını orak yapmaları, aslanın kuzuyla yan yana yatıp uyuması, her yaratığın birbirini sevmesidir... İnsan yaşamının anlamı bu ideale yöneliştir. Dolayısıyla Hristiyan idealine, ayrıca bu idealin koşullarından biri olan ahlâka yönelmek yaşam olanağını destekler. Hristiyan idealinin yokluğu ise ilerleme olanağını, bunun sonucu yaşam olanağını yok eder.</p>

  <p>İnsanlar bütün güçleriyle ahlâka yönelecek olurlarsa insan soyunun tükeneceği düşüncesi, insanların var olma savaşında olanca güçleriyle dost düşman her insanı, her yaratığı sevmeye yönelirlerse (ki bunu zaten yapıyorlar) insan soyunun tükeneceği düşüncesinden farksızdır.</p>

  <p>Bu tür düşünceler ahlâk yönetimi anlayışının iki çeşidi üzerine bilgi noksanlığından doğmaktadır.</p>

  <p>Bir yolcuya yol göstermenin iki çeşidi olduğu gibi, gerçeği arayan insana ahlâk yönetimini göstermenin de iki çeşidi vardır. Birincisi, insana, karşılaşabileceği her şeyi anlatırsınız, o da bunu bilerek yola çıkar.</p>

  <p>İkincisi, yanında bulundurduğu pusulaya göre bir yön verirsiniz ona, pusulasında yönünden başka bir şey görmeden, bilmeden, en küçük bir sapmayı hemen fark ederek yol alır.</p>

  <p>Ahlâk yönetiminin birinci yolu dış belirlemeler, kurallardır: İnsana yakışan, yakışmayan belirli davranış biçimleri verilir.</p>

  <p>“Cumartesi yasalarına uy (cumartesi tatil gününde din kardeşlerine karşılıksız yardım et), sünnet ol, malının ondalığını yoksullara ver, abdest al, günde şu kadar vakit namaz kıl,” vs... Brahma dininin, Budistliğin, Müslümanlığın, Yahudi dininin, daha başka dinlerin de görünürdeki buyrukları bunlardır.</p>

  <p>Öteki yol, insana hiçbir zaman ulaşamayacağı mükemmelliği (her insanın doğal olarak yöneldiği mükemmelliği) göstermektir: Bir ideal gösterilir insana, her an ne denli uzak olduğunu görebileceği bir ideal.</p>

  <p>“Bütün yüreğinle, bütün ruhunla, her şeyinle, kendini sevdiğin gibi sev Tanrı’nı. Göklerin efendisi Baban gibi mükemmel ol.”</p>

  <p>İsa’nın öğretisi böyle.</p>

  <p>Bir dinin öngördüğü yaşam biçiminin doğruluğunun kanıtı o dinin öğretisiyle uyuşmasıdır. Bu uyuşma olasıdır da.</p>

  <p>İsa’nın öğretisinin doğruluğuna kanıt ise mükemmellikle uyuşmamasındadır. Bir yaklaşma bile söz konusu değildir burada. Yalnızca, mükemmellikten bir uzaklaşma vardır.</p>

  <p>Bir dinin yalnızca yaşamla ilgili yasalarına uyan, onları yerine getiren bir insan, direğe asılı bir fenerin ışığında duran biridir. Sürekli fenerin altında durur. Bir aydınlık vardır onun için, başka bir yere gitmek, başka aydınlıklar aramak istemez. Gereksinim duymaz buna. Oysa İsa’nın öğretisine bağlı bir insan feneri (uzun ya da kısa) bir sırığın ucunda taşıyan biri gibidir. Işık her an önündedir, arkasından gelmeye çağırır onu, sürekli kendine çeker onu, önünü aydınlatarak, onu kendilerine çeken daha aydınlık yenilikler sunar ona.</p>

  <p>Farisi, dininin gerektirdiği her şeyi yapabildiği için şükreder Tanrı’ya. Varlıklı genç de çocukluğundan beri dininin gereklerini yerine getirmektedir, bunu yaparken neleri eksik yaptığını da bilir. Başka türlü düşünemez çünkü. Yönelebilecekleri bir şey yoktur önlerinde. Dinlerinin buyurduğu ondalıklarını vermişlerdir, cumartesileri din kardeşleri için karşılıksız çalışmışlardır, ana babalarına saygıda kusur etmemişlerdir, yasak aşk yaşamamışlardır, hırsızlık yapmamışlardır, kimsenin canına kıymamışlardır... Daha ne olacaktı? Oysa bir Hristiyan için mükemmellik yolunda çıkılan her basamak bir üst basamağa çıkmak isteğini uyandırır, o da bir sonrakine... Böyle sonsuz basamaklar izler birbirini.</p>

  <p>İsa’nın diniyle öteki dinler arasındaki fark buradadır. Dinin buyruklarındaki fark değildir bu, insanlara önderlik etmekteki farktır.</p>

  <p>Hiçbir yaşam biçimi önermemiştir İsa. Hiçbir kurum (bu arada nikâh da) buyurmamıştır. Ama İsa öğretisinin özelliklerini kavrayamayan insanlar, (dininin günlük yaşamla ilgili görünürdeki kurallarına uyan Farisi gibi) kendini iyi hissetmek arzusuyla İsa öğretisinin özüne tümüyle ters bir biçimde, bu öğretiden yeni bir öğreti çıkarmışlardır, böylece de İsa’nın ideal öğretisini çarpıtmışlardır.</p>

  <p style="text-indent: 0em; text-align: center; margin: 1em 0 1em;">* * *</p>

  <p>Gerçek Hristiyanlık öğretisinde nikâhın gerekliliğiyle ilgili hiçbir söz edilmediği için insanlarımız bir kıyıdan ayrılmış, karşı kıyıya varamadan orta yerde kalıvermişlerdir. Yani evlilik kurumunun Hristiyanlık öğretisinde yeri olmadığını hissederek, bir yandan da kilisenin onlardan gizlediği İsa’nın (tam ahlâklı olma) idealini göremedikleri için nikâh konusunda bütünüyle yol göstericisiz kalmakta, bu yüzden de kilisede kıyılan nikâha inanmamaktadırlar. Din öğretileri Hristiyanlığa oranla çok daha yumuşak olan Yahudi dininde, Müslümanlıkta, Lamaistlerde vs. nikâh, aile, eşlerin sadakati konularında Hristiyanlıktakiyle karşılaştırılamayacak ölçüde katı kuralların konulmuş olmasının (başlangıçta insana tuhaf gelen bu durumun) nedeni budur. Onlarda nikâhsız birlikte yaşamayı kısıtlayan sayısız buyruk vardır. Oysa bizde bu konuda tam bir başıbozukluk, kargaşa vardır. Hayali bir tekeşlilik perdesi arkasında ahlâksızlık diz boyudur.</p>

  <p>Sırf birtakım insanlar bilinen o törenle kilisede yaşamlarını birleştirdiler diye, içtenlikle ya da yapmacık, tekeşli yaşadıklarını hayal etmektedirler.</p>

  <p style="text-indent: 0em; text-align: center; margin: 1em 0 1em;">* * *</p>

  <p>Bir Hristiyanın ideali Tanrı’yı, yakınlarını sevmektir; Tanrı’ya da, yakınlarına da hizmet etmek için özveride bulunmaktır. Oysa bedensel aşk ile nikâh insanın kendisine hizmettir. Dolayısıyla bu ikisi Tanrı’ya, insanlara hizmete engeldirler. Ayrıca Hristiyan bakış açısından da günahtırlar.</p>

  <p>Evlenenlerin amacı insan soyunun sürekliliğini sağlamak olsa bile, Tanrı’ya, insanlara hizmetle bağdaşamaz evlilik. Çocuk yapmak amacıyla evlenen insanların daha önce, çevrelerinde ruhsal eksikliklerinden çok yiyecek eksikliğinden ölen milyonlarca çocuğun hayatlarını kurtarmaya çalışmaları gerekir.</p>

  <p>Bir Hristiyan, tüm çocukların yaşamının sağlama alınmış olduğunu görüyor, biliyorsa ancak o zaman günaha girmeden evlenebilir, çocuk yapabilir.</p>

  <p>İsa’nın öğretisini (yaşamınızı tümüyle doldurmuş, tüm ahlâk anlayışımızı içeren) öğretisini kabul etmeyebilirsiniz... ama bir kez onu kabul etmişseniz, bu öğretinin kusursuz bir ahlâk ideali olduğunun farkındasınızdır.</p>

  <p>Bilindiği gibi, İncil’de açıkça, başka türlü yorumlanamayacak biçimde bildirilmektedir: Önce, bir erkeğin, başka bir kadınla evlenmek için karısından ayrılamayacağı, evlendiği kadınla ömrünün sonuna kadar evli kalacağı (Matta. V, 31, 32; XXIX); ikinci olarak, evli ya da bekâr bir erkeğin bir kadına haz duyarak bakmasının günah olduğu (Matta. V, 28-29); üçüncü olarak da, bekâr bir erkeğin evlenmezse daha iyi yapacağı, yani böylece tam ahlâklı kalacağı (Matta. XIX, 10-12).</p>

  <p style="text-indent: 0em; text-align: center; margin: 1em 0 1em;">* * *</p>

  <p>Çoğu kimseye benim bu söylediklerim tuhaf, dahası çelişkili gelecektir.</p>

  <p>Gerçekten de vardır bu çelişki. Ama kendi aralarında değil, bizim yaşamımızla bir çelişkidir bu. Burada hangisinin doğru, hangisinin yanlış olduğunu anlamanın olanağı da yoktur: Bu düşünceler mi doğrudur, yoksa benim gibi yaşayan milyonlarca insan mı? Şu anda açıkladığım düşünceleri benimsediğimde en üst düzeyde ben de yaşamıştım bu kuşkuları. Düşüncelerimin akışının beni buralara getireceğini aklımın ucundan geçirmemiştim. Çıkardığım sonuçlar dehşete düşürmüştü beni. İnanmak istememiştim. Ama inanmamak elimde değildi. Bu sonuçlar yaşamımızın felsefesine ne denli ters düşerse düşsünler, önceki düşüncelerimi ne denli yadsırlarsa yadsısınlar, benimsemek zorundaydım onları.</p>

  <p style="text-indent: 0em; text-align: center; margin: 1em 0 1em;">* * *</p>

  <p>Ama doğru olabilecek bu genel düşünceler İsa’nın öğretisi içindedirler, bu öğretiye inananlar için de zorunludurlar. Ne var ki, yaşam yaşamdır, İsa’nın ulaşılmaz idealini göstererek insanları üstesinden gelemeyecekleri korkunç sorularla yardımcısız, baş başa bırakmak hiç doğru değildir.</p>

  <p>“Heyecanlı bir genç önce kaptırır kendini bu ideale, ama kaldıramaz onu, kopar, sonra, hiçbir yasayı takmayan derin bir ahlâksızlığa bırakır kendini!”</p>

  <p>Genelde böyle düşünüyorlar.</p>

  <p>“İsa ulaşılmaz idealdir, bu nedenle yaşamımızda bize yol göstericilik edemez. Ancak söz edebilirsiniz ondan, onun hayalini kurabilirsiniz, ama yaşam için uygun değildir, bu nedenle yaşamımıza karıştırmamalıyız onu.”</p>

  <p>“Bize gerekli olan ideal değil, gücümüzle orantılı, toplumumuzun orta karar ahlâk anlayışına uygun kurallarla önderliktir: Kilisede kıyılan temiz bir nikâh ya da tam anlamıyla temiz nikâh olmasa da, bizde olduğu gibi, nikâhı kıyılanların birinin, birçok kadınla birlikte olmuş bir erkek, ya da hiç değilse bozulabilecek bir nikâh ya da yasal ya da (bu düşünce yoluyla gidersek) hiç değilse Japonya’daki gibi süresi konmuş bir evlilik gerekli bize... Genelevlere kadar niçin sürdürmeyelim bu düşünce akışını?..”</p>

  <p>Bunun en azından sokaktaki ahlâksızlıktan iyi olduğunu söylüyorlar.</p>

  <p>İşin kötü yanı, insanın, zayıflığı yüzünden ideali alçalttıktan sonra, duracağı sınırı bilememesindedir.</p>

  <p>Ama bu düşünce başından beri doğru değildi. Önce, sonsuz mükemmellik ideali, yaşamda yol gösterici olamayacağı için doğru değildi; sonra, ona bakıp, ya adam sen de anlamına kolumu sallayıp bu bana göre değil, hiçbir zaman ulaşamayacağım bir şey demem ya da ideali benim zayıflığımın isteyeceği düzeye indirmem olasıydı.</p>

  <p>Böyle düşünmek bir denizcinin şöyle demesine benzer: “Pusulanın gösterdiği yöne gidemiyorsam, ben de bir kenara atarım pusulayı ya da bakmam ona artık, yani ideali bırakırım, yani pusulanın ibresini gemimin şu anda gittiği yönü doğru gösterecek biçimde sıkıştırıp sabitlerim, yani ideali zayıflığımın düzeyine indiririm.”</p>

  <p>İsa’nın getirdiği ideal bir hayal de değildir, bir güzel sözler kitabı da. Denizcilikte gerekli, erişilebilir yol gösterici araç pusula olduğu gibi, bu ideal de insanların ahlâklı bir yaşam için herkesin ulaşabileceği en zorunlu bir yol göstericidir. Yeter ki, pusulaya güvenildiği gibi ona da güvenilsin.</p>

  <p>İnsan ne durumda olursa olsun, neyi yapması, neyi yapmaması gerektiği konusunda en güvenilir işaretleri edinebilmesi için İsa idealinin öğretisi her zaman yeterlidir ona. Yeter ki, (bir denizcinin, çevresine bakarak yönünü belirlemeyi bırakıp pusulaya güvenmesi gibi) başka öğretilere inanmayı bırakıp bütünüyle İsa’nın öğretisine bıraksın kendini.</p>

  <p>Yol gösteren olarak pusula alındığı gibi, Hristiyanlığın da yol gösteren olarak alınması gerekir. Bunun için insanın önce kendini bilmesi, idealden ne denli saptığını belirlemekten korkmaması gerekir.</p>

  <p>İnsan hangi basamakta bulunursa bulunsun, onun için her zaman ideale daha da yaklaşmak olanağı vardır. Hangi basamakta bulunursa bulunsun, gereken yere ulaştığını, ideale daha fazla yaklaşmasının olanaksız olduğunu söyleyemez.</p>

  <p>İnsanın genelde Hristiyan idealine, özelde ise ahlâka yönelmesi böyle olur.</p>

  <p>İnsanların cinsel açıdan bir kısıtlamaya uymaları gerekmeyen masum çocukluk yıllarından evlenene kadar olan devredeki cinsel sorunlarını düşünecek olursak, bu konuda da Hristiyanlık onlara neleri yapmaları, neleri yapmamaları gerektiği konusunda en güvenilir biçimde yol göstermektedir.</p>

  <p>Masum bir genç kızın, bir delikanlının ne mi yapması gerekir? Tüm güçlerini Tanrı’ya, insanlara hizmet yolunda kullanabilmesi, düşüncelerinde de, arzularında da yüce ahlâka yönelebilmesi için temizliğini yitirmemesi...</p>

  <p>Temizliğini yitirmiş, ayartılmış, kendini olmayacak bir aşka kaptırıp Tanrı’ya, insanlara hizmet olanağını belli bir ölçüde yitirmiş bir delikanlı, bir genç kız ne yapmalı? Gene aynı şeyi: Kendini günaha sokacağını bildiği ahlâksızlıklardan uzak durmalı, böylece güçlenmeli, Tanrı’ya, insanlara daha büyük hizmetlerde bulunmaya çalışmalıdır.</p>

  <p>Güçleri tükenmiş günahkârlar ne yapmalı? İşledikleri günahları nikâh kıydırıp doğruladıktan sonra, bu günahlarının (şimdi düşündükleri gibi) yasal birer zevk, eğlence, başkalarıyla arada bir gerçekleştirebilecekleri kaçamaklar olmadığını düşünmeleri, kıydırdıkları nikâhın ömür boyu sürecek bir birlikteliğe başlangıç olduğunu bilmeleri...</p>

  <p>Bu birliktelik, doğal sonuçlarıyla (çocukların olması gibi), eşlere, Tanrı’ya, insanlara hizmet yolunda çok değişik, yepyeni görevler yüklemektedir. İnsanın çalışma alanını kısıtlar evlilik. Ondan çoğalmasını, nikâhın doğal sonucu, gelecekte Tanrı’ya, insanlara hizmet edecek yeni kuşaklar yetiştirmesini ister.</p>

  <p>Eşler, durumları gereği, çocuk yetiştirmekten, böylece çoğalmaktan oluşan sınırlı görevlerini yerine getirirken ne yapmalıdırlar?</p>

  <p>Yalnızca şunu: Günaha sapmamaya, kendilerini temizlemeye, Tanrı’ya da insanlara da hizmet etmelerini engelleyecek günahlardan uzak durmaya, cinsel isteklerinin yerine kız kardeş, erkek kardeş sevgisini yerleştirmeye çalışmalılar.</p>

  <p style="text-indent: 0em; text-align: center; margin: 1em 0 1em;">* * *</p>

  <p>İsa idealinin çok yüce, çok mükemmel, çok ulaşılmaz olduğu için biz insanlara yol göstericilik yapamayacağı iddiası ise doğru değildir. Bize yol göstericilik yapamayacak olmasının asıl nedeni bizlerin kendi kendimize yalan söylememiz, kendimizi aldatmamızdır.</p>

  <p>Doğrusu, bize İsa’nın idealinden daha sağlam kurallar gerektiğini, yoksa İsa’nın idealine ulaşamadan ahlâksızlık çamuruna batacağımızı söylersek, İsa’nın idealinin bizim için aşırı yüksek olduğunu değil, yalnızca, ona inanmadığımızı, bu ideale uygun davranmadığımızı söylemiş oluruz. Bir kez düştükten sonra ahlâksızlık çamuruna gömüleceğimizi söylerken, aslında, dengimiz olmayan bir kadınla birlikte olmanın günah değil, nikâh dediğimiz şeyle düzeltilmesi zorunlu olmayan bir eğlence, bir zevk olduğuna bunu yapmadan önce karar verdiğimizi söylemiş oluyoruz. Düşmenin, yalnızca nikâhın bozulmamasıyla, evlilikte dünyaya gelen çocukların iyi yetiştirilmesiyle bağışlanabilecek bir günah olduğunu anlayabilseydik; düşmenin, ahlâksızlık çamuruna gömülmeye asla neden olamayacağını anlayabilirdik... Bu, bir çiftçinin, sonuç alamadığı bir ekini ekin saymamasına, sonra başka birkaç yerde daha ekin ekip, birinde başarılı olursa onu ekin saymasına benzer. Besbelli, adam bu arada birçok toprağı da, tohumu da bozup yok edecek, ama ekin ekmesini bir türlü öğrenemeyecektir.</p>

  <p>Yalnızca, ideal olarak ahlâkı alın; kimin kiminle olursa olsun, her düşüşün, tek, ömür boyu sürecek bir evlilik olduğunu varsayın, o zaman İsa’nın yol göstericiliğinin yalnızca yeterli değil, üstelik bağlanılabilecek tek öğreti olduğunu açıkça göreceksiniz.</p>

  <p>Bazıları şöyle söylüyor: “İnsan zayıftır, gücüne göre görevler verilmeli ona.” Bu da şöyle demekten farksızdır: “Kollarım zayıf benim, düz çizgi, yani iki nokta arasında en kısa olacak çizgiyi çizemiyorum. Üzülmeyeyim diye ben de iki nokta arasında en kısa çizgi olarak eğri ya da köşeli çizgiyi kabul ediyorum. Elim ne kadar zayıfsa bu çizgi o kadar eğri ya da köşeli oluyor.”</p>

  <p>Hristiyan öğretisi idealini tanıdıktan sonra, onu bilmiyormuş gibi yapmamız, yerine günlük yaşamla ilgili birtakım kurallar koymamız olanaksızdır. Hristiyan öğretisi insanlara, bu çağda bulundukları düzeye uygun olarak yollanmıştır. İnsanlık, dinlerin günlük yaşamla ilgili kurallarının gerekli olduğu çağı geride bırakmıştır artık. Günümüzde kimse inanmıyor bu tür kurallara. İnsanlara yol gösterebilecek tek öğreti Hristiyanlıktır.</p>

  <p>İsa’nın öğretisinin yerine günlük yaşamla ilgili birtakım kurallar koymak olanaksızdır. Aslında böyle bir şeyi yapmamak da gerekir. Bu öğretiye temiz yürekle sıkı sıkıya bağlanmalı, en önemlisi de ona inanmalı...</p>

  <p>Kıyıya yakın seyreden bir geminin kaptanına, “Şu tepeye ya da buruna, kuleye doğru dümdüz git,” vs... diyebilirsiniz. Ama bir zaman gelecektir, kıyıdan ayrılacaktır gemi, o zaman yalnızca deniz fenerleri ile pusula yol gösterebilecektir ona. Bunların ikisi de verilmiştir bize.</p>

  <p style="text-align: right;"><i>1890</i></p>
</body>
</html>
