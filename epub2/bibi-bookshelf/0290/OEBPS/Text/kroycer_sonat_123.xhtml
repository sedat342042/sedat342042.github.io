<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>XXIII</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h1>XXIII</h1>

  <h2 class="sigil_not_in_toc"><br /></h2>

  <p style="text-indent: 0em;">“Sanırım, gururuna düşkün bir insan olduğumu söylememe gerek yoktur: Günümüzde gururunuz için yaşamayacaksanız hiç yaşamayın daha iyi. Evet, pazar günü akşam yemeği ile müzik dinletisinin kusursuz olması için elimden geleni yaptım. Yemek için gerekenleri kendim gidip bol bol aldım, konukları kendim çağırdım.</p>

  <p>Saat altıya doğru konuklar geldiler. Truhaçevski pırlanta düğmeli son derece zevksiz bir frak giymişti. Küstah bir tavrı vardı. Her söylenene, hiç zaman geçirmeden, dudaklarında söyleneni onaylıyormuş, anlıyormuş gibi, (yapacağınız ya da söyleyeceğiniz her şey beklediği şeylermiş anlamında) hafif bir gülümsemeyle karşılık veriyordu. Gördüğüm her düzeysiz davranışı büyük haz veriyordu bana. Çünkü bu bana, karımın gözünde onun ne denli düzeysiz, aşağılık bir insan olduğunu, (karımın deyimiyle, o düzeye inemeyeceğini) gösterdiği için huzur veriyordu. Kendime onu kıskanma izni vermiyordum artık. Önce, bu duyguyla kendime yeterince eziyet etmiş, yorgun düşmüştüm, dinlenmek istiyordum; sonra, karımın söylediklerine inanmak istiyor, inanıyordum da. Gelgelelim, kıskanmamama karşın, Truhaçevski’ye karşı da, karıma karşı da doğal davranamıyordum. Yemek sırasında da, toplantının müzik başlayıncaya kadar olan ilk bölümünde de ikisinin davranışlarını, bakışlarını sürekli izledim.</p>

  <p>Yemek, her yemek gibi sıkıcı, yapmacıktı. Müzik oldukça erken başladı. Of, o akşamın her ayrıntısını ne canlı anımsıyorum. Truhaçevski’nin kemanını nasıl eline aldığını, kutusunun kapağını nasıl açtığını, kemanının üzerindeki, bir bayan elinden çıktığı belli örtüsünü nasıl kaldırdığını, kemanını nasıl akort etmeye başladığını bugünmüş gibi anımsıyorum. Karımın, büyük ürkekliğini (daha çok müzik yeteneği ile ilgili ürkekliğini) arkasına gizlemeye çalıştığı yapmacık bir rahatlıkla piyanonun başına geçişini, piyanoda alışılmış “la” sesini verişini, kemanla uyum sağlamaya çalışmasını da anımsıyorum. Sonra nasıl birbirlerine, arkasından konuklara baktıklarını, daha sonra aralarında alçak sesle bir şeyler konuştuklarını, sonra çalmaya başladıklarını anımsıyorum. İlk akort seslerini Truhaçevski verdi. Yüzü ciddi, dikkatli, sempatik bir anlatımla kaplandı. Kemanının sesine kulak vererek parmaklarını tellerin üzerinde titizlikle dolaştırmaya başladı. Piyano karşılık verdi. Dinleti başladı...”</p>

  <p>Pozdnişev bir an sustu, o tuhaf sesini peş peşe birkaç kez çıkardı. Anlatmayı sürdürmeyi denedi, ama yapamadı, içini çekti, tekrar sustu. Bir süre sonra başladı:</p>

  <p>“Beethoven’ın Kroyçer sonatını çalıyorlardı. O ilk prestosunu biliyor musunuz? (Sesini yükseltti Pozdnişev.) Biliyor musunuz? Uf! Uf, uf, uf!.. Müthiş bir şeydir! Hele o girişi... Aslında müzik müthiştir! Nasıl bir şeydir müzik? Aklım almıyor benim... Nasıl bir şeydir?.. Nedir yaptığı? Niçin yapıyor bu yaptığını? Müziğin insan ruhunu yücelttiğini söylerler. Saçmadır, yalandır... Etkiliyor insanı, hem de müthiş etkiliyor (kendim için de söylüyorum bunu) ama hiç de insan ruhunu yücelttiği yoktur. İnsan ruhu üzerindeki etkisi yüceltici de, küçültücü de değildir... ama onu kötü etkilediği kesin... Nasıl anlatsam size? Müzik kendimi, gerçek durumumu unutturuyor bana. Kendimin olmayan, bambaşka bir dünyaya götürüyor beni. Müziğin etkisi altındayken gerçekte hissetmediğim şeyleri hissediyormuşum, anlamadığım şeyleri anlıyormuşum, yapamadığım şeyleri yapıyormuşum gibi geliyordu bana. Bunu ben müziğin, esneme ya da gülmenin yaptığı etkiyi yapmasıyla açıklıyorum: Uykum yok, ama esneyenlere baktıkça ben de esniyorum; ortada gülecek bir şey yok, ama gülenleri gördükçe ben de gülüyorum.</p>

  <p>Müzik o anda beni, doğrudan doğruya, onu besteleyenin, bestelediği anda içinde bulunduğu ruhsal duruma taşıyor. Onun ruhuyla benimki iç içe giriyor, onunla birlikte bambaşka bir dünyaya gidiyorum. Ama niçin yapıyorum bunu, bilmiyorum. Evet, şu Kroyçer sonatı besteleyen (yani Beethoven) onu bestelediği anda niçin öyle bir ruhsal durum içindeydi, biliyordu... işte bu ruhsal durumu böyle bir müzik bestelemesine neden olmuştu. Bu yüzden onun için o andaki ruhsal durumunun bir anlamı vardı. Oysa benim için öyle mi?.. Bu yüzden müzik kötü etkiliyor beni, bir sonuca da vardırmıyor. Sözgelimi, askeri bir marş çalınıyor, marşa ayak uydurarak yürüyor askerler... müzik amacına erişmiştir orada. Dans müziği çalıyor, insanlar dans ediyorlar, ben de dans ediyorum, orada da amacına erişmiştir müzik... eh, kilisede dinsel müzik çalıyorken kutsal şarapla ekmek alıyorum, orada da amacına ulaşmıştır. Oysa burada kötü bir etki söz konusudur, bunun üzerine insanın yapacağı bir şey de yoktur... İşte bu yüzden müzik kimi zaman öylesine korkunç, öylesine kötü etkiler insanı. Çin’de müzik devletin işidir. Öyle olması da gerekir. Canı isteyenin insanları istediği gibi hipnotize etmesine, sonra da onlara istediğini yaptırmasına izin vermek olacak şey midir? Hele bu hipnotizmacı ahlâksızın önde gideniyse!</p>

  <p>O korkunç olanağın kimlerin elinde olduğunu görüyorsunuz! Sözgelimi, hiç değilse şu Kroyçer sonatın ilk prestosunun dekolte giyimli bayanların hazır bulunduğu bir salonda çalınması olacak şey midir? O prestoyu çalmak, sonra alkışlamak, daha sonra dondurma yemek, o arada son dedikodulardan söz etmek olur mu? Bu tür müzikler ancak bilinen, önemli, anlamlı durumlarda, bu müziğe uygun bilinen davranışlarda bulunulması istendiğinde çalınabilir... Çalarsınız müziği, onun sizi yönlendirdiği şeyi yaparsınız. Yoksa yerine de, zamanına da uygun olmayan durağan bir enerjiyi, duyguyu uyandırmak insanı felakete sürüklemekten başka bir şeye yaramaz. Hiç değilse benim üzerimde bu müziğin korkunç bir etkisi oldu: O güne kadar tanımadığım, bilmediğim (sanırım) yepyeni duygular, düşünceler açılmıştı önümde sanki. İçimde bir ses şöyle diyor gibi geliyordu bana: ‘Demek böyleymiş! Şimdiye dek düşündüklerimden, yaşadıklarımdan bambaşka bir şey bu! Demek öyleymiş!’ Yeni öğrendiğim bu yeni durumun ne olduğunu bilemiyordum ama, onun bilincine varmak büyük haz veriyordu bana. Karım ile Truhaçevski de içlerinde olmak üzere salondaki herkes bambaşka bir ışık altında görünüyordu bana şimdi.</p>

  <p>Bu prestodan sonra çok güzel, ama öyle üstün yanları olmayan, sıradan varyasyonlarıyla hiç de yenilikler içermeyen bir <i>andante</i>, onun arkasından, oldukça zayıf bir <i>final</i> çaldılar. Sonra, konukların ricası üzerine, Ernst’ün <i>eleğisi</i> ile birkaç parça daha çaldılar. Bütün bunlar çok hoştu. Ama hiçbiri ilk parçanın bende yarattığı etkinin yüzde birini yaratmamıştı. Hepsi ilk parçanın etkisinin fon müziğiydi sanki.</p>

  <p>Akşam boyunca çok hafif hissetmiştim kendimi, neşeliydim. O akşamki gibi hiç görmemiştim karımı. Işıl ışıl gözleri, piyano çalarken yüz anlatımındaki o ciddiyet, derinlik... çalmayı bitirdiklerinde o gevşemesi, dudaklarındaki o acıklı güçsüz, mutlu gülümseme...</p>

  <p>Hiçbiri kaçmıyordu gözümden. Ama bütün bunlara, onun da benim hissettiklerimi hissettiğinden; benim gibi, daha önce hiç tatmadığı yepyeni duygular tattığından başkaca bir anlam vermiyordum. Toplantı başarıyla bitti. Konuklar dağıldılar.</p>

  <p>Truhaçevski, iki gün sonra soylular toplantısına katılmak üzere ilçeye gitmek zorunda olduğumu bildiği için vedalaşırken, bir dahaki gelişinde de bu akşamki hoş dakikaları yinelemeyi umduğunu söyledi. Bundan, ben yokken evime gelmesinin yakışık almayacağını düşündüğü anlamını çıkardığım için hoşuma gitmişti bu sözleri.</p>

  <p>Ben döndüğümde o gitmiş olacağı için, bir daha görüşemeyecektik.</p>

  <p>İlk kez içtenlikle sıktım elini, bize o akşam tattırdığı zevk için teşekkür ettim. Karımla da öyle, kentten ayrılacakmış gibi vedalaştı.</p>

  <p>Vedalaşmaları son derece doğal, saygılıydı. Her şey çok güzeldi. Karım da ben de düzenlediğimiz o akşam toplantısından son derece hoşnuttuk.”</p>
</body>
</html>
