<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>III</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h1>III</h1>

  <h2 class="sigil_not_in_toc"><br /></h2>

  <p style="text-indent: 0em;">“Evet, anlatacağım size... Gerçekten istiyorsunuz, değil mi?”</p>

  <p>Çok istediğimi söyledim. Pozdnişev bir süre sustu, elleriyle yüzünü ovuşturduktan sonra başladı:</p>

  <p>“Anlatacaksam, en baştan başlamalıyım; önce nasıl, niçin evlendiğimi, evlenmeden önce nasıl bir yaşamım olduğunu anlatmalıyım.</p>

  <p>Evlenmeden önce herkes gibi, yani kendi çevremde yaşayıp gidiyordum. Toprak sahibi bir çiftçiyim ben, ayrıca üniversitede asistanım, dahası, soyluların seçilmiş başkanıydım. Evlenmeden önce her bekâr erkeğin olduğu gibi benim de aşağılık bir yaşamım vardı; çevremin tüm erkekleri gibi, rezil bir yaşam sürerken, nasıl yaşamam gerekiyorsa öyle yaşadığıma da inanıyordum. Sevimli, iyi ahlâklı bir insan sayıyordum kendimi. Gönül çelen bir insan değildim, tuhaf zevklerim de yoktu, yaşıtlarımın çoğunun yaptığı gibi, bu tür yaşamı, yaşamımın başlıca amacı olarak da benimsemiyordum. Eğlenceye kendimi ölçülü, kibarca, sağlığım için bırakıyordum. Çocuk olması ya da bana bağlanması durumunda beni kendine bağlayabilecek kadınlardan uzak duruyordum. Bununla birlikte belki çocuk da olmuştur, ilişki kurduğum kadınlar arasında bana bağlananı da... Ama ben bunların hiçbiri olmamış gibi yapıyordum. Dahası bu davranışımı yalnızca ahlâk yönünden iyi saymıyor, bununla övünüyordum da...”</p>

  <p>Sustu Pozdnişev, görünüşte, aklına yeni bir şey geldiğinde her zaman yaptığı gibi, o değişik sesi çıkardı gene.</p>

  <p>“İşin en iğrenç yanı da bu işte! (Sesini yükseltmişti.) Fiziksel ahlâksızlık değildi bu... Aslında hiçbir fiziksel çirkinlik ahlâksızlık değildir. Asıl ahlâksızlık, gerçek ahlâksızlık fiziksel birlikteliğe girdiğin bir kadınla ahlâk yönünden birliktelikten uzak durmaktır. İşte bu uzak durmayı kendime bir övünç nedeni görüyordum. Hiç unutmam, sevdiği için olacak, kendini bana vermiş bir bayana ücretini veremediğim için ne çok üzülmüştüm. Sonra ona para yollayıp, böylelikle kendisine ahlâk yönünden kendimi bağlı saymadığımı gösterdiğimde ancak rahatlamıştım... Bana hak veriyormuş gibi sallamayın başınızı. (Yüzüme bakarak birden bağırmıştı, sesini yükseltmişti.) Bilirim ben bu yolları. Siz hepiniz, siz de, az rastlanan bir örnek değilseniz, en iyi olasılıkla siz de benim o zaman düşündüğüm gibi düşünüyorsunuzdur. (Konuşmasını sürdürüyordu): Neyse, fark etmez, bağışlayın. Ama önemli olan bunun korkunç bir şey olması, korkunç, çok korkunç!”</p>

  <p>“Nedir korkunç olan?” diye sordum.</p>

  <p>“Kadınlar konusunda, onlarla ilişkilerimizde içinde bulunduğumuz yanılgının uçurumu. Evet efendim, bundan söz ederken sinirlerim bozuluyor. Hem bu, o adamın dediği gibi, başımdan o olay geçtiği için değil... o olayın başımdan geçmesinden bu yana gözlerim açıldığı, çünkü her şeyi başka bir ışık altında gördüğüm için böyle. Her şey altüst oldu, altüst, altüst!”</p>

  <p>Bir sigara yaktı, dirseklerini dizlerine dayayıp anlatmayı sürdürdü.</p>

  <p>Karanlıkta yüzünü görmüyordum. Trenin tekerleklerinin çıkardığı gürültü arasından duygulu, yumuşak sesi duyuluyordu yalnızca.</p>
</body>
</html>
