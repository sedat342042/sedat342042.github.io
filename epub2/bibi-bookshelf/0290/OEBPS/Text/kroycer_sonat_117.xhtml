<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>XVII</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h1>XVII</h1>

  <h2 class="sigil_not_in_toc"><br /></h2>

  <p style="text-indent: 0em;">“Eh işte, böyle geçiyordu günlerimiz. Karımla aramızdaki ilişki giderek daha düşmanca, daha çok düşmanca oluyordu. Sonunda iş öylesine ileri gitmişti ki, artık anlaşmazlıklarımız karşılıklı düşmanlığımızı doğurur olmaktan çıkmış, düşmanlığımız anlaşmazlıklarımızı doğurur olmuştu: Karım bir şey söyleyecek olsa, o daha söylemeden ben karşı çıkıyordum. O da aynı şeyi yapıyordu.</p>

  <p>Evliliğimizin daha dördüncü yılında ikimiz de birbirimizi anlamamızın, birbirimizle anlaşmamızın olanaksız olduğuna karar vermiştik. Herhangi bir konuda anlaşmaya varmanın yollarını aramayı denemiyorduk bile. Özellikle çocuklarla ilgili en sıradan konularda o da ben de kendi bildiğimizde diretiyorduk. Şimdi anımsadığım kadarıyla, savunduğum düşünceler benim için pek öyle vazgeçemeyeceğim kadar önemli de değillerdi. Ama karım karşı düşünceyi savunuyordu ya, geri çekilmek karımın karşısında yenilgiyi kabullenmek anlamına gelirdi. Yapamazdım bunu. O da yapamazdı.</p>

  <p>Karım kendini bana karşı her konuda tam anlamıyla haklı sayıyor olmalıydı. Oysa onun yanında ben de kendi gözümde kutsal sayılırdım. Aramızda karşılıklı susmaya ya da hayvanların arasında geçebilecek türünden, ‘Saat kaç? Yatma zamanı geldi. Yemekte ne var? Nereye gideceğiz? Gazetede ne yazıyor? Doktoru çağırsak mı? Maşa’nın boğazları ağrıyor,” gibi basit cümlelerden ileri gitmeyen konuşmalara mahkûmduk. Konuşmalarımızın bu olağanüstü kesin sınırını azıcık geçmek bir olayın patlak vermesine yetiyordu. Kahve yüzünden, masa örtüsü yüzünden, yaylı araba yüzünden, vist oynamaya gidip gitmemem yüzünden... tartışmalar çıkıyor, birbirimize öfke kusuyorduk. Benim için de onun için de başka hiçbir şeyin önemi yoktu. Hiç değilse benim içimde ona karşı çoğu zaman korkunç bir nefret oluyordu! Kimi zaman çay koyuşuna, bacağını sallayışına, kaşığı ağzına götürüşüne, çorbayı höpürdeterek içişine bakıyor, çok çirkin bir şey yapıyormuş gibi nefret ediyordum ondan. O zamanlar bu öfke dönemlerinin, hiç aksamadan düzenli olarak, aşk dönemleri dediğimiz dönemleri izlediğinin farkında değildim. Bir aşk dönemini bir öfke dönemi izliyordu. Aşk dönemi ateşliyse, öfke dönemi uzun oluyordu. Aşk daha az ateşliyse, öfke dönemi de orantılı olarak kısa oluyordu. O zamanlar, bu aşk ile öfkenin aynı hayvansal duygu (aynı duygunun iki ayrı ucu) olduğunu anlayamıyorduk. Durumumuzu anlayabilseydik yaşantımız çok zor olurdu. Ne var ki anlayamıyorduk, göremiyorduk da. Düzgün bir yaşamı olmayan birinin, durumunun ne denli kötü olduğunu görmemek için gözlerini kapayabilecek olmasında onun için hem kurtuluş vardır, hem felaket. Biz de öyle yapıyorduk işte. Karım gergin, her zaman acele birtakım uğraşlarla, ev işleriyle, evin düzeniyle, kendisinin de, çocukların da giyim kuşamıyla, çocukların eğitimiyle, onların sağlık durumlarıyla kendini oyalayarak görmemeye çalışıyordu durumumuzu.</p>

  <p>Benimse kendime göre başka bir yöntemim vardı. Sarhoşluk: İş sarhoşluğu, av sarhoşluğu, kâğıt oyunu sarhoşluğu... Hiç boş zamanımız olmuyordu. Ne kadar çok meşgul olursak, birbirimize o kadar çok öfkelenebileceğimizi hissediyorduk. ‘Surat as bakalım,’ diye geçiriyordum içimden. ‘Bütün gece dırdırınla soluk aldırmadın bana, ama yarın toplantım var benim.’ Karım, ‘Keyfin yerinde senin,’ diye içinden geçirmekle kalmıyor, bunu söylüyordu da, ‘oysa bütün gece uyumadım ben, çocuğun hastalığıyla uğraştım.’ Hipnotizma, ruh hastalıkları, isteriklik konularında şu yeni varsayımlar yok mu, hepsi hiç de basit olmayan, zararlı, iğrenç saçmalıktır... Doktor Şarko sanırım karım için onun isterik, benimse anormal olduğumuzu söylerdi, belki ikimizi de tedavi etmeye kalkışırdı. Oysa tedavi edecek bir şey yoktu ortada.</p>

  <p>Böylece, içinde bulunduğumuz durumu görmemizi engelleyen bir karanlıkta geçiriyorduk günlerimizi. O olay olmasaydı belki yaşlılık yıllarıma kadar öyle yaşayıp gidecektim. Ölüm döşeğinde iyi, ama pek de o kadar iyi sayılamayacak bir yaşamım olduğunu, çoğu insan gibi pek kötü de yaşamadığımı düşünecektim. İçinde debelendiğim o iğrenç yalanı da, mutsuzluğumun dipsiz derinliğini de hiç bilmeyecektim. Birbirine zincirle bağlanmış, birbirinden nefret eden, ama bunu görmezden gelen iki pranga mahkûmuyduk. Evli çiftlerin yüzde doksan dokuzunun aynı şeyleri yaşadığını, bunun başka türlü olamayacağını o zamanlar henüz bilmiyordum. Başkaları için de, benim için de bunun böyle olması gerektiğinden haberim yoktu.</p>

  <p style="text-indent: 0em; text-align: center; margin: 1em 0 1em;">* * *</p>

  <p>Şaşılası şeydir, dürüst yaşamlarda da, kötü yaşamlarda da ne çok ilginç rastlantı oluyor! Anne baba birbirlerine duydukları nefret yüzünden yaşam çekilmez olduğunda, çocukların eğitimi için kent koşulları gerekli oluyor. Böylece kente taşınmak gereksinimi gösteriyor kendini.”</p>

  <p>Sustu Pozdnişev, (tutulmaya çalışılan hıçkırarak ağlama sesini andıran) o tuhaf sesini çıkardı iki kez. Bir istasyona gelmiştik.</p>

  <p>“Saat kaç?” diye sordu.</p>

  <p>Saatime baktım. Saat ikiydi. Pozdnişev sordu:</p>

  <p>“Yoruldunuz mu?”</p>

  <p>“Hayır, ya siz?”</p>

  <p>“İçimde bir sıkıntı var. İzin verin, dışarı çıkıp biraz dolaşacağım. Su içeceğim.”</p>

  <p>Kalktı, yalpalayarak vagonun kapısına yürüdü. Tek başıma oturmuş, Pozdnişev’in anlattıklarını düşünüyordum. Öylesine dalmıştım ki, onun vagonun öteki kapısından girdiğini fark etmemiştim.</p>
</body>
</html>
