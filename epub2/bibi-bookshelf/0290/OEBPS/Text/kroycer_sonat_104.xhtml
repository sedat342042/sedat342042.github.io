<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>IV</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h1>IV</h1>

  <h2 class="sigil_not_in_toc"><br /></h2>

  <p style="text-indent: 0em;">“Evet efendim, yalnızca öylesine acı çektikten sonra, yalnızca bu nedenle anladım her şeyin kökünün nerede olduğunu, neyin nasıl olması gerektiğini, bu yüzden de olanların tüm korkunçluğunu gördüm.</p>

  <p>Beni o olaya vardıran şeyin ne zaman, nasıl başladığını anlayın lütfen. Her şey on altı yaşıma girmeden başlamıştı. Ben daha lisede, ağabeyimse üniversite birinci sınıftayken... Henüz kadınları tanımıyordum, ama çevremizin tüm mutsuz çocukları gibi, artık günahsız bir çocuk da değildim: Arkadaşlarım beni baştan çıkaralı neredeyse iki yıl oluyordu; kadın, herhangi bir kadın değil, tatlı bir kadın, çıplak her kadın acı veriyordu bana. Yalnızlıklarım hiç de temiz değildi. Çocuklarımızın yüzde doksan dokuzu gibi acı çekiyordum. Korkuyor, acılar çekiyor, dualar ediyor, düşünüyordum. Düşüncelerimde de, günlük yaşamımda da bozulmuştum. Ama son adımımı atmamıştım henüz. Başka kimseye bir zararım dokunmadan yalnız başıma sürükleniyordum uçuruma. İşte günün birinde, ağabeyimin okuldan arkadaşı, iyi çocuk dediğimiz, yani bizi içkiye de, kâğıt oyununa da alıştıran bir üniversite öğrencisi kafaları çektiğimiz bir akşam oraya gitmemizi önerdi. Gittik. Ağabeyim de o güne kadar günahsızdı, o da o gece düştü. Ben de, on beş yaşında bir çocuk olan ben de ne yaptığımı bilmeden kendimi o gece lekeledim, kadınların küçük düşürülmesine yardımcı oldum. O gece yaptıklarımın kötü olduğuna ilişkin hiçbir şey duymadım büyüklerimden. Şimdi de hiçbir çocuk duymuyor. Bunun kutsal buyruklar kitabında anlatıldığı, bilinen bir gerçektir. Ama öyle ya, kutsal emirler kitabı yalnızca sınavda papazın sorularını yanıtlamak için gerekli olan bir şeydi, ki o da pek o kadar değil... Ne var ki, koşullu tümcelerde ‘dır’ ekinin kullanılmasına gelince, iş değişirdi kuşkusuz.</p>

  <p>Ayrıca, düşüncelerine saygı duyduğum yaşlı insanların hiçbirinden bunun kötü olduğu konusunda bir şey duymamıştım. Tersine, saygı duyduğum insanlar bunun iyi olduğunu söylüyorlardı. Çevremdekilerden, o yapacağım şeyden sonra tüm savaşımımın, acılarımın dineceğini duyuyordum. Bunu duyuyor, okuyordum, büyüklerim bunun sağlığıma iyi geleceğini de söylüyorlardı. Arkadaşlarımdan bunun bir görev, delikanlılık olduğunu duyuyordum. Öyle ki, iyilikten başka bir şey yoktu bu işte... Hastalık tehlikesi mi? Onun da önlemi alınmıştı kuşkusuz. Yurttaşlarının koruyucusu devletimiz ilgileniyordu bu konuyla. Genelevlerin düzgün çalışmalarını denetliyor, lise öğrencilerinin kötü yola tehlikesiz düşmelerini sağlama alıyordu. Doktorlar da aldıkları maaşa karşılık bu gidişi izliyorlardı. Öyle olması da gerekiyordu. Ahlâksızlığın sağlığa yararlı olduğunu söylüyorlar, kurallar içinde, düzenli ahlâksızlığı kurumsallaştırıyorlardı. Oğullarının sağlığı için bu anlamda uğraş veren anneler biliyorum. Bilim de genelevlere yolluyordu onları.”</p>

  <p>“Niçin bilim?” diye sordum.</p>

  <p>“Siz doktorları ne sanıyorsunuz? Bilimin kemirgenleridir doktorlar. Sağlığa yararlı olduğunu söyleyerek gençleri kim ahlâksızlığa sürüklüyor dersiniz? Onlar. Sonra da büyük bir ciddiyetle frengili gençleri iyileştirmeye çalışıyorlar.”</p>

  <p>“Niçin iyileştirmesinler?”</p>

  <p>“Çünkü, frengiyle savaşta gösterilen çabanın binde birini ahlâksızlıkla savaşta göstermiş olsalardı frenginin kökü bundan yıllarca önce kazınmış olurdu. Oysa bu çaba ahlâksızlıkla savaşa değil, ahlâksızlığa teşvike, ahlâksızlığın tehlikesizce yapılmasına harcanmıştır. Öyle ama, asıl önemli olan bu da değildir. Asıl önemli olan, yalnızca bizim çevremizden gençlerin değil, herkesin, köylülerin bile (daha çoğu değilse, en azından yüzde doksanının) başına o korkunç şeyin gelmiş olmasıdır. Yani ben de, onlar da bilinen bir bayanın güzelliğine kapıldığımız için düşmedik –hayır, hiçbir kadın baştan çıkarmaya çalışmadı beni– ama ben, düşme dendiğinde çevremde bazı insanların beden için en yasal, sağlık için en yararlı şeyi, bazılarınınsa gençler için en doğal, yalnızca bağışlanabilecek değil, dahası masum bir eğlenceyi akıllarına getirdikleri için, düştüm. Burada bir düşüşün söz konusu olduğunu bile anlayamadan... Bana söylendiği gibi, düpedüz, yalnızca belli çağda insanlara özgü, bir ölçüde hazlara, bir ölçüde gereksinimlere bırakmaya başlamıştım kendimi. Sigara içmeye, içki içmeye başlamıştım. Doğrusu bu ilk düşüşte gene de özel, etkileyici bir şey vardı.</p>

  <p>Anımsıyorum, odamda yalnız kalır kalmaz bir hüzün çöküyordu üzerime, öylesine bir hüzün ki, ağlamak istiyordum. Masumluğumun yok oluşuna, kadınlarla ilişkimin temelli yok oluşuna ağlamak istiyordum. Evet efendim, kadınlarla doğal, sade ilişkim temelli yok olup gitmişti. O andan sonra kadınlarla temiz ilişkim olmadı, olamazdı da. <i>Serseri</i> dedikleri türden bir insan olmuştum. Oysa serserilik de bir morfinmanın, bir ayyaşın, sigara tiryakisinin durumu gibi fiziksel bir durumdur. Bir morfinmanın, bir ayyaşın, sigara tiryakisinin artık normal bir insan olmadığı gibi, zevki için birkaç kadın tanımış biri de artık normal bir insan değildir. Her şeyini temelli yitirmiş bir serseridir. Bir morfinmanı ya da ayyaşı, yüzünden, davranışlarından hemen tanımanın olası olduğu gibi, <i>serseri</i>yi de gene öyle tanımak olasıdır. Bir <i>serseri</i> davranışlarını kontrol edebilir, kendisiyle savaşabilir. Ancak, kadınlara karşı sade, aydınlık, temiz, dostça bir ilişki aramayın onda, hiçbir zaman bulamazsınız. Genç bir bayana bakışından hemen tanırsınız serseriyi. İşte ben de bir serseri olmuştum, öyle de kaldım. Bu, yok oluşuma neden oldu.”</p>
</body>
</html>
