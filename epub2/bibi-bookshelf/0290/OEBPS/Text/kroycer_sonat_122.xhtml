<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>XXII</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h1>XXII</h1>

  <h2 class="sigil_not_in_toc"><br /></h2>

  <p style="text-indent: 0em;">“Bütün gün hiç konuşmadım karımla. Yapamıyordum. Yanıma geldiğinde içime öylesine bir nefret doluyordu ki, korkuyordum kendimden. Akşam yemeğinde çocukların yanında, ne zaman yola çıkacağımı sordu. Önümüzdeki hafta bölge soylular toplantılarına katılmak için ilçeye gitmem gerekiyordu. Ne zaman gideceğimi söyledim. Yol için bir şeylere gereksinimim olup olmadığını sordu. Yanıtlamadım sorusunu, hiç konuşmadan masada bir süre daha oturduktan sonra kalkıp odama gittim. Son zamanlarda, özellikle o saatte hiç gelmezdi odama. Kanepeye uzanmıştım. Öfkeden içim içimi yiyordu. Birden onun tanıdık ayak sesini duydum. Ansızın korkunç, iğrenç bir düşünce geldi aklıma: Uri’nin karısı gibi, karım da işlediği günahı örtbas etmek için böyle alışılmadık bir saatte geliyordu yanıma. Onun yaklaşan ayak sesine kulak kabartarak, ‘Gerçekten buraya mı geliyor?’ diye geçirdim içimden. Buraya geliyorsa, kuşkularımda haklıyım demektir. O anda içimde karıma karşı anlatılmaz bir öfke kabardı. Ayak sesi giderek yaklaşıyordu. Odamın önünden geçip salona mı gidecekti acaba? Hayır, işte kapı gıcırdadı, uzun boyuyla, alımlı bedeniyle göründü eşikte. Yüzünde de, gözlerinde de gizlemeye çalıştığı, ama benim gözümden kaçmayan, anlamını çok iyi bildiğim o ürkeklik, o yaltaklanma vardı. Az kaldı tıkanacaktım, öylesine uzun süre tutmuştum soluğumu. Sonra gözlerimi yüzünden ayırmadan sigara tabakamı aldım, bir sigara yaktım.</p>

  <p>‘Ne o, biraz oturmak için yanına geliyoruz, sen hemen sigaraya saldırıyorsun,’ dedi.</p>

  <p>Kanepeye, hemen yanıma oturdu, omzuma yaslanacak oldu. Bana dokunmaması için geri çekildim.</p>

  <p>‘Anladığım kadarıyla, pazar günü çalacak olmam hoşuna gitmiyor,’ dedi.</p>

  <p>‘Niçin gitmesin ki...’ dedim.</p>

  <p>‘Görmüyor muyum sanıyorsun?’</p>

  <p>‘Gördüğün için kutlarım seni. Bense, senin bir yosma gibi davranışından başka bir şey görmüyorum... Ne var ki, bayağılığın her çeşidi hoşuna gidiyor senin, bana ise dehşet veriyor!’</p>

  <p>‘Pekâlâ, anlaşıldı, arabacı gibi kavga etmek istiyorsan, ben gidiyorum.’</p>

  <p>‘Git, ama şunu bilesin, ailenin onuru senin için değerli değilse, sen de benim için değerli değilsin. Canın cehenneme! Ailemin onuru önemlidir benim için!’</p>

  <p>‘Ne demek istiyorsun sen?’</p>

  <p>‘Çık odamdan, Tanrı aşkına çık!’</p>

  <p>Neden söz ettiğimi anlamıyormuş gibi numara yapıyordu ya da gerçekten anlamıyordu... Çok alınmış, kızmış gibiydi. Ayağa kalktı, ama gitmedi, odanın ortasında durdu.</p>

  <p>‘Gerçekten çekilmez biri oldun,’ diye başladı. ‘İnsan melek olsa dayanamaz sana. (Sonra, her zaman olduğu gibi, beni daha çok sinir etmek için, kız kardeşimle aramda olanlardan söz etmeye başladı. Kız kardeşimle bir tartışmamızda kendimi kaybetmiş, ona çok çirkin şeyler söylemiştim. Bunun beni çok kötü etkileyeceğini biliyordu. Bu yüzden de bilerek söz etmişti bundan.) Artık hiçbir şeyinle şaşırtamazsın beni.’</p>

  <p>‘Evet, küçük düşür, aşağıla, onurumla oyna, sonra da suçlu sensin de...’ diye geçirdim içimden. Birden, ona karşı daha önce hiç duymadığım korkunç bir öfke dolmuştu içime. İlk kez öfkemi fiziksel olarak belirtmek istedim. Ayağa fırlayıp üzerine yürüdüm. Anımsıyorum, yerimden fırladığım anda öfkemin büyüklüğünün farkına vardım, şöyle geçirdim içimden: ‘Kendimi bu duyguya kaptırmakla iyi mi yapıyorum?’ Hemen o anda yanıtladım sorumu, bunun iyi olduğunu, karımı korkutacağını söyledim kendime, hemen, bu öfkemi frenleyecek yerde, içimde daha da güçlenmesine izin verdim, öfkemin giderek kabarmasına sevindim bile.</p>

  <p>Karımın yanına gidip kolundan yakaladım, sesimi yükselttim:</p>

  <p>‘Çık dışarı, yoksa öldürürüm seni!’</p>

  <p>Sesimdeki öfkeyi bilerek güçlendiriyordum. Sanırım görünümüm korkunçtu. Çünkü birden çarşaf gibi bembeyaz olmuştu karımın yüzü, odadan çıkıp gidecek gücü bile bulamıyordu kendinde, yalnızca durmadan yineliyordu: ‘Vasya, ne oluyorsun? Neyin var?’</p>

  <p>Ben avazım çıktığınca bağırıyordum:</p>

  <p>‘Çık dışarı! Çıldırtıyorsun beni! Elimden bir kaza çıkacak!’</p>

  <p>Öfkemin dizginlerini salıvermiştim. Haz veriyordu bana bu. Çılgınlığımın büyüklüğünü gösteren alışılmadık bir şeyler yapmak istiyordum. Ona vurmayı, onu öldürmeyi çok istiyordum. Ama bunu yapmamın olanaksız olduğunu biliyordum, bu yüzden, gene de öfkemi iyice azdırmak için masanın üzerinden ağır kâğıt baskısını kaptığım gibi karımın ayaklarının dibine yere fırlattım. Bu arada bir yerine gelmemesine dikkat de etmiştim. O zaman çıkmak için kapıya yürüdü karım. Ama kapıda durdu. Bu arada benim, avazım çıktığınca, ‘Çık dışarı! Defol! Elimden bir kaza çıkacak!’ diye bağırarak masanın üzerinde ne var ne yok her şeyi, şamdanı, mürekkep hokkasını kaptığım gibi yere fırlattığımı görünce (ben de onun görmesi için yapıyordum bunu zaten) koşarak uzaklaştı. Ben de o anda kestim taşkınlığımı.</p>

  <p>Bir saat sonra dadı odama gelip karımın sinir krizi geçirdiğini söyledi. Odasına gittim. Hüngür hüngür ağlıyordu. Arada, birden gülmeye başlıyordu. Konuşamıyordu. Tüm bedeni sarsılıyordu. Numara değildi yaptığı. Gerçekten kötüydü durumu.</p>

  <p>Sabaha doğru biraz sakinleşti. Arkasından, aşk dediğimiz o duygunun etkisi altında barıştık.</p>

  <p>Barışmamızdan sonra sabahleyin ona Truhaçevski’yi kıskandığımı söylediğimde hiç şaşırmadı, son derece doğal, gülümsedi: Söylediğine göre, böyle bir adamdan hoşlanabileceğinin düşünülmesi bile çok tuhafına gitmişti.</p>

  <p>‘Aklı başında bir kadın müzik zevkinden başka ne bulabilir ki böyle bir adamda? Evet, istemiyorsan bir daha görüşmem onunla... Herkesi çağırmış olsak bile, pazar günü toplantısını da iptal edebiliriz. Hasta olduğumu bildir ona bir mektupla, bitsin gitsin... Yalnız bir şey çok ters geliyor bana, yabancı bir erkeğin, (özellikle de Truhaçevski’nin) benim için bir anlamı olabileceğinin düşünülmesi... Benim için böyle şeylerin düşünülmesine izin vermeyecek kadar düşkünüm gururuma...’</p>

  <p>Yalan söylüyor olamazdı. Söylediklerine inanıyordu. Bu sözleriyle içinde Truhaçevski’ye karşı bir küçümseme oluşturmayı, bununla da kendini ona karşı savunabilmeyi umuyor olmalıydı. Ne var ki, başaramıyordu bunu. Her şey, özellikle şu lanet olası müzik engeldi buna. Böylece bitti olay, pazar günü konuklar toplandı, karımla Truhaçevski birlikte çaldılar.”</p>
</body>
</html>
