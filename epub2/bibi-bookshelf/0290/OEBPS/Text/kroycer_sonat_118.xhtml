<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>XVIII</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h1>XVIII</h1>

  <h2 class="sigil_not_in_toc"><br /></h2>

  <p style="text-indent: 0em;">“Evet,” diye başladı. “Hep dağıtıyorum konuyu. Düşüncelerim çok değişti. Şimdi çok şeye başka gözle bakıyorum. Anlatmak istiyorum içimdekileri. Evet, kente taşındık. Mutsuz insanlar kentte daha iyi yaşarlar. İnsan yüz yıl yaşar kentte de, çoktan öldüğünün, çürüdüğünün farkında olmaz. Durumu nedir, nasıldır bakmak için zamanı yoktur, hep kalabalıktır başı. İşler, toplumsal ilişkiler, sağlık sorunları, sanat gösterileri, çocukların sağlığı, öğrenimi... Kâh falancalar filancalar konuk gelirler, falancalara filancalara gidilir, kâh bir oyunu izlemek gerekir, şu ya da bu konsere gidilir... Bilindiği gibi, kentte her zaman insanın kaçırmaması gereken bir, hatta aynı anda iki, üç ünlü sanatçı birden bulunur. Bazen doktora gitmeniz, aileden birini götürmeniz gerekir... öğretmenler, müzik öğretmenleri, mürebbiyeler... Yaşama gelince, bomboştur yaşam. Öylece yaşayıp gidiyorduk, hem de olayın acısını daha az hissediyorduk. Ayrıca, ilk zamanlar başımızı kaşıyacak zamanımız olmuyordu. Kente yerleşme işlerimiz, tuttuğumuz dairenin döşenmesi, daha bir sürü iş: Kentten köye gitmek, köyden kente gelmek...</p>

  <p>Bir kış geçirdik kentte. İkinci kış hiç kimsenin farkına varmadığı, çok önemsiz gibi görünen, olanların hepsinin nedeni o olay oldu.</p>

  <p>Karımın sağlığı iyi değildi. Doktorlar doğurmasını yasaklamışlar, ona birtakım ilaçlar vermişlerdi. İğrendiriyordu beni bu. Buna karşı savaşıyordum, ama karım çocukça bir inatla kendi dediğinde diretiyordu. Ben de boyun eğmiştim sonunda. Domuzcasına yaşantımızın tek iyi yanı olan çocuk yapmak olanağından yoksun kalmıştık. Günlerimiz daha da iğrenç olmuştu.</p>

  <p>Bir köylüye, bir işçiye çocuklar gereklidir. Onları beslemesi zor olsa bile, onun için gereklidirler. Bu nedenle evlilik ilişkileri haklı görülebilir. Bizim gibi, birkaç çocuğu olan bir ailenin başka çocuğa ne gereksinimi var ki... Yeni yeni endişeler, masraflar, çocuklarınıza yeni miras ortakları getirmekten başka neye yararlar? Doğrudan doğruya yüktürler... Anlayacağınız, domuzcasına yaşayışımızı haklı gösterecek bir şey yoktur bunda. Ya yapay yollarla kurtulmaya çalışırız çocuklarımızdan ya da onlara mutsuzluğumuzun nedenleri, dikkatsizliğimizin sonuçları (ki bu daha da iğrenç bir şeydir) olarak bakarız.</p>

  <p>Bu elbette haklı görülecek bir şey değildir. Ama ahlâk yönünden öylesine alçalmışızdır ki, haklı olmayı gerekli gördüğümüz bile yoktur.</p>

  <p>Günümüzün okumuş insanlarının çoğunluğu en küçük bir vicdan sızısı duymadan bırakır kendini bu ahlâksızlığa.</p>

  <p>Vicdan sızısı duyacak bir şey yoktur ortada. Çünkü yaşamımızda (deyim yerindeyse) kamuoyunun vicdanından, bir de ceza yasasının vicdanından başka vicdan söz konusu değildir. Bu vicdanların ikisine de uyulur bizde. Toplum önünde vicdan sızısı duymanın hiç de gereği yoktur. Bu sızıyı Mariya Pavlovna da, İvan Zaharıç da yeterince duyuyorlar. Yoksa bir sürü yoksul dolar ortalık ya da insanlar kendilerini toplumsal yaşam olanağından soyutlar. Ceza yasası karşısında vicdan sızısı duymanın ya da ondan korkmanın hiç gereği yoktur. Kötü kadınlar, kocaları askerde olan köylü kadınlar doğurdukları çocukları göllere, kuyulara atıyorlar. Elbette cezaevine tıkmak gerekir böylelerini. Ama bizde öyle değildir, her şeyi zamanına uygun biçimde, temizce yapıyoruz biz.</p>

  <p>İki yıl daha böyle geçti. Anlaşılan aşağılık doktorların verdikleri ilaçlar etkisini göstermeye başlamıştı. Karım kendini toparlamış, fiziksel olarak, yaz sonu dilberi gibi güzelleşmişti. Kendi de bunun farkındaydı. Daha bir bakmaya başlamıştı kendine. Erkekleri heyecanlandıran çekici bir güzelliği vardı. Otuz yaşında, doğum yapmayan, iyi beslenmiş, arzulu bir kadının havası vardı. Dış görünüşü heyecanlandırıyordu erkekleri. Onların yanından geçerken bütün bakışları üzerine çekiyordu. Uzun süre ahırda tutulmuş, sonra dizginsiz çayıra salıverilmiş besili bir kısraktan farkı yoktu. Bizim çevrenin kadınlarının yüzde doksan dokuzunda olduğu gibi, dizgini falan yoktu. Bu durumun beni dehşete düşürdüğünü hissediyordum.”</p>
</body>
</html>
