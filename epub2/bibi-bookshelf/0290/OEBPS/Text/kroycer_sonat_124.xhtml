<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>XXIV</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h1>XXIV</h1>

  <h2 class="sigil_not_in_toc"><br /></h2>

  <p style="text-indent: 0em;">“İki gün sonra karımla vedalaşıp son derece neşeli, huzurlu, ilçeye gittim.</p>

  <p>İlçede her zaman çok işim olurdu. Bambaşka bir yaşam biçimi, dünya vardı burada. Günde on saatten iki gün çalıştım dairede. Ertesi gün ben dairedeyken karımdan bir mektup getirdiler. Hemen orada açıp okudum.</p>

  <p>Çocuklardan, amcasından, dadıdan, yaptığı alışverişlerden söz ediyordu. Bu arada, çok olağan bir şeyden söz ediyor gibi, Truhaçevski’nin bir ara uğradığını, söz verdiği notaları getirdiğini, bir kez daha onunla birlikte çalmaya gelebileceğini söylediğini, ama onun bu öneriyi geri çevirdiğini yazıyordu.</p>

  <p>Truhaçevski’nin nota getirmeye söz verdiğini anımsamıyordum. Bir daha görüşmemek üzere vedalaştığını sandığım için canımı sıkmıştı bu. Ama bunları düşünemeyecek kadar çoktu işlerim. Ancak akşam kaldığım daireye dönünce bir kez daha okudum mektubu.</p>

  <p>Truhaçevski’nin ben yokken bir kez daha uğramış olmasından başka, mektubun tüm havasında da bir zorlama varmış gibi gelmişti bana. Kıskançlığın kudurmuş hayvanı kafesinde kükremeye başlamış, dışarı çıkmak istiyordu. Ama korkuyordum o hayvandan, hemen kapamıştım kafesinin kapısını. ‘Ne iğrenç bir duygudur bu kıskançlık,’ diye geçiriyordum içimden. ‘Karımın yazdıklarından daha doğal ne olabilir?’</p>

  <p>Yatağıma uzanıp bir sonraki gün beni bekleyen işlerimi düşünmeye koyuldum. Bu toplantılara katıldığım zamanlar geceleri yerimi yadırgar, uzun süre uyuyamazdım. Ama o akşam hemen uyuyuvermiştim. Bilirsiniz, uyurken ansızın bir şey dürter sizi, hemen uyanırsınız.</p>

  <p>Ben de öyle uyandım işte. Uyandığım anda aklımda karımın mektubu, karıma duyduğum cinsel istek, Truhaçevski, karımla Truhaçevski arasında her şeyin olup bittiği düşünceleri vardı. Dehşetle öfke duyguları yüreğimi sıkıştırıyordu. Ama yatıştırmaya çalışıyordum kendimi. ‘Ne saçma bir şey bu... Kuşkulanmamı gerektirecek en küçük bir şey yok ortada, yoktu, olmadı da... Böyle korkunç şeyler düşünerek hem karımı hem kendimi nasıl küçültebiliyorum? Ahlâksız olduğu bilinen kiralık bir kemancıyla saygın bir kadın, onurlu bir anne, <i>benim</i> karım arasında olacak şey mi bu? Ne aptalca bir düşünce!’ Bir yandan böyle düşünüyordum, öte yandan, ‘Niçin olmasın?’ diye soruyordum kendime. Uğruna karımla evlendiğim o en basit, anlaşılması en kolay şeyi, uğruna onunla yıllarca yaşadığım şeyi, benim onda özellikle istediğim o tek şeyi benim gibi başkaları da, o müzikçi de istemiş olamaz mıydı? Gençti adam, bekârdı, sağlıklıydı (pirzolayı yerken kıkırdaklı yerlerini dişlerinin arasında katur kutur nasıl parçaladığını, kırmızı dudaklarını şarap bardağına hırsla nasıl yapıştırdığını anımsıyordum), toplucaydı, pırıl pırıl bir cildi vardı, prensipleri olmaması bir yana, üstelik, yaşamda karşısına çıkan her zevkten yararlanma prensibi olan biriydi. Dahası, ikisinin arasında duyguları en çok azdıran bir bağ, müzik vardı. Ne tutabilirdi ki bu adamı? Hiçbir şey! Üstelik onu kendine çekmeye çalışanlar varken... Karım mı? Neydi karımın durumu? Önceden olduğu gibi şimdi de bir sırdı karım. Neyin nesi olduğunu bilemiyordum. Yalnızca bir hayvan olarak tanıyordum onu, o kadar. Hayvanı ise hiçbir şey durduramaz, durdurmamalı da.</p>

  <p>O akşam Kroyçer sonattan sonra, kimin olduğunu bilmediğim o tutku dolu, insanın içini gıcıklayan parçayı çalarlarken yüzlerindeki anlatımı ancak şimdi anımsıyordum. Bunu anımsayınca, ‘Nasıl gelebildim buraya?’ diye geçirdim içimden. ‘Aralarında her şeyin o akşam olup bittiği açıkça belli değil miydi sanki? Ayrıca, o akşam aralarında herhangi bir engel kalmadığı gibi, ikisinin de, (özellikle karımın) aralarında olanlar için hafiften utandıkları da belli değil miydi? Ben piyanonun yanına gittiğimde karımın, kıpkırmızı olmuş yüzünden terini nasıl bitkin, acıklı, mutlu gülümseyerek sildiğini anımsıyordum. Henüz çekiniyorlardı birbirlerinin yüzüne bakmaya. Ancak gece yemeğinde, Truhaçevski karımın bardağına su koyarken bakışmışlar, belli belirsiz gülümsemişlerdi.’ Yakaladığım bu belli belirsiz gülümseyerek bakışmalarını anımsayınca dehşete kapılmıştım. İçimde bir ses, ‘Evet, her şey bitti,’ dedi. Başka bir ses tam tersini söyledi: ‘Çıldırmışsın sen, öyle bir şey olamaz...’ Karanlıkta yatmaktan korktum, bir kibrit yaktım. Sarı duvar kâğıtlı bu küçük odada bulunmak dehşet verici bir şeydi sanki. Bir sigara yaktım. Karar veremediğimiz iki karşıt düşünce arasında bocaladığımız zamanlar hep yaptığımız gibi, sigara içmeye başladım. Kafamı bulandırmak, iki düşünce arasındaki karşıtlığı görmemek için sigaranın birini söndürüp ötekini yakıyordum.</p>

  <p>Sabaha kadar uyuyamadım. Saat beşte, bu sinir gerginliğine daha fazla dayanamayacağıma karar verdim. Hemen eve dönecektim... Kalktım. Hizmetime verilmiş uşağı uyandırdım, atları hazırlamasını söyledim. Bir yazıyla kurul başkanlığına acil bir iş için Moskova’ya çağrıldığımı; bu nedenle yerime başka bir üyenin atanmasını dilediğimi bildirdim. Saat sekizde arabaya bindim, yola çıktım.”</p>
</body>
</html>
