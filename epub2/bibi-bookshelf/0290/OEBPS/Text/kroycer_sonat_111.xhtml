<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>XI</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h1>XI</h1>

  <h2 class="sigil_not_in_toc"><br /></h2>

  <p style="text-indent: 0em;">“İşte herkesin evlendiği gibi ben de evlendim, arkasından o önemsenen balayı başladı. Balayı, ne aşağılık bir isim... (Öfkeyle yükseltmişti sesini.) Bir zamanlar Paris’teydim. Görülecek yerleri gezip dolaşıyordum. Kapıdaki duyuruda içeride sakallı bir kadınla bir su köpeğinin gösterisinin olduğunu okuyunca girmiştim. Oysa içeridekiler dekolte giyinmiş bir erkekle, mors postuna sokulmuş, su dolu bir küvette yüzen bir köpekten başka bir şey değildi. Doğrusu hiç de ilginç bir gösteri sayılmazdı. Ama tam kapıdan çıkıyordum ki, görevlilerden biri saygıyla yaklaşmıştı yanıma, girişte bekleyen kalabalığa beni göstererek yüksek sesle şöyle demişti: ‘Gösterimizin izlenmeye değip değmediğini bu beyefendiye sorunuz! Buyurun girin, girin, adam başı bir frank!’ Girmeye değmediğini söylemek gelmemişti içimden, görevli de benim bu acıma duyguma güvenmiş olacaktı. Sanırım, balayının tüm iğrençliğini yaşayan, ama başkalarını hayal kırıklığına uğratmak istemeyenler de benim o anda yaptığımı yapıyorlar. Ben de başkalarını hayal kırıklığına uğratmamıştım. Ama şimdi öyle düşünmüyorum. Niçin gerçeği söylememeli? Dahası, bu konuda gerçeği söylemenin zorunlu olduğuna da inanıyorum. Balayı rahatsız edici, utanç verici, çirkin, aşağılık, iğrenç, en önemlisi de son derece can sıkıcı bir şeydir!.. Sigaraya alışmaya çalıştığım zamanlar hissettiklerimi anımsatan bir şey... Boğazım yanıyordu, salyalarım akıyordu, yutuyordum salyalarımı, sigara içmek hoşuma gidiyormuş gibi yapıyordum. Balayından haz duymak, sigarada olduğu gibi, (bu olacak bir şeyse kuşkusuz) daha sonra olacak bir şeydir. Bunun için de eşlerin, bu ayıbın haz duyulacak bir şey olduğuna kendilerini inandırmaları gerekir.”</p>

  <p>“Ayıp mı dediniz?” dedim. “Oysa sözünü ettiğiniz, insanın en doğal özelliği.”</p>

  <p>“Doğal mı?” diye kesti sözümü. “Doğal ha? Hayır, tam tersini söyleyeceğim ben. Bu... doğal değildir. Evet, hiç de... doğal değildir. Çocuklara sorun, henüz masum kızlara sorun. Kız kardeşim henüz pek gençken kendisinden iki kez yaşlı, üstelik çok kadınla düşüp kalkmış bir erkekle evlendi.</p>

  <p>Hiç unutmam, düğün gecesi kız kardeşim, yüzü çarşaf gibi bembeyaz, gözlerinde yaşlar, gerdek odasından koşarak çıktığında, tüm bedeni sarsılarak, kocasının ondan ne istediğini dünyada anlatmayacağını, anlatamayacağını söylediğinde hepimiz ne çok şaşırmıştık. Doğal diyorsunuz ha! Yemek yemek doğaldır. Haz da verir insana, neşe de... Hoştur yemek yemek, hiç de utanılacak bir yanı yoktur. Ama bu iş hem iğrençtir hem utanılacak bir şey, hem de acı verir insana. Hayır, hiç de doğal değildir! Masum bir kız her zaman nefret eder bundan.”</p>

  <p>“Peki ama,” dedim, “peki ama insan soyu nasıl sürecek o zaman?”</p>

  <p>Pozdnişev, bu çok iyi bildiği kötü niyetli itirazı bekliyormuş gibi öfkeli, alaylı karşılık verdi:</p>

  <p>“Evet, demek insan soyunun yok olmaması için... İngiliz lordları sürekli göbek şişirsinler diye çocuk yapmaktan kaçınmalarını salık verir insanlara... Olabilir... Dünyanın daha güzel olması için çocuk yapmamayı öğütle... bu da olabilir... <i>Ama yalnızca ahlâk adına çocuk yapmak konusunda çeneni tut...</i> Tanrım, ne biçim bir çığlık bu!.. Ne olursa olsun, insan soyu gene de sona ermez, çünkü insanların öteki yarısı artık domuz olmak istememektedir. Ama bağışlayın. (Feneri göstererek ekledi.) Bu ışık rahatsız ediyor beni. Kapayabilir miyim?”</p>

  <p>Benim için değişmeyeceğini söyledim. Her hareketinde olduğu gibi çabucak sıranın üzerine çıktı, fenerin yünlü kılıfını üzerine çekti.</p>

  <p>“Ne derseniz deyin,” dedim, “herkes bunu kendine prensip edinseydi insan soyu çoktan sona ermiş olurdu.”</p>

  <p>Hemen karşılık vermedi. Tekrar karşıma oturdu, bacaklarını genişçe açıp iyice eğilerek dirseklerini dizlerine dayadıktan sonra,</p>

  <p>“O durumda insan soyunun nasıl süreceğini mi soruyorsunuz?” dedi. “Şu insan soyu dediğiniz şeyin sürmesi niçin gereklidir?”</p>

  <p>“Nasıl, niçin? Yoksa bizler olmazdık.”</p>

  <p>“Peki ama niçin olmalıyız?”</p>

  <p>“Nasıl, niçin? Yaşamak için.”</p>

  <p>“Niçin yaşamalıyız? Herhangi bir amaç yoksa ortada, yaşamak yalnızca yaşamak için verilmişse bize, yaşamayı gerektiren bir neden yok demektir. O durumda Schopenhauer’ler, Hartmann’lar, tüm Budistler bile yerden göğe kadar haklılar. Yaşamın bir amacı varsa, amaca ulaşıldığında sona ermesini anlarım. (Düşüncelerine çok değer verdiği belli, heyecanla anlatıyordu.) Bundan bu sonuç çıkıyor. Şuna dikkatinizi çekmek isterim: İnsanlığın amacı mutluluksa, iyilikse, sevgiyse, ne derseniz deyin... insanlığın amacı, kutsal kitaplarda yazıldığı gibi, insanların sevgide bir araya gelmeleriyse, mızraklarını eritip orak yapmalarıysa vs. vs... bu amaca ulaşılmasını engelleyen nedir? Tutkular engelliyor bunu. Tutkuların en güçlüsü, en kötüsü, en dirençlisi de cinsel tutkudur. Bu nedenle, tutkular yok olursa, onların en güçlüsü bedensel tutku da yok olur, böylece kutsal kitaplarda yazan gerçekleşir, insanlar bir araya gelirler, insanlık amacına ulaşılmış olur, o zaman insanın yaşamasını gerektirecek bir neden kalmaz ortada. İnsanoğlu yaşadıkça, her zaman önünde bir ideal bulunacaktır, ama kuşkusuz, bu tavşanların ya da domuzların elden geldiğince daha çok üremek idealine de, maymunların ya da Parislilerin cinsel hazdan elden geldiğince daha zarif bir biçimde yararlanmak idealine de benzemeyecektir. Onun ideali varılan ölçülülük ile temizlik olacaktır. İnsanlar her zaman bunlara yönelmiştir, şimdi de yönelmektedir. Bakın, sonunda ne olacak.</p>

  <p>Olacak olan şudur: Cinsel tutku emniyet supabı olacak. İnsanlığın bugünkü kuşağı amaca ulaşmadı henüz. Bunun nedeni, tutkulardan, tutkuların en güçlüsü cinsel tutkudan hâlâ kurtulamamış olmasıdır. Cinsel tutku varsa arkasından yeni bir kuşak daha gelecek demektir, bu da bir sonraki kuşakta amaca ulaşılma olasılığı var anlamına gelir. O kuşakta olmazsa ondan sonrakinde... Amaca ulaşana, yani kutsal kitaplarda yazıldığı gibi, insanlar birlik olana dek kuşaklar peş peşe gelecek. Ya bunun sonu? Tanrı’nın insanları bilinen o amaca varmak için yarattığını düşünecek olursak, o zaman insanları ya cinsel tutkusuz ya da ölümsüz yaratması gerekirdi. İnsanlar ölümlü olup da cinsel tutkusuz olsalardı nasıl bir durum çıkardı ortaya? O zaman bir süre yaşarlardı, amaca ulaşmadan ölüp giderlerdi. Amacına ermek için Tanrı’nın bu kez yeni insanlar yaratması gerekirdi. Ölümsüz olsalardı, o zaman tutalım ki (aslında o durumda yeni kuşaklar için değil, insanlar için hataları düzeltmek, mükemmelliğe ulaşmak daha güç olurdu) evet, tutalım ki binlerce yıl sonra amaca erişildi, o durumda ne işe yarayacaktı insanlar? Ne yapacaktı onları Tanrı? En iyisi şimdi olduğu gibi olması... Bu söylediklerimden hoşlanmıyorsunuz belki, ola ki evrim teorisinden yanasınız. O durumda da aynı sonuca varırız. Canlıların en mükemmeli insandır, öyleyse, öteki canlılara direnebilmek için durmadan çoğalacağına, arılar gibi birlik olmak, birbirine sokulmak zorundadır. Arılar gibi, cinsiyeti olmayan bir grup yetiştirmesi, yani gene cinsel tutkudan geri durması, yaşamımızın tüm akışının yönlendiği bu tutkusunu hiçbir şekilde körüklememesi gerekir. (Bir süre sustu.) İnsan soyu sona mı erer? Dünya görüşü ne olursa olsun, insan soyunun bir gün sona ereceğinden kuşkusu olan var mıdır acaba? Ölüm gibi bu da kaçınılmazdır. Öyle ya, her din bir gün dünyanın sonunun geleceğini söyler, bilim de bunun kaçınılmaz olduğunu savunur. Ahlâk öğretisinde de aynı şeyin olmasında şaşacak ne var?”</p>

  <p>Böyle söyledikten sonra uzun süre sustu Pozdnişev, sigarasını bitirdi, sonra torbasından yenilerini aldı, eski, kirli sigara tabakasına yerleştirdi.</p>

  <p>“Sizi anlıyorum,” dedim. “Şeker mezhebi üyeleri de buna benzer şeyler söylüyorlar.”</p>

  <p>“Evet, evet,” diye karşılık verdi. “Onlar da haklı. Cinsel tutku, ne kadar süslenip püslense de, kötüdür, çok kötüdür. Savaşmak gereklidir onunla. Bizdeki gibi teşvik edilmeye gelmez. Kutsal Kitap’ta ‘kadına cinsel istek duyarak bakan, onunla zina yapmış sayılır,’ sözleri yalnızca başkalarının karılarını değil, özellikle, –aynı zamanda– erkeğin kendi karısını da içermektedir.”</p>
</body>
</html>
