<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>V</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h1>V</h1>

  <h2 class="sigil_not_in_toc"><br /></h2>

  <p style="text-indent: 0em;">“Evet efendim, böyle işte. Sonra durum giderek kötüleşti, kötüleşti... İyice yoldan çıktım. Tanrım! Bu işlerde ne büyük rezillikler yaptım, aklıma geldikçe dehşete kapılıyorum! Masumluğumla (sözde masumluğumla) arkadaşlarımın alay edişlerini çok iyi anımsıyorum.</p>

  <p>Altın gençlik günlerimizi, subaylık yıllarımızı, Paris’i anımsadıkça tuhaf oluyorum! Otuzlu yaşlarda, kadınlara karşı ruhlarında yüzlerce korkunç suç bulunan bütün bu yoldan çıkmış gençler de, ben de kimi zaman hep birlikte otuzluk ahlâksızlar olarak yıkanıp paklanmış, güzelce tıraş olmuş, kokular sürünmüş, tertemiz gömlekler giymiş, fraklar ya da üniformalar içinde, (temizlik, incelik simgesi gibi) bir konuk ya da balo salonuna girdiğimiz oluyordu!</p>

  <p>Ne olması gerektiğini, ama ne olduğunu düşünün bir kez! Kız kardeşimin ya da kızımın bulunduğu bir gruba böyle biri yaklaşacak olsaydı, onun nasıl bir adam olduğunu bildiğim için hemen yanına sokulup onu bir kenara çekmem, alçak sesle kulağına şöyle fısıldamam gerekirdi: ‘Adamım, senin nasıl biri olduğunu, gecelerini nasıl, kimlerle geçirdiğini biliyorum. Sana yer yok burada. Temiz, masum kızlar bunlar. Hadi çek arabanı...’ Bunu yapmam gerekirdi. Oysa biz ne yapıyoruz? Böyle biri ortaya çıkıp kız kardeşimi ya da kızımı kollarının arasında sıkarak onunla dans etmeye başladığında adam zengin, çevresi de genişse bayram ediyoruz. Belki Rigolboş’tan sonra benim kız kardeşimin de işini bitiriyor adam. Hastalık falan kapacak olsa bile hiç önemi yok... Günümüzde tıp çok ilerledi çünkü, hemen iyileştiriyorlar insanı. İnanın, iyi çevreden birkaç kız tanıyorum, anneleri babaları bilinen o hastalığı olan adamlara verdiler onları. Of! Of!.. ne iğrençlik! Evet, bir zaman gelecek, bütün bu iğrençlikler, yalanlar çıkacak ortaya!”</p>

  <p>Pozdnişev o tuhaf sesini birkaç kez çıkardıktan sonra çayına uzandı. Korkunç koyuydu çay. Onu açacak sıcak su da yoktu. İçtiğim iki bardak çayın beni heyecanlandırdığını hissediyordum. Çay onu da etkilemiş olsa gerekti. Çünkü giderek daha çok heyecanlanıyordu. Sesi giderek ahenkli, anlamlı oluyordu. Oturuşunu durmadan değiştiriyor, kâh şapkasını çıkarıyor, sonra tekrar başına koyuyor, vagonun yarı karanlığında yüzü tuhaf bir biçimde değişiyordu.</p>

  <p>“Evet, otuz yaşıma kadar böyle, evlenme kararımdan, kendime yüce, tertemiz bir yuva kurma niyetimden hiç vazgeçmeden yaşadım. Bu amaçla sürekli olarak bana uygun bir kız aradım. (Sürdürüyordu konuşmasını.) Ahlâksızlığın çürümüş çamurunda debelenip dururken bir yandan da kendime, temizliğiyle bana uygun bir kız arıyordum.</p>

  <p>Birçoğunu, benim için yeterince temiz olmadıkları gerekçesiyle eliyordum. Sonunda, kendime değer olduğunu düşündüğüm birini bulmuştum. Penzenski ilinin bir zamanlar çok zengin, ama sonra tüm varlığını yitirmiş büyük toprak sahiplerinden birinin iki kızından biriydi.</p>

  <p>Bir gece, kayık gezisinden sonra ay ışığı altında eve dönüyorduk. Hemen yanında oturuyordum. Jarse giysisinin sıkı sıkı sardığı düzgün bedenine, lüle lüle saçlarına büyük bir haz duyarak bakıyordum. Birden, aradığım kızın o olduğuna karar vermiştim. O gece bu kız her şeyi, hissettiğim, düşündüğüm her şeyi anlıyor gibi gelmişti bana. Oysa o anda benim tek düşündüğüm şey gerçekte, jarse giysisinin ona çok yakıştığı, lüle lüle saçlarının çok güzel olduğu, onunla bir arada geçirdiğim o günden sonra hep ona daha yakın olmak istediğimdi.</p>

  <p>Şaşılası şeydir, güzelliğin iyi olduğu yanılgısı ne inandırıcıdır. Güzel bir kadın aptalca şeyler söyler, ama siz onu dinlerken ne akıllıca konuştuğunu düşünürsünüz. Aptal aptal şeyler söyler, aptalca şeyler yapar, siz onun söylediklerinde de, yaptıklarında da tatlı bir sevimlilik bulursunuz. Aptalca şeyler de, iğrenç şeyler de söylemediği, karşınızda yalnızca güzelliğiyle durduğu zaman ise, bu kez aşırı akıllı, dürüst olduğuna inandırırsınız kendinizi.</p>

  <p>Eve dönerken çok heyecanlıydım. Onun yüce, kusursuz bir kız olduğuna, bu nedenle de karım olmaya değdiğine karar vermiştim. Ertesi gün de evlenme önerisinde bulundum.</p>

  <p>Doğrusu, çok tuhaf bir tersliktir! Yalnızca bizim çevremizde değil, ne yazıktır ki halk arasında da, evlenmeye hazırlanan bin erkekten bir olsun, nikâh masasına oturmadan önce hiç değilse on kez, belki yüz kez, bin kez Don Juan gibi evlenmemiş olsun.</p>

  <p>Görüyorum, duyuyorum, evet, bunun bir şaka değil, çok önemli bir şey olduğunu bilen temiz, duygulu gençlerimiz var günümüzde.</p>

  <p>Tanrı yardımcıları olsun! Ama benim zamanımda on binde bir bulunmazdı öylesi. Herkes biliyor bunu, ama bilmezden geliyor.</p>

  <p>Tüm romanlarda kahramanların duyguları, kenarında oturdukları küçük göller, çalılıklar en ince ayrıntısına varana dek anlatılıyor. Ne var ki, delikanlının kıza olan büyük aşkını inceden inceye anlatırken, onun (bu ilginç kahramanın) geçmişte yaptıklarını es geçiyorlar. O tür evlere uğradığından, oda hizmetçilerinden, aşçı kadınlardan, evli barklı kadınlardan tek sözcük etmiyorlar. Delikanlının geçmişinde böyle uygunsuz serüvenler varsa, bu serüvenlerle ilgili bilgileri özellikle gereken kişilerin, onlara en çok gereksinimi olan genç kızların eline vermiyorlar.</p>

  <p>Kızların karşısına geçip, kentlerimizdeki, (köylerimizdeki bile) yaşamın yarısını dolduran o ahlâk bozukluğu hiç yokmuş gibi rol yapıyorlar. Bu rollerine zamanla öylesine alışıyorlar ki, hepimizin ahlâklı insanlar olduğumuza, temiz bir dünyada yaşadığımıza sonunda içtenlikle inanmaya başlıyorlar. Zavallı kızlar da ciddi ciddi inanıyorlar buna. Benim zavallı karım da öyle inanmıştı işte. Anımsıyorum, daha nişanlıyken, geçmişimin bir bölümünü (özellikle son ilişkimi) olsun öğrenebileceği günlüğümü göstermiştim ona. Bu son ilişkimi, başkalarından da öğrenebilirdi çünkü, bu yüzden onun bunu benden öğrenmesinin daha uygun olacağını düşünmüştüm. Bunu öğrendiğinde içine düştüğü umutsuzluğu, şaşkınlığı hiç unutmam. O gün benden ayrılmak istediğini anlamıştım. Peki ama niçin ayrılmadı?..”</p>

  <p>Pozdnişev gene o tuhaf sesi çıkardı, bir yudum daha aldı çayından, bir süre sustu.</p>
</body>
</html>
