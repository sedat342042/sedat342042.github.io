<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>XII</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h1>XII</h1>

  <h2 class="sigil_not_in_toc"><br /></h2>

  <p style="text-indent: 0em;">“Oysa bizlerin dünyasında durum tam tersidir bunun: Bir erkek bekârken, cinsel tutkudan uzak durmayı düşünüyor olsa bile, evlendikten sonra bu istekten geri durmasının gerekmediğini düşünmeye başlıyor. Öyle ya, düğünden hemen sonra yeni evlilerin, anne babalarının izniyle bir yerlere gitmeleri, yalnız kalmaları çirkinlikten başka nedir! Ama ahlâk yasası, onu bozduklarında kendi intikamını almaktadır. Güzel bir balayımızın olması için ne denli çabaladıysam, olmadı... Her anımız iğrenç, utanılacak, sıkıcıydı... Ne var ki, çok geçmeden daha da dayanılmaz, ağır olmuştu. Hemen başlamıştı bu. Sanırım balayımızın üçüncü ya da dördüncü günüydü, baktım karımın canı sıkkın. Ne için sıkıldığını sordum, (benden bekleyebileceğinin ona sarılmam olabileceğini düşünerek) kucakladım onu, ama itti kolumu, ağlamaya başladı. Niçin mi ağlıyordu? Söyleyemiyordu niçin ağladığını. Ama çok üzgün, kötü olduğu belliydi. Bozuk sinirleri sanırım ilişkimizin ne iğrenç olduğunu fısıldamıştı kulağına. Ama söyleyemiyordu bunu. Üzerine düşüp ısrarla sorunca annesini falan özlediğini söyledi. Yalan gibi gelmişti bana bu. Annesinden söz etmeden yatıştırmaya çalıştım onu. Balayımızın karıma düpedüz ağır geldiğini, annesinin yalnızca bir bahane olduğunu anlayamıyordum. Ama o, ona inanmıyormuşum gibi annesinden hiç söz etmememden alındı. Onu sevmediğimin farkında olduğunu söyledi. Kapris yaptığı için sitem ettim ona. Birden değişti yüzü, üzüntünün yerini sinirlilik aldı. En ağır sözcüklerle bencillikle, acımasızlıkla suçlamaya başladı beni. Yüzüne baktım. Orada bana karşı tam bir soğukluk, düşmanlık, neredeyse nefret vardı. Anımsıyorum, o anda çok kötü olmuştum. Nasıl olur? Niçin? diye düşünüyordum. Ruhları birleştiren aşk, ama yanında neler var! Hayır, olamaz! Hayır, benim karım değildi bu! Yumuşatmaya çalıştım onu. Ama düşmanlığın öylesine zehirli, öylesine soğuk, geçilmez bir duvarıyla karşılaştım ki, elimde olmadan ben de sinirlendim. Birbirimize tatsız bir sürü şey söyledik. Bu ilk tartışmamızın üzerimizdeki etkisi korkunç olmuştu. Ben tartışma diyorum, ama aslında bu, aramızda gerçekte olan uçurumun ortaya çıkmasından başka bir şey değildi. Cinsel doyumdan sonra aşk bitmişti. Birbirimize duyduğumuz gerçek duygularla kalmıştık birbirimizin karşısında... Yani karşısındakinden yararlanarak kendine elden geldiğince çok haz edinmeyi amaçlayan, birbirine tam anlamıyla yabancı iki bencil kişi... Aramızda geçen bu olaya tartışma dedim ama, aslında bir tartışma değildi, cinsel isteğin sona ermesi sonucunda ortaya çıkan aramızdaki gerçek ilişkiden başka bir şey değildi. Bu soğuk, düşmanca ilişkinin bizim normal ilişkimiz olduğunu anlayamıyordum. Anlayamıyordum, çünkü, bu düşmanca ilişki ilk zamanlar, çok geçmeden yenilenen cinsel istekle, yani tutkuyla bizden gizleniyordu.</p>

  <p>Tartıştık, barıştık, artık bir daha öyle bir şey olmayacak diye düşünüyordum. Ne var ki, o ilk tatlı anlar çabucak geçmiş, gene doyum dönemi başlamış, gene birbirimiz için gereksiz olmuştuk. Gene tartıştık. İkinci tartışmamız birincisinden daha çok sarstı beni. ‘Demek ilk tartışmamız rastlantı değildi,’ diye düşünüyordum. ‘Zorunluydu, böyle de sürüp gidecek.’ İkinci tartışmamız, hiç de olmayacak bir şeyden çıktığı için daha çok şaşırtmıştı beni. Olay ufak bir para yüzünden, hiçbir zaman önem vermediğim, hele karım için asla esirgemeyeceğim para yüzünden çıktı. Yalnızca şu kadarını anımsıyorum: Karım konuyu öyle bir noktaya getirmişti ki, bir sözüm, parayla onun üzerinde baskı kurmak amacım varmış anlamına geldi. Sözde paraya yön vermenin özellikle benim hakkım olduğunu savunuyormuşum. Oysa onun için de, benim için de son derece olanaksız, aptalca, aşağılık, olmayacak bir şeydi bu. Sinirlerim bozuldu. Kabalık ettiğini söyledim. O da benim... Tekrar başladık. Onun sözlerinde de, yüz anlatımında da, gözlerinde de gene o beni daha önce öylesine sarsan acımasız, soğuk düşmanlığı gördüm. Anımsıyorum, kardeşimle, arkadaşlarımla, babamla tartıştığım olmuştu, ama aramızda buna benzer değişik, zehirli bir öfke hiç olmamıştı. Bir zaman daha geçti aradan, o karşılıklı nefretimiz gene cinsel isteğin, yani tutkunun arkasına gizlendi. Bu iki tartışmanın düzeltilebilecek yanlışlıklar olduğu düşüncesiyle hâlâ avutuyordum kendimi. Ne var ki, peşinden tartışmalarımızın üçüncüsü, dördüncüsü geldi. Sonunda bunların rastlantı olmadığını, bunun böyle olması gerektiğini, böyle de sürüp gideceğini anlamıştım. Beni nasıl bir yaşamın beklediğini düşündükçe dehşete kapılıyordum. Bu arada bana en çok dokunan da karımla umduğum gibi bir yaşam kuramamış olmamın, oysa başkalarının evliliklerinde hiç de böyle olmadığının korkunç düşüncesiydi. Bunun her erkeğin kaderi olduğunu, her erkeğin (benim gibi), bunun yalnızca kendisine özgü bir mutsuzluk olduğunu sandığını, utanılacak bu mutsuzluğunu yalnızca başkalarından değil, kendinden de gizlediğini, bunu kendi kendine bile itiraf etmediğini o zamanlar henüz bilmiyordum.</p>

  <p>Tartışmalarımız ilk günlerden başlamıştı. Güçlenerek, sertleşerek sürüyordu. Daha ilk haftalarda, ruhumun derinliklerinde hissetmeye başlamıştım mahvolduğumu, beklediğim şeyin gerçekleşmediğini, evliliğin yalnızca bir mutluluk değil, üstelik çok ağır bir şey olduğunu. Ama herkes gibi ben de bunu kendime itiraf etmek istemiyor, (her şey bitmemiş olsaydı şimdi de itiraf etmezdim) bunu yalnızca başkalarından değil, kendimden de gizliyordum.</p>

  <p>Gerçek durumumu nasıl göremediğime şaşıyorum şimdi. Oysa bir süre sonra tartışmaların hangi nedenlerden doğduğunu anımsamanın olanaksızlığından anlaşılabilirdi bu. Akıl, birbirimize sürekli beslediğimiz düşmanlığa yeterli bir neden <i>uyduramıyordu.</i> Ama daha da şaşırtıcı olan, barışmamız için nedenlerin azlığıydı. Kimi zaman sözcükler, açıklamalar, dahası gözyaşları oluyordu, ama yalnızca kimi zaman... Of! Aklıma geldikçe şimdi bile kendimden iğreniyorum... Birbirimize söylediğimiz en kaba sözcüklerden sonra ansızın sessiz bakışmalar, gülümsemeler, öpüşmeler, kucaklaşmalar gelmiyor muydu... Tüh! Ne pislik! Bütün bu iğrençlikleri nasıl oluyordu da görmüyordum...”</p>
</body>
</html>
