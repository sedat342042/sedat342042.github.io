<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>XX</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h1>XX</h1>

  <h2 class="sigil_not_in_toc"><br /></h2>

  <p style="text-indent: 0em;">“Olaydan kısa bir zaman öncesine kadar durum böyleydi. Barış imzalamışız gibi, aramız iyiydi. Barışın bozulmasını gerektirecek bir neden de yoktu ortada. Bir gün durup dururken, bir köpeğin sergide madalya aldığını söyleyiverdim. Karım bunun madalya değil, onur belgesi olduğunu söyledi. Tartışmaya başladık. Sonra bir konudan ötekine atladık, peşinden birbirimize sitemler ettik: ‘Eskiden beri böylesin sen zaten...’ – ‘Sen söyledin bunu...’ – ‘Hayır, ben değil, sen söyledin.’ – ‘Demek ben yalan söylüyorum!..’ Hah şimdi gene öyle bir tartışma başlayacak, diye geçirdim içimden. Onu ya da kendimi öldürmek isteyeceğim korkunç bir tartışma... Nelerin başlamak üzere olduğunu biliyorsun, ateşten korktuğun gibi korkuyorsun olacaklardan... Bu yüzden tutmaya çalışıyordum kendimi. Ama öfke yavaş yavaş tüm bedenimi sarıyordu. Karım da benim gibiydi. Onun durumu daha da kötüydü, diyebilirim. Her sözcüğüne bilerek değişik, yanlış anlam vererek konuşuyordu. Ağzından çıkan her sözcük zehir saçıyordu. Beni en çok yaralayacağını bildiği yerlerime batırıyordu iğnesini. Giderek daha çok öfkeleniyorduk. ‘Kes sesini!’ diye ya da buna benzer bir şey söyledim bağırarak.</p>

  <p>Birden ayağa fırladı, koşarak çocukların odasına gitmeye kalkıştı. Oturup konuşalım, ona anlatayım diye tutmaya çalıştım onu, kolundan yakaladım. Bir yerini acıtıyormuşum gibi numara yaptı: ‘Çocuklar, babanız dövüyor beni!’ diye bağırmaya başladı. ‘Hayır, yalan söyleme!’ diye bağırdım. O hâlâ sürdürüyordu bağırmayı: ‘Hem ilk kez yapmıyorsun bunu!’ Ya da buna benzer bir şeyler söylüyordu işte. Çocuklar koşmuşlardı yanına. Karım yatıştırmaya çalışıyordu onları. ‘Numara yapma!’ diye bağırıyordum. ‘Senin için benim her yaptığım numaradır zaten,’ dedi. ‘İnsanı öldürürsün, sonra da numara yapıyorsun, dersin. Nasıl bir insan olduğunu anladım artık. İstediğin benim ölmem zaten!’ – ‘Ah, gebersen ne iyi olurdu!’ diye bağırdım. Anımsıyorum, ağzımdan bu korkunç sözcükler çıktığı anda ne büyük bir dehşete kapılmıştım! Böylesine korkunç, kaba şeyler söyleyebileceğimi hiç beklemezdim. Bu sözcükleri nasıl söyleyebildiğime şaşıyorum. Bu korkunç sözleri avazım çıktığınca bağırarak söyledikten sonra koşarak çalışma odama gittim, oturup bir sigara yaktım. O anda karımın hole geldiğini, bir yere gitmeye hazırlandığını duydum. Odamdan çıkıp, ‘Nereye gidiyorsun?’ diye sordum. Karşılık vermedi. Odama dönerken, ‘Cehenneme kadar yolun var!’ diye geçirdim içimden. Uzanıp bir sigara daha yaktım. Karımdan intikamımı nasıl alabileceğim, ondan nasıl kurtulabileceğim, hiçbir şey olmamış gibi her şeyi nasıl düzeltebileceğim üzerine binlerce düşünce geliyordu aklıma. Yattığım yerde hep bunları düşünüyor, sigaranın birini söndürmeden ötekini yakıyordum. Karımdan kaçıp kurtulmayı, Amerika’ya gitmeyi düşünüyordum. Hayallerimde öylesine ileri gitmiştim ki, karımdan kurtulunca başka, çok hoş bir kadınla birlikte olursam ne güzel olurdu diye düşünmeye bile başlamıştım. Ondan kurtulmamın iki yolu vardı: Ya ölecekti ya da ayrılacaktık. Bunu nasıl yapabileceğimi düşünüyordum. Kafamın karıştığını, gerekenden bambaşka şeyler düşündüğümü, üstelik gereken şeyleri düşünmediğimi görmemek için de durmadan sigara içtiğimi fark ettim.</p>

  <p>Öte yandan yaşam sürüyordu evde. Çocukların dadısı geliyordu, ‘<i>Madame</i> nerede? Ne zaman gelecek?’ diye soruyordu. Uşak soruyordu: ‘Çay servisini yapayım mı efendim?’ Yemek salonuna gidiyordum; çocuklar, (özellikle büyükler, artık her şeyi anlayabilen Liza da) soru dolu bakışlarla kötü kötü bakıyorlardı yüzüme. Hiç konuşmadan içiyorduk çayımızı. Karım hâlâ yoktu. Akşam geç saat olmuştu, hâlâ yoktu. İçimde iki duygu dolanıp duruyordu: Ortalarda olmayarak bana da, çocuklara da acı çektirdiği için karıma karşı büyük bir öfke (bu öfke o gelince sona erecekti) ile, onun gelmeyeceği, kendine bir şey yapacağı korkusu... Onu bulmak için arkasından gidebilirdim. Ama nerede arayacaktım onu? Kız kardeşinin evinde mi?</p>

  <p>Ama gidip onun orada olup olmadığını sormak aptallık olurdu. Amaaan... acı çekmek istiyorsa varsın çeksindi... Onun istediği, beklediği de buydu zaten. Bir dahaki sefere daha berbat olacak. Peki ya kız kardeşinin evinde değildiyse, ya bir şey yapacaksaydı kendine, ya yaptıysa?.. Saat on bir oldu, on iki oldu. Yatak odasına gitmiyordum. Orada yalnız yatıp beklemek anlamsız olurdu. İyisi mi, çalışma odamda yatardım. Bir şeylerle oyalanmak, mektup yazmak, bir şeyler okumak istiyordum, ama hiçbirini yapamıyordum. Tek başıma oturuyordum çalışma odamda, acı çekiyor, öfkeleniyor, dışarıya kulak kabartıyordum. Saat üç, dört olmuştu, karım hâlâ yoktu. Sabaha karşı sızmıştım. Uyandığımda gene yoktu.</p>

  <p>Evde her şey eskiden olduğu gibi sürüp gidiyordu. Ama herkes, olanların sorumlusunun ben olduğumu düşünerek şaşkın, soru dolu bakışlarla, sitemkâr bakıyordu bana. Oysa benim içimde hep aynı duygular vardı: Karım bana acı çektirdiği için duyduğum öfkenin bunalımı ile onun başına kötü bir şey gelmiş olabileceğinin endişesi.</p>

  <p>Sabah saat on birde kız kardeşi, karımın elçisi olarak geldi. Alışık olduğumuz konuşmalar başladı: ‘Kadıncağız perişan bir durumda. Nedir sizin bu yaptığınız? Aslında bir şey yok ortada.’ Karımın çok geçimsiz bir insan olduğunu söyledim. ‘Ben hiçbir şey yapmadım,’ dedim.</p>

  <p>Karımın kız kardeşi ısrar ediyordu:</p>

  <p>‘Bu böyle sürüp gidemez...’</p>

  <p>‘Suç bende değil, onda,’ dedim. ‘Barışmak için ilk adımı ben atmam. Boşanmaksa, ona da varım...’</p>

  <p>Baldızım bir sonuç elde edemeden gitti. Kararlı bir tavırla, ilk adımı atmayacağımı söylemiştim. Ama baldızımın arkasından çocukların yanına gittiğimde onları öyle ezilmiş, ürkmüş görünce ilk adımı atmaya hazır hissetmiştim kendimi. Bunu seve seve yapacaktım ama nasıl, bilmiyordum. Gene odamın içinde bir aşağı bir yukarı dolaşmaya başladım. Peş peşe sigaralar yaktım. Kahvaltıdan sonra votka, şarap içtim... Bilinçsiz olarak arzuladığım sonuca vardım sonunda: Durumum hiç de aptalca, bayağı değildi.</p>

  <p>Saat üç sularında geldi karım. Benimle karşılaştığında hiçbir şey söylemedi. Sinirinin geçtiğini düşünüp, onun sitemleri üzerine öfkeye kapıldığımı açıklamaya kalkıştım. Karım sözümü kesti. Yüzünde hep o sert, acı dolu anlatım; buraya konuşup anlaşmak için değil, çocukları almak için geldiğini, artık bir arada yaşayamayacağımızı söyledi. Benim suçlu olmadığımı, beni kendisinin çileden çıkardığını anlatmaya çalıştım. Sert, mağrur bakışını yüzüme dikti, bir süre yüzüme öyle baktıktan sonra şöyle söyledi: ‘Kes artık, yaptığına pişman olacaksın!’ Komediye artık dayanamadığımı söyledim. Bunun üzerine karım bağırarak, anlayamadığım bir şeyler söyleyerek odasına koştu. Anahtarın sesini duydum: Kendini odaya kilitlemişti. Birkaç kez vurdum kapısına. Ses vermedi. Öfkeyle uzaklaştım. Yarım saat sonra Liza gözleri yaşlı, koşarak girdi yanıma. ‘Ne oldu? Bir şey mi oldu?’ – ‘Annemin sesi çıkmıyor.’ Gittik. Karımın odasının kapısına var gücümle yüklendim. Kilit pek sağlam olmadığı için kapının iki kanadı birden ardına kadar açılmıştı. Karyolanın yanına gittim. Üzerinde etekliği, ayaklarında çizmeleri, rahatsız bir biçimde yatıyordu karyolada. Masanın üzerinde boş bir afyon şişesi vardı. Ayılttık karımı. Gözyaşları, arkasından barışma... Aslında bir barışma sayılamazdı bu: Çünkü birbirimize beslediğimiz, ikimizin de suçu karşımızdakinde bulduğumuz bu son kavgamızın acısıyla daha da güçlenmiş o eski öfkemiz ikimizin de içindeydi hâlâ. Ama bir şekilde son vermek gerekiyordu bütün bunlara. Biz de öyle yapmıştık. Yaşam gene eskisi gibi yürümeye başlamıştı. Bu tür tartışmalar, kimi zaman daha da kötüleri, art arda yineleniyordu. Kimi zaman haftada bir, kimi zaman ayda bir, kimi zaman da her gün... Sonra her seferinde aynı şey oluyordu... Bir keresinde yurtdışına gitmek üzere pasaport almıştım, tartışma iki gün sürmüştü. Sonra gene yarım bir anlaşma, yarım bir barışma... Gitmemiştim yurtdışına, kalmıştım...”</p>
</body>
</html>
