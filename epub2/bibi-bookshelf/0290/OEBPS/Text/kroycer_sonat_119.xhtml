<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>XIX</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h1>XIX</h1>

  <h2 class="sigil_not_in_toc"><br /></h2>

  <p style="text-indent: 0em;">Birden ayağa kalktı Pozdnişev, gidip pencerenin önüne oturdu.</p>

  <p>“Bağışlayın,” dedi.</p>

  <p>Bir şey söylemeden üç dakika kadar pencereden dışarı baktı. Sonra derin bir göğüs geçirdi, tekrar gelip karşıma oturdu. Yüzü değişmişti. Bakışları mahzunlaşmış, dudaklarında gülümsemeye benzer tuhaf bir kıvrım belirmişti.</p>

  <p>“Biraz yoruldum ama, anlatacağım... Daha çok zamanımız var çünkü, yolumuz uzun. Henüz ortalık aydınlanmaya başlamadı. Evet efendim... (Gene sigarasını yakıp sürdürdü konuşmasını.) Doğumu kestikten sonra şişmanladı karım. Her zamanki hastalığı, çocuklar için endişelenmesi de sona ermişti... aslında endişeleri sona ermemişti, o sarhoşluktan ayılmıştı sanki, kendine gelmişti; dışarıda, çoktan unuttuğu sevinçlerle, hazlarla dopdolu, ama bir türlü içine giremediği, bir türlü anlayamadığı bir dünya olduğunu görmüştü. ‘Kaçırmamalıyım bu fırsatı! Zaman geçiyor, bir daha da geri gelmeyecek!’ Sanırım böyle düşünüyor, daha çok da böyle hissediyordu. Başka türlü düşünemezdi, hissedemezdi. Yetiştirilişi öyleydi çünkü. Dünyada önemli olanın yalnızca aşk olduğu öğretilmişti ona. Kocaya varmıştı, sözü edilen o aşktan biraz bir şeyler tatmıştı. Ama aşkta, ona öğretilenlerin, onun beklediklerinin çok azını bulabilmişti. Daha çok hayal kırıklığı, acı, hiç beklemediği bunca çocuğun ıstırabı vardı!.. Bu ıstırap bitirmişti onu, çok yormuştu. İşte şimdi, her an hizmete hazır doktorların yardımıyla, çocuk doğurmadan da pekâlâ yapabileceğini öğrenmişti. Sevinmişti buna, denedi doktorların dediğini, sonucunda bildiği tek şey için, aşk için yeniden yaşamaya başladı. Ne var ki hayalini kurduğu aşk kıskançlığa, her çeşidinden kötülüğe bulaşmış bir kocayla olmuyordu. Onun aradığı, özlemini çektiği bambaşka, tertemiz, yeni bir aşktı. Hiç değilse ben öyle düşünüyordum. Sonunda, bir şey bekliyormuş gibi çevresine bakınmaya başlamıştı karım. Farkındaydım, elimde olmadan endişeleniyordum. Bunun yanında karım her zaman yaptığı gibi, başkalarının aracılığıyla konuşmaya başlamıştı benimle, yani başkalarıyla konuşurken, doğrudan bana duyuruyormuş gibi, hiç düşünmeden, gözü kararmışçasına, bir saat önce söylediğinin tam tersini söylüyor; yarı şaka yarı ciddi, annelik uğraşının aldatmacadan başka bir şey olmadığını, kadın genç, güzelken, yaşamdan zevk alabilecekken yaşamını çocuklarına vermesinin hiç de akıllıca olmadığını iddia ediyordu. Çocuklarla daha az ilgileniyor, eskiden olduğu gibi aşırı ilgi göstermiyordu onlara, ama (bunu gizlese bile) kendisiyle, dış görünümüyle giderek daha çok ilgileniyor, eğlenceye, dahası kendisini geliştirmeye daha çok zaman ayırıyordu. Yıllardır elini sürmediği piyanonun başından kalkmıyordu artık. Her şeyin başlangıcı da bu piyano olmuştu işte.”</p>

  <p>Yorgun bakışını pencereye doğrulttu gene. Ama, hiç ara vermeden, besbelli kendini zorlayarak sürdürdü konuşmasını:</p>

  <p>“Evet efendim, o adam çıktı ortaya...”</p>

  <p>Sözünün sonunu getiremedi, gene o tuhaf sesi çıkardı iki kez. Adamın adını söylemenin, onu anımsamanın, ondan söz etmenin ona ağır geldiğini fark etmiştim. Ama Pozdnişev zorlamıştı kendini, konuşmasına engel olan o duvarı yıkmış gibi, kararlı bir sesle sürdürmüştü konuşmasını:</p>

  <p>“Bana göre, benim değerlendirmeme göre beş para etmezin biriydi. Bunu, yaşamımda oynadığı rol için söylemiyorum. Gerçekten öyleydi. Bununla birlikte, onun kötü biri olması karımın ne denli kendinde olmadığını kanıtlamaya yetiyordu. O olmasaydı, başka biri olacaktı! (Gene bir an sustu Pozdnişev.) Evet efendim, müzisyendi adam, kemancı. Profesyonel değildi, yarım profesyoneldi, yarım da sosyal...</p>

  <p>Babası, babamın komşusu, iflas etmiş bir toprak sahibiydi. Çocuklarını (üç oğlu vardı) bir yerlere yerleştirmişler, yalnızca en küçük olanını Paris’e, vaftiz annesinin yanına yollamışlardı. Orada konservatuvara vermişlerdi onu. Müziğe yeteneği vardı çünkü. Konservatuvardan kemancı olarak çıkmış, konserlerde çalmıştı. İnsan olarak... (Onun için kötü bir şey söylemek istemiş olacaktı Pozdnişev, ama tutmuştu kendini, çabuk çabuk konuşarak sürdürmüştü konuşmasını.) Eh, Paris’te neler yaptığını bilmiyorum, bildiğim, o yıl Rusya’ya dönmüş olduğu... Bize gelip gitmeye başlamıştı...</p>

  <p>Süzgün bakışlı buğulu gözler, gülümseyen kırmızı dudaklar, briyantinli ince bir bıyık, son modaya uygun kesilmiş saçlar, (kadınların fena değil dedikleri çeşidinden) basit güzel bir yüz, çirkin olmasa da, kadınlarınki gibi, (Hottentot’larınki, Goyor’larınki gibi) kalçaları geriye doğru aşırı çıkık sıska bir beden... (Söylediklerine göre, Holtentot’lar da, Goyor’lar da müzikle uğraşırlarmış.) Fırsatını bulursa işi hemen elinden geldiğince laubaliliğe döküyordu. Ama öte yandan çok da duyarlıydı, en küçük bir direniş karşısında hemen duruyordu. Kıyafeti, küçük küçük düğmeleri olan Paris modası çizmeleriyle, parlak renkli kravatlarıyla, her şeyiyle kusursuzdu. Her yabancı gibi o da kadınları pek etkileyen bu özelliklerini Paris’te edinmişti. Tavırlarında yapmacık, göstermelik bir neşe vardı. Bilirsiniz, böyleleri; ‘Siz her şeyi biliyormuşsunuzdur, anımsıyormuşsunuzdur, eksik yerleri tamamlayabilirsiniz,’ der gibi her şeyi üstü kapalı, parça parça anlatırlar.</p>

  <p>İşte, müziğiyle birlikte her şeyin nedeni o adam oldu. Ne var ki mahkemede olay her şeyin kıskançlıktan çıktığı biçiminde ortaya koyuldu. Oysa gerçek hiç de öyle değildi. Yani hiç de öyle değildi diyemesem de... asıl neden kıskançlık değildi. Mahkeme, aldatılmış bir koca olarak (onların deyimiyle) lekelenen onurumu temizlemek için cinayet işlediğime karar verdi. Bu nedenle de cezam hafifletildi. Duruşmalarda gerçeği anlatmaya çok çalıştım, ama onlar bunu karımı temize çıkarmaya çalıştığıma yordular.</p>

  <p>Karımın o müzisyenle (nasıl olursa olsun) ilişkisinin benim için bir anlamı yoktu, karım için de yoktu. Anlamı olan, size anlattıklarımdı... yani benim domuzluğum. Her şeyin nedeni, size sözünü ettiğim aramızdaki o korkunç uçurum, birbirimize karşı duyduğumuz her an patlamaya hazır o korkunç gerilimli nefretti. Son zamanlarda aramızdaki tartışmalar, kimi zaman insanı şaşırtacak derecede gergin bir hayvansal tutkuyla yer değiştirerek tuhaf bir biçimde giderek, sertleşiyordu.</p>

  <p>O adam olmasaydı başka biri olacaktı. Kıskançlık olmasaydı başka bir neden olacaktı. Şunu ısrarla söylüyorum, benim yaşadıklarımı yaşayan her koca ya başka kadınlarla ilişki kuracaktır, ya ayrılacaktır, ya da kendi canına kıyacak, olmazsa, benim yaptığım gibi, karısını öldürecektir. Bütün bunlardan birini yapmamış bir koca çok az görülebilecek bir istisnadır. İnanın, olaya son vermeden önce birkaç kez kendi canıma kıymayı denedim, karım da kendini zehirlemeye kalkıştı.”</p>
</body>
</html>
