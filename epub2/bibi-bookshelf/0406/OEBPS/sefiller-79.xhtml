<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>sefiller-79</title>
		<link href="css/sefiller_idstyles.css" rel="stylesheet" type="text/css"/>
<meta name="Adept.resource" value="urn:uuid:6a61bc00-ec29-490f-98ae-1e312ff12429"/>
	</head>
	<body id="sefiller" xml:lang="tr-TR">
		<div>
			<p class="numara" xml:lang="ar-SA"><span class="numara char-style-override-1" xml:lang="ar-SA">-2-</span></p>
			<p class="numara-alt" id="toc_marker-2-8-3"><span class="numara-alt char-style-override-1">Fantine’in Bahtiyarlığı</span></p>
			<p class="tp-1"><span class="Normal char-style-override-1" xml:lang="tr-TR">Hastanın hareketinde ne sevinç eseri ne de hayret vardı. Bizzat kendisi sevinçten oluşmuştu. Belediye Başkanına o soruyu tam anlamıyla kalpten bir inançla, sakin bir halde, tereddüt ve şüpheden tamamen azade bir üslupla sormuştu. Buna karşılık Belediye Başkanı bir cevap bulamadı. O ise sözüne devam ediyordu:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Sizin orada olduğunuzu, oraya gittiğinizi biliyorum. Gerçi ben uykudaydım. Ama hem uyuyor, hem de sizi görüyordum. Sizi çoktan beri görüyorum. Bütün gece sizi gözümle takip ediyordum. Siz şöhretin ve zafer kazanmışlığın hâleleri içindeydiniz. Etrafınızda ulu simalar görüyordum…</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bakışlarını duvardaki haça yöneltti. Sözlerine devam ederek:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Lakin sevgili yavrumun nerede olduğunu söyleyiniz. Niçin yatağımın üzerine bırakmadınız? Uyandığım zaman kendisini hayretle, sevinçle görürdüm…</span></p>
			<p class="Temel-Paragraf"><span class="Normal char-style-override-1" xml:lang="tr-TR">Mösyö Madeleine cevap olarak alelacele birşeyler söylediyse de sonraları bunun ne olduğunu asla hatırlayamıyordu. Bereket versin doktor o sırada içeri girmekle onu bu zor durumdan kurtardı. Doktor:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Siz sâkin olunuz yavrum, çocuğunuz buradadır!</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bu anda gözlerinde beliren sevinç nurları bütün yüzünü de kapladı. Birbirine sıkıştırdığı elleri öyle bir mana ifade ediyordu ki, bu mana âdeta şükranla ilgili duygularının bütün şiddet ve yumuşaklığını toplamıştı:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Oh! Cosette’im burada; burada ha? Getiriniz, buraya getiriniz de göreyim. </span></p>
			<p class="Temel-Paragraf"><span class="Normal char-style-override-1" xml:lang="tr-TR">İşte bu, annenin en etkileyici ve iç titretici safhasıdır! O anda yanına getirilecek çocuğu, onun için daima küçüktü. Onu bir küçük Cosette olarak görecek, kucaklayacaktı. Beş altı sene önce nasıl bırakmışsa, yine o halde göreceğim sanıyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Doktor:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Henüz şimdilik olmaz. Sırası değil. Henüz üzerinde nöbet var. Çocuğunuzu görünce haliyle etkilenecek ve heyecanlanacaksınız. Bu da hastalığınız için iyi değildir. Size mutluluk yerine felaket getirir. İlk iş olarak iyileşmeniz lazımdır.</span></p>
			<p class="Temel-Paragraf"><span class="Normal char-style-override-1" xml:lang="tr-TR">- (Şiddet ve öfkeyle doktorun sözünü keserek:) Ama doktor efendi, görmüyor musunuz, ben artık hasta değilim. Size iyileştim diyorum. Ama bu doktor da insan değilmiş!... Ah! Hayır, hayır… Ben çocuğumu görmek isterim. Getiriniz. Onu bir an olsun getirin de göreyim.</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Bakınız, ne kadar telaş ediyorsunuz! Siz bu şekilde hareket ettikçe, etkilenip telaşa düştüğünüz müddetçe çocuğunuzu görmenizi engelleyeceğim. Onu görmeniz her dakika mümkündür. Yalnız görmek değil, onun için yaşamak lazımdır. Siz sakin olunuz. Sizin durumunuzun düzeldiğini görünce çocuğunuzu size bizzat ben getireceğim…</span></p>
			<p class="Temel-Paragraf"><span class="Normal char-style-override-1" xml:lang="tr-TR">Çaresiz anne üzüntü ve ümitsizlikle başını önüne eğdi:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Affediniz doktor efendi. Rica ederim, kusuruma bakmayınız. Daha önce böyle konuşmaz ve davranmazdım. Lakin o kadar felaketlere uğradım ki, bazen ne dediğimi kendim bile bilmiyorum. Anlıyorum: Siz heyecan ve etkilenmemden korkuyorsunuz. Pek iyi, öyle olsun. İstediğiniz kadar beklerim. Bununla beraber size yemin ederek derim ki, kızımı bana göstermekten korkmayınız. Onu görmekten fenalık değil, bilakis iyilik gelir. Ben onu görüyorum. Dün akşamdan beri gözlerimin önünden gitmiyor. Ah onu şimdi buraya getirseler… Göreceksiniz, kendisini ne kadar sakince ve yumuşakça sevip konuşacağım… İşte bütün isteğim bu! Bu da tabii değil mi? Ta Montfermeil’e kadar gidip getirdiniz! Niçin? Elbette annesinin görmesi için… Öfkeli değilim. Mutlu olacağımı biliyorum. Bütün gece bana gülen şahıslarla bir takım beyaz şeyler gördüm. Doktor ne zaman arzu ederse Cosette’ciğimi o zaman getirsinler. Artık sıtmadan, nöbetten eser yok. İyi oldum. Hiçbir fena durumum olmadığını pek iyi hissediyorum. Lakin rahibeleri memnun etmek için hasta gibi yatıp sakin sakin duracağım. Onlar öyle istiyorlar, ben de öyle yapacağım. Elbette o zaman “Bak ne kadar sakin ve sessiz duruyor” derler ve çocuğuımu bana getirip verirler…</span></p>
			<p class="Temel-Paragraf"><span class="Normal char-style-override-1" xml:lang="tr-TR">Mösyö Madeleine hastanın yatağı yanındaki sandalyeye oturmuştu. Fantine, yüzünü ona çevirdi. Hastalığın zaafiyeti içinde bir çocuk gibi uslu ve sakin görünmeğe çalışıyordu. Zaten öyle vaad etmişlerdi: Uslu ve sakin durursa çocuğunu kendisine getirip vereceklerdi. Bu vaziyette bile memnun göründüğü halde Madeleine’e bin türlü sorular sormaktan geri durmuyordu:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Yolculuğunuz iyi geçti mi, Başkan Efendi? Çocuğumu aramak için gittiğinizden dolayı bilseniz ne kadar lütufkârlıkta bulundunuz. Ah, siz pek iyisiniz. Bana yalnız şurasını söyleyiniz: O nasıl, iyi midir? Yolculukta ne haldeydi? Zahmet çekti mi? Heyhat! Beni şimdi görse acaba tanıyacak mı? Zavallı yavrucak! Nice zamandır beni unutmuş olmalı. Çocuklarda ne kadar hatıra olabilir ki? Kuşa benzerler. Her zaman kuş gibi uçmak, ötmek isterler. Bellekleri zayıftır. Bugün başka, yarın başka şey görürler. Hiçbir şey hatırlarında durmaz. Üzerindeki çamaşırı temiz miydi? Thénardier’ler iyi bakmışlar mı? Ah, bilseniz ne kadar ızdırap çektim. Sefalet içinde bulunduğum zamanlarda kendi kendime bu ve buna benzer bin türlü sorular sorar ve içten içe ağlardım. Lakin hamdolsun, bugün o hal geçti. Lütuf ve himmetinizle mutlu ve bahtiyarım. Bir kere de onu görsem, o zaman bahtiyarlığım tamam olacak. Nasıl, kendisini güzel buldunuz mu Başkan Efendi? Güzel bir çocuk değil mi? Posta arabasında üşüdünüz mü? Bir dakikacık olsun onu buraya getiremez misiniz, bana gösteremez misiniz? İsterlerse yine götürsünler, burada durdurmasınlar. Söyleyiniz: Bu sizce mümkün değil midir? Siz isteseniz, emretseniz olur. Buranın sahibi sizsiniz…</span></p>
			<p class="Temel-Paragraf"><span class="Normal char-style-override-1" xml:lang="tr-TR">Mösyö Madeleine hastanın elini tutarak:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Cosette güzeldir. Cosette iyidir. Onu derhal göreceksiniz. Yalnız sakin ve rahat olunuz. Onu daha görmeden bu kadar heyecanlandınız. Çok konuşarak yoruldunuz. Heyecan sizin için iyi değil. Kollarınızı da yataktan dışarı çıkardınız. Bu hal, öksürüğünüzü artırır.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Hakikaten bunaltıcı bir öksürük hastanın sözlerini kesiyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Artık bir şey söylemedi. Sağlamak istediği emniyet ve itimadı kaybetmek korkusuyla susmağa karar verdi. Yalnız yavaşça düzensiz bazı kelimeler ağzından dökülmekteydi:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Montfermeil güzel değil mi? Yazın çok kimseler piknik için oraya giderler. Thénardier’lerin işleri ne halde? Müşterileri pek azdır. Hanları âdeta zindana benzer…</span></p>
			<p class="Temel-Paragraf"><span class="Normal char-style-override-1" xml:lang="tr-TR">Mösyö Madeleine hâlâ hastanın ellerini elleri içinde tutmakta ve ona ızdırap içinde bakmaktaydı. Ona her halde birşeyler söylemek için gelmişti. Hâlbuki söyleyip söylememekte tereddütte kalmıştı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Doktor vizitesini bitirerek çekilip gitti. Yanlarında yalnız rahibe Simplice kaldı. Bu sükûn ve sessizlik içinde birden Fantine haykırdı:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Aman Yarabbi! İşittim, sesini işittim!</span></p>
			<p class="Temel-Paragraf"><span class="Normal char-style-override-1" xml:lang="tr-TR">Susulmasını emredercesine kolunu uzattı. Kendini zorlayarak büyük bir dikkat ve sevinç içinde etrafı dinlemeğe başladı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Aşağıda avluda bir çocuk oynuyordu. Bu, ya kapıcı kadının veya işçi kadınlardan birinin çocuğuydu. Bu hal, her zaman olabilen ve acıklı olayların bir parçası şeklinde görünen garip bir tesadüftü. Bu, küçük bir kız çocuğuydu ki, ısınmak için gidip gelmekte, koşup oynamaktaydı. Bazen duruyor, bazen de bağırarak şarkı söylüyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Heyhat! İşte çocuk oyunları böyledir! Bu kız çocuğu şarkı söylediği sıradaydı ki, Fantine onun sesini işitmiş ve kızı Cosette’in geldiğini zannetmişti:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Oh! Bu, benim Cosette’ciğim! Sesinden tanıdım!</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bir aralık çocuk uzaklaştığından ses kesildi. Fantine ise hâlâ dikkatle bekliyor, o sesi sürekli işitmek istiyordu. Yüzünü kara ve keder yüklü bir bulut kapladı. Kendi kendisine bir şeyler söylenmeğe başladı. Mösyö Madeleine dinledi. Şunları söylüyordu:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Bu doktor iyi bir adam değil. Kızımı görmek için izin vermiyor. Bu adamın kötü bir suratı var!</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bu anda yüzünde tekrar sevinç izleri görüldü ve başı yastığına dayalı bulunduğu halde kendi kendine söylendi:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Artık mutlu olacağız. Evvela küçük bir bahçemiz olacak. Mösyö Madeleine bunu bana vaad etti. Çocuğum bu bahçede oynayacak. Elbette bu zamana kadar harfleri tanımağa başlamıştır. Burada ben onu istediğim gibi yetiştirir ve ders veririm. Yapraklar ve çiçekler arasında, çimenler üzerinde dolaşarak uçan kelebekleri tutmak için koşar, oynar. Ben de onun bu halini seyrederim. Bundan sonra ilk âyin’in yapılması zamanı girmiş olur. (Parmaklarıyla hesap ederek) Bir… iki… üç… dört… evet yedi yaşındadır. Beş senede beyaz bir elbise ve acurlu çorapları olacak. Daha sonra küçük bir hanım olacak. Ah hemşirem, bilmezsiniz: Ne kadar budalayım. Kızımın ilk âyinini düşünerek budalalık etmiş olmuyor muyum?</span></p>
			<p class="Temel-Paragraf"><span class="Normal char-style-override-1" xml:lang="tr-TR">Diyerek gülmeğe başladı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Madeleine Fantine’in elini bıraktı. Bakışları yere dönük, zihni ise sonu olmayan düşüncelere dalmış bir halde, bir rüzgârı dinlercesine hastanın sözlerini dinliyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Birden hasta sözünü kesti. Kendisi de hızla başını çevirdi. Fantine, korku ve dehşet içinde kalmıştı. </span></p>
			<p class="Temel-Paragraf"><span class="Normal char-style-override-1" xml:lang="tr-TR">Artık söylemiyor, nefes almıyor, dirseklerine dayanarak yarıya kadar kalkmıştı. Zayıf omuzu gömleğinden dışarı çıkıyordu. Bir iki dakika evvel yüzünde tebessüm izleri görüldüğü halde o anda sapsarı kesilmişti. Karşısında müthiş bir şey görenlerdeki hal vardı. Evet öyle bir şeyden korkmuştu. Korku ve dehşet yüzünden irileşen gözleri sabit bir noktaya dikiliydi.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Mösyö Madeleine telaşla:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Aman Yarabbi! Fantine ne var; ne oluyorsunuz?</span></p>
			<p class="Temel-Paragraf"><span class="Normal char-style-override-1" xml:lang="tr-TR">Fantine cevap veremedi. Gözlerini o noktadan ayıramadı. Sürekli o noktaya bakıyordu. Bir elini uzatıp Mösyö Madeleine’in kolunu tutarak arkasına bakmasını işaret etti. Bunun üzerine Madeleine başını çevirdi. </span></p>
			<p class="Temel-Paragraf"><span class="Normal char-style-override-1" xml:lang="tr-TR">Ve Mösyö Javert’i gördü.</span></p>
		</div>
	</body>
</html>