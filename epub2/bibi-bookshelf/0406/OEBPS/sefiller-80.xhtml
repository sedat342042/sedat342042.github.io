<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>sefiller-80</title>
		<link href="css/sefiller_idstyles.css" rel="stylesheet" type="text/css"/>
<meta name="Adept.resource" value="urn:uuid:6a61bc00-ec29-490f-98ae-1e312ff12429"/>
	</head>
	<body id="sefiller" xml:lang="tr-TR">
		<div>
			<p class="numara" xml:lang="ar-SA"><span class="numara char-style-override-1" xml:lang="ar-SA">-3-</span></p>
			<p class="numara-alt" id="toc_marker-2-8-4"><span class="numara-alt char-style-override-1">Javert’in Memnuniyeti</span></p>
			<p class="tp-1"><span class="Normal char-style-override-1" xml:lang="tr-TR">Ne olmuş, neler geçmişti?</span></p>
			<p class="Temel-Paragraf"><span class="Normal char-style-override-1" xml:lang="tr-TR">Mösyö Madeleine, Arras Cinayet Mahkemesi’nden çıktığı zaman saat gece yarısını işaret ediyordu. Tam vaktinde hana dönmüştü. Posta arabasının hareketine pek az zaman kalmıştı. Hatırlanacağı üzere posta arabacısının yanındaki boş yeri tutmuş ve parasını da peşinen vermişti. Belediye Başkanlığını yaptığı Montreuil-sur-Mer kasabasına dönecekti.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Sabahın saat altısından biraz evvel Montreuil-sur-Mer’e vardı. İlk işi Mösyö Laffitte için evvelce yazmış olduğu mektubu postahaneye vermek ve ikinci işi de Fantine’i görmek oldu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Cinayet Mahkemesi salonunu terk ettikten biraz sonra savcı, muhterem Belediye Başkanı’nın şuurunun bozuk olup olmadığını hayret ve teessüfle ortaya atmış, bununla beraber bu garip hadisenin vicdanî kanaatlerine gölge düşüremeyeceğini, hakikatin gelişmesine kadar elde bulunan ve hakiki Jean Valjean olduğuna şüphe caiz olmayan Champmathieu’nün cezalandırılmasını istemişti.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Savcının bu talep ve ısrarı, dinleyicilerle hâkim heyetinin düşünce ve duygularına uyuyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Sanığın dava vekili ise Mösyö Madeleine’in, yani hakiki Jean Valjean’ın itiraflarıyla davanın şekil ve mahiyet değiştirmiş olduğunu hiç güçlük çekmeden beyan ederek savcının talep ve ısrarını reddedip çürüttü. Hâkim heyeti karşısında şu anda bir sanığın değil, masum ve günahsız bir adamın bulunduğunu öne sürerek beraatini istedi ve bunun adlî bir hata olduğunu, zabıta gücüyle adliye gücünün bu gibi hatalarının dünyanın her yerinde olabildiğini sözlerine ekledi.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Mahkeme reisi sanık vekilinin bu ifadelerini dikkate değer buldu ve heyetle müzakere ederek birkaç dakika sonra Champmathieu’nün beraatine hükmedip kararı tebliğ etti. Bunun üzerine Champmathieu’nün salıverilmiş olduğunu biliyoruz. </span></p>
			<p class="Temel-Paragraf"><span class="Normal char-style-override-1" xml:lang="tr-TR">Lakin savcıya bir Jean Valjean lazımdı. Champmathieu’yü elden kaçırınca Madeleine’i yakalamak istedi.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bununla beraber, Champmathieu’nün beraat ve tahliyesinden sonra, mahkeme reisi ile müzakere neticesinde Montreuil-sur-Mer’in Sayın Belediye Başkanı’nın yakalanması lazım geldiğine karar verildi. Elde bulunan evraka notlar düşüldü ve sonra Tevkifat Genel Müdürüne gönderildi.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Madeleine’in itiraflarından kaynaklanmış olan ilk etkilenme ortadan kalktı. Mahkeme reisi karşı koyamadı. Adaletin tabii istikametinde yol alması gerekiyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bundan başka, doğrusunu söylemek lazım gelirse mahkeme reisi her ne kadar zeki ve iyi bir adam idiyse de aynı zamanda şiddetli bir kral taraftarı da bulunduğundan Montreuil-sur-Mer Belediye Başkanı’nın, Cannes şehrine varışından bahsettiği sırada “Bonaparte” diyeceği yerde “İmparator” kelimesini kullanmasına öfkelenmişti.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bunun üzerine Belediye Başkanı’nın yakalanıp tutuklanması emri verildi.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Savcı, bu emri içine alan tutuklama yazısını özel bir memurla Montreuil-sur-Mer Polis Müfettişi Mösyö Javert’e gönderdi.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Javert’in şahit olarak ifadesini verdikten sonra kasabaya dönmüş olduğunu biliyoruz.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Javert, yatağından henüz kalkmıştı ki, Arras’tan gelen özel görevli içeri girdi ve taşıdığı tutuklama emrini kendisine verdi.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Tutuklama emrini getiren özel görevli akıllı bir polis memuru olduğundan, Arras’ta olup biten hadiseyi birkaç kelime ile Javert’e anlattı.</span></p>
			<p class="tp-sb"><span class="Normal char-style-override-1" xml:lang="tr-TR">Tutuklama emri savcı tarafından imzalanmış ve şöyle yazılmıştı:</span></p>
			<p class="Temel-Paragraf"><span class="Normal-i char-style-override-1" xml:lang="tr-TR">“Polis Müfettişi Javert, hâkim heyetinin bugünkü toplantısında Montreuil-sur-Mer Belediye Başkanı Mösyö Madeleine’in tersane zindanından çıkmış olan Jean Valjean olduğu anlaşılmakla, kendisini yakalayıp tutuklamakla görevlidir.” </span></p>
			<p class="yildiz"><span class="Normal char-style-override-5" xml:lang="tr-TR">*</span></p>
			<p class="Temel-Paragraf"><span class="Normal char-style-override-1" xml:lang="tr-TR">Revire girerken Javert’i tanımayan biri görseydi, o esnadaki halini pek tabii görür ve olağanüstü bir şey geçmiş olduğunu mümkün değil anlayamazdı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Javert her zamanki haliyle vakur, sâkin ve soğuk tarafını muhafaza ederek ağır adımlarla revirin merdiveninden yukarı çıkmaktaydı. Hal ve şanını pek iyi bilen bir adam ise, bilakis onu bu sırada görüp de haline dikkat etmiş olsaydı, şüphesiz korkar ve ürperirdi. Boyun bağının sahtiyandan yapılmış tokası ensesi üzerinde bulunacak yerde sol kulağının hizasına kadar gelmişti; bundan da Polis Müfettişi’nin o sırada telaşlı ve heyecanlı bir halde bulunduğu anlaşılıyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Polis Müfettişi Javert, gerek görevlerinde ve gerek elbise ve kıyafetinde düzensizliği asla sevmeyen mükemmeliyetçi bir adamdı. Elbisesine olağanüstü dikkat ettiği gibi, suç işleyenlere karşı davranış ve muameleleri de kanunlara, nizamlara dayanırdı. Boyun bağının intizamsızlığı bu adamın kalben etkilenmiş olmasının olağanüstülüğüne benzersiz bir delildi. Kalpten hissettiği sarsıntılar, dengesini ve muhakemesini yerle bir edecek mertebeye varmıştı. Önemsiz sayılacak döğme meselesinde zalimce hareket eden bir adamın, koca bir boyun bağı meselesinde ne şekilde hareket edeceği kolayca kestirilebilir!</span></p>
			<p class="Temel-Paragraf"><span class="Normal char-style-override-1" xml:lang="tr-TR">Revire sıradan bir ziyaret yapacakmış gibi gelmişti. Civardaki karakoldan maiyetine bir onbaşı ile dört nefer jandarma aldı. Bunları aşağıda avluda bıraktı. Kapıcı kadından Fantine’in yattığı odanın nerede bulunduğunu sordu. </span></p>
			<p class="Temel-Paragraf"><span class="Normal char-style-override-1" xml:lang="tr-TR">Kapıcı kadın ise Başkan Efendi’ye öteden beri bu gibi silahlı adamların gelip gittiğini gördüğü için hiçbir şeyden şüphelenmemiş ve Fantine’in yattığı odayı tarif etmişti.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Javert, Fantine’in odası önüne gelince kapının tokmağını çevirdi. Kapıyı bir hasta bakıcısı gibi yavaşça iterek açtı. İçeri girdi.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Doğrusu aranılırsa Javert içeri girdi denilemezdi. Kapının eşiğini henüz geçmemişti. Şapkası başında ve sol eli ise çenesine kadar iliklenmiş olan redingotunun cebindeydi. Dirseğinin kıvrımından, saklı duran o bilinen kalın bastonunun kurşundan yapılmış başı görünmekteydi. </span></p>
			<p class="Temel-Paragraf"><span class="Normal char-style-override-1" xml:lang="tr-TR">Bir dakika kadar kimseye görünmeksizin bu vaziyette kaldı. Tam bu esnada Fantine başını kaldırarak kendisini görmüş ve aynı zamanda Mösyö Madeleine’e de haber vermişti.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Madeleine’in bakışı Javert’in bakışıyla karşılaştığı halde Javert, ne sesini çıkardı, ne de bir harekette bulundu. Müthiş bir tavır almış olduğu halde yerinden kımıldanmamıştı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">İnsanî duygulardan hiçbiri, sevinç duymak ve hazzetmek kadar korkunç ve ürkütücü olamaz. İşte bu anda Javert’in çehresi, cehennemlik bir adamı bulan şeytanı andırıyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bu adamın kalben hissedip de renk ve kuvveti yüzüne kadar yansıyan dehşeti, işin sonunda aramakta bulunduğu Jean Valjean’ı ele geçirmesinden ve bu konuda tam bir kanaate sahip olmasından kaynaklanıyordu. </span></p>
			<p class="Temel-Paragraf"><span class="Normal char-style-override-1" xml:lang="tr-TR">Tortulu şeyi karıştırınca tortunun üste çıktığı gibi, Javert de Champmathieu meselesini düşününce, onu o zamana kadar Jean Valjean zannettiğinden ve yanlış bir yol takip ettiğinden dolayı kendi kendisine kızıyordu. Bununla beraber, Mösyö Madeleine denilen bu adamdan başlangıçta şüphelendiği halde er geç şüphesinin hakikate dönüşmesi ve hakiki Jean Valjean’ın bu adam olması ise, övünmesine ve memnuniyetine sebep oluyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Demek ki, hakiki Jean Valjean, yine kendisinin şüphelendiği adammış!</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bu yüzden memnun olmakta ve iftihar etmekte kendisini haklı buluyordu. Tavrındaki memnuniyet ve otoriterlik de bu duygusundan kaynaklanıyordu. Dar alnı üzerinde, kazandığı başarının kaba izleri parıldıyordu. Çehresindeki memnuniyet, dehşetin görünüş ve yayılışlarından oluşmuştu!</span></p>
			<p class="Temel-Paragraf"><span class="Normal char-style-override-1" xml:lang="tr-TR">Javert, bu sırada göklere çıkmıştı! Kendisini yerde değil gökte buluyordu! Kendisini adalet ve hakkaniyet nurlarının bedene dönüşmüş bir hali sayıyor ve bu iki gücün maddî ve manevî nüfuzunu kendi kişiliğinde bulacak kadar gururlanıyordu. Otorite, hakkaniyet, temyiz (iyiyi kötüden ayırma kabiliyeti), kanuna dayanan vicdan, genel asayiş gibi etkisinin ve gücünün kapsamına giren büyük bir alanda ve sonsuz bir derinlikte ışıklarını yayan bir yıldıza benziyor ve bu suretle kanun ve adaleti korumaya, savunmaya vasıta olmuş oluyordu! Javert o esnada kanunla ilgili bir şimşek gibiydi. Genel hukuk namına intikam alacaktı. Hükûmet denilen bir kuvvetin yardımcısı ve tezahür etmiş şekliydi. Büyük bir başarı kazanmıştı. Büyük bir şan ve şöhret içinde bulunuyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Kazanmış olduğu başarısında henüz bir itimat yokluğu ve mücadele neticesi görülüyordu. Öyle bir halde bulunuyordu ki, buna vahşetin medeniyete galebesi denebilirdi. O sırada sanki insanlığın kılıcı onun elindeydi. Başarının kibir ve azametinin bütün izlerini taşıdığı halde hem memnun, hem de öfkeli görünüyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Cinayeti, eşkıyalığı, cehennemi, sefahati ve kötülükleri ayakları altına almış olduğu halde ateş saçıyordu! Büyüklük ve kibirlilik cadısı olmuştu. Gülümsüyordu, fakat bu gülümseme İblis’çe bir gülümsemeydi.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Dehşet ve vahşetin bu sırada cisimleşmiş bir biçimi kesilen Javert’de bununla beraber alçaklık eseri görünmüyordu. Hâlislik, dürüstlük, saflık ve itimat gibi hasletler, vazife ve memuriyet gibi şeylerin duyguları yanıltmasıyla dehşet ve heybetliliğe dönüşebilirse de, vicdan, insana has olan büyüklük ve ulvîliğini daima muhafaza edebilir.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bu duyguların bir fenalığı varsa, o da uygulandıkları sırada telkin ettikleri korku ve dehşetten ibarettir. Yoksa nerede ve kimde bulunursa bulunsun, bu duygular daima insanlığa has olan ulvî faziletlerdendir ve ulviyetini hiçbir zaman kaybedemez.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bir mutaassıbın vahşetle dopdolu olduğu halde merhametsizce fakat namuslu bir şekilde hissettiği sevinçte, anlaşılmayan hüzünlü ve saygıdeğer bir ulvîlik vardır. Şüphesiz Javert’in dehşet verici mutluluğunda da zafer kazanan her cahilin sevinç ve mutluluğu gizlidir.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Kısacası, vahşet, dehşet ve zalimliğin eserleri görünen bu çehredeki şey, hakikatte iyiliğin fena görünmesinden ibarettir. Bazı güzellikler, kötülükler doğurabilir ki, bu da o kabildendir. Üstünde fenalık görünür, fakat altında iyilik vardır. Zeki, hassas ve hakşinas bir adam bunu her zaman farkedip ayırır.</span></p>
		</div>
	</body>
</html>