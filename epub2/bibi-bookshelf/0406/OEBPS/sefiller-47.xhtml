<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>sefiller-47</title>
		<link href="css/sefiller_idstyles.css" rel="stylesheet" type="text/css"/>
<meta name="Adept.resource" value="urn:uuid:6a61bc00-ec29-490f-98ae-1e312ff12429"/>
	</head>
	<body id="sefiller" xml:lang="tr-TR">
		<div>
			<p class="numara" xml:lang="ar-SA"><span class="numara char-style-override-1" xml:lang="ar-SA">-3-</span></p>
			<p class="numara-alt" id="toc_marker-2-4-4"><span class="numara-alt char-style-override-1">Tarlakuşu</span></p>
			<p class="tp-1"><span class="Normal char-style-override-1" xml:lang="tr-TR">Mutluluğa erişmek ve bahtiyar olmak için kötü olmak gerekmez. Hanın işleri iyi gitmiyordu. Bereket versin ki yolcu kadın imdada yetişti. Ondan aldığı elli yedi frankla protestodan kurtuldu. İmzasının şerefini bu sayede koruyabildi.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bir ay sonra tekrar paraya ihtiyaç duyulmakla beraber Madam Thénardier, Cosette’in elbiselerini Paris’e götürerek rehin bırakıp altmış frank aldı. Bu para da harcanınca, kadınla kocası, Cosette’e merhameten bakıyorlarmış gibi davranmağa başladılar. Biçare kızın elbiseleri de elden çıkarılmış olduğundan âdeta elbisesiz kaldı. Bunun üzerine Thénardier’ler kızcağıza kendi çocuklarının eskilerini, yırtık ve yamalı elbiselerini giydirmeğe başladılar. Gıda olarak da herkesin artığı veriliyordu ki, bu artıklar köpeğinkinden biraz iyi, kedininkinden biraz fena idi.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Zaten kedi ile köpek ekseriya kıza sofra arkadaşlığı ediyorlardı. Üçü de, yani Cosette, kedi ve köpek sofranın altında ve Thénardier’lerinkine benzer ağaçtan oyulmuş bir kavata içinde yemek yiyorlardı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Montreuil-sur-Mer’e kasabasına yerleşmiş olan Cosette’in annesi her ay bir mektup yazarak, daha doğrusu yazdırtarak ciğer paresinden malumat istiyordu. Thénardier’ler ise şu cevabı veriyorlardı: “Cosette çok iyidir!”</span></p>
			<p class="Temel-Paragraf"><span class="Normal char-style-override-1" xml:lang="tr-TR">Altıncı ayın bitiminde Cosette’in annesi yedinci ay için yedi frank gönderdi. Biçare kadın aydan aya prensip olarak yedi frangı muntazaman gönderiyordu. Birinci sene henüz sona ermemişti. Bir gün Thénardier, karısına hitaben:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Yedi frankla bizi ihya ettiğini mi sanıyor? Bu yedi frankla biz ne yapabiliriz ki?</span></p>
			<p class="Temel-Paragraf"><span class="Normal char-style-override-1" xml:lang="tr-TR">Diyerek hemen kızcağızın annesine bundan böyle ayda on iki frank göndermek gerektiğini bildirdi. Anne, bu teklife de rıza gösterdi; ciğer paresinin bir kat daha mutlu olmasını ve rahat etmesini sağlamak için bundan böyle istenildiği gibi on iki frangı göndereceğini cevaben yazdı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">İnsan tabiatı çok çeşitlidir. Bazı tabiatlar vardır ki, bir tarafa nefret ve düşmanlık göstermedikçe diğer tarafı sevemezler. Bunun gibi Madam Thénardier, iki çocuğunu olağanüstü sevdiği için bu sevgi zorunlu olarak Cosette’e buğz ve nefret göstermesi sonucunu veriyordu! Annelere has olan şefkat ve muhabbetin buna benzer çirkin manzaraları da olabileceğini düşünmek ne kadar elem vericidir! </span></p>
			<p class="Temel-Paragraf"><span class="Normal char-style-override-1" xml:lang="tr-TR">Evinde Cosette gibi bir çocuğun tuttuğu yer pek az iken, Madam Thénardier, biçarenin işgal ettiği yeri ve hatta teneffüs ettiği havayı bile kendi çocuklarınınkinden çalınıyor zannıyla kıskanıyordu. Bu kadının da kendi sınıfındaki benzerleri misillü hemen her gün sarf edecek kötü sözleri ve indirecek darbeleri vardı. Evinde yabancı bir kızcağız bulunmasaydı, hiç şüphesiz, dayaklarından ve kötü sözlerinden bir çoğu kendi çocuklarına kısmet olacaktı. Biçare kızcağız, dayağa ve her türlü kötü muameleye hedef olmak suretiyle Thénardier’in çocuklarına büyük bir hizmet ediyordu. Thénardier’in kızlarına ise iltifatlar, sevme ve okşamalar kalıyordu… Talihsiz Cosette asla hak etmediği halde, birçok şiddetli cezalandırmalara hedef oluyordu. Zavallı kız! Aslında zayıf ve sakin olduğu halde yine daima acı sözler işitir, dayak yer, türlü türlü zorluklarla karşı karşıya bırakılır; yanı başında ise tam bir huzur ve dinginlik içinde ve bir mutluluk ışığı altında kendisi gibi iki küçük mahlûkun hayatını sürdürüşünü boynu bükük olarak seyreder dururdu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Analarının yabancı kıza karşı kötü davrandığını gören Eponine ile Azelma da Cosette’e karşı zalimce hareket ediyorlardı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bu yaştaki çocuklar, analarının kopyasıdırlar. Analarının hal ve hareketlerini örnek alırlar. Aralarındaki fark, sonrakilerin hacimce küçük olmalarından ibarettir.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Böylece bir yıl, sonra bir yıl daha geçti.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Kasabada Thénardier’ler hakkında şöyle diyorlardı:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Bu Thénardier’ler ne iyi adamlar; zengin olmadıkları halde yanlarına bırakılmış olan fakir bir çocuğa ne kadar güzel bakıyorlar!</span></p>
			<p class="Temel-Paragraf"><span class="Normal char-style-override-1" xml:lang="tr-TR">Cosette, annesi tarafından unutulmuştur zannediliyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Thénardier ise sonraları Cosette’in gayrimeşru bir çocuk olduğunu öğrenince, annesinden faydalanmak emeline düştü. Kendi fikrine göre bu husus çocuğun annesine ait bir sır olup elbette bunun anlaşılması ve açıklanması arzu edilmezdi… Bu sebeple “yaratığın” büyüdüğünü ve “çok yediğini” ileri sürerek bundan sonra ayda on beş frank verilmediği takdirde kızını iade edeceğini tehdit edercesine bildirdi!</span></p>
			<p class="Temel-Paragraf"><span class="Normal char-style-override-1" xml:lang="tr-TR">Karısına bağırarak diyordu ki:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Beni kızdırmasın, yoksa piçini suratına atarım… Bana para lazım. Verdiği parayı çoğaltsın!</span></p>
			<p class="Temel-Paragraf"><span class="Normal char-style-override-1" xml:lang="tr-TR">Anne, ayda onbeş frank göndermeye başladı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Yıllar geçtikçe Cosette büyüyor, aynı nisbette sefaleti de artıyordu. Küçüklüğünde iki kızın kahrını çekiyordu. Biraz büyümeğe başlayınca, yani henüz beş yaşına varmadan evin hizmetçisi oldu…</span></p>
			<p class="Temel-Paragraf"><span class="Normal char-style-override-1" xml:lang="tr-TR">Beş yaşında hizmetçi olur mu? Buna inanılmaz, ama ne yazık ki bu bir gerçekti. Sefalet ve beşerî ızdıraplar her yaşta bulunur. Daha geçende vuku bulmuş olan “Dumolard” olayını unuttuk mu? Beş yaşında öksüz kalan bu mahlûkun her türlü sığınak ve himayeden mahrum olunca “yaşamak için çalışmağa ve hatta hırsızlık etmeğe başladığı” resmî belgelerle sabit olmadı mı? Bunun gibi, Cosette de beş yaşını doldurmadan her türlü işe koşturuluyordu. Sokağı, ahırı, odaları süpürür, kapları yıkar ve güç yetirebildiği kadar ağır şeyleri taşıyıp sürüklerdi. </span></p>
			<p class="Temel-Paragraf"><span class="Normal char-style-override-1" xml:lang="tr-TR">Montreuil-sur-Mer’de bulunan biçarenin annesi, kızının aylıklarını muntazaman ödememeğe başlayınca, Thénardier’ler kızcağıza bu yolda davranmak için kendilerini mazur ve hareketlerini haklı görüyorlardı. Birkaç aylık borç ise birikmişti.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Geçen bu üç senenin sonunda Cosette’in annesi, Montfermeil’e gelip de ömrünün mahsulü, ciğer paresi saydığı kızcağızı görmüş olsaydı, onu mümkün değil tanıyamazdı. Bu eve ilk geldiğinde o kadar taze ve güzel olduğu, çocukluğun, letafet ve güzelliğin bir timsali bulunduğu halde, şimdi vücutça zayıf ve yüzü solgundu. Kim bilir, ne türlü ızdırabı vardı ki, daima mahzun ve kederli idi. Çocuğun bu halini gören Thénardier’ler, kendini böyle gösteriyor diye onu hilekârlıkla suçlarlardı. </span></p>
			<p class="Temel-Paragraf"><span class="Normal char-style-override-1" xml:lang="tr-TR">Kendisine karşı reva görülen haksızlık onda bir titizlik hâsıl etmiş; sefalet ise güzelliğini gidermişti. Güzelliğinden bozulmayan, yalnız gözleri kalmıştı ki, bu da insanı acındırıyor ve sıkıntı veriyordu. Çünkü o büyük ve güzel gözlerde, hüzün ve keder daha büyük görünüyordu.</span></p>
			<p class="tp-sb"><span class="Normal char-style-override-1" xml:lang="tr-TR">Henüz altı yaşını doldurmadığı bir sırada elbise namına bir takım palas-pareler içinde kışın erkenden kaldırılır, küçük kırmızı ellerine büyük bir süpürge verilerek sokak süpürttürülürdü ki, o esnada gözlerinden akan iri yaşlar yanakları üzerinde yuvarlanırdı. Bu manzara ciğer yakıcıydı!</span></p>
			<p class="Temel-Paragraf"><span class="Normal char-style-override-1" xml:lang="tr-TR">Kasabada kendisine Tarlakuşu derlerdi. Dış görünüşe aldanan halk, bir kuştan büyük olmayan ve ihtimal ki kasabada sabahları herkesten evvel uyanan, şafaktan evvel sokakta veya kırda görülen, korkudan yahut ürkekliği yüzünden titremekten, yeisten ve ümitsizlikten uzak kalmayan bu küçük mahlûka şu ismi uygun görmüştü:</span></p>
			<p class="Temel-Paragraf"><span class="Normal char-style-override-1" xml:lang="tr-TR">Tarlakuşu!</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bu çaresiz Tarlakuşu ise hiçbir vakit ötmüyordu!</span></p>
		</div>
	</body>
</html>