<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>sefiller-246</title>
		<link href="css/sefiller_idstyles.css" rel="stylesheet" type="text/css"/>
<meta name="Adept.resource" value="urn:uuid:6a61bc00-ec29-490f-98ae-1e312ff12429"/>
	</head>
	<body id="sefiller" xml:lang="tr-TR">
		<div>
			<p class="numara" xml:lang="ar-SA"><span class="numara char-style-override-1" xml:lang="ar-SA">-16-</span></p>
			<p class="numara-alt" id="toc_marker-4-8-21"><span class="numara-alt char-style-override-1">1832 Modasınca İngiliz Üslubunda </span></p>
			<p class="numara-alt" id="toc_marker-4-8-22"><span class="numara-alt char-style-override-1">Bir Şarkı Nerede İşitilir?</span></p>
			<p class="tp-1"><span class="Normal char-style-override-1" xml:lang="tr-TR">Marius odasına girdikten sonra karyolasının üzerine oturdu. Saat beş buçuk olmalıydı. Olacağı beklenen hale yarım saat kalmıştı.  Karanlıkta bir saatin tik-takları nasıl işitilirse Marius da tıpkı onun gibi kalbinin vuruşlarını işitiyordu. O sırada karanlıkta gelişen iki hareketi düşünüyordu. Bir taraftan tasarlanmış olan cinayet ilerliyor, diğer taraftan adalet erişiyordu. </span></p>
			<p class="Temel-Paragraf"><span class="Normal char-style-override-1" xml:lang="tr-TR">Korkmuyordu. Fakat gerçekleşmesi yaklaşan durumları düşündükçe ürpermekten de kendisini alamıyordu. Olağanın ötesinde ve ansızın ortaya çıkan bir olayla karşı karşıya kalan adamlarda görüldüğü üzere, o günkü haller Marius’a bir rüya gibi geliyor ve bir kâbusun etkisi altında bulunmadığını iyice kavramak için cebindeki tabancaların soğuk demirlerine dokunmağa lüzum hissediyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Artık kar yağmıyordu. Ay gittikçe parlaklık kazanıyordu. Siyahımsı bulutlar gittikçe dağılmaktaydı. Yerde birikmiş beyaz kar tabakasına aydan vuran ışıklar yansıyarak odayı hafif ve sönük bir halde aydınlatıyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Jondrette’in odasında aydınlık vardı. </span></p>
			<p class="Temel-Paragraf"><span class="Normal char-style-override-1" xml:lang="tr-TR">Marius delikten içeriki odada kanlı bir kızıl ışık görüyordu. Bu kızıl ışığın şamdandan çıkmadığı aşikârdı. Bundan başka o odada hiçbir hareket emaresi görülmüyordu. Kimse kımıldamıyor, soluklanmıyor, konuşmuyordu. Odada derin bir sessizlik hüküm sürmekteydi. O kırmızı ışık olmasaydı insan kendisini mezarda sanırdı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Marius yavaşça potinlerini çıkarıp karyolanın altına bıraktı. Birkaç dakika böyle geçti.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Birden Marius, sokak kapısının açıldığını, ağır adımlarla birinin yukarıya çıktığını, dehlizden geçerek yandaki odanın kapısını açtığını hissetti. Hislerinde aldanmıyordu. Çünkü Jondrette içeri giriyordu. O anda birçok sesler duyuldu. Jondrette ailesinin bütün fertleri odada bulunuyordu. Kurt ortadan kaybolduğunda sessizliği ve sükûneti tercih eden kurt yavruları gibi, bu aile reisi kaybolduğunda da aile fertleri öyle sessizlik ve sükûnet içinde oluyorlardı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Jondrette içeri girerek:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Benim.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Deyince, kızları mırıldanarak:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Hayırlı akşamlar baba.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Dediler. Karısı sordu:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Ee, ne haber bakalım?</span></p>
			<p class="Temel-Paragraf"><span class="Normal char-style-override-1" xml:lang="tr-TR">Jondrette:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Her şey yolunda. Yalnız soğuktan ayaklarım donuyor. Giyindin öyle mi? İyi ettin. Gelecek adam hiçbir şeyden şüphe etmeyip güven duymalı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Çıkmağa hazırım.</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Söylediğim şeyleri asla unutmayacaksın. Hepsini güzelce yerine getireceksin değil mi?</span></p>
			<p class="Temel-Paragraf"><span class="Normal char-style-override-1" xml:lang="tr-TR">- İçin rahat olsun.</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Çünkü…</span></p>
			<p class="Temel-Paragraf"><span class="Normal char-style-override-1" xml:lang="tr-TR">Jondrette sözünü tamamlamadı. O anda Marius masanın üzerine ağır bir şey konulduğunu işiterek, bunun çarşıdan alınmış olan demirden oyma kalemi olduğuna hükmetti.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Jondrette:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Burada yemek mi yendi?</span></p>
			<p class="Temel-Paragraf"><span class="Normal char-style-override-1" xml:lang="tr-TR">Kızların anası cevaben:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Evet. Üç tane büyük patates ve biraz tuz vardı. Ateşin yakıldığından faydalanarak pişirdim.</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Pek iyi. Yarın ben sizi yemek yemeğe götüreceğim. X. Charles gibi yemek yiyeceksiniz. Her şey yolunda gidiyor! (Yavaşça:) Fare kapanı açıldı. Kediler de burada. Şunu da ateşe koy!</span></p>
			<p class="Temel-Paragraf"><span class="Normal char-style-override-1" xml:lang="tr-TR">Marius bir maşa veya demir parçasıyla karıştırılmaktan kaynaklanan bir kömür şakırtısı duydu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Jondrette sözüne devam ederek:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Gürültü etmemesi için kapının rezelerine yağ sürdün mü?</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Evet.</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Saat kaç?</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Altıya geliyor. Biraz evvel Saint-Médard Kilisesinin saati beş buçuğu vurdu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Öyleyse kızlar nöbet beklemeğe gitsinler. Buraya gelin. Sözlerimi iyi dinleyin.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Konuşmaların bundan ötesi yavaşça geçtiği için Marius duyamadı. Biraz sonra Jondrette yüksek sesle:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Bourgon Ana gitti mi?</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Evet.</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Komşunun burada bulunmadığından emin misin?</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Gündüz hiç görünmedi. Geldiğini görmedim. Şimdi de yemek vakti olduğu için şüphesiz burada yoktur.</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Emin misin?</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Eminim.</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Öyle olsun. Her halde anlamalıyız. Kızım, şamdanı al da git bak, orada mı?</span></p>
			<p class="Temel-Paragraf"><span class="Normal char-style-override-1" xml:lang="tr-TR">Marius derhal yavaşça masanın üstünden inerek karyolanın altına girdi. Sonra odasının kapısı önünde bir aydınlık gördü.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Kız bağırarak:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Baba, yok!</span></p>
			<p class="Temel-Paragraf"><span class="Normal char-style-override-1" xml:lang="tr-TR">Jondrette:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- İçeriye baktın mı?</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Hayır. Anahtar kapının üzerinde. Dışarıda olduğu anlaşılıyor.</span></p>
			<p class="Temel-Paragraf"><span class="Normal char-style-override-1" xml:lang="tr-TR">- İçeri gir de bak.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bunun üzerine oda kapısı açıldı. Marius Jondrette’in büyük kızının elinde şamdanla içeri girdiğini gördü. Tıpkı sabahki gibiydi. Yalnız bu defa şamdanın ışıkları sebebiyle daha dehşet verici görünüyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Karyolaya doğru ilerledi. O anda Marius tarifi mümkün olmayan bir acı hissetti. Karyolanın yanında duvara konulup tutturulmuş bir ayna vardı. Kız aynaya doğru gidiyordu. Ayaklarının ucuna basıp yükselerek aynaya baktı. O esnada yandaki odada bir takım demir parçalarının karıştırılmasından çıkan bir gürültü işitildi.</span></p>
			<p class="tp-sb"><span class="Normal char-style-override-1" xml:lang="tr-TR">Kız, eliyle saçlarını düzelterek ve aynaya bakıp gülümseyerek boğuk sesiyle şu şarkıyı söylemeğe başladı:</span></p>
			<p class="Temel-Paragraf"><span class="Normal-i char-style-override-1" xml:lang="tr-TR">Sevdalarımız ancak bir hafta sürdü.</span></p>
			<p class="Temel-Paragraf"><span class="Normal-i char-style-override-1" xml:lang="tr-TR">Ah, mutluluk zamanları ne kadar kısadır.</span></p>
			<p class="Temel-Paragraf"><span class="Normal-i char-style-override-1" xml:lang="tr-TR">Sekiz gün tapınmak, zahmete değer mi?</span></p>
			<p class="Temel-Paragraf"><span class="Normal-i char-style-override-1" xml:lang="tr-TR">Sevda zamanları ebedîliğe uzanmalıydı.</span></p>
			<p class="tp-sb"><span class="Normal-i char-style-override-1" xml:lang="tr-TR">Müebbet olmalıydı! Müebbet olmalıydı!</span></p>
			<p class="Temel-Paragraf"><span class="Normal char-style-override-1" xml:lang="tr-TR">Marius korku ve heyecanla titremekteydi. Kızın, soluk alıp verişini hissetmemesini imkânsız buluyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Genç kız pencereye doğru yürüdü. Pencereden dışarı baktı. Yarı çılgınca sayılacak bir tavırla kendi kendisine söylenmeğe başladı:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Paris, beyaz gömlek giydiği zaman çirkin görünüyor!</span></p>
			<p class="Temel-Paragraf"><span class="Normal char-style-override-1" xml:lang="tr-TR">Tekrar aynanın önüne geçti. Bir takım pozlar vererek, gülerek aynaya bakıyordu. O sırada babası bağırdı:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Kız! Orada ne yapıyorsun?</span></p>
			<p class="Temel-Paragraf"><span class="Normal char-style-override-1" xml:lang="tr-TR">- (Saçlarını düzeltmeğe devam ederek:) Her tarafı arıyorum. Karyolanın ve eşyaların altına baktım. Kimse yok!</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Öyleyse çabuk gel! Vakit kaybetmeyelim.</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Geliyorum! Geliyorum! Bunların yanında insan bir şey yapmağa meydan bulamaz ki!</span></p>
			<p class="tp-sb"><span class="Normal char-style-override-1" xml:lang="tr-TR">Diyerek şarkısına devam etti:</span></p>
			<p class="Temel-Paragraf"><span class="Normal-i char-style-override-1" xml:lang="tr-TR">Şöhret elde etmek için beni terk ettiniz.</span></p>
			<p class="tp-sb"><span class="Normal-i char-style-override-1" xml:lang="tr-TR">Kırık kalbim sizi daima takip edecektir.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Son defa olarak bir kere daha aynaya baktıktan sonra odadan çıktı ve kapıyı kapadı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Biraz sonra Marius, genç kızın yalınayak dehlizden geçtiğini ayak seslerinden anladı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Jondrette kızlara hitaben diyordu ki:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- İyi dikkat edin. Biriniz kapının köşesinde, diğeriniz de Petit-Banquier sokağının köşesinde bekleyeceksiniz. Gözünüzü bir dakika bile evin kapısından ayırmayacaksınız. Bir şey gördüğünüz zaman hemen buraya koşup gelin. İçeri girmek için yanınızda anahtar vardır.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Büyük kız mırıldandı:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Yalın ayak kar üzerinde nasıl beklenir?</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Yarın size böcek renginde ipekli potin alacağım!</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bunun üzerine kızlar merdivenden aşağı inmeğe başladılar. Biraz sonra sokak kapısının açılıp tekrar kapanmasından, kızların dışarı çıktıkları anlaşılıyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Evin içinde Marius ile Jondrette ve karısından ve belki de Marius’un içeri girerken boş odalardan birinde görmüş olduğu esrarengiz dört kişiden başka kimse bulunmuyordu.  </span></p>
		</div>
	</body>
</html>