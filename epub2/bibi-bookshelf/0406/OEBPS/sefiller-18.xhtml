<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>sefiller-18</title>
		<link href="css/sefiller_idstyles.css" rel="stylesheet" type="text/css"/>
<meta name="Adept.resource" value="urn:uuid:6a61bc00-ec29-490f-98ae-1e312ff12429"/>
	</head>
	<body id="sefiller" xml:lang="tr-TR">
		<div>
			<p class="numara" xml:lang="ar-SA"><span class="numara char-style-override-1" xml:lang="ar-SA">-13-</span></p>
			<p class="numara-alt" id="toc_marker-2-1-15"><span class="numara-alt char-style-override-1">Neye Güvenip İnanırdı?</span></p>
			<p class="tp-1"><span class="Normal char-style-override-1" xml:lang="tr-TR">Geleneksel dinî anlayışı bakımından Digne rahibini incelemeye tâbi tutmayacağız. Böyle bir kimsenin karşısında biz ancak saygı duyabiliriz. Âdil bir adamın vicdanıyla sözü arasında daima bir irtibat bulunur. Bundan başka, bizimkinden farklı bir itikada dayanan bazı yaradılışların sergiledikleri, insanî faziletin bütün güzelliklerini kabul ederiz. </span></p>
			<p class="Temel-Paragraf"><span class="Normal char-style-override-1" xml:lang="tr-TR">Digne Piskoposu bu sır veya itikat hakkında ne düşüncede bulunuyordu?</span></p>
			<p class="Temel-Paragraf"><span class="Normal char-style-override-1" xml:lang="tr-TR">Kalbin bu gibi sırlarına ancak ruhların çıplak olarak girdikleri kabirlerde vâkıf olunur. Bununla beraber bizim bildiğimize göre her türlü dinî işleri kendisi asla riyakârlık olarak suçlanabilecek şekilde yerine getirmezdi. Bir elmasın üzerinde çürüklük bulunması imkânsızdır. İtikadı tam ve kuvvetli idi. Yüksek sesle “Ben daima Allaha inanırım!” dediği işitilmiştir. Bundan başka hayır işlerinde vicdana bu kadar hoşnutluk yeterliyken, o yine yavaşça “Cenab-ı Hak ile berabersin” derdi. Burada belirtmeye mecburuz ki, Piskoposun itikadının dışında aşırı derecede bir “muhabbet”i (sevecenliği) vardı ki, kendisinde ciddi, akıllı ve vakarlı kişilerin buldukları yegâne kusur da bundan ibarettir. Hâlbuki dünyada kendini beğenmişler ne yazık ki “ukala-çok bilmiş-malumatfuruş” ünvanını alıyorlar… Piskoposun aşırı derecede muhabbeti neden ibaretti? Gayet hoş bir hayırhahlıktan ibaret olup insanlar üzerinden taştıktan sonra eşyayı da kapsamı içine alıyordu. Hayatı gönül doygunluğuyla geçiyordu. Cenab-ı Hakkın bütün mahlûkatına karşı şefkatliydi.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Her insanın, hatta iyisinin bile hayvanlara karşı, düşünülüp değerlendirmeye dayanmayan bir şiddet ve kabalığı vardır ki, bu duyguyu ihtiyaten muhafaza ederek vakti geldiğinde açığa çıkarır. Bilakis rahiplerin birçoğunda gözlemlenen bu şiddet ve kabalıktan Digne Piskoposu’nda kesinlikle bir eser bulunmadığı gibi, onlar için olağanüstü bir merhameti vardı. Gerçi bu merhameti Brahmanlar derecesine varmamış ise de tasavvuf erbabından birinin “Hayvanların ruhları acaba nereye gidiyor?” demiş olması kendisini birçok düşünce ve tefekküre sevk etmiştir.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Görünen şeylerdeki çirkinlikler, yaradılışlardaki zıtlıklar kendisini kızdırıp da duygularını allak bullak edip, şefkat ve merhametine gölge düşürmezdi. Kalbinin rikkati sebebiyle bazen teessür gözyaşı bile akıtmıştır. Çoğu zaman tefekkür vadisine dalar, hayatın sebeplerini ve gizli yönlerini keşf etmeğe çalışır, sebep ve hikmetini veya dayandığı gerekçeleri, görünen hayatın bürünmüş olduğu gaflet örtüsünün ötesinde araştırırdı. Bazı defa da Cenab-ı Hakka cezayı hafifletmesi için niyazda bulunduğu görülürdü. Bir asar-ı atîka uzmanı gibi uzun uzadıya ve sabırla tabiatın görünüşlerini dikkatle izler, böyle meşgul ve dalgın bulunduğu zamanlarda çoğunlukla dilinden bir takım lafızlar ve garip kelimeler dökülürdü. </span></p>
			<p class="Temel-Paragraf"><span class="Normal char-style-override-1" xml:lang="tr-TR">Bir sabah bahçesinde geziniyor ve kendisini yalnız zannediyordu. Hâlbuki hemşiresi arkasında yürüyordu, onun bundan haberi yoktu. Birdenbire olduğu yerde durdu. Bakışlarını yerde bir şeye dikmişti. Yerde duran şey, siyah renkte büyük ve ürkütücü bir örümcekti. Hemşiresi biraderinin “Zavallı hayvan, kabahat kendisinde değil!” dediğini işitti. Hayra dayanan bu çocukluklarını neden söylemeyip gizlemeli? Evet, çocukluk! Öyle olsun… Ama bu yüce çocukluklar, Aziz François D’Assise, Markus Aurelius gibi ünlü kişilere has çocukluklardır.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bir gün sırf bir karıncaya basmamak için yolunu değiştirmeye mecbur olmuştur. Bu âdil adam, işte bu şekilde bir ömür sürüyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bazen bahçesinde uyuyakalıp dinlendiğine ve yine o halde bile daha az övgüye değer görünmediğine dikkat edilmiştir.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Gençliği ve ergenliği, bu konuda söylenen sözlere güvenmek gerekirse, zevk ve şiddete meyyal olarak geçmiş. Hilim ve yumuşaklığı doğuştan olmayıp hayatı boyunca düşüne düşüne kalbine sızan ve ağır ağır düşen damlacıklar gibi tedricen kazanılmıştır. Bir kayada olduğu gibi insan tabiatında da bir takım küçük delikler bulunur. En sert bir kayaya damla damla düşen su katreleri nasıl bir iz bırakır, zamanla bir delik açarsa, bir insana da hariçten gelen fikir ve düşüncelerden sızan katreler öylece birer iz bırakır, günler geçmesiyle birer delik açar. Beşerin yaradılışında görülen değişikliklere sebep olan da işte bu deliklerdir. Kesinlikle itimat etmeliyiz ki, görüntüler ve dış tesirler kalp ve dimağımız üzerinde etkili olur ve onları nakış gibi işler. Bu açılan deliklerin yok edilmesi muhal olduğu gibi, oraya giden ve orada oluşan şeyleri de yok edebilmek kabil değildir.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Sanırız evvelce de bildirmiştik ki, 1815 yılında Bienvenü yetmiş beş yaşında bulunuyordu. Hâlbuki altmıştan fazla göstermiyordu. Boyu uzun değilse de biraz etine dolgun olduğundan, bu hali gidermek üzere özellikle yaya yürüyordu. Dizlerinde henüz güç ve zindelik mevcuttu, beli de pek az eğilmişti. Bu tafsilattan bir sonuca varmak niyetinde değiliz. XVI. Gregorius seksen yaşında olduğu halde güler yüzlü ve dimdik ayaktaydı, fakat bu hal kendisinin fena bir piskopos olmasına engel olmamıştır.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Mösyö Bienvenü halkın tabiriyle “güzel bir şahıs” idi. O kadar sevimli ki, güzel olduğu unutuluyordu. Nezaket ve incelikle, gülümseyerek bir çocuk neşvesiyle söz söylediği zaman -evvelce anlatmış olduğumuz üzere- yanında bulunanlar bir zevk ve rahatlık hissederler ve böylece bütün varlığından zevkli bir sevecenlik yayılır sanırlardı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Teni henüz taze ve pembe renkli idi. O zamana kadar güzelliğini korumuş bulunan beyaz dişleri de gülümsediği zamanlarda gözlemlenen letafet, halindeki sevinç ve hoşnutluğa eklenerek, birinin dediği gibi, “Ne iyi bir çocuk, ne iyi bir ihtiyar!” nitelemesine uygun düşerdi. Aynı tesir ve güç, İmparator Napoleon üzerinde de gözlemlenmiştir. Onu ilk bakışta görenlerle birinci defa olarak gözlemleyenler, kendisinin saffet ve sadeliğine hükmederler. Fakat yakınında birkaç saat kalındığında, onun düşünceli tavrıyla beraber ak saçların çevrelediği geniş ve yüksek alnının gittikçe değişikliğe uğradığı, hatta kendi iç-hesaplaşmalarında bile haşmetli bir tavır ve celadet kazandığı fark edilirdi. Celadet bu saffetten kurtulduğu durumda bile, saflık ve latiflik yine parıldardı. Bir güzellik ve zarafet perisinin şirinlik ve tatlılıkla tebessüm saçarak hayalî kanatlarını açıp uçtuğunu görenler, elbet az çok bir tesir hissederler. </span></p>
			<p class="Temel-Paragraf"><span class="Normal char-style-override-1" xml:lang="tr-TR">Digne Piskoposunu görenler de ona karşı tarif edilemeyen ve derece derece kuvvet ve tesirini gösteren bir hürmet hissiyle ihtiram duyuyorlardı. Nihayet karşılarında güçlü, tecrübeli ve şefkatli biri vardı ki, böyle bir vücuttaki fikrin, büyüklüğü nisbetinde gayet incelikli ve şefkatli olmaması imkânsızdır denilebilir.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Anlattığımız detaylardan çıkarılacağı üzere, yakarışta bulunmak, dinî tören yapmak, sadaka vermek, üzüntülü olanları teselli etmek, toprakla uğraşmak, kardeşlik, kanaat, misafirperverlik, feragat ve birlik, emniyet ve itimat, çalışmak ve okumak gibi meşgaleler ve yüksek hasletler, hayatının her bir gününü dolduruyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Hakikaten Piskoposun her bir günü tamamen iyi düşünceler, iyi sözler ve iyi amellerle geçiyordu. Akşamları iki kadın odalarına çekildikten sonra, bir veya iki saat kadar bahçesinde bulunmasına soğuk veya yağmur müsaade etmezse, o günü “tam anlamıyla tamamlanmış bir gün” saymazdı. Uyumadan evvel bahçede gecenin ulvî manzaralarını seyre dalar ve bu ulvî manzaralar karşısında murakabeye vararak uykuya hazırlanmayı bir tür dinî merasim sayardı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bazı kere gece yarısından bir saat sonra bile, iki ihtiyar kız uyumamışlarsa, onun bahçenin yolları üzerinde ağır adımlarla gezindiğini işitirlerdi. O ise bahçede kâinatın bürünmüş olduğu sessizlik ve durgunluk içinde yalnızca düşünür, bir nevi murakabeye (iç hesaplaşmaya) varır; kalbinin sükûnetini kâinat ruhunun sükûnetiyle kıyaslar; kâinatın hayret verici karanlık ve sükûneti önünde ışıklar saçan yıldızlarla, kudret ve azametin aydınlatamayan nurlarını karşılaştırarak üzülür; bilinmezlikten düşen fikir ve duygulara karşı kalbini açık bulundururdu. Aydınlık bir gecenin ötesinde renk renk çiçeklerin güzel kokular yaydığı o anda kalbini açarak, kendisinin bile tariften aciz bulunduğu bir mahviyete</span><span class="dipnot"><a class="footnote-link" href="#footnote-233-7" id="footnote-233-7-backlink">7</a></span><span class="Normal char-style-override-1" xml:lang="tr-TR"> gömülür, kendisinden bazı şeylerin çıktığını ve semadan inen başka bazı şeylerin de vücuduna girdiğini hisseder gibi olur, ruhlarla kâinat arasında bu suretle gizli ve esrarengiz bir değiş-tokuş olduğunu düşünürdü.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Her an Allah’ın varlığını ve azametini düşünür, garip bir sır olan geleceğin ebedîliğini, bundan daha garip ve sırlarla dolu olan geçmişin ebedîliğini ve önünde cisimleşmiş gibi duran bütün nihayetsizliği tasavvur etmeğe uğraşır, bunların sebep ve sırlarını anlayıp idrak etmeğe zihnini ve vücudunu hasr eylemeyerek tabiata bakakalırdı. Cenab-ı Hakkın varlık, azamet ve kudretini kabul ve tasdik etmekle yetinir, daha fazlasını araştırmaktan çekinirdi.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Fert cüzlerinin olağanüstü tesadüfleri ve oluşumlarıyla mevcut şeylere ve maddelere şekil ve kuvvet verişini, vahdet içinde şahsîliği, her yöndeki geniş uyumu, sonsuzluk içindeki sayısızlığı, ışık vasıtasıyla güzellik ve cemalin meydana gelişini, tesadüflerin sürekli irtibatlılığı ve gelişmesiyle hayat ve ölümün hâsıl oluşunu gözü önünden geçiriyordu. </span></p>
			<p class="Temel-Paragraf"><span class="Normal char-style-override-1" xml:lang="tr-TR">Çatırdamakta olan bir asma çardağa dayalı bir tahta kanepe üzerine oturarak zayıf ve küçük meyve ağaçlarının yaprakları arasından gökyüzünden ışık saçan yıldızları temaşa ederdi.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Az ve fakirane ekilip dikilmiş olan kıymetsiz fidanlar ve nebatlarla dolu bahçesi kendisi için kıymetli ve yeterliydi. Ömrünün süresini ve zamanını planlaması sebebiyle pek az vakti kalmış ve gündüzlerini bahçesinde uğraşmağa, gecelerini de düşünmeye ve fikirlerini kontrol etmeye hasretmiş bulunan ihtiyar için başka neye lüzum vardı ki? Tavanı gökyüzünün muhitinden ibaret olan bu dar mahal, varlıkları ve ilahî düzenlemeleri seyir ve temaşa ile ibadet etmesi için kâfi değil miydi? Zaten istenilecek şey de bundan ibaret değil mi? Bundan öte daha ne olabilir? Kendisine gezinip dolanmak için bir küçük bahçe, hayal kurmak için sonsuzluğun genişliği yeterli olurdu. Ayağının altında ekip biçerek mahsul alabileceği bir zemin, başı üzerinde ise okumak ve hayal kurmak için bir gökyüzü; o zemin üzerinde birkaç çiçek ve gökyüzünde de bütün yıldızları bulduktan sonra, daha neye ihtiyacı olabilirdi ki?</span></p>
			<div class="footnotes">
				<div class="footnote">
					<p class="Temel-Paragraf"><a class="footnote-anchor" href="#footnote-233-7-backlink" id="footnote-233-7">7</a><span class="Normal char-style-override-1" xml:lang="tr-TR">	</span><span class="Normal-i char-style-override-1" xml:lang="tr-TR">Mahviyet:</span><span class="Normal char-style-override-1" xml:lang="tr-TR"> (Burada) Kendini yok edercesine tevazu, alçak gönüllülük. </span></p>
					<p class="Temel-Paragraf"><span class="Normal char-style-override-1" xml:lang="tr-TR"/></p>
				</div>
			</div>
		</div>
	</body>
</html>