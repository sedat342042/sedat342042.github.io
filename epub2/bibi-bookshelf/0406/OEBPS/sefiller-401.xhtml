<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>sefiller-401</title>
		<link href="css/sefiller_idstyles.css" rel="stylesheet" type="text/css"/>
<meta name="Adept.resource" value="urn:uuid:6a61bc00-ec29-490f-98ae-1e312ff12429"/>
	</head>
	<body id="sefiller" xml:lang="tr-TR">
		<div>
			<p class="numara" xml:lang="ar-SA"><span class="numara char-style-override-1" xml:lang="ar-SA">-8-</span></p>
			<p class="numara-alt" id="toc_marker-6-5-14"><span class="numara-alt char-style-override-1">Tekrar Bulunması İmkânsız İki Adam</span></p>
			<p class="tp-1"><span class="Normal char-style-override-1" xml:lang="tr-TR">Kişisel durumunun pek fazla olan büyüleyici cazibesi Marius’un zihninden meşgul olduğu başka şeyleri silememişti.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Evlilik tedarik ve hazırlıklarının devam ettiği ve belirlenmiş gün beklendiği müddetçe mükemmel inceleme ve araştırmalar yaptırılmıştı. Birkaç yönden babasından ve kendisinden dolayı bazı kişilere karşı şükran borçluydu. Bunlardan biri Thénardier, diğeri de kendisini Mösyö Gillenormand’ın evine getiren meçhul adamdı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Marius mutlu olup mutluluk deryasına dalarak onları unutmaktan çekiniyor, görevi olan şükran borcunu yerine getirmediği halde bundan sonra mutlu bir şekilde geçireceği hayatı üzerine bir karanlık sıkıntı perdesi örtülmesinden korkuyor, bu sebeple bu iki adamı aramakta ısrar ediyordu. Ödenmemiş halde kalan bu borcu ödemek ve geleceğe tam bir sevinç ve şevkle adım atmadan evvel mazi ile olan hesaplaşmasını bitirmek istiyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Thénardier’nin bir cânî olması Albay Pontmercy’nin hayatını kurtarmasıyla kazandığı hakkı düşüremezdi. Thénardier, Marius müstesna olmak üzere, herkes için bir eşkıya idi.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Marius, Waterloo muharebesindeki hakiki vaziyete ve duruma vakıf olmadığından, babasının Thénardier’ye hayatını borçlu bulunmakla beraber şükran borcu olacak konumda olmadığını, yani yukarıda bildirdiğimiz gibi, Thénardier’nin Albay’ı soymak maksadıyla kurtardığını bilmiyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Marius’un araştırma için görevlendirdiği kişilerden hiç biri Thénardier’nin izini bulmayı başaramamıştı. Thénardier’nin karısı davanın görülmesi esnasında hapishanede ölmüştü. Thénardier ile kızı Azelma -bu müthiş kadrodan kalan iki yegâne kalıntı-  yeniden karanlık ve meçhuller deryasına karışmış bulunuyorlardı. Toplumun derin girdapları tekrar bu iki mahlûkun önünde açılıp kapanmıştı. Hatta bir şeyin oraya düştüğünü göstermek üzere su yüzünde görülen dalgalanmalar, titreşimler gibi bir şey de görünmüyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Thénardier’nin karısı ölmüş olmakla Bulatroulle davanın dışında kalmış, Claquesous gözden kaybolmuş, başlıca suçlular dahi firar etmiş olduklarından Gorbeau viranesi davası âdeta sonuçsuz kalmıştı. İş tamamıyla anlaşılamamıştı. Ancak Panchaud diğer adıyla Printanier, diğer adıyla Bigrenaille, Demi-Liard, yahut Deux-Milliards, cinayet mahkemesince vicahen on sene kürek cezasına, firari arkadaşları dahi gıyaben müebbed kürek cezasına, bunların reisi ve yöneticisi olan Thénardier dahi aynen idama mahkûm olmuştu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Thénardier’den kalan yegâne şekil ve hüviyet bu mahkûmiyetti. Bu mahkûmiyet, bir tabutun yanında yatan mum gibi artık dünya hatıralarından silinmiş bir nam üzerine sönük bir ışık bırakıyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Zaten bu mahkûmiyet, tekrar yakalanmak korkusuyla Thénardier’yi gizlenme ve meçhuller deryasının en derin diplerine sevk etmekle beraber, bu adamın üzerindeki örtünün kalınlığını da artırmağa sebep oluyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Diğer adama, yani Marius’u kurtaran meçhul adama gelince, hakkında yapılan tahkikat evvela bir sonuç verecek gibi göründü. Sonra birdenbire sonuçsuz kaldı. Haziran’ın altıncı günü akşam üzeri, Marius’u Filles-du-Calvaire sokağına getiren arabacı bulunabilmişti. Arabacı ifadesinde: “Haziran’ın altıncı günü bir polis memurunun emriyle öğleden sonra saat üçten itibaren gece yarısına kadar Champs-Elysees rıhtımı üzerinde, Büyük Lağım’ın nehre olan menfezi civarında beklemiş olduğunu; saat dokuzda lağım parmaklığının açıldığını, omuzunda ölmüş bir adamı taşıyan bir şahsın oradan çıktığını, o noktada bekleyen polis memurunun hayatta olan şahsı tutuklayıp, ölmüş adamı ele geçirmek (!) istediğini, polisin emriyle bu şahısları alıp evvela Filles-du-Calvaire sokağına geldiğini; ölen adamın Marius olduğunu ve Marius’un bugün hayatta olduğuna göre kendisini tanıdığını ve bundan sonra polis ile diğer şahıs tekrar arabasına binerek Archive kapısına geldikleri sırada durduklarını, orada kendisine ücretinin verildiğini ve polis memurunun da diğer şahsı alıp götürdüğünü, bundan fazla bir şey bilmediğini ve gecenin fevkalade karanlık olduğunu” beyan etmişti.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Evvelce dediğimiz gibi Marius hiçbir şey hatırlamıyordu. Yalnız barikat dâhilinde sırt üstü düşeceği sırada kuvvetli bir elin kendisini arkasından tuttuğunu hatırlıyordu. Ondan sonra her şey kendisi için karanlık kalıyor, ancak Mösyö Gillenormand’ın evinde aklının başına geldiğini biliyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bin türlü düşünceler içinde kendisini kaybediyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Chanvrerie sokağında vurularak düşmüş olduğu halde Seine nehri sahilinde İnvalides köprüsü civarında polis memuru tarafından nasıl bulunduğunu anlayamıyordu. Elbette biri onu Champs-Elysees’ye kadar getirmiş olmalı! </span></p>
			<p class="Temel-Paragraf"><span class="Normal char-style-override-1" xml:lang="tr-TR">Nereden getirmiş? Lağımlardan! Görülmemiş, duyulmamış bir fedakârlık!</span></p>
			<p class="Temel-Paragraf"><span class="Normal char-style-override-1" xml:lang="tr-TR">Biri kim?</span></p>
			<p class="Temel-Paragraf"><span class="Normal char-style-override-1" xml:lang="tr-TR">İşte Marius’un aradığı adam buydu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Kendi hayatını kurtaran bu şahıs hakkında hiçbir malumat yok. En küçük bir iz, bir eser bile yok.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Marius her ne kadar bu yönden ihtiyatla hareket etmeğe mecbur idiyse de buna rağmen tahkikatını polis nezaretine başvuracak kadar ileriye götürmüştü.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Nezarette de alınan malumat meseledeki karanlığı aydınlatmağa hizmet edemedi. Hatta Polisteki bilgiler arabacının verdiği bilgilerden daha azdı. 6 Haziran’da Büyük Lağım’ın parmaklığında bir adam tutuklandığından bile haberleri yoktu. Buna dair hiçbir polis memurundan rapor alınmamıştı. Nezaret görevlisi bu işe bir hikâye nazarıyla bakıyordu. Hatta bu hikâyenin arabacı tarafından uydurulmuş olduğu ve bahşiş almak arzusunda bulunan bir arabacının her şeyi, hiç aslı esası olmayan şeyleri uydurabileceği söyleniyordu. Hâlbuki işin gerçeği Marius’ça biliniyordu. Çünkü öyle olmasa, yani arabacının sözleri uydurma olsa idi, kendisi tabiatıyla meydanda olamayacaktı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Arabacının söylediği gibi baygın Marius omuzunda olduğu halde Büyük Lağım’dan çıkarken polis memuru tarafından isyancılardan birini kurtarmağa çalışmak gibi suç-üstü halinde tutuklanan şahıs ne oldu? Bu polis memuru ne için susmayı tercih etti? Âmirine malumat vermedi? Yoksa firara mı yahut polis memurunu kandırmağa veya ikna etmeğe mi muvaffak oldu? Meçhul şahıs kendisine şükran borcu olan Marius’a karşı ne için hayat ve mevcudiyet eseri göstermiyordu? Bu suskunluk, kurtarıştaki fedakârlıktan daha büyüktü. Bu şahsın, kurtardığı Marius’a başvurmaması acaba niçindi? Farz edelim ki, mükâfâta ihtiyacı olmasın, fakat şükrana? Evet, kurtardığı adamdan teşekküre talip olmayacak adam pek azdır! Acaba ölmüş müydü? Nasıl adamdı? Yüzü, şekli nasıldı? Bunu kimse belirleyemiyordu. Bu soruya karşı arabacı “Gece karanlıktı” cevabını veriyor, Basklı ile Nicolette de efendilerinin kanlar içinde bulunduğunu görünce şaşırmış olduklarından kimseye dikkat edemediklerini söylüyorlardı. Marius’un feci bir halde dönüşünü yalnız elindeki şamdanla aydınlatmış olan kapıcı o şahsı görmüşse de o da “O şahıs korkunçtu.” cümlesiyle üstü başı yırtık ve çirkefe bulanmış halini tarif etmekten başka bir tafsilat veremiyordu.</span></p>
			<p class="tp-sb"><span class="Normal char-style-override-1" xml:lang="tr-TR">Marius tahkikatına dayanak olur ümidiyle o gece arkasındaki kanlı elbiseyi muhafaza ettirmişti. Elbiseyi kontrol ettiği sırada eteklerinden birinin garip bir surette yırtık olduğu görüldü. Bunun bir parçası eksikti.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bir gece Marius Cosette ile Jean Valjean’ın önünde bütün bu garip macerasından, elde etmiş olduğu sıradan malumattan, sarf ettiği mesainin boşa gitmesinden bahsediyordu. Mösyö Fauchelevent’ın buna hiç önem vermez bir halde bulunması, soğuk tavrı gencin sabır ve tahammülünü yok etti, hiddetli ve titrek bir seda ile bağırarak dedi ki:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Ah! Evet. Bu adam her kim olursa olsun, pek alicenaptı! Biliyor musunuz ne yaptı? Melek gibi yetişti. O mutlaka savaş alanına atılmış, beni oradan gizlice almış, lağımı açıp beni sürüklemiş, oraya getirmiş, toprak altından korkunç galeriler içinde, beli ikiye bükülmüş, eğilmiş, karanlık keriz içinde omuzunda naaş gibi ben olduğum halde bir buçuk fersah mesafeyi kat etmiş! Ne maksatla? Tek maksadı, bir hayatı kurtarmak! O şahıs kendi kendisine “Şu naaşda belki bir hayat ışığı daha vardır. Ben kendi hayatımı, mevcudiyetimi bu hayat ışığı için tehlikeye koyacağım!” demiş olmalı. Evet, böyle demiştir. Mevcudiyetini, hayatını da bir defa değil, yirmi defa tehlikeye sokmuştur. Her adımı bir tehlikeydi. Bunun isbatı da lağımdan çıkınca tutuklanmasıdır. Mösyö, biliyor musunuz ki, bu şahıs bütün bunları yaptı! Buna karşı beklediği bir mükâfat da yoktu. Ben kimdim? Bir âsi! Ben kimdim? Bir mağlup! Ah! Eğer Cosette’in altı yüz bin frankı benim olaydı!...</span></p>
			<p class="Temel-Paragraf"><span class="Normal char-style-override-1" xml:lang="tr-TR">Jean Valjean sözünü keserek dedi ki:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Onlar sizindir.</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Pekiyi. Onları ben o adamı bulmak için sarf edeceğim.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Jean Valjean susmayı tercih etti.</span></p>
		</div>
	</body>
</html>