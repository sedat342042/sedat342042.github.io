<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>sefiller-418</title>
		<link href="css/sefiller_idstyles.css" rel="stylesheet" type="text/css"/>
<meta name="Adept.resource" value="urn:uuid:6a61bc00-ec29-490f-98ae-1e312ff12429"/>
	</head>
	<body id="sefiller" xml:lang="tr-TR">
		<div>
			<p class="numara" xml:lang="ar-SA"><span class="numara char-style-override-1" xml:lang="ar-SA">-3-</span></p>
			<p class="numara-alt" id="toc_marker-6-9-4"><span class="numara-alt char-style-override-1">Fauchelevent’ın Yük Arabasını Kaldırana </span></p>
			<p class="numara-alt" id="toc_marker-6-9-5"><span class="numara-alt char-style-override-1">Bir Tüy Kalem Ağır Geliyor!</span></p>
			<p class="tp-1"><span class="Normal char-style-override-1" xml:lang="tr-TR">Jean Valjean bir gece büyük zorluklarla yatağının içinde oturabilmişti. Kendi nabzını tuttu, damarın hareketi artık his bile edilemiyordu. Teneffüsü kısa olup ara sıra duruyordu. Pek zayıf ve kuvvetsiz olduğunu hissetti. Bu haline rağmen, kesin bir maksadın baskısı altında fevkalade gayretle yatağından kalktı. Eski işçi elbisesini giydi. Artık dışarıya çıkmayıp evinde kaldığından bu elbiseyi tercih ediyordu. Elbisesini giyinebilmek için birkaç defa yorgunluk almağa mecbur olmuştu. Pek fazla yorulmuş, kan ter içinde kalmıştı. Yalnız kaldığı günden beri mümkün olduğu kadar az yer tutmak için, o ıssız, tenha apartmanda yatağını küçük yan odaya getirmişti.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Çantayı açıp Cosette’in çocukluk elbisesini çıkardı. Yatağının üzerine yaydı. Piskopos’un şamdanları şömine üzerinde kendi yerlerinde duruyordu. Bir çekmeceden iki mum çıkararak şamdanlara dikti.  Yaz mevsimi ve henüz ortalık aydınlık olduğu halde mumları yaktı. Eşyanın birini alıp dikkatle ve hasret duyarak seyrettikten sonra bırakıyor, diğerini alıyordu. Pek kuvvetsiz ve zayıf olduğu için sık sık yorularak oturup dinleniyor, yine kalkıyor, bu suretle kalan hayatını damla damla mahvediyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Jean Valjean seksen yaşındaymış gibi görünmekle beraber bünyece kuvvetli idiyse de Cosette’in evlenmesinden beri geçen az bir müddet onu fena halde düşürmüş, âdeta o müddet, otuz senelik bir hayat müddetinin yükü kadar bir ağırlığı omuzlarına yüklemişti. Marius’un evlenmesinden evvel elli yaşında zannedildiği halde, şimdi ihtiyarlığı son dereceye varmıştı. </span></p>
			<p class="Temel-Paragraf"><span class="Normal char-style-override-1" xml:lang="tr-TR">Alnındaki buruşukluklar yalnız yaşlılık senelerinin buruşuğu değil, ölümün müthiş eserleriydi. Yanakları sarkmış, yüzü toprak rengini almıştı. Dudaklarının köşelerinde görünen kıvrımlar onun yüzüne üzgün bir şekil vermekteydi.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Gözleri vakit vakit dalıyor. Parıltısız, nursuz bakışlarıyla sanki ademe, boşluğa bakıyordu. Onun hal ve tavrında bir başkalık vardı. Âdeta hareketli bir ölüydü.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Gece olmuş, cihanı karanlık istila etmişti. Büyük bir gayretle bir masayı sürükleyerek şöminenin yanına getirdi. Masanın üstüne bir kalem, mürekkep, kâğıt, yanına da bir sandalye koydu. Bu işten dolayı yorulduğundan bayıldı. Ayıldığı zaman susamıştı. Su sürahisini kaldırmağa mecali yoktu. Onu büyük bir zorlukla dudaklarına doğru eğerek bir damla su içti.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Sonra oturduğu halde yatağa doğru döndü. Küçük siyah elbise ve o muazzez eşyaya hasretli bir bakış attı. Bu hayret ve vecd dakikalarına benzeyen hal saatlerce devam etti. Birdenbire vücudunu bir ürperti sardı. Üşümekte olduğunu hissediyordu. Piskopos’un şamdanları ile aydınlanan masa üzerine dirseklerini dayayarak kalemi aldı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Mürekkep, kalem çoktan beri kullanılmamış olduğundan, kalemin ucu küflenmiş, mürekkep kurumuştu. Kalkıp hokkanın içine bir iki damla su koymak icap etti. Bunu da iki üç defa oturup yorgunluk almakla ancak yapabildi. Kalemin ters tarafıyla yazmağa mecbur oldu. Ara sıra alnından akmakta olan terini silmekteydi.</span></p>
			<p class="tp-sb"><span class="Normal char-style-override-1" xml:lang="tr-TR">Eli titriyordu. Aşağıdaki satırları yavaş yavaş yazmağa başladı:</span></p>
			<p class="Temel-Paragraf"><span class="Normal-i char-style-override-1" xml:lang="tr-TR">“Cosette, Tanrı seni korusun. Sana hakikati açıklayacağım. Artık benim sizden ayrılma vaktim geldiğini sana anlatmakta kocanın hakkı vardı. Onun bu hakkını kabul etmekle beraber zannettiği şeylerde biraz hata olduğunu söylemeğe ihtiyaç duyuyorum ve lüzumlu görüyorum. O, pek yüksek şahsiyetli bir kişidir. Ben vefat ettiğim zaman onu seviniz. Mösyö Pontmercy, benim sevgili evladımı daima seviniz. </span></p>
			<p class="Temel-Paragraf"><span class="Normal-i char-style-override-1" xml:lang="tr-TR">Cosette benden sonra bu kâğıt bulunacak. İşte sana söylemek istediğim şeyler şunlardır, beni dikkatle dinle: Bu para kesinlikle senindir. Bak nasıl oldu:  </span></p>
			<p class="tp-sb"><span class="Normal-i char-style-override-1" xml:lang="tr-TR">Beyaz kehribar Norveç’ten, kara kehribar İngiltere’den, siyah boncuk Almanya’dan geliyor. Kehribar daha hafif, daha kıymetli, daha pahalıdır. Almanya’da olduğu gibi Fransa’da da taklidi yapılabilir. İki pus kare ebadında bir örs ve balmumunu yumuşatmak için bir ispirto lambası lazımdır. Vaktiyle mumu reçine ile kurumla yaparlardı ki, libresi dört franga çıkardı. Ben bunun komelake ile teremeni ile imalini düşündüm. Bununla otuz sov’a çıkar ve diğerinden daha güzel olur. Küpeler bu zamk vasıtasıyla küçük bir siyah demir üzerine yapıştırılan menekşe renginde cam ile yapılır. Cam, demirden yapılmış eşya için menekşe rengi ve altın mamulatı için siyah renkli olmalı.  İspanya bunlardan çok satın alıyor, orası kehribar memleketi…”</span></p>
			<p class="Temel-Paragraf"><span class="Normal char-style-override-1" xml:lang="tr-TR">Burada durdu. Kalem parmaklarından kaydı. Ara sıra kalbinin ta derinliklerinden yükselen hıçkırıklar boğazını tıkıyordu. Zavallı adam başını elleri arasına alarak düşünmeğe başladı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Yalnız Tanrı’nın işittiği iç feryat ile feryat etti:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Ney yazık ki bitti!.. Onu artık bir daha göremeyeceğim. Onu bir daha göremeden karanlıklar âlemine gireceğim. Ah! Bir dakika, bir lahza sesini duyabilsem… Eteğini tutabilsem… Onu, o meleği görsem… Sonra canımı terk edeceğim. Canımı terk etmek, ölmek bir şey değil. Fakat onu görmeksizin ölmek… Bu müthiştir. Görsem, o bana tebessüm edecek, bana bir söz söyleyecekti. Bundan kime ne zarar olurdu? Kimseye bir fenalık mı olurdu? Hayır! Hayır! Bitti! Hiçbir zaman onu göremeyeceğim, şimdi büsbütün yalnızım. Yarab! Yarab! Onu artık görmeyeceğim.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Tam bu sırada kapı çalındı.</span></p>
		</div>
	</body>
</html>