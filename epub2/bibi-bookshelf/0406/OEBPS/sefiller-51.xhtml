<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>sefiller-51</title>
		<link href="css/sefiller_idstyles.css" rel="stylesheet" type="text/css"/>
<meta name="Adept.resource" value="urn:uuid:6a61bc00-ec29-490f-98ae-1e312ff12429"/>
	</head>
	<body id="sefiller" xml:lang="tr-TR">
		<div>
			<p class="numara" xml:lang="ar-SA"><span class="numara char-style-override-1" xml:lang="ar-SA">-3-</span></p>
			<p class="numara-alt" id="toc_marker-2-5-4"><span class="numara-alt char-style-override-1">Laffitte Bankası’na Yatırılan Para</span></p>
			<p class="tp-1"><span class="Normal char-style-override-1" xml:lang="tr-TR">Madeleine Baba hiçbir halini değiştirmedi. Eskisi gibi sade yaşıyordu. Saçlarına biraz kır düşmüştü. Gözlerinde ise yeni parıltılar vardı. Rengi bir işçininki gibi güneşten yanmıştı. Tavır ve siması bir filozofunki gibi düşünceli idi. Her zamanki gibi başında geniş siperli bir şapka bulundurur, kalın çuhadan yapılmış redingotunu çenesine kadar çekip iliklerdi.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Belediye Başkanlığı görevini yapmağa başladı. Görev dışındaki zamanlarda bir münzevi gibi ömür sürerdi. Pek az kimse ile görüşürdü. Yaltaklanmadan ve ikiyüzlülükten daima geri durduğu için tanıdığı kişilere rastlayınca selam vermekle yetinir, uzun konuşmalara meydan vermemek için tebessüm eder, hatta tebessüme mecbur olmamak için de fakirlere sadaka verirdi.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Kadınlar kendisinden bahsettikleri zaman: “Ne iyi bir adam!” derlerdi. Daima kırlarda gezmekten pek haz duyardı. Her zaman yemeklerini yalnız yer, önünde açık duran bir kitabı okurdu. Oldukça muntazam bir kütüphanesi vardı. Kitapları pek severdi.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Kitap, insanın soğuk, fakat emin bir dostudur.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Servet kazanıp refaha kavuştukça düşüncelerini okumakla besleyip güçlendiriyordu. Montreuil-sur-Mer’e geldiğinden beri dilini düzeltti. Eskisinden daha fasih konuşmağa başladı. Gittikçe yumuşaklığı, terbiye ve nezaketi artıyordu. Omuzunda tüfeği olduğu halde kırlarda gezer, fakat bunu nadiren kullanırdı. İcabında tüfeği boşalttığı zaman daima hedefe isabet ettirir ve silah kullanmadaki ustalığı bu suretle açığa çıkardı. Zararsız hayvanlara ne dokunur, ne de silah atardı. Küçük bir kuşu vurmaktan her zaman kaçınırdı. Genç olmamakla beraber henüz gücü, kuvveti yerindeydi. Lüzum görüldüğü zaman elini kuvvet ve maharetle kullanır, düşen bir beygiri kaldırır, çamura batan bir arabayı çıkartır, kaçan bir boğayı boynuzlarından tutarak durdururdu. Oturduğu evden çıktığında cebi ufak paralarla dolu olduğu halde, geri döndüğünde ceplerinin boşalmış olduğu görülürdü. </span></p>
			<p class="Temel-Paragraf"><span class="Normal char-style-override-1" xml:lang="tr-TR">Bir köyden geçtiği zaman bütün fakir çocuklar etrafını kuşatırlardı. Kırda bu kadar gezdiğine bakılırsa gençliğinde kırlarda ve köylerde yaşamış olduğu çıkarılır, hatta köylülere ziraate ve toprağı işlemeğe dair verdiği gayet etraflı ve faydalı bilgiler de bunu destekler mahiyetteydi.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Köylülere buğday anbarlarına su serperek ve tahta aralıklarını adi tuz eriyiğiyle ıslatarak buğdaylara dadanan kurtçuk ve buğday biti gibi zararlıların yok edilmesini, buğdaylara musallat olan bir takım otlara karşı faydalı reçeteleri öğretirdi.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Ada tavşanlarının bulunduğu yeri gösterir, farelerin şerrinden korunmak için bir küçük domuzun bulundurulması yeterlidir derdi.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bir gün köylülerin ısırgan otlarını çıkarıp atmakla uğraştıklarını görünce, köksüz kalan ve kuruyan ısırgan yığınlarına bakarak dedi ki:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Ne yazık ki bunlar ölmüş! Bunlardan faydalanılabilir. Taze ısırganın yaprakları mükemmel bir sebzedir. Kartlaştığı zaman ise keten ve kenevir gibi elyafı olur. Isırgan elyafından yapılan bez, kenevir bezine denktir. Doğranmış ısırgan, yumurtlayan uçuculara ve hele tavuklara pek iyi bir gıdadır. Ezilmiş ısırgan ise boynuzlu hayvanlar için emsalsizdir. Isırgan tohumu hayvan yemine karıştırılıp da verilirse, tüylere parlaklık verir. Kökü tuz ile karıştırıldığında güzel bir sarı renk oluşur. Isırgan senede iki defa mahsul verdiği için en iyisinden bir hayvan yemi olur. </span></p>
			<p class="Temel-Paragraf"><span class="Normal char-style-override-1" xml:lang="tr-TR">“Isırgan otu için ne lazımdır?</span></p>
			<p class="tp-sb"><span class="Normal char-style-override-1" xml:lang="tr-TR">“Azıcık bir yer! Ne bakıma ihtiyacı var, ne de vakit harcamağa. Yalnız tohumu çabuk döküldüğü için erer ermez yere düşürmeden toplamak gerekir. İşte ısırgan hakkında yapılacak şeyler bundan ibarettir. Herkesin hor ve hakir gördüğü böyle dikenli bir ot, azıcık bir gayretle pek faydalı hale gelir. Hâlbuki ekilmesinde ihmal gösterildiği için zararlı sayılıyor ve öldürülüyor… İnsanlar da ısırgana benzer. (Bir an sustuktan sonra konuşmasına devam etti:) Dostlarım, şu noktayı hatırınızdan çıkarmayınız ki, âlemde ne fena otlar vardır, ne de fena insanlar. Fena’lar, yetiştiricilerdir.”</span></p>
			<p class="Temel-Paragraf"><span class="Normal char-style-override-1" xml:lang="tr-TR">Madeleine Baba’yı çocuklar da pek severdi. Çünkü “Baba” onlara samandan ve Hindistan cevizi kabuğundan güzel ve zarif şeyler yapmasını pek iyi bilirdi.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bir kilise kapısında matem alameti olarak bir nişane görünce hemen girerdi. Ve başkaları vaftiz merasimine nasıl koşarsa o da defin merasimine öyle koşar, katılırdı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Yufka yürekliliği ve merhameti sebebiyle dul ve kimsesizlerle bahtı karalıların imdadına koşar, matem-zedelerle siyahlar giyinmiş ailelerin yahut bir cenazenin etrafında ruhanî görevlerini yerine getiren rahiplerin arasına karışmaktan geri durmaz, hatta bunu haz duyarak yapar, böylelikle başka bir âleme ait durumlardan fikren faydalanmaya ve yardım almağa çalışırdı. Bakışları gökyüzüne çevrilmiş olduğu halde derin bir hayret ve istiğrak ile ebediyetin bütün sırlarını içine alan ve ölümün karanlık uçurumu kenarında hazin ve etkili bir seda ile okunan duaları dinlerdi.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Başkaları fena iş yaptıkları için saklandıkları halde kendisi iyi iş işlemek için saklanırdı. Akşam olup karanlık bastıktan sonra fukara evlerine girer, gizlice merdivenden çıkar, araştırmalarda bulunurdu. Bazen bir fakir, kendisi bulunmadığı zaman evine girilmiş olduğunu, ya kapının açık bırakılmasından veya zorlama ve baskı izlerinden anlayınca, “Hırsız girmiş!” zannıyla pürtelaş içeri girer ve ilk gördüğü şey, bir masanın veya başka bir şeyin üzerinde bırakılmış bir altın parçası olurdu. Eve giren “hırsız” ise, Madeleine Baba’dan başkası değildi.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Madeleine Baba daima gönül okşayıcı ve daima üzgün görünürdü. Bu halini görenler: “İşte kibirsiz bir zengin, işte halinden memnun olmayan mutlu bir adam!” derlerdi.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bazıları da bu adamın hayatının pek esrarengiz olduğunu, ikametgâhındaki odasının dünyadan geçmiş bir dervişin odasına benzediğini, ölü kafasına varıncaya kadar birçok garip şeylerle dolu olduğunu ve kimsenin oraya girmeğe imkân bulamadığını anlatırlardı. Bu söylenti öyle yayılmıştı ki, işin sonunda bir gün memleketin muzip ve güzel kadınları ikametgâhına giderek: “Başkan Bey, bize özel odanızı gösteriniz. Söylenenlere göre odanız âdeta esrarengiz bir mağara imiş!” deyince, Madeleine Baba gülerek kadınları odasına götürdü. Kadınlar meraklarının cezasına uğradılar. Mağara denilen bu oda, sıradan zemini maun ağacı eşya ile, duvarları beş on paralık kâğıtlarla döşeli basit bir odaydı! </span></p>
			<p class="Temel-Paragraf"><span class="Normal char-style-override-1" xml:lang="tr-TR">Oda içinde bundan başka şömine üzerinde iki eski şamdan gördüler ki, damgalarından gümüş oldukları anlaşılıyordu. Küçük şehirler halkı bu gibi noktalara dikkat ederler.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bununla beraber mağara denilen odanın bir münzevi mağarası, yalnız kalınacak bir yer, bir oyuk, bir mezar olduğu söylentisinin arkası kesilmeyerek sürüp gidiyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Dolaşan başka bir söylentiye göre de Laffitte Bankası’nda “hesapsız” bir parası varmış. Her an ve zaman emrine hazır ve amade imiş. Bir imza ile on dakikada iki üç milyon frangı almak işten bile değilmiş…</span></p>
			<p class="Temel-Paragraf"><span class="Normal char-style-override-1" xml:lang="tr-TR">Gerçeğe gelince: Laffitte Bankası’na yatırılmış olup da halkın iki üç milyon diye dile doladığı paranın hakiki miktarı, evvelce bildirmiş olduğumuz gibi, yalnız 630.000 franktan ibaretti.</span></p>
		</div>
	</body>
</html>