<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>sefiller-296</title>
		<link href="css/sefiller_idstyles.css" rel="stylesheet" type="text/css"/>
<meta name="Adept.resource" value="urn:uuid:6a61bc00-ec29-490f-98ae-1e312ff12429"/>
	</head>
	<body id="sefiller" xml:lang="tr-TR">
		<div>
			<p class="numara" xml:lang="ar-SA"><span class="numara char-style-override-1" xml:lang="ar-SA">-2-</span></p>
			<p class="numara-alt" id="toc_marker-5-8-2"><span class="numara-alt char-style-override-1">Kusursuz Mutluluktan Kaynaklanan Hayranlık</span></p>
			<p class="tp-1"><span class="Normal char-style-override-1" xml:lang="tr-TR">Onlar mutluluktan şaşırmış, kendilerini kaybetmiş bir halde yaşıyorlardı. Tam o zamanda Paris’i yıkan, binlerce nüfusu yere seren kolerayı his bile etmiyorlardı. Mümkün olduğu, ellerinden geldiği kadar birbirine hallerini bildirmişler, sırlarını açmışlarsa da bu da isimlerinin bildirilmesinden pek de uzağa varamamıştı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Marius Cosette’e demişti ki:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Ben yetimim. Anam babam yoktur. İsmim Marius Pontmercy. Mesleğim avukatlık, kitap yayınlayanlar hesabına ufak tefek yazı yazmakla geçinirim. Babam, cesur ve kahraman olan babam albaydı. Zengin olan büyükbabamla aramız bozulmuştur. Birbirimizi görmeyiz.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Marius bundan başka kendinin biraz da baron olduğunu söylemişti. Fakat bu sözü Cosette’e hiç etkili olmamıştı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Marius “baron” mu? Cosette bunu anlamamıştı. Bu kelimenin ne demek olduğunu bilmiyordu. Onun için Marius Marius’tu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Cosette de söylemişti:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Ben Picpus sokağındaki manastırda büyütüldüm. Senin gibi benim de annem vefat etmiştir. Babam Fauchelevent’tir. Pek iyi yürekli bir adamdır. Fukaraya bakar, çok para verir. Kendi de fakirdir. Beni hiç bir şeyden mahrum etmemek için kendisini her şeyden mahrum eder.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Garip hal! Cosette’i gördüğü günden beri Marius bir musiki ahengi içinde yaşadığını sanıyordu; mazi, hatta en yakın mazi, bir gün evveli, hatta o gün biraz evvelki vakit onun için o kadar karışık, o kadar uzak gibi olmuştu ki, Cosette’in söylediği, anlattığı, naklettiği şeyleri yeterli görmüştü. Lüzumundan bile fazla bulmuştu. Bu kadara razı, bu kadarla hoşnut olmuştu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Ona Gorbeau viranesindeki gece olayından, Thénardier’lerden, babasının yakalandığından, ihtiyarın oradaki garip vaziyeti ile şaşırtıcı kaçışından bahsetmeyi bile düşünemedi.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Akşamüzeri, o sabah ne yaptığını, nerede ve ne ile yemek yediğini, kimle görüştüğünü, o gün nerelere gidip dolaştığını bilemiyordu. Unutuyordu. Kulaklarında daima çınlayan hoş nağmeler onu bütün diğer düşüncelere ve değerlendirmelere karşı sağır ediyordu. O, ancak Cosette’i gördüğü dakikalarda, onunla beraber bulunduğu zamanlarda yaşıyordu. Onun için hayat, o zamandan ibaretti, başka vakitlerde kendi varlığından, mevcudiyetinden, zamandan; kısaca hiçbir şeyden haberdar değildi.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Cosette yanında olduğu zaman her şeyi unutması pek basit, pek tabiiydi; çünkü o zamanlarda gökte, cennetteydi.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Her ikisi de safanın ve maddî olmayan lezzetin sonsuz ağırlığını bir sarhoşluk ve takatsizlik içinde taşıyorlardı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Âşık denilen uyurgezerler böyle yaşarlar.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Yazık ona; bütün bu şeyleri hissetmemiş, denememiş kim vardır ki? Acaba niçin insanı bu cennetten, bu gökten çıkaran bir saat gelip dayanır? Niçin çıkış ve düşüşten sonra hayat devam eder, insan yaşar?</span></p>
			<p class="Temel-Paragraf"><span class="Normal char-style-override-1" xml:lang="tr-TR">Âşıkta tefekkürün, düşünmenin, değerlendirme yapmanın yerini sevmek alır. Aşk aşktan başka her şeyi, hatta kendini bile unutur.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Aşk ve sevdada mantık aramak kadar abes bir şey olamaz, semavi makinede mükemmel geometrik şekiller olmadığı gibi, insan kalbinde de mükemmel mantık yoktur.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Cosette ve Marius için dünyada Marius ile Cosette’ten başka bir şey yoktu. Onların etrafındaki cihan, âlem bir deliğe düşmüş, bir girdaba batmış, kaybolmuştu, kendileri adeta altın bir lahzada yaşıyorlardı. Önlerinde istikbal, arkalarında mazi yoktu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Marius Cosette’in babası olduğunu bile hatırlamıyordu. Onu da unutmuştu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Dimağında kendinden geçmiş olmaktan kaynaklanan bir boşluk vardı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">O halde bu âşıklar neden bahsediyorlardı? Neler söylüyorlardı ki? Bu sorunun cevabı pek kolaydır.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Okuyucularımın da bildiği gibi çiçeklerden, kırlangıçlardan, gurûb eden güneşten, doğan aydan, bütün mühim şeylerden; bunlar birbirine her şeyden gayrı her şeyi söylemişlerdi.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Âşıkların her şeyi, hiçtir!</span></p>
			<p class="Temel-Paragraf"><span class="Normal char-style-override-1" xml:lang="tr-TR">Fakat maddiyattan, babadan, viraneden, haydutlardan, gece geçen olaydan, velhasıl gerçek ve hakiki olan şeylerden bahsetmek neye yarar? Bu hallerin mevcudiyetini bile unutmuşlardı. Hatta bunlar bir korkunç rüya gibi hatırlarına bile gelmiyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Onlar, iki kalpti, birbirini seviyor, tapıyordu; işte her şey bundan ibaretti, ondan gayrı bir şey yoktu, mevcut değildi!</span></p>
			<p class="Temel-Paragraf"><span class="Normal char-style-override-1" xml:lang="tr-TR">İhtimal ki maziyi, geçen acı verici durumları, cehennemi unutmak; onların arkamızda kalarak gözden kaybolması ve unutulması cennete girmenin onsuz olunmaz bir parçası mıdır? Acaba şeytanlar görüldü mü? Cinler ve şeytanlar mevcut muydu? Onları görerek korkup titrediler mi? Azap ve ızdırap çektiler miydi? Bunları bilmiyorlardı. Mazinin bütün bu durumları üzerine kül rengi bir bulut gerilmişti.</span></p>
			<p class="Temel-Paragraf"><span class="Normal char-style-override-1" xml:lang="tr-TR">İşte bu iki mahlûk, böylece, pek yüksek, tabiatın dışında maneviyat ile yaşıyorlardı. Ne yukarıki âlemdeydiler ne de aşağıki âlemde. İnsanlık ile meleklik arasında, toprağın üstünde, uzay boşluğunun altında asılı bir halde, bulutlarda yaşıyorlardı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Ancak et ve kemikten, baştan ayağa kadar ruh ve hayranlıktan oluşmuştular. Onlar sırf ruh denecek derecede maddeden azade idiler. Artık toprağa dokunmayacak kadar ulvîlik kazanmış, bütün bütün yukarı âlemde uçup kaybolamayacak derecede insanlık yükünden kurtulamamış olduğundan sonsuz boşlukta düşüş ve inişe yatkın zerrelerle karışık bir halde, görünüşte talihin etkileri dışındaydılar. Dün, bugün, yarından ibaret olan hayat döngüsünün bıraktığı uzun izden habersiz, kendinden geçmiş, sevinçli, dalgalı, bazen sonsuz açıklıkta uçacak, daimî bir şekilde yükselecek gibi bir halde yaşıyorlardı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Kâinat denilen beşikte gözleri açık, uyanık rüya görüyorlardı. Ey hakikatin hayallerle dolu derin uykusu! Ne kadar tatlısın!</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bazen Marius Cosette’i o kadar güzel, o derece dilber buluyor, bu güzelliğe karşı kamaşan gözlerini kapatıyordu. Gözleri kapamak, ruha bakış atmanın en güzel usulüdür.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Cosette ile Marius bu halin kendilerini nereye götüreceğini düşünüyorlardı. Kendilerine istenilen son noktaya erişmiş nazarıyla bakıyorlardı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">İnsanlarda aşkın onları bir yere eriştirmesini istemek gibi garip bir kanaat vardır.</span></p>
		</div>
	</body>
</html>