<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>sefiller-406</title>
		<link href="css/sefiller_idstyles.css" rel="stylesheet" type="text/css"/>
<meta name="Adept.resource" value="urn:uuid:6a61bc00-ec29-490f-98ae-1e312ff12429"/>
	</head>
	<body id="sefiller" xml:lang="tr-TR">
		<div>
			<p class="numara" xml:lang="ar-SA"><span class="numara char-style-override-1" xml:lang="ar-SA">-4-</span></p>
			<p class="numara-alt" id="toc_marker-6-6-4"><span class="numara-alt char-style-override-1">Ebedî Feryat</span></p>
			<p class="tp-1"><span class="Normal char-style-override-1" xml:lang="tr-TR"> Jean Valjean’da birkaç devresini görmüş olduğumuz müthiş iç mücadele yeniden başladı. </span></p>
			<p class="Temel-Paragraf"><span class="Normal char-style-override-1" xml:lang="tr-TR">Yazıklar olsun! Vicdan denilen hâkim ne kadar müthiş ve merhametsiz! Jean Valjean’ın hayatın karanlığı içinde yüzlerce defa vicdanıyla pençeleştiğini, ümitsizlikle vicdanına karşı mücadele ettiğini görmüştük.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Görülmemiş, işitilmemiş bir savaş! Bu savaşta bazen insanın ayağı kayar, bazen de savaş alanı ayakları altında çöker. Hayırlı amellerin ve insaniyetin gerekli kıldığı şeylerin yapılması hususunda kendini tüketircesine acelecilik gösteren vicdanı ona nice defalar saldırmış, kendini şiddetle sıkıştırıp ezmişti! Hakikat şiddet ve cebrin dizini kaç kereler göğsüne dayayıp basmıştı! Hakikatin nuruyla aydınlanmış olarak Jean Valjean nice defalar vicdanından aman dilemişti! Vicdan denilen hidâyet meşalesinden bibehre (nasipsiz) iken, Piskopos’un sözleriyle içinde alevlenen o parlak ışık körlük hastalığına tutulmuş olan gözlerini açmış, onu göz kamaştırıcı nurlara boğmuştu. Bu mücadelede, bu savaşta üstünlük kazandım, vicdanı mağlup ettim zannıyla sahte bir felsefeye tutunmuşsa da nihayet mağlup olup toz toprak içine, çirkefe serilmiş olduğunu kalben itirafa mecbur olmuştu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Nice defalar bir şüpheden, bir kuruntudan sonra, hodbinliğin haince ve menfaatperestçe bir değerlendirmesinden sonra vicdanın gazap ve öfke kesilerek “Alçak! Sefil!” diye bağırdığını işitmişti! </span></p>
			<p class="Temel-Paragraf"><span class="Normal char-style-override-1" xml:lang="tr-TR">İnatçı fikri, inatçı mantığı nice defalar vicdan görevinin netliği karşısında inlemişti! Hak ve hakikate karşı inat ha! Bu inadıyla uğraşarak ne kadar terler dökmüştü! Yazık! Kalbinde nice gizli yaralar vardı ki, damla damla akan kanını yalnız kendisi hissediyordu! Hayat, sefil haldeki varlığına nice yaralar açmıştı! Kaç defalar meyus, mahzun, kederli, kırgın, ümitsiz bir halde başını eğip yenik düştüğünü anlamışken, hal ve tavırlarını düzeltmiş olduğuna aldanarak üstün geldim zannıyla mutluluk ümidine kapılmıştı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Onu parça parça edip kırdıktan sonra, vicdanı başı üstünde yüksek bir makamda, ışık saçar ve rahatlamış bir halde durup kendisine:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Şimdi, barış ve barışıklık içinde yoluna devam et!</span></p>
			<p class="Temel-Paragraf"><span class="Normal char-style-override-1" xml:lang="tr-TR">Demişti.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Fakat ne kadar yazık! Bu derece karanlık ve şiddetli bir kavgadan sonra, her seferinde böylesine matemli bir istirahat gelir!</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bununla beraber o gece Jean Valjean, son savaşını yaptığını hissediyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">İnsanın mukadderatı geniş, düz, dosdoğru bir cadde gibi uzayıp gitmez. O yolda çıkmaz sokaklar, dolaşık, eğri büğrü yollar, karanlık köşeler vardır. Bir takım uçurumları, çalılıkları, engelleri ve zorlukları içeren birçok yollardan oluşmuş dört yol ağızları vardır ki, oralarda insan hangisini takip edeceğini şaşırır. Jean Valjean bu dört yol ağzından en müthişinin, en korkuncunun önünde bulunmaktaydı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Hayır ve şerrin kesiştiği son noktaya varmıştı. Bu karanlık kesişme noktasının önünde tereddüt içinde, ürkek bir halde duruyordu. Başka acı veren maceralarında defalarca karşılaştığı gibi, bu defa da önünde biri kışkırtıcı ve çekici; diğeri müthiş ve korkunç olmak üzere iki yol vardı. Bunlardan hangisini takip etmeli?</span></p>
			<p class="Temel-Paragraf"><span class="Normal char-style-override-1" xml:lang="tr-TR">Müthiş ve korkunç yol, geçmişin derin karanlığına bakışımızı çevirdiğimiz zaman gördüğümüz esrarengiz “parmak”ın, mukadderatın gösterdiği yoldu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Jean Valjean bu defa da dehşetli kayalarla dolu bir liman, muazzam dalgalarla dalgalanan bir engin deniz arasında kalmış bir gemi gibiydi. Jean Valjean düşünüyordu. Acaba insan kurtuluşa erebilir miydi? Ruh, aldığı yaralar şifa bulur da tekrar sağlığına kavuşabilir miydi? Evet. Fakat talih, kader? İnsan denilen zayıf mahlûk mukadderatın elinde oyuncak olmaktan kurtulamaz.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Jean Valjean’ın zihninde kendi kendine sorduğu soru şuydu:</span></p>
			<p class="Temel-Paragraf"><span class="Normal char-style-override-1" xml:lang="tr-TR">Cosette ile Marius’un mutluluğuna karşı nasıl hareket edecekti? Bu mutluluğu kendisi istemiş, kendisi hazırlamıştı! Şimdi de o mutluluğa bakarak, kendi sinesine soktuğu bıçağı çıkardığı zaman akan sıcak kanlar arasında kendi markasını tanıyarak memnun olan bir silah ustasının hissettiği bir tür memnuniyeti hissediyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Cosette Marius’a, Marius da Cosette’e sahip olmuşlardı; onlarda her şey, hatta servet bile vardı… Bu da kendi eseriydi.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Şimdi bu mutluluk mevcuttu, gözü önünde görüyordu. Kendisi, Jean Valjean ne yapacaktı? Buna karşı kendi mülkü gibi mi hareket edecekti? Şüphesiz Cosette başkasının olmuştu. Fakat ondan muhafazası mümkün olan şeyi muhafaza edecek miydi? O vakte kadar olduğu gibi saygı gören ve riayet edilen bir tür baba şeklinde kalacak mıydı? İçine sinmiş olarak evine girecek miydi? Sırlarından hiçbir şeyi açık etmeden, kendi kirli mazisini bu başlayan mutlu geleceğe karıştıracak mıydı? Hakkı, yetkisi varmış gibi yeni teşekkül eden şu parlak aile arasında kendine bir mevki ayıracak mıydı?</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bu masumların ellerini cinayetlerle kirlenmiş elleri arasına alarak sıkacak mıydı? Gillenormand’ın salonunda, arkasında kanunun hor görücü hayalini, gölgesini sürükleyerek tam bir gönül rahatlığı içinde varlığını gösterebilecek miydi? Cosette ve Marius ile müştereken bu mutluluğa katılabilecek miydi? Kendi alnı üzerindeki karanlığı, bu çocukların mutlulukları üzerindeki şüphe gölgesini kalınlaştırarak kendi felaketini onların mutluluğu arasına sokacak mıydı? Suskunluğa devam mı edecekti? Kısacası bu iki mutlu mahlûkun yakınında talihin, kaderin müthiş ve karanlık bir hayali gibi mi kalacaktı?</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bazı meselelerin, bazı soruların çözülmesi o derece âşikâr ve o kadar müthiş bir şekilde çıplak ve apaçıktır ki, insan bunlara göz atabilmek için felakete, bedbahtlığa, türlü elem ve kederlere alışmış olmalıdır.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Hayır ve şer, fayda ve zarar bu müthiş soru işaretinin arkasında bulunur. Nefs-i emaresine, nefsin isteklerine, vicdanına “Ne yapacaksın?” sualini sordu. Bu suali sormak için gereken güç, tecrübe, metanet Jean Valjean’da vardı. Nefsine, vicdanına ciddi, pervasız bir bakışla bakabilirdi.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bu acımasız soruyu, şu müthiş meseleyi her açıdan inceledi. Cosette, bu hoş mahlûk, bu sevimli varlık kendi için bir kaza kurbanının cankurtaran kayığı mesabesindeydi. </span></p>
			<p class="Temel-Paragraf"><span class="Normal char-style-override-1" xml:lang="tr-TR">Ne yapmalı? </span></p>
			<p class="Temel-Paragraf"><span class="Normal char-style-override-1" xml:lang="tr-TR">Buna mı tutunmalı yoksa kendini hayat dalgalarının girdabına mı bırakmalı?</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bu cankurtaran kayığına tutunursa felaketten çıkacak, gün ışığına yükselecek, hayatın çalkantılı dalgaları ayaklarının altından kendine dokunmayarak geçip gidecek, kendisini kurtarmış olacak, yaşayacaktı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bu selamet tahtasını bıraksa, o zaman yokluk deryasının dibine gidecekti. </span></p>
			<p class="Temel-Paragraf"><span class="Normal char-style-override-1" xml:lang="tr-TR">İşte acı ve ızdırabın en yoğunu ile bu suretle kendi kendisini cevaplamış oluyordu. Daha doğrusu nefsiyle mücadele ediyordu. Şiddet ve hiddetle içinin derinliklerine hücum ederek bazen arzusuna ve gönlüne, bazen kanaatine karşı uğraşıyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Jean Valjean için o sırada ağlayabilmek bir mutluluktu. Yalnız bu hal onu biraz rahatlatacaktı, fakat mümkün olamıyordu. Vaktiyle kendisini Arras’a doğru sürükleyen fırtınadan daha müthiş, daha şiddetli bir fırtınanın içinde kalmıştı. Hale karşı geçmişi arz-ı endam ediyor, hal ile maziyi karşılaştırıyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Sonunda ağlamağa başladı. Gözyaşlarının makarası bir kere çözüldükten sonra, zavallı ümitsizce kıvrandı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Ne yazık! Bencilliğimizle görevimiz arasında, son derece kalbî mücadelemizde şaşırmış, yorgun, bitkin; teslim olduğunu göstermekten inatla çekimser kalarak ve zemini karış karış, adım adım bıraktığımız, bir çıkış yolu, bir kaçma çaresi arayarak geri çekildiğimiz zaman, arkamızda tesadüf ettiğimiz duvar ne ânî, ne karanlık, ne müthiş bir mukavemettir!</span></p>
			<p class="Temel-Paragraf"><span class="Normal char-style-override-1" xml:lang="tr-TR">İnsan vicdanı ile hiçbir zaman hesabını kesemez. Ey Brutus, ey Caton! Vicdan muhasebesinin hiçbir zaman sona ermeyeceğini gözünüze alınız, vicdanın derinliği, dibi yoktur. Zira o ebedîliktir. İnsan bu kuyuya hayatının bütün amellerini ve çabalarını doldurur, bütün servetini, başarılarını, hürriyetini, vatanını, mevcudiyetini, rahatını, sevincini atar, yine azdır, yine azdır! Kabı bitirmeli, büsbütün dökmeli, nihayet kalıbını da atmalı! </span></p>
			<p class="Temel-Paragraf"><span class="Normal char-style-override-1" xml:lang="tr-TR">Eski cehennem hikâyelerinin sisleri içinde buna benzer bir fıçı vardır.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Maddenin boyun eğmesi ovulup dövülerek şekillendirilip sınırlandırılır. Acaba ruhun boyun eğmesinin sonu yok mudur? Mademki daimî hareket imkân dışındadır, o halde ebediyen nefsin vakfedilmesi ve boyun eğmesi, yani daimî fedakârlık nasıl talep edilebilir?</span></p>
			<p class="Temel-Paragraf"><span class="Normal char-style-override-1" xml:lang="tr-TR">İlk adım bir şey değildir; zor olan son adımdır. Cosette’in evlenmesiyle sonuçlarına kıyaslanırsa Champmathieu işinin ne önemi vardır? Biri nedir? Tekrar hapishaneye dönmek! Diğeri nedir? Yok oluşa dönmek!</span></p>
			<p class="Temel-Paragraf"><span class="Normal char-style-override-1" xml:lang="tr-TR">O! İnilecek ilk basamak; ne kadar karanlıksın? Ey ikinci basamak, ne kadar siyahsın? Bu halde insan dehşetle başını nasıl arkasına çevirmesin? Nasıl korkmasın?</span></p>
			<p class="Temel-Paragraf"><span class="Normal char-style-override-1" xml:lang="tr-TR">Şehitlik bir yükseklik, fakat yakıcı bir yüksekliktir. İnsanı kutsallığa ulaştıran bir işkencedir. Buna ilk saatte insan razılık yüzünü gösterebilir; kızgın demir sac üzerine oturulur, başına kızgın demirden taç giyilir, koltukları altına kızgın yumurta koyulur, ele kızgın demir asa alınır; fakat bundan başka akkor halinde alevli kaftanı da giymek lazım! Öyle bir dakika olur ki, insan artık her şeyi göze alır da işkenceyi bile unutur.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Sonunda Jean Valjean aczin ve yılgınlığın müthiş dinginliği dairesine girdi. Nur ve karanlık terazisinin esrarengiz tereddütlerle dolu hallerini, yönelişlerini ölçtü, inceledi, düşündü. </span></p>
			<p class="Temel-Paragraf"><span class="Normal char-style-override-1" xml:lang="tr-TR">Bu iki parlak, şaşaalı masuma kendi kürek mahkûmiyetinden kaynaklanan âr ve utancı yüklemek… yahut kendisini kendi eliyle idam etmek; birinci şıkta Cosette’i, öteki şıkta kendini feda etmek! </span></p>
			<p class="Temel-Paragraf"><span class="Normal char-style-override-1" xml:lang="tr-TR">Jean Valjean hangisine karar verdi? Hangi tarafı seçti? Kaderin felaketinin inatçı sorgulamasına karşı iç dünyasında ne gibi bir cevap verdi? Hangi kapıyı açmayı kararlaştırdı? Önündeki iki yoldan hangisini takip edecekti? Etrafını kuşatan bunca engeller, kayalar arasından nasıl geçecekti? İki sondan hangisini kabul etti? Bu girdaplardan hangisine baş aşağı atılacaktı?</span></p>
			<p class="Temel-Paragraf"><span class="Normal char-style-override-1" xml:lang="tr-TR"/></p>
			<p class="Temel-Paragraf"><span class="Normal char-style-override-1" xml:lang="tr-TR">Bu müthiş hayalleri bütün gece devam etti. Yatağının üzerinde talihinin bıktırıcı ağırlığı altında kahrolmuş, kırılmış, yorulmuş, yumrukları sıkılmış, azap ve işkenceye uğramış olduktan sonra yüzükoyun atılmış bir mahkûm gibi perişan ve sefil bir halde sabaha kadar mecalsiz kaldı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">On iki saati, kış gecelerinin on iki uzun saatini hareketsiz, başını kaldırmaksızın, bir kelime telaffuz etmeksizin bu şekilde geçirdi. Düşünme kabiliyeti bazen ejderha gibi yerlerde sürüklenir, bazen anka gibi havalarda uçuşurken kendisi bir heykel, bir ölü gibi hareketsiz kaldı. Ara sıra, birdenbire sıçrayarak ürperiyor, bütün vücudu titriyordu. Cosette’in elbisesine yapışık kalan dudakları, onları öpüyor, işte o zaman hayatta olduğu anlaşılıyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Mademki Jean Valjean yalnızdı, bu zaafını kim görecekti? Orada kimse yoktu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Heyhat! </span></p>
			<p class="Temel-Paragraf"><span class="Normal char-style-override-1" xml:lang="tr-TR">Onu karanlıkta dolaşan meçhul ruhlar görüyordu!</span></p>
		</div>
	</body>
</html>