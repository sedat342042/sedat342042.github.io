<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>sefiller-130</title>
		<link href="css/sefiller_idstyles.css" rel="stylesheet" type="text/css"/>
<meta name="Adept.resource" value="urn:uuid:6a61bc00-ec29-490f-98ae-1e312ff12429"/>
	</head>
	<body id="sefiller" xml:lang="tr-TR">
		<div>
			<p class="numara" xml:lang="ar-SA"><span class="numara char-style-override-1" xml:lang="ar-SA">-4-</span></p>
			<p class="numara-alt" id="toc_marker-3-5-5"><span class="numara-alt char-style-override-1">Kaçış İçin Arayışlar</span></p>
			<p class="tp-1"><span class="Normal char-style-override-1" xml:lang="tr-TR">Olan biteni iyice anlamak için Droit-Mur adlı küçük sokakla bu sokağa dâhil olmak üzere Polonceau sokağından çıkarken solda kalan köşeyi iyice göz önüne getirmek lazımdır.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Droit-Mur sokağı sağ taraftan Küçük Picpus sokağına kadar fakirane görünüşlü evlerle ve sol taraftan ise uzun bir bina ile çevrilidir. Binanın Picpus sokağına bakan tarafı bir veya iki kat kademe kademe yükseldiği halde Polonceau sokağına bakan tarafı ise tam aksine alçaktı. Orada ve demin sözünü ettiğimiz köşedeki bina alçalarak âdeta bir duvar halinde bulunuyordu. Bu duvarın köşeye yakın bir yerinde içeriye çekilmiş bir yüz oluşuyordu ki, burasının iki tarafında meydana gelmiş olan köşeler Droit-Mur ve Polonceau sokaklarından görünmesine engel oluyordu. Bu yüzün iki köşesinden itibaren duvar, Polonceau sokağında 49 nu.lu bir eve kadar uzanıyor ve çatısının bir kısmı ise Droit-Mur sokağında pek fazla kısalarak, evvelce sözünü ettiğimiz karanlık binaya kadar uzayıp sokak başındaki yeni bir köşeyi teşkil ediyordu. Bu çatı kısmının acıklı bir görünüşü vardı. Yalnız bir penceresi, daha doğrusu daima örtülü duran iki kanadı görünüyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Verdiğimiz detayların gerçek oluşu hasebiyle, bunlar şüphesiz bu mahallenin eski halkında pek kıymetli bir hatıra uyandırır. </span></p>
			<p class="Temel-Paragraf"><span class="Normal char-style-override-1" xml:lang="tr-TR">İki duvarın ortak sınırında ve sokak ağzında içeriye çekilen dar yüz, büyük ve sefil bir kapıya benzeyen bir şeyle baştan ayağa örtülüydü. Bu şey şekilsiz olarak dikine konulmuş uzun tahta yığınından ibaretti ve aşağısına nazaran yukarısı daha genişti. Aşağıdan demir pervazlarla bağlanmış olan bu yığının yanında sıradan büyüklükte bir araba kapısı vardı. Bunun açılışı elli seneyi geçmemiştir. Dar yüzün üzerinde bir ıhlamur ağacının dalları görünüyordu. Polonceau sokağı tarafında ise duvar bir sarmaşıkla örtülmüştü. Karanlık binayı, üzüntüden karalar bağlamış Jean Valjean hızlıca gözden geçirince içinde oturulmadığını anlamıştı. Oraya girebilse kurtulacağını ümit ediyordu. Önce aklına bir fikir düştü, içinde bir ümit uyandı. Binanın Droit-Mur sokağındaki cephesinde her katın pencereleri önünde kurşundan birer oluk vardı ki, bir ağacın dallarına benzer şekilde her tarafı kaplamış olan bu oluklar aldıkları suyu bir merkeze ulaştırıyorlardı. Duvara yapışık olan olukların manzarası, yaprakları dökülmüş bir asma ağacını andırıyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Jean Valjean’ın ilk defa gözüne çarpan, demirden uzantılar oldu. Bundan dolayı hemen Cosette’i duvarın dibine oturttu. Kendisine ses çıkarmamasını tembih ettikten sonra oluğun zemine indiği yere koştu. Buradan tırmanarak yukarı çıkmak, karanlık ve içinde oturulmayan binaya girmek ihtimali vardı. Lakin oluk gayet eski ve terkedilmiş olduğundan kırılıp kopması ihtimali uzak değildi. Bundan başka bütün pencereleri hatta tavan araları pencereleri bile kalın demir parmaklıklarla donatılmıştı. Ay ışığı da binanın bu yüzünü mükemmel bir şekilde aydınlattığı için sokağın nihayetinde bekleyen adam, kendisinin yukarı çıkışını görecekti. Ya Cosette’i ne yapacaktı? Onu üç katlı bir binanın üstüne kadar nasıl çıkaracaktı? Oluklardan tırmanarak yukarı çıkmak fikrinden vazgeçti. Polonceau sokağına girmek üzere duvar boyunca sürünerek yürümeğe başladı. Cosette’i bırakmış olduğu dar yüzün olduğu yere gelince, kimsenin kendisini göremeyeceğine dikkat etti. Açıklamağa ihtiyaç yoktur ki, orada her yönden meraklı bakışlardan kurtulabilirdi. Bundan başka orası karanlığa gömülmüştü. Velhasıl iki de kapı vardı. Bu kapılardan belki biri de kırılabilirdi. Dalları görünen ıhlamur ağacıyla sarmaşığın bulunduğu duvarın bir bahçe duvarı olduğu düşünülüyordu. Her ne kadar bahçedeki ağaçlar yapraklarını dökmüşlerse de orada saklanır ve geceyi güven içinde geçirebilirlerdi.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Vakit geçtiği için acele etmesi lazımdı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Araba kapısını yokladı. İçten ve dıştan kuvvetli şekilde kapatılmış olup açılmasının imkânı olmadığını anladı. Daha fazla bir ümitle diğer büyük kapıya yaklaştı. Bu kapı pek çürüktü. Zaten büyüklüğü daha az güçlü olduğunu belirlemeğe yeterliydi. Kapının tahtaları tamamen çürümüştü. Demir kuşaklarından geriye kalmış olan üçü de paslanmıştı. Bu kapıyı delmek zor görünmüyordu. Dikkatle yoklayınca bu kapının bir kapı da olmadığını anladı. Ne rezesi, ne menteşe dişi, ne kilidi ve ne de ortasında yarığı vardı. Demir kuşaklar bir taraftan diğer tarafa kadar uzanıyordu ve açılacak yerleri yoktu. Tahta aralıklarından bir takım büyük taşları gördü ki, on sene evveline gelinceye kadar oradan geçenler bu taşları görebilirlerdi. Üzüntü ve ızdırapla kendi kendine bu kapı gibi görünen şeyin, duvara dayandırılmış ahşap bir bina parçası olduğunu itiraf etti. Bunun bir tahtasını koparmak pek kolay idiyse de, ne yazık ki arkasından çıkacak olan yer yine bir duvardı.</span></p>
		</div>
	</body>
</html>