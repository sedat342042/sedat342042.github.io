<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>sefiller-269</title>
		<link href="css/sefiller_idstyles.css" rel="stylesheet" type="text/css"/>
<meta name="Adept.resource" value="urn:uuid:6a61bc00-ec29-490f-98ae-1e312ff12429"/>
	</head>
	<body id="sefiller" xml:lang="tr-TR">
		<div>
			<p class="numara" xml:lang="ar-SA"><span class="numara char-style-override-1" xml:lang="ar-SA">-3-</span></p>
			<p class="numara-alt" id="toc_marker-5-3-3"><span class="numara-alt char-style-override-1">Plumet Sokağı Bahçesi</span></p>
			<p class="tp-1"><span class="Normal char-style-override-1" xml:lang="tr-TR">İhtimal ki yarım yüzyıldan beri kendi haline terkedilmiş bulunan bu bahçe misli görülmemiş pek latif bir şey olmuştu. Bundan kırk sene evvel Plumet sokağından geçenler, taze ve yeşil örtüsü arkasında gizlediği sırları düşünmeyerek, hatır ve hayale bile getirmeyerek, sırf bahçeyi seyretmek üzere orada dururlardı. O zamanın fikir sahiplerinden ve araştırmacılarından bazıları zannederim ki birçok defalar bu bahçenin eskimiş, eğrilmiş, yerinden oynamış paslı demir parmaklıkları arasından içeri doğru meraklı bakışlarını uzatmışlardır.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bahçenin bir köşesinde taştan kapımsı bir şey, gizlenmiş ve küflenmiş iki üç taş heykel, zamanla yerinden çıkıp duvarın üzerinde çürümekte olan birkaç demir parmaklık vardı. Bahçede geçecek ve gezecek yol, çimen kalmamıştı. Her tarafta yabani otlar bitmiş, bahçıvanlık gidip yerine tabiat gelmişti. Burada eşyanın hayata doğru olan çalışıp çabalamasına hiçbir mani yoktu. Olgunlaşma tamamlanmıştı. Ağaçlar çalılara doğru eğilmiş, çalılar ağaçlara doğru uzamış, otlar tırmanmış, dallar asılmış, bir de sürünen şeyler havada başkaldıranlara, rüzgârların etkisi altında dalgalanan şeyler yosunlar arasında bulunanlara katılmıştı. </span></p>
			<p class="Temel-Paragraf"><span class="Normal char-style-override-1" xml:lang="tr-TR">Ağaç gövdeleri, ince fidanlar, dallar, çiçekler, yapraklar, otlar, filizler, dikenler birbirine geçmiş, karışmış, birleşmiş, kaynaşmıştı. Sanki bitkiler, bu üç yüz kadem-karelik bir yerde birbirine sımsıkı sarılarak, yaratıcının huzurunda insanlığın kardeşliği misali olan kutsal kardeşliğin ve birlik olmanın sırlarını ilan edip uygulamıştı. Bu bahçe artık bir bahçe değil, belki iri bir çalılıktı. Yani bir orman gibi, içine işlenemez bir memleket gibi yerleşilmiş, bir kuş yuvası gibi titrek, iri bir kilise gibi karanlık, bir çiçek demeti gibi kokulu, bir makber gibi tenha, bir cemiyet gibi diri bir şeydi.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bahar zamanında parmaklıklar arkasında, dört duvar arasında serbest ve hür olan bu koskocaman halı umumî çiçeklenmeye katılarak ufuk üzerinde tam bir ihtişamla yükselen güneşin ilk ve hayat verici şuaları altında damarlarında hayatî maddenin birdenbire galeyanını hisseden bir hayvan gibi titrer ve rüzgârın tesiriyle yeşil ve gür saçlarını sallayarak, rutubetli toprak, eski heykeller, pavyonun yıkılmağa yüz tutmuş bulunan taş merdivenleri üzerine yıldız gibi çiçekler, inci gibi çiğler, bereket, letafet, hayat, neşe ve koku serperdi.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Öğle vakti binlerce beyaz kelebekler güneşin hararetinin tesirinden kurtulmak için oraya sığınırlardı ki, ağaçların gölgeleri altında bu canlı kar tanelerinin karma karışık bir halde uçuşmaları seyredilmeğe değer bir manzara oluştururdu. Orada, bu zevk verici yoğun yeşillikte birçok masumane sesler ruha gevşeten bir dille hitap eder. Kuşların cıvıltılarının noksan bıraktığı taltif edici sözleri, arı ve sineklerin uğultuları tamamlardı. </span></p>
			<p class="Temel-Paragraf"><span class="Normal char-style-override-1" xml:lang="tr-TR">Akşam olunca bir hayal buğusu bahçeden zuhur ederek onu kuşatırdı. Bir sis kaplar, baştanbaşa dinginlik, bir semavi kederlilik hali kalbin derinliklerine kadar işler, ortalığı bir hüzün perdesi örterdi. Yabani otların, özellikle hanımeli, kahkaha çiçeği gibi şeylerin etkili ve bayıltıcı kokusu, içe işleyen ve lezzetli bir zehir gibi her taraftan yayılırdı. Sık yapraklı dallar arasında uyumağa hazırlanan küçük kuşların, serçe, ispinoz, saka kuşlarının son nağmeleri, neşeli avazeleri duyulur, orada ağaçla kuşun arasında mevcut kutsal yakınlık ve münasebet hissedilirdi. Gündüz kanatlar yapraklara şiirler söyler, gece yapraklar kanatları koruyup örter.   </span></p>
			<p class="Temel-Paragraf"><span class="Normal char-style-override-1" xml:lang="tr-TR">Sonbaharın sert rüzgârları ağaçların ve otların renkli libasını soldurur ve kış mevsiminde bu ormancık siyah, rutubetli, çıplak ve titrek bir hale girerek o zamana kadar yabancılara kapalı tuttuğu küçük evi kısmen bakışlara açık bulundururdu. Dallarda çiçek, çiçeklerde şebnem yerine sararmış yaprakların kaba, yumuşak ve soğuk döşeği üzerinde sümüklüböceklerin gümüş gibi parlayan uzun ve eğri büğrü izleri görülürdü.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Her şekilde, her açıdan, her mevsimde bahar, yaz, güz ve kış zamanlarında bu küçük bahçeden tatlı bir hüzün, derin bir hayret, vahdetin mutlak sükûnu, geniş bir hürriyet, insandan yoksunluk, yaratıcının mevcudiyeti gibi şaşırtıcı algılar uyandıran bir buhar yükselirdi. Eski ve paslı parmaklık sanki “Bu bahçe benim tasarrufum altındadır!” diyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Her ne kadar Paris’in ortasında, Varenne caddesinin eski ve muhteşem konakları iki adımlık mesafede, İnvalides’in kubbesi pek yakında, Millet Meclisi dairesi civardaysa da, Bourgogne ve Saint-Dominique caddelerinin arabaları yakından geçiyor, sarı, siyah, beyaz ve kırmızı boyalı o arabalar o civardaki dört yol ağzında karşılaşarak gelip gidiyorlarsa da, Plumet sokağı Afrika çölleri gibi tenha ve dünyanın hay-huyundan uzaktı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Eski ve asıl sahiplerinin ölümü, bir ihtilalin olup geçmesi, eski servet ve sâmân sahiplerinin kaybedilmesi, yalnızlık, unutulmuşluk, kırk senelik terk edilmişlik ve boşluk bu kibar ikametgâhı olan yerde, süslü ve muntazam bahçede süpürge çalıları, baldıranlar, sığırkuyrukları, civanperçemleri, yüksek yabani otlar, geniş ve yeşil yapraklı fidanlar bitirmeğe; kertenkeleler, kabuklu kabuksuz böcekler, bir takım haşerat hâsıl etmeğe, yeraltından bir nevi yabani ve vahşi azameti çıkarıp bu dört duvar arasında göstermeğe ve teşhir etmeğe yetmişti.</span></p>
			<p class="Temel-Paragraf"><span class="Normal char-style-override-1" xml:lang="tr-TR">İnsanların miskince ve hiçbir önem taşımayan düzenlemelerini alt üst edip bozan, göründüğü yerde tamamıyla yayılıp bir karıncayla bir kartalda aynı şekilde tecelli eden tabiatın kesin hükmü, Paris’in bu pek küçük bahçesinde, Amerika’nın o büyük ve insan ayağı değmemiş ormanlarında olduğu gibi haşmet ve kudretini, azamet ve debdebesini göstermişti.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Hakikaten hiçbir şey küçük ve önemsiz değildir. Tabiatın derin sırlarına vakıf olan herkes bunu bilir. Henüz felsefe mutlak bir kesinlik kazanmamış, sebepleri tamamıyla anlayamamış, etkisine, gücünün sınırına erişilmemişse de akıllı bir araştırıcı, görüşü ayırdedici olan biri sonu vahdete uzanan bunca gücün bozuluşunun ve oluşumunun sebepleri önünde derin ve nihayetsiz bir hayrete düşer.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Âlemde her şey her şey için çalışır. Cebir ilmi bulutlara uygulanır, yıldızların ışınımından güller ve çiçekler faydalanır. Bilginler ve düşünürlerden hiç biri muşmula çiçeği kokusunun bütün yıldızlara veyahut bütün yıldızların ona tesiri olmadığını iddia edemez. Bir zerrenin, parçalanamaz bir cüz’ün hareket hızını ve kat ettiği mesafeyi kim hesap edebilir? Dünyaların yaratılışı ile kum tanelerinin dökülüşü arasında bir münasebet olup olmadığını bilebilir miyiz? En büyük ve en küçük şeylerin karşılıklı olarak alçalıp yükselişini, varlığın girdaplarında, hilkat çığlarında sebeplerin velvelesini kim takdir edebilir?</span></p>
			<p class="Temel-Paragraf"><span class="Normal char-style-override-1" xml:lang="tr-TR">En küçük bir böcek kâinatta bir önem taşır. Küçük büyüktür, büyük küçüktür. Her şey gerektiğinde eşittir. Bunları düşünmek akıllara dehşet verir. Canlılar ile cansızlar arasında bir irtibat, olağanüstü bir ilişki vardır, bu sonsuz varlıklarda, güneşten pireye kadar hakir görülecek bir şey yoktur. Çünkü hepsi birbirine muhtaçtır. Işık yerküreden çıkan kokuyu ne yapacağını bilmeyerek gökyüzüne götürmez; geceler, çiçeklerin derin uykularına bütün yıldızlardan hayat salgılar. Hava boşluğunda uçan her bir kuşun pençesinde ebediyetin ipi vardır. Bir bitkinin filizlenmesiyle bir çiçeğin açılması, bir kırlangıcın bir gaga darbesiyle yumurtayı kırması, bir kurdun doğumuyla Sokrates’in doğumu arasındaki münasebet birdir. Teleskopun görevinin son bulduğu yerden mikroskopun görevi başlar. İki görevin hangisi daha büyüktür? Bir küf bir çiçek topluluğudur. Bir burç birçok yıldızların topluluğudur. Muhtelif cinslerden, daha doğrusu makul şeylerle maddî faaliyetlerden oluşmuş bir topluluktur. </span></p>
			<p class="Temel-Paragraf"><span class="Normal char-style-override-1" xml:lang="tr-TR">Maddiyat ve maneviyatı aynı ışığa, aynı açıklığa kavuşturmak için belirtiler ve unsurlarla, kurallarla âdetler birleşir, nikâhlanır, kaynaşır. Tabiatın şaşırtıcı belirtileri daimî bir tekerrürden ibarettir. Genel hayat sonsuz boşlukta peş peşe olan değişimler, miktarı bilinmeyen bir gidip gelme, kayboluşlar ve oluşlardır ki, yükselişlerin geçersiz sırları arasında yuvarlanır. Bu esnada her şeyi kullanır; hiçbir şeyi, hatta uykudaki rüyayı, zihne doğan hülyayı bile kaybetmez, şuraya bir hayvancık bırakarak, oraya bir yıldız atarak, dalgalanır ve titreyip her dalgadan bir madde ve her titreyişten bir tesir yaratır. Işığı bir kuvvet, düşünceyi bir unsur yapar; yalnız bir mühendislik noktasından, “ben” kelimesiyle gösterdiğimiz kişisel mevcudiyetten başka, dağınık olmakla beraber parçalara ayrılması imkânsız olan her şeyi tahlil ederek, “ben” de dâhil olduğu halde hepsini ruhta, daha doğrusu Tanrı’da sonlandırır.</span></p>
			<p class="Temel-Paragraf"><span class="Normal char-style-override-1" xml:lang="tr-TR">En yüksekten en alçağa, en büyükten en küçüğe kadar her şeyi birbirine karıştırarak bütün âlemin faaliyetini hızla hareket eden bir makinenin dıştan karmakarışık görünen fakat hakikatte gayet uyumlu ve muntazam bulunan çarkları gibi hareket ettirir, bir sineğin uçması ile yerin hareketleri, göklerde bir kuyruklu yıldızın akışıyla bir damla suda binlerce hayvanın dolaşması aynı kanuna tabidir. Genel olarak hayat öyle bir makinedir ki, sanki onun hareket disiplinini sağlayan çarkların biri ufak bir sinek, diğeri burçlar kuşağıdır.</span></p>
		</div>
	</body>
</html>