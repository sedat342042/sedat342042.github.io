<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>sefiller-355</title>
		<link href="css/sefiller_idstyles.css" rel="stylesheet" type="text/css"/>
<meta name="Adept.resource" value="urn:uuid:6a61bc00-ec29-490f-98ae-1e312ff12429"/>
	</head>
	<body id="sefiller" xml:lang="tr-TR">
		<div>
			<p class="numara" xml:lang="ar-SA"><span class="numara char-style-override-1" xml:lang="ar-SA">-9-</span></p>
			<p class="numara-alt" id="toc_marker-6-1-14"><span class="numara-alt char-style-override-1">1796 Mahkûmiyetinin Etkisinde Kalan </span></p>
			<p class="numara-alt" id="toc_marker-6-1-15"><span class="numara-alt char-style-override-1">Eski Kaçağın Ustalığı ve Tüfek Atışı</span></p>
			<p class="tp-1"><span class="Normal char-style-override-1" xml:lang="tr-TR">Barikatta bulunanlar kendi aralarında fikir alış verişi yapıyorlardı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Top ateşine devam edilmek üzereydi.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Ateş, bu şekilde devam ettiği takdirde barikat, bir çeyrekten fazla direnemezdi. Bu top ateşini etkisiz bırakmak ve her halde bir çare bulmak gerekiyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Enjolras:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Oraya bir yatak koymalı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Emrini verdi.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Combeferre ise: </span></p>
			<p class="Temel-Paragraf"><span class="Normal char-style-override-1" xml:lang="tr-TR">- Yatak yok. Üzerlerinde yaralılar yatıyor.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Dedi.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Meyhanenin bir köşesinde, öylece oturan Jean Valjean tüfeğini iki bacağı arasına almış olduğu halde orada kalmış ve o zamana kadar olup biten olaylardan hiç birine katılmamıştı. Etrafında bulunan savaşçıların “Bu tüfek boş duruyor, hiçbir iş görmüyor” dediklerini işitmemiş gibi görünüyordu. Enjolras’nın verdiği emir üzerine hemen ayağa kalktı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Kalabalık Chanvrerie sokağına geldiği zaman ihtiyar bir kadının kurşunlara karşı penceresine bir yatak asmış olduğu hatırlandı. Bir tavan arası penceresinden ibaret olan bu pencere, barikatın biraz dışında bulunan altı katlı bir evin çatısına yakın bulunuyordu. Pencerenin üzerine konmuş olan yatak aşağıdan çamaşır sermeğe mahsus iki seren üzerine dayanıyordu. Yukarıdan da uzaktan sicime benzeyen iki ip ile tavan arasının söğelerindeki çivilere tutturulmuştu. Bu iki ip havada âdeta iki kıl gibi görünüyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Jean Valjean dedi ki:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- İçinizden biri bana bir çifte verebilir misiniz?</span></p>
			<p class="Temel-Paragraf"><span class="Normal char-style-override-1" xml:lang="tr-TR">Enjolras derhal dolu tüfeğini uzattı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Jean Valjean, tavan arasına nişan alarak ateş etti. Yatağın iki ipinden biri koptu. Yalnız bir ipe asılı kaldı. Jean Valjean ikinci kurşunu attı. İkinci ip de pencerenin camına çarptı. Yatak iki çubuk arasından kayarak sokağa düştü.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Barikattakiler büyük bir coşkuyla alkışladılar. Ardından hep birden bağırdılar:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- İşte yatak!</span></p>
			<p class="Temel-Paragraf"><span class="Normal char-style-override-1" xml:lang="tr-TR">Combeferre dedi ki:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Evet, yatak bulundu. Fakat onu kim gidip getirecek?</span></p>
			<p class="Temel-Paragraf"><span class="Normal char-style-override-1" xml:lang="tr-TR">Hakikaten yatak barikatın dışında, kuşatanlarla kuşatılanlar arasında, sokağa düşmüştü. Hâlbuki Topçu çavuşunun ölümü askeri galeyana getirmiş olduğundan, askerler yaptıkları siper arkasında yüzüstü yatmışlar, top tekrar hazırlanıncaya kadar barikata karşı tüfekle ateş yağdırıyorlardı. Kurşunların güzergâhı olan sokak son derece tehlikeliydi.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Jean Valjean siperden çıktı. O müthiş ve tehlikeli sokağa girdi. Kurşun borasından geçti. Yatağın bulunduğun yere kadar gitti. Onu alıp arkasına yüklenerek barikata döndü. Bizzat onu siperin üzerine koydu. Topçuların fark etmeyecekleri şekilde duvara koyup sabitledi.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Artık misket ateşi beklenildi.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bu da gecikmedi. Top, vahşi bir hayvan homurdanmasını andıracak şekilde güllelerini savurmağa başladı. Fakat gülleler sıçramadı. Güllelerden çıkan misketler yani demir ve kurşun parçaları yatağa dokununca etkisiz kalıyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Beklenilen sonuç elde edilmişti.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bu suretle barikat epeyce muhafaza altına alınmış oldu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Enjolras, Jean Valjean’a dedi ki:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Vatandaş! Cumhuriyet size teşekkürlerini sunuyor!</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bossuet hayret ve takdirle gülüyordu:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Doğrusu bir yatağın bu derece işe yaraması tuhaftır. Bu, gevşek ve esnek yapılı bir şeyin demir kadar etkili bir cisme üstün gelmesidir ki, şaşılacak şeydir. Her neyse, yaşasın topun tesirini saf dışı bırakan yatak! </span></p>
		</div>
	</body>
</html>