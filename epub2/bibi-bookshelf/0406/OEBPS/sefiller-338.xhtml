<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>sefiller-338</title>
		<link href="css/sefiller_idstyles.css" rel="stylesheet" type="text/css"/>
<meta name="Adept.resource" value="urn:uuid:6a61bc00-ec29-490f-98ae-1e312ff12429"/>
	</head>
	<body id="sefiller" xml:lang="tr-TR">
		<div>
			<p class="numara" xml:lang="ar-SA"><span class="numara char-style-override-1" xml:lang="ar-SA">-6-</span></p>
			<p class="numara-alt" id="toc_marker-5-14-8"><span class="numara-alt char-style-override-1">Can Çekişen Hayatın Ardından </span></p>
			<p class="numara-alt" id="toc_marker-5-14-9"><span class="numara-alt char-style-override-1">Ölümün Can Çekişmesi</span></p>
			<p class="tp-1"><span class="Normal char-style-override-1" xml:lang="tr-TR">Buna benzer muharebelerin garip bir yönü vardır. Barikat savaşlarında saldırı daima cepheden yapılır. Saldırganlar körcesine barikat mevzilerini kuşatmaktan, çevirmekten çekinirler. Bu da sadece ya pusulara düşmemek veya dolambaçlı sokaklara girmek istememekten kaynaklanır. </span></p>
			<p class="Temel-Paragraf"><span class="Normal char-style-override-1" xml:lang="tr-TR">İsyancıların bütün dikkatleri, en çok tehdide uğrayan ve mücadelenin yeniden başlaması muhakkak olan büyük barikatta toplanmıştı. Bununla beraber Marius küçük barikatı hatırlayarak oraya gitti.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Küçük barikat kimsesiz kalmış, kaldırımlar arasında titremekte bulunan küçük kandilden başka muhafızı kalmamıştı. Bundan başka Mondétour sokağıyla Petite-Truanderie ve Cygne sokaklarının kolları derin bir sessizliğe dalmış bulunuyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Kontrol ve denetimini bitirip çekilmek üzere olan Marius, karanlık içinde hafif bir sesin ismini çağırdığını işitti:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Mösyö Marius!</span></p>
			<p class="Temel-Paragraf"><span class="Normal char-style-override-1" xml:lang="tr-TR">Marius titredi. İki saat önce Plumet sokağında parmaklık arasından gelen sesin aynı olduğunu hissetti. Ancak o ses bu sefer âdeta bir nağmeye benziyordu. Etrafına baktı, kimseyi göremedi.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Marius, aldandığını ve etrafında birbiriyle vuruşmakta olan tuhaf gerçeklere zihninin bir hayal daha eklediğini zannederek barikattan çekilmek üzere bir adım attı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Ses tekrarlandı:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Mösyö Marius!</span></p>
			<p class="Temel-Paragraf"><span class="Normal char-style-override-1" xml:lang="tr-TR">Artık bu defa şüpheye mahal yoktu. Sesi iyice işitmişti. Tekrar etrafına baktı. Hiçbir şey görmedi.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Ses dedi ki:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Ayaklarınızın ucunda bulunuyorum!</span></p>
			<p class="Temel-Paragraf"><span class="Normal char-style-override-1" xml:lang="tr-TR">Karanlık içinde kendisine doğru sürüklenen bir şekil gördü. Bu şekil, bu hayal zeminin taşları üzerinde sürükleniyordu. Kendisine seslenen de buydu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Kandilin ışığı bir işçi önlüğü, yırtık kalın kadifeden yapılmış bir pantolon, çıplak ayaklar ve bir kan birikintisine benzer bir şey görmeğe müsaitti. Kendisine doğru uzanan solgun yüzlü bir baş gördü:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Beni tanıdınız mı?</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Hayır!</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Eponine!</span></p>
			<p class="Temel-Paragraf"><span class="Normal char-style-override-1" xml:lang="tr-TR">Marius, iyice görmek için derhal eğildi. Hakikaten o zavallı çocuktu. Erkek kıyafetindeydi.</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Nasıl olup da burada bulunuyorsunuz? Burda ne yapıyorsunuz?</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Ölüyorum!</span></p>
			<p class="Temel-Paragraf"><span class="Normal char-style-override-1" xml:lang="tr-TR">Halsiz düşmüş olan mahlûklara ümit ve hayat veren bazı sözler, bazı haller ve olaylar vardır. Böyle bir etki altında bulunan Marius birdenbire dedi ki:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Yaralısınız ha? Durunuz, sizi salona götüreyim, orada yaranız bağlanır. Nasıl, yaranız kötü mü? Sizi incitmemek için nerenizden tutalım? Nerenizden acı duyuyorsunuz? Yetişin! Bu tarafa gelin! Aman Tanrım! Lakin… Burada ne işiniz vardı?</span></p>
			<p class="Temel-Paragraf"><span class="Normal char-style-override-1" xml:lang="tr-TR">Zavallıyı kaldırmak için girişimde bulundu. Kaldırmağa çalışırken bahtsız kızın eline dokundu. Kızcağız hafif bir acı sesi verince Marius sordu:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Bir yerini mi acıttım?</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Biraz.</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Ama ben yalnız elinizi tuttum?</span></p>
			<p class="Temel-Paragraf"><span class="Normal char-style-override-1" xml:lang="tr-TR">Eponine, elini göstermek üzere Marius’a doğru uzattı. Marius bu elin ortasında siyah bir delik gördü:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Elinizde ne var?</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Delindi.</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Delindi mi?</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Evet.</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Ne ile?</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Bir kurşunla.</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Kurşunla mı?</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Evet.</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Nasıl?</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Sizi vurmak üzere tüfeğiyle nişan alan birini elbet görmüşsünüzdür!</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Evet. O sırada bir el de namlunun ucunu kapatmıştı!</span></p>
			<p class="Temel-Paragraf"><span class="Normal char-style-override-1" xml:lang="tr-TR">- İşte o el benim elimdi.</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Ne cinnet! Zavallı çocuk! Fakat eğer yaranız bundan ibaretse bir şey değil. Sizi bir yatağa götüreyim ki tedavi edilesiniz. Bir el delinmesinden insan ölmez.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Eponine hafif bir sesle mırıldanarak dedi ki:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Kurşun elimi delip geçti, fakat sırtımdan çıktı. Artık beni buradan kaldırmakta fayda yok. Ben size yaramın nasıl tedavi edileceğini söylerim. Benim yaramı ancak siz iyi edebilirsiniz. Benim için siz bir cerrahtan daha kıymetlisiniz. Şu yanımdaki… taşın üzerine biraz oturunuz.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Marius itaat etti. Eponine başını Marius’un dizlerine koydu. Sonra ona bakmadan devam etti:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Oh, çok iyi! Ne kadar mutlu oldum… Artık acı duymuyorum!</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bir müddet sustu. Sonra yüzünü Marius’a doğru çevirip baktı:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Hatırınızda mı Mösyö Marius, bahçeye girmeniz beni rahatsız ediyordu. Mademki evi size ben gösterdim, o halde yaptığım budalalıktan başka bir şey olamazdı. Bundan başka sizin gibi bir genç elbette…</span></p>
			<p class="Temel-Paragraf"><span class="Normal char-style-override-1" xml:lang="tr-TR">Şüphesiz üzülmesine yol açması tabii olan duygularını açıklamağa acı bir tebessümle devam etti:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Beni çirkin buluyordunuz değil mi?</span></p>
			<p class="Temel-Paragraf"><span class="Normal char-style-override-1" xml:lang="tr-TR">Tekrar devam ederek:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Doğrusunu söylemek lazım gelirse burada mahvolacaksınız. Sizi buraya yönlendiren benim. Sizi buraya getiren başka birisi değildir. Bu muhakkak. Bununla beraber size nişan alındığını görünce elimle tüfeğin namlusunu kapattım. Ne garip! Fakat bunu sizden evvel ölmek istediğim için yapmıştım. Kurşunu yedikten sonra buraya kadar sürüklendim. Beni kimse görmediği gibi buradan kaldıran da olmadı. Burada sizi bekliyordum. Kendi kendime: ‘Ah, gelmeyecek mi?’ diyordum. Ah bilseniz… Ümitsizlik içinde elbisemi ısırıyordum. Çok acı çekiyordum. Fakat artık iyiyim…</span></p>
			<p class="Temel-Paragraf"><span class="Normal char-style-override-1" xml:lang="tr-TR">“Odanıza girdiğim günü hatırlıyor musunuz? Odanızdaki aynaya bakmıştım. Bulvar üzerinde gündelikçi kadınların yanında size rastladığım gün de hatırınıza geliyor mu?</span></p>
			<p class="Temel-Paragraf"><span class="Normal char-style-override-1" xml:lang="tr-TR">“Kuşlar ne kadar güzel cıvıldaşıyorlardı! Aradan unutacak kadar bir zaman geçmemiştir sanırım. Bana yüz </span><span class="Normal-i char-style-override-1" xml:lang="tr-TR">sov</span><span class="Normal char-style-override-1" xml:lang="tr-TR"> vermiştiniz. Size ‘Ben paranızı istemiyorum!’ demiştim. Bari yerden parayı aldınız mı? Bilirim ki zengin değilsiniz. Parayı yerden alınız demeyi de unutmuştum. Güneşli bir gündü… Üşünecek zaman değildi. Ah, hatırlıyor musunuz Mösyö Marius? Oh, ne kadar mutluyum… Burada bulunanların hepsi ölecekler…”</span></p>
			<p class="Temel-Paragraf"><span class="Normal char-style-override-1" xml:lang="tr-TR">Sustu. Zavallının yüzü acınacak bir halde bulunuyordu. Yırtık önlüğü açık gerdanını nazarlardan saklayamıyordu. Söz söylerken ara sıra ortasından delinmiş olan elini göğsüne götürüp koyuyordu. Elinden başka göğsünde de bir delik vardı. Oradan, o göğsündeki delikten açık bir şarap fıçısından fışkıran şarap gibi kan fışkırıyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Marius bu talihsiz mahlûka merhametli nazarlarla bakıyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Eponine birdenbire:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Ah! Tekrar geliyor… Ah! Boğuluyorum… </span></p>
			<p class="Temel-Paragraf"><span class="Normal char-style-override-1" xml:lang="tr-TR">Ceketini alıp ısırdı. Ayakları yerde gerilmeğe başladı.</span></p>
			<p class="tp-sb"><span class="Normal char-style-override-1" xml:lang="tr-TR">Bu sırada Gavroche’un genç horoz sedası barikat içinde yankılandı. Çocuk tüfeğini doldurmak için bir masa üzerine çıkarak o tarihte herkesin sevdiği ve söylediği:</span></p>
			<p class="Temel-Paragraf"><span class="Normal-i char-style-override-1" xml:lang="tr-TR">En voyant Lafayette, </span></p>
			<p class="Temel-Paragraf"><span class="Normal-i char-style-override-1" xml:lang="tr-TR">Le gendarme répete:</span></p>
			<p class="tp-sb"><span class="Normal-i char-style-override-1" xml:lang="tr-TR">- Sauvons nous! Sauvons nous!</span></p>
			<p class="Temel-Paragraf"><span class="Normal char-style-override-1" xml:lang="tr-TR">(Görünce Lafayette’i</span></p>
			<p class="Temel-Paragraf"><span class="Normal char-style-override-1" xml:lang="tr-TR">Jandarma ricat etti</span></p>
			<p class="tp-sb"><span class="Normal char-style-override-1" xml:lang="tr-TR">- Kaçalım! Kaçalım! [dedi.])</span></p>
			<p class="Temel-Paragraf"><span class="Normal char-style-override-1" xml:lang="tr-TR">Şarkısını söylemeğe başlamıştı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Yaralı biraz yerinden hareket ederek bu şarkıyı dinledikten sonra dedi ki:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Evet, odur!</span></p>
			<p class="Temel-Paragraf"><span class="Normal char-style-override-1" xml:lang="tr-TR">Sonra Marius’a dönerek dedi ki:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Şarkıyı söyleyen kardeşimdir. Beni görmesin. Azarlar!</span></p>
			<p class="Temel-Paragraf"><span class="Normal char-style-override-1" xml:lang="tr-TR">Thénardier ailesine karşı babasından intikal eden şükran vazifesini üzülerek ve içi kıyılarak hatırlayan Marius dedi ki:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Kardeşiniz mi? Kardeşiniz kimdir?</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Şarkı söyleyen çocuk.</span></p>
			<p class="Temel-Paragraf"><span class="Normal char-style-override-1" xml:lang="tr-TR">- (Hayret ve şaşkınlıkla bir harekette bulunarak:) Yaa?</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Ah, gitmeyiniz. Şimdi… Çok sürmez!</span></p>
			<p class="Temel-Paragraf"><span class="Normal char-style-override-1" xml:lang="tr-TR">Eponine, âdeta oturmuştu. Fakat sesi gittikçe fısıltıya dönüşmekte ve ara sıra hınçkırıklarla kesilmekteydi. Ara sıra boğazından gelen hırıltılar söz söylemesine engel oluyordu. Yüzünü mümkün olduğu kadar Marius’un yüzüne yaklaştırıyordu. Garip bir ifadeyle dedi ki:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Dinleyiniz. Sizi aldatmak düşüncesinde değilim. Sizin için cebimde bir mektup var. Dünden beri yanımda duruyor. Postaya vermemem gerektiğini tenbihlemişlerdi. Ben vermeyip yanımda sakladım. Bu mektubun size ulaşmasını istemiyordum. Biraz sonra görüşeceğimiz zaman belki bana öfkelenirsiniz! Yine görüşürüz değil mi? Alınız mektubunuzu!</span></p>
			<p class="Temel-Paragraf"><span class="Normal char-style-override-1" xml:lang="tr-TR">Titremekte olan delik eliyle Marius’un elini tuttu. Artık hiçbir şekilde acı ve ızdırap duymuyor gibi görünüyordu. Marius’un elini ceketinin cebine koydu. Gerçekten Marius orada bir kâğıt bulunduğunu hissetti.</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Alınız!</span></p>
			<p class="Temel-Paragraf"><span class="Normal char-style-override-1" xml:lang="tr-TR">Marius mektubu aldı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Eponine memnuniyet belirtileri gösterdi.</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Şimdi zahmetime mukabil bana söz veriniz ki…</span></p>
			<p class="Temel-Paragraf"><span class="Normal char-style-override-1" xml:lang="tr-TR">Durdu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Ne sözü vereyim?</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Bana söz veriniz. Öldükten sonra alnımdan öpeceğinize söz veriniz.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Dedikten sonra başı Marius’un dizleri üzerine düştü. Gözleri kapandı. Marius bu zavallı ruhun kanatlandığını zannetti. Kızcağız hareketsiz duruyordu. Marius’un onu ebediyet uykusuna daldığı sandığı sırada yavaş yavaş gözlerini açtı! Bu gözlerde ölümün karanlık izleri görülüyordu. Latifliği öteki dünyadan geldiği sanılan bir sesle dedi ki:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Bundan başka size bir şey söylemeyeceğim Mösyö Marius. Ben… Ben sizi biraz seviyorum.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Tebessüm etmeğe çalıştı. Ruhunu teslim etti.</span></p>
		</div>
	</body>
</html>