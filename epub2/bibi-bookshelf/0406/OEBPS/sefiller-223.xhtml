<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>sefiller-223</title>
		<link href="css/sefiller_idstyles.css" rel="stylesheet" type="text/css"/>
<meta name="Adept.resource" value="urn:uuid:6a61bc00-ec29-490f-98ae-1e312ff12429"/>
	</head>
	<body id="sefiller" xml:lang="tr-TR">
		<div>
			<p class="numara" xml:lang="ar-SA"><span class="numara char-style-override-1" xml:lang="ar-SA">-8-</span></p>
			<p class="numara-alt" id="toc_marker-4-6-11"><span class="numara-alt char-style-override-1">Harp Malülleri de Bahtiyar Olabilir</span></p>
			<p class="tp-1"><span class="Normal char-style-override-1" xml:lang="tr-TR">Mademki iffet ve hicap dedik, o halde hiçbir şeyi saklayıp gizlemeğe lüzum görmeyerek Marius’un bir gün “Sevgili Ursule”ünden şiddetli bir itiraza uğradığını da ilave edelim.</span></p>
			<p class="Temel-Paragraf"><span class="Normal char-style-override-1" xml:lang="tr-TR">“Mösyö Leblanc” adını verdiği kızın babası daima oturmakta bulunduğu sırayı değiştirdikten bir zaman sonra, kuvvetli bir rüzgâr esiyor ve ağaçları sallıyordu. Kız babasının kolunda bulunduğu halde Marius’un önünden geçtiği sırada delikanlı ayağa kalkarak âşıkane bir bakışla arkalarından babayla kıza bakıyordu. Birden şüphesiz ilkbahara ait işleri düzenlemek üzere kuvvetli bir rüzgâr sökün etmekle ağaçları daha fazla sallamağa başladı. Bu rüzgâr ağaçların arasından çıkarak yere inmişti! O güzel kızı Virgile’in güzellik perilerini ve Teocritus’un orman ilahlarını andıran bir çekingenlikte bulundurduktan sonra Tanrıça İsis’in elbisesinden daha kutsal olan elbisesini dizlerine kadar kaldırdı. Kızın bacakları tamamen görünmüştü. Bu hal Marius’u son derece kızdırdı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Genç kız kaba bir süratle eteklerini indirmişti. Herhalde delikanlı kızdan fazla bu hale öfkelenmişti. Gerçekten o sırada Marius’dan başka orada kimse bulunmuyordu. Fakat bulunması da ihtimalden uzak bir şey değildi. Ya biri bulunsaydı, o zaman ne olurdu? Bu, müthiş bir işti! Ve ne yazık ki, genç kızın bu hususta işlediği bir kusur yoktu. Bu iş için ortada yegâne suçlu, rüzgârdı!</span></p>
			<p class="Temel-Paragraf"><span class="Normal char-style-override-1" xml:lang="tr-TR">Öyle olduğu halde Marius öfkelenmekten kendisini men edememişti. Ne yapsın ki kalbinin sevdiğini kendi gölgesinden bile kıskanıyordu. O esnada kıskançlık duygusu şiddetle uyanmıştı. İşte kıskançlık denilen garip hal böyle başlar. Sevgilisini başkasının görüp dokunamamasından ibaret bir haldir. Kıskançlık bir yana bırakılsa bile Marius o çıplak bacakları görmekten bir lezzet alamazdı. Bunu evvelce bildiğimiz gibi, delillerini de görmüştük. Önce tesadüf eseri dul bir kadının beyaz çorabını görmüş olsaydı, daha lezzet almış olurdu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Marius’un “Ursule”u yolun sonuna kadar gidip de Mösyö Leblanc ile dönerek delikanlının durduğu sıranın önünden geçtiği zaman Marius öfke ve vahşetle bir kere kıza baktı. Kız, başını biraz geri çekerek göz kapaklarını yukarı kaldırdı ki, bu da “Eey, ne var?” anlamındaydı. </span></p>
			<p class="Temel-Paragraf"><span class="Normal char-style-override-1" xml:lang="tr-TR">Delikanlı ile genç kızın arasında geçen bu ilk mücadele bundan ibaretti.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Marius, genç kızı bu suretle azarladığı sırada yoldan birisi geçti. Bu, beli iki kat olmuş, saçları ağarmış, XV. Louis tarzında üniformayı giyinmiş bir emekliydi. Arkasında oval kırmızı bir çuha parçası, eğri bir kılıcı, Saint Louis nişanı, bir kolu olmadığından boş bir kol örtüsü, gümüş bir çenesi, sun’î bir ayağı vardı. Marius bu emektarda bir memnuniyet ve hoşnutluğa delalet eden bir hal gördü. Hatta delikanlının yanından geçerken emekli ona gayet dostça ve sevinçle bir göz işareti de etmiş ve bu haliyle ikisinin de aynı mutluluğa mazhar olmuş bulunduklarını anlatmak istemişti!</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bu ihtiyar ve malül adam acaba neden bu derece memnun görünüyordu?</span></p>
			<p class="Temel-Paragraf"><span class="Normal char-style-override-1" xml:lang="tr-TR">O tahta bacakla öteki arasında ne geçmişti?</span></p>
			<p class="Temel-Paragraf"><span class="Normal char-style-override-1" xml:lang="tr-TR">Marius kıskançlıkla kendini zapt edemeyecek dereceye geldi. Kendi kendisine:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Rüzgâr onun eteklerini kaldırdığı zaman galiba bu herif de buradaydı. İhtimal ki o da benim gibi görmüştür!</span></p>
			<p class="Temel-Paragraf"><span class="Normal char-style-override-1" xml:lang="tr-TR">Dediği sırada ihtiyarı boğacak dereceye gelmişti.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Zaman her şeyi unutturur. Marius’un “Ursule” hakkındaki öfkesi geçerli ve makbul olmakla beraber zamanın geçmesiyle yok olup gitmişti. Onu affetti. Fakat bu af için büyük bir gayrette bulunmuş ve üç gün dargın durmuştu. Bu işler arasında delikanlının bütün kalbini sarmış olan aşk ateşi büyümekte ve sahibini çılgın denecek mertebeye getirmekteydi.</span></p>
		</div>
	</body>
</html>