<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>sefiller-189</title>
		<link href="css/sefiller_idstyles.css" rel="stylesheet" type="text/css"/>
<meta name="Adept.resource" value="urn:uuid:6a61bc00-ec29-490f-98ae-1e312ff12429"/>
	</head>
	<body id="sefiller" xml:lang="tr-TR">
		<div>
			<p class="numara" xml:lang="ar-SA"><span class="numara char-style-override-1" xml:lang="ar-SA">-6-</span></p>
			<p class="numara-alt" id="toc_marker-4-2-7"><span class="numara-alt char-style-override-1">Madam Magnon’la İki Çocuğu </span></p>
			<p class="numara-alt" id="toc_marker-4-2-8"><span class="numara-alt char-style-override-1">Nerede Göze İlişir?</span></p>
			<p class="tp-1"><span class="Normal char-style-override-1" xml:lang="tr-TR">Mösyö Gillenormand’ın deyişiyle keder öfke demektir. Üzüntülü ve ümitsiz olduğu zaman öfkeli de olurdu. Herşeyi önce hisseder, buna rağmen aşırı derecede serbest hareket ettiği görülürdü. Başlıca övünç sebebi olan ve görünüşte kendisini öne çıkaran şey, o yaşa kadar zamparalığını korumaktan ve herkesin gözünde bu sıfatla tanınmaktan ibaretti. O bu hale “şöhret-i şahane” derdi. Bu şöhret-i şahane bazen onu tuhaf ve beklenmeyen nimetlere mazhar ederdi.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bir gün kendisine istiridye sepetine benzer bir sepet içinde bir bebek getirdiler. Bir takım bezlere sarılmış olan bu bebek şeytan gibi bağırmaktaymış. Altı ay evvel yol vermiş olduğu bir hizmetçi kadın bebeğin Mösyö Gillenormand’a ait olduğunu söylüyordu. O sırada Mösyö Gillenormand seksen dört yaşındaydı. Bu durumu öğrenen komşular hiddetlenmekle beraber ileri geri konuşmağa da başladılar.</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Vay kaltak vay! Kimi kandırıyor? Bu ne cesaret? Özürü kabahatinden büyük! Hem küstahlık, hem de iftira ediyor!</span></p>
			<p class="Temel-Paragraf"><span class="Normal char-style-override-1" xml:lang="tr-TR">Diyerek söylemedik söz bırakmadılar.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Mösyö Gillenormand ise komşularına hitaben diyordu ki:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Ne var, ne oluyor? Bu ne hiddet? Cahil insanlar gibi nedir bu şiddet ve hayret? Kral IX. Charles’ın gayrımeşru çocuğu Dük d’Angouleme seksen beş yaşında olduğu halde on beş yaşında bir kızla evlenmiştir. Bordeaux Başpiskoposu Kardinal de Sourdis’nin kardeşi Marki d’Alluye seksen üç yaşında bulunduğu halde Madam Jacquin’in hizmetçisi bir kızla birleşmesinden bir çocuk, bir muhabbet mahsulü dünyaya gelmiştir ki, sonraları bu çocuk büyüyerek Malta Şövalyesi ve Askerî Şura üyesi olmuştur. Çağımızın ünlü ricalinden Rahip Tabaraud, seksen yedi yaşında bir adamın oğludur. Bunlar olağan işlerden sayılır. Bununla beraber ben bu küçük mösyönün benden sâdır olmadığını beyan ederim. Kendisine bakılması gerekir, çünkü kabahat çocukta değildir.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Madam Magnon bir sene sonra ikinci defa olarak bir erkek çocuk daha yapıp Mösyö Gillenormand’a gönderir. Mösyö Gillenormand bunu kabul edip daha sonra annesine iade eder ve anneleri bir daha çocuk doğurmamak şartıyla iki çocuğa aylık seksen frank tahsis eder. Ve şunu da sözlerine ekler:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Haber aldığıma göre anneleri çocuklara iyi bakıyor. Ara sıra çocukları ziyaret ederim. </span></p>
			<p class="Temel-Paragraf"><span class="Normal char-style-override-1" xml:lang="tr-TR">Gerçekten Mösyö Gillenormand ara sıra çocukları vadettiği kararı gereğince ziyaret etmekten geri durmaz.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Gillenormand’ın kardeşi olan bir rahip otuz üç yıl Poitiers Akademisinde müdürlük yaptıktan sonra yetmiş dokuz yaşında ölmüştü. Mösyö Gillenormand bu kardeşi için:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Onu henüz genç iken ebediyen kaybettim!</span></p>
			<p class="Temel-Paragraf"><span class="Normal char-style-override-1" xml:lang="tr-TR">Diyordu. Gayet tamahkâr olan bu kardeş öldüğünde pek az hatıra bırakabilmiştir. Rahip olması sebebiyle rastladığı fukaraya sadaka veren rahip efendi, fukaraya kıymeti ve geçerliliği olmayan, tedavülden kalkmış paraları verdiğinden, cennet üzerinden cehenneme gitmenin yolunu bulmuştu. </span></p>
			<p class="Temel-Paragraf"><span class="Normal char-style-override-1" xml:lang="tr-TR">Mösyö Gillenormand’a gelince: Kardeşi gibi davranmayıp sadaka konusunda cömertçe hareket ederdi. Sert ve titiz olmakla beraber hayırhahtı. Zengin olsaydı daha çok hayır işleri yapacağı muhakkaktı. Yapılmış olan şeylerin hepsinin, hatta dolandırıcılığın bile muazzam olmasını arzu ederdi.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bir gün bir veraset meselesinde bir şahıs tarafından açıktan açığa kandırılıp zarara uğratılmış olmasına şaşarak:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Bu çok kötü bir şey. Bu gibi işlerden utanıyorum. Zamanımızda herşeyin ilerlemeye bedel bozulduğunu görüyorum. Hatta dolandırıcılığın bile âdileştiği, dejenere olduğu görülüyor. Benim ahlak ve yaradılışımda olanları aldatmak caiz olamaz. Bir ormanda bulunuyormuşçasına soyuldum. Hem de pek kötü bir tarzda soyuldum!</span></p>
			<p class="Temel-Paragraf"><span class="Normal char-style-override-1" xml:lang="tr-TR">Demiştir. </span></p>
			<p class="Temel-Paragraf"><span class="Normal char-style-override-1" xml:lang="tr-TR">İki defa evlenmiş olduğunu yukarıda bildirmiştik. İlk karısından bir kızı dünyaya gelerek büyümüş ve henüz evlenmemişti. İkinci karısından da bir kızı doğmuş, ya tesadüfün, ya aşkın veya başka bir gücün yönlendirmesiyle zengin bir askerle evlendikten sonra, otuz yaşında ölmüştü. Bu asker İmparatorluk ve Cumhuriyet zamanlarında fiilen orduda hizmet ederek Austerlitz muharebesinde bir madalya kazanmış ve Waterloo muharebesinde ise alay komutanlığına getirilmişti. Büyük kasabalı bundan söz edildikçe:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Ailem için bu bir utançtır! </span></p>
			<p class="Temel-Paragraf"><span class="Normal char-style-override-1" xml:lang="tr-TR">Diyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Büyük kasabalı olmakla övünen Gillenormand çok tütün içerdi. Daima danteleli yakalığıyla oynardı. Tanrı’ya inanma konusunda itikadı zayıftı.</span></p>
		</div>
	</body>
</html>