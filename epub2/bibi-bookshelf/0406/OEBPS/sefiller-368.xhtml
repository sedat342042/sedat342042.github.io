<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>sefiller-368</title>
		<link href="css/sefiller_idstyles.css" rel="stylesheet" type="text/css"/>
<meta name="Adept.resource" value="urn:uuid:6a61bc00-ec29-490f-98ae-1e312ff12429"/>
	</head>
	<body id="sefiller" xml:lang="tr-TR">
		<div>
			<p class="numara" xml:lang="ar-SA"><span class="numara char-style-override-1" xml:lang="ar-SA">-22-</span></p>
			<p class="numara-alt" id="toc_marker-6-1-29"><span class="numara-alt char-style-override-1">Taban Tabana</span></p>
			<p class="tp-1"><span class="Normal char-style-override-1" xml:lang="tr-TR">Barikatın iki ucunda Enjolras ile Marius’tan başka canlı lider kalmadığı zaman, Courfeyrac, Joly, Bossuet, Feuilly, Combeferre’in bunca zaman savunduğu merkez cenah geri çekildi. Top ateşi işe yarar bir delik açamamışsa da ortasını oldukça zedelemiş, orta kısımda duvarın zirvesi gülle ateşi altında mahvolup yıkılmıştı. Bazen dâhile, bazen harice düşmüş olan enkaz dahi birbirinin üzerine yığılarak nihayet seddin iki tarafında biri içten, diğeri dıştan iki yığın oluşturmuştu. Dışarıdaki yığın yanaşma hareketine karşı eğimli bir hal oluşturuyordu. Son bir hücuma gayret edildi. Bu defa başarı sağlandı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Toplu kuvvetler süngülerini takarak ve atletik adımlarla, direnmeye fırsat vermeyerek yüklendi. Hücum kolunun derin cephesi set basamaklarının zirvesinde duman ortasında göründü. Bu sefer artık iş bitmişti. Merkezi savunan isyancı takımı karışık bir halde geri çekildi.</span></p>
			<p class="Temel-Paragraf"><span class="Normal char-style-override-1" xml:lang="tr-TR">İşte o zaman bazılarında karanlık hayat sevdası duyguları uyandı. Orman ağaçlarına benzeyen süngülere nişangâh olunca bunların bazıları artık ölmek istemediler. Bu, öyle bir dakikadır ki, kendini koruma içgüdüsü homurdar, insanda hayvanlık yönü tekrar ortaya çıkar. İstihkâmın arkasında bulunan altı katlı eve dayanmışlardı. Bu ev onların selamet kapısı olabilirdi. Bu ev güya baştan aşağıya kadar duvarla kapanmış gibi görünüyordu. Asker safı barikatın içine girmeden evvel kapının birinin açılıp kapanmasına yetecek vakit vardı. Bunun için de şimşek gibi hızlı olmak yeterdi. Bir anda aralık kalıp birdenbire kapanabilen bu kapı, bu ümitsizlik içindeki kalan adamların hayatta kalmasını sağlacaktı. Bu evin arkasında sokaklar vardı. Kaçma imkânı, genişlik ve mesafe yeterliydi. İsyancılar tüfek dipçiğiyle, tekmeyle kapıya vurmağa başladılar, feryat ederek, ellerini uzatarak yalvardılar. Kimse açmadı. Üçüncü katın yuvarlak penceresinde, ölünün başı bunlara bakıyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Fakat Enjolras ile Marius bunların etrafında bulunanlar büyük bir süratle atılıp onları himaye ettiler. Enjolras askerlere:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- İlerlemeyiniz!</span></p>
			<p class="Temel-Paragraf"><span class="Normal char-style-override-1" xml:lang="tr-TR">Diye bağırmıştı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Subayın biri bu emre itaat etmedi. Enjolras o subayı vurdu. Şimdi Enjolras barikatın dâhilî küçük avlusunda, bir elinde kılıç, diğer elinde tüfeği, saldıranlara karşı savunduğu Corinthe kapısını açık tutmaktaydı. Ümitsizlere:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Açık olarak yalnız bir kapı vardır. O da budur! </span></p>
			<p class="Temel-Paragraf"><span class="Normal char-style-override-1" xml:lang="tr-TR">Dedi.</span></p>
			<p class="tp-sb"><span class="Normal char-style-override-1" xml:lang="tr-TR">Vücuduyla isyancılar takımını perdeledi, yalnız başına bir tabura karşı koyarak onları arkasından geçirdi. Enjolras tüfeği bir baston gibi kullanıyordu. Baston oyunu oynayanlarca </span><span class="Normal-i char-style-override-1" xml:lang="tr-TR">“rote couverts”</span><span class="Normal char-style-override-1" xml:lang="tr-TR">(= kapalı gül) dedikleri hareketle etrafında ve önünde bulunan süngüleri indirterek, sonuncu olarak meyhaneye kendisi girdi. Müthiş bir dakika! Askerler girmek, isyancılar kapamak istediler. Kapı o kadar şiddetle kapanmıştı ki girerken kapıya tutunan bir askerin beş parmağının kesilip kapıya yapıştığı görülmüştür.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Marius dışarda kalmıştı. Bir kurşun gelip köprücük kemiğini kırmıştı. Bayılıp düştüğünü hissediyordu. Gözleri hemen kapanmak üzereyken kuvvetli bir elin kendisini tuttuğunu hissetti. Bayılması da Cosette’e karşı son hatıra ile karışıktı; mırıldandı:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Esir oldum. Kurşuna dizileceğim!</span></p>
			<p class="Temel-Paragraf"><span class="Normal char-style-override-1" xml:lang="tr-TR">Ardından bayıldı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Enjolras dahi Marius’u meyhaneye sığınanlar arasında görmemekle öyle zannetti.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Fakat insanın yalnız kendi ölümüne zihin yorduğu bir zamanda bulunuyorlardı. Enjolras kapının demirini yerine koyarak sürmeledi; kilitledi.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Hâlbuki dışarıdan askerler tüfek dipçiğiyle, baltacılar da baltalarıyla döğmekteydiler. Saldıranlar hep bu kapının üzerine yüklenmişlerdi. Artık meyhanenin kuşatılmasına başlandı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Şunu da söyleyelim ki, asker son derece öfkeliydi.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Topçu çavuşunun ölümü son derecede hiddetlenmelerine yol açmıştı. Daha fena bir şey de vardı. Hücum öncesindeki birkaç saat aralarında geçen konuşmalarda, isyancıların esirlere işkence yaptıkları o meyhanede başsız bir askerin cesedi bulunduğundan bahsetmişlerdi. Bu gibi dehşet verici söylentiler iç savaşların icaplarındandır. Daha sonraları vuku bulan Transnonain felaketine ve harabeye çevrilmesine sebep olan da bu tür söylentilerden biriydi.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Kapı kapatıldıktan sonra Enjolras diğerlerine hitaben:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Hayatımızı pahalıya satalım!</span></p>
			<p class="Temel-Paragraf"><span class="Normal char-style-override-1" xml:lang="tr-TR">Dedi.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Sonra Mabeuf ile Gavroche’un naaşlarının bulunduğu masaya yaklaştı. Siyah çarşaf altında kaskatı, dik iki cisim görünüyordu. Biri büyük, diğeri küçüktü. Yüzleri belirsiz bir surette kefen üzerinde kabartı şeklindeydi. Kefenin altından bir el çıkmış, yere doğru sarkıyordu. Bu el, ihtiyarın eliydi. Enjolras eğildi. Bu muhterem eli öptü. Bir gece evvel alnını öpmüştü.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bütün hayatında yalnız bu iki buse müyesser olmuştu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Sözün kısası: Barikat bir Thebes kapısı gibi, meyhane ise Saragossa evi gibi savaştılar.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bu gibi savunmalar ve direnişler sıkıdır; bunlarda aman yoktur. Müzakere olamaz. Herkes ölmek ister; yeter ki bir öldürücü olsun.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Suchet “Teslim olunuz!” dediği zaman Palafox “Top muharebesinden sonra bıçak muharebesi!” cevabını vermişti.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Hucheloup’un meyhanesinin hücum operasyonunda hiçbir şeyi noksan olmadı. Kaldırım taşları saldıranların başlarına pencereden, damdan yağmur gibi inmekteydi. Şiddetle düşüp eziyor, askerlerin sabır ve tahammülünü kaybettiriyorlardı. Bodrum ile tavan aralarından şiddetli ateşler, hücumun şiddeti, savunmanın şiddeti, nihayet kapının açılmasında düşmanı mahvetmek hususundaki cinnet hiç eksik olmadı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Hücum edenler, sökülüp yere serilmiş olan kapının enkazına ayaklarını kaptırarak içeriye girdikleri zaman, savaşanlardan hiçbirini bulamadılar. Helezoni merdiven balta ile yere devrilmişti, aşağı salonda duruyordu. Bazı yaralılar hayatlarının son nefeslerini tamamlamaktaydılar. Henüz öldürülmemiş olanlar merdivenin girişi olan delikten birinci kata çıkmışlardı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bu delikten müthiş, korkunç bir ateş yağdırıyorlardı. Bu ateş son fişeklerle ediliyordu. Bunlar da bittikten sonra; bu korkunç yarı-ölülerde ne kurşun, ne fişek, ne barut kalmayınca, evvelce sözü edilen ve Enjolras tarafından saklanmış olan şişelerle savunmaya başladılar. Bu şişeler kezzap ile doluydu. Bu karanlık kırışmanın uygulanışını olduğu gibi söyledik. Kuşatılanlar her şeyi silah addederek kendilerini savunur.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Suyun içinde yanan ateşi tutuşturmakla Archimedes mahcup olmadı. Bayard kaynar katranı kullanmasından dolayı namusunu ayakaltı etmemişti.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bütün savaş korku ve dehşetle doludur; seçilecek bir şey yoktur. Saldıranların ateşi aşağıdan yukarıya doğruysa da müthişti. Tavandaki deliğin kenarı ölü başlarıyla doldu. Bu başlardan şiddetle kan akıyordu. Bu dereceye varan bu şeyi tarif edecek söz yoktur. Şimdinin cehennemi olan muharebede adam kalmamıştı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Devler, devlere karşı değildi. Homerus’un tasavvur ve hayallerinden ziyade, Milton ve Dante’nin hayallerine benziyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Şeytanlar saldırıyor; hayaller direniyordu. Bu gerçekten kahramanlıktı.</span></p>
		</div>
	</body>
</html>