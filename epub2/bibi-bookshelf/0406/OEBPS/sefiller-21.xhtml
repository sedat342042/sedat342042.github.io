<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>sefiller-21</title>
		<link href="css/sefiller_idstyles.css" rel="stylesheet" type="text/css"/>
<meta name="Adept.resource" value="urn:uuid:6a61bc00-ec29-490f-98ae-1e312ff12429"/>
	</head>
	<body id="sefiller" xml:lang="tr-TR">
		<div>
			<p class="numara" xml:lang="ar-SA"><span class="numara char-style-override-1" xml:lang="ar-SA">-1-</span></p>
			<p class="numara-alt" id="toc_marker-2-2-1"><span class="numara-alt char-style-override-1">(Garip Bir Yolcu)</span></p>
			<p class="numara-alt" id="toc_marker-2-2-2"><span class="numara-alt char-style-override-1">Bir Günlük Yürüyüş ve Hareketin Akşamı</span></p>
			<p class="tp-1"><span class="Normal char-style-override-1" xml:lang="tr-TR">1815</span><span class="Normal char-style-override-1" xml:lang="tr-TR"> yılı Ekim ayının başlarında güneşin batmasından yaklaşık bir saat evvel yaya bir yolcu Digne kasabasına giriş yapıyordu. O saatlerde pencere önlerinde veya kapı eşiklerinde bulunan bazı kişiler, bu adama çekinerek ve acıyla bakıyorlardı. Kıyafeti bu kadar pejmürde sefil bir adama rastlamak ender hallerdendi. Bu adam orta boylu, tıknaz ve yapılı biri olup kırk altı, kırk sekiz yaşlarında görünüyordu. Eski şapkasının meşinden yapılmış siperi, güneş yanığı simasının bir kısmını örtüyor, yorgunluktan ve sıcaktan kaynaklanan ter taneleri yüzünden aşağı dökülüyordu. Kaba sarı bir bezden yapılmış gömleği, küçük bir gümüş düğme ile boynuna tutturulmuş olup açık olan kısmından kıllarla kaplı göğsü görünüyordu. Adamın boynunda ip gibi uzatılmış bir boyun bağı, bacaklarında mavi Amerikan bezinden yapılmış olup bir dizi aşınarak beyazlanmış, diğeri delinmiş olduğu halde bütünüyle bir paçavraya benzeyen pantalonu; sırtında bir dirseğinde yeşil bir çuha parçasının iple dikilmesi suretiyle yamanmış ceketi; arkasında ise yeni bir asker çantası bulunmaktaydı. Çanta, ağzına kadar dolu olup dikkatle bağlanmıştı. Elinde de budaklı büyük bir değnek vardı. Nalçalı kunduralarının içindeki ayakları çorapsız, başındaki saçı kırpılmış olduğu halde, uzun bir sakala da sahipti.</span></p>
			<p class="tp-ob"><span class="Normal char-style-override-1" xml:lang="tr-TR">Yaya olarak yapılan bir yolculuğa eklenen ter, güneşin harareti ve toz bu adamın perişan kıyafetini berbat bir hale getirmişti. Fırça kılları gibi dikilmiş olan saçları pek kısa olmakla beraber, yine hayli zamandan beri kesilmemiş olduğu ve uzamağa başladığı görülüyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Kimse onu tanımıyordu. Elbette bu bir yolcuydu. Nereden geliyordu? Güney taraflardan. İhtimal ki deniz sahillerinden. Çünkü Digne kasabasına girdiği sokaktan, yedi ay önce Cannes’den Paris’e giden İmparator Napoleon’un da geçmiş olduğu görülmüştü. Bu meçhul şahıs bütün gün yürümeğe mecbur kaldığından gayet yorgun görünüyordu. Şehrin aşağısında bulunan eski kasabanın kadınları onun Gassendi caddesinin ağaçları altında durduğunu, caddenin sonundaki çeşmeden su içtiğini görmüşlerdi.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Çok susamış olmalıydı ki, kendisini takip eden çocuklar, onun çarşı meydanından iki yüz adım ötedeki çeşmeden de su içmiş olduğunu görmüşler. </span></p>
			<p class="Temel-Paragraf"><span class="Normal char-style-override-1" xml:lang="tr-TR">Şahıs, Poichevert sokağının köşesine vardığında sola saptı, belediye dairesine doğru yürümeye başladı. Belediye dairesine girerek bir çeyrek sonra çıktı. Kapının önündeki binek taşının üzerinde bir jandarma oturuyordu. Bu taşın üzerinde Digne halkına hitaben General Drouot, Johannes’in bir beyannamesini okumuştu. Meçhul şahıs şapkasını çıkararak jandarmayı ihtiramla selamladı. Jandarma selama karşılık vermeksizin dikkatle baktı. Bir müddet gözleriyle onu takip etti. Sonra belediye dairesine girdi.</span></p>
			<p class="Temel-Paragraf"><span class="Normal char-style-override-1" xml:lang="tr-TR">O günlerde Digne kasabasında Kolbas Haçı (Croix de Colbas) tabelalı bir han vardı. Burası Jacquin Labarre adında bir adamın yönetiminde idi ki, akrabalarından Labarre adında başka biri de Grenoble’de Üç Yunuslar adındaki hana bakardı. İmparator Napoleon’un karaya ayak bastığı zamanda halk arasında bu Üç Yunuslar hanı hakkında birçok dedikodular dolaşmıştı. Bunlar arasında arabacı kıyafetinde General Bertrand’ın Ocak ayında sık sık gelerek Napoleon adına askerlere nişan ve halka da bahşiş dağıtmış olduğu anlatılırdı. İşin gerçeği şundan ibaretti ki, İmparator Grenoble’ye girdiği zaman ikamet için şehrin belediye dairesine inmek istememiş ve belediye reisine teşekkür ederek: “Burada tanıdığım cesur bir adam var; onun yanına gideceğim!” demiş, Üç Yunuslar hanına gitmişti. İmparatorun hanında kalmasından kaynaklanan şan ve şöhret, yirmi beş fersahlık mesafeye kadar yayılmıştı. Bu şan ve şöhretten Croix de Colbas Hanı de pay alıyor, bunun sahibi için de şehirde “Grenoble’daki han sahibinin amcaoğludur” deniyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Meçhul adam, şehrin en iyi hanı olan bu Colbas hanına doğru ilerledi. Mutfağa girdi. Mutfağın kapısı sokağa açılıyordu. Mutfağın fırınları yanıyor, ocakta büyük bir ateşin alevleri görülüyordu. Hanın sahibi ve aynı zamanda yöneticisi olan adam mutfağa bitişik odadan emirler veriyor, yakın salonlardan birinde arabacılara verilen mükemmel bir yemeğe nezaret ediyodu. Arabacıların konuşmaları ve kahkahaları işitiliyordu. Yolculuk edenler bilirler; bunlar kadar yemek yemeyi bilmeyen yoktur. Ateşin önünde bir şiş üzerinde beyaz keklikler ve horozlar çevrilerek kızartılıyor, fırınların üzerinde de Louzet Gölü’nün sazan balıkları ve bir tane de Alloz Gölünün alabalığı pişiriliyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Han sahibi kapının açıldığını ve yeni bir ziyaretçinin geldiğini işittiğinden, gözlerini fırınlardan ayırmaksızın dedi ki:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Ne istiyorsunuz mösyö?</span></p>
			<p class="Temel-Paragraf"><span class="Normal char-style-override-1" xml:lang="tr-TR">Meçhul adam cevap verdi:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Yemek ve yatmak isterim.</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Bundan kolay bir şey yok.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Diyerek başını çevirdi. Ziyaretçiyi gözden geçirdi. Peşin ödeme yapması gerektiğini bildirdi. Meçhul adam, derhal ceketinin cebinden büyük ve meşin bir kese çıkararak:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Param var! </span></p>
			<p class="Temel-Paragraf"><span class="Normal char-style-override-1" xml:lang="tr-TR">Dedi.</span></p>
			<p class="Temel-Paragraf"><span class="Normal char-style-override-1" xml:lang="tr-TR">- O halde hizmetinize amadeyim.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Meçhul kişi kesesini tekrar cebine soktu. Arkasındaki çantayı indirerek kapının yakınında yere koydu. Elindeki değneğiyle ateşin yakınındaki alçak bir iskemlenin üzerine oturdu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Digne kasabası dağ üzerinde kurulmuş olduğundan Ekim ayında geceleri soğuk olur. Han sahibi öteye beriye gidip gelirken misafiri gözden geçiriyordu. Meçhul adam sordu:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Yemek vakti yakın mıdır?</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Hemen şimdi!</span></p>
			<p class="Temel-Paragraf"><span class="Normal char-style-override-1" xml:lang="tr-TR">Meçhul şahıs, arkasını han sahibine çevirmiş, ateşin karşısında ısınıyordu. Bu sırada han sahibi Jacquen Labarre cebinden bir kurşun kalem çıkardı. Pencereye yakın küçük bir masanın üzerindeki eski bir gazetenin köşesinden yırttı. Gazete parçasının yazısız yerine bir iki satır kadar bir şey yazdı. Kâğıdı büktü. Yanındaki, kendisine hizmet eden çocuğa verdi. Kulağına bir şey söyledi. Çocuk derhal belediye dairesine doğru koşmaya başladı. Yakınında geçen bu olaydan meçhul şahıs haberdar olamadı. Önceki sorusunu tekrarladı:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Yemeğe daha vakit var mı?</span></p>
			<p class="Temel-Paragraf"><span class="Normal char-style-override-1" xml:lang="tr-TR">Otelci cevaben:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Hemen şimdi!</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bu sırada çocuk döndü. Kâğıdı geri getirdi. Cevabı bekleyen bir adam gibi otelci, hemen kâğıdı çocuğun elinden alıp açtı. Dikkatle okudu. Başını kaldırdı; bir an düşündü. Sonra dalgın görünen yolcuya doğru bir adım ilerleyerek:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Mösyö, sizi buraya kabul edemem. </span></p>
			<p class="Temel-Paragraf"><span class="Normal char-style-override-1" xml:lang="tr-TR">Dedi. </span></p>
			<p class="Temel-Paragraf"><span class="Normal char-style-override-1" xml:lang="tr-TR">Yolcu oturduğu iskemleden doğrularak:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Nasıl yani? Para vermem diye mi korkuyorsunuz? İster misiniz, hemen şimdi vereyim? Size demin param var demiştim.</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Hayır, para için değil.</span></p>
			<p class="Temel-Paragraf"><span class="Normal char-style-override-1" xml:lang="tr-TR">- O halde ne için?</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Sizin paranız var değil mi?</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Evet.</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Benim odam yok.</span></p>
			<p class="Temel-Paragraf"><span class="Normal char-style-override-1" xml:lang="tr-TR">- (Rahatlamış halde:) Beni ahıra koyunuz.</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Mümkün değil, yapamam.</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Niçin?</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Ahır hayvanlarla dolu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Pekâlâ. Ambarın bir köşesini verseniz de olur. Bir miktar saman koydurursunuz. Bunu yemekten sonra düşünürüz.</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Yemek de veremem.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bu son söz, bir maksada dayanmamakla beraber kesin bir şekilde söylendiğinden, misafire ağır geldi. Ayağa kalktı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Ama ben açlıktan ölüyorum. Güneşin doğuşundan beri yol yürüyorum. Tam on iki fersah yol aldım. Para veriyorum, yemek isterim.</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Hiçbir şeyim yok!</span></p>
			<p class="Temel-Paragraf"><span class="Normal char-style-override-1" xml:lang="tr-TR">Yolcu gülerek ocaklara, fırınlara doğru döndü:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Hiçbir şeyiniz yok, öyle mi? Ya bunlar ne?</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Onların sahibi var.</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Sahibi kim?</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Salondaki arabacılar.</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Hepsi kaç kişi?</span></p>
			<p class="Temel-Paragraf"><span class="Normal char-style-override-1" xml:lang="tr-TR">- On iki.</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Burada yirmi kişilik yemek var.</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Bunların hepsinin sahibi var. Paraları da peşin alındı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Yolcu tekrar oturdu. Sesini yükseltmeyerek:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Ben bir handayım. Karnım aç. Burada kalacağım.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Otel sahibi bunun üzerine yolcuya yaklaştı, kulağına eğilip dedi ki:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Buradan defolup gidiniz!</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bu söz, yolcuyu titretti. Yolcu bu sırada ateşe doğru eğilmiş, elindeki değneğin demirli ucuyla odun parçalarını karıştırmaktaydı. Şiddetle döndü. Ağzını açarak söz söylemek istediği anda, otel sahibi sabit bir nazarla ve alçak sesle dedi ki:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Söze hacet yok. Kâfi. İster misiniz ki isminizi söyleyeyim? İsminiz Jean Valjean’dır. Kim olduğunuzu da söyleyeyim mi? Sizin buraya girdiğinizi gördüğüm zaman bazı şeylerden şüphelenmiştim. Belediye dairesine haber gönderdim. İşte bana verilen cevap. Okumak bilir misiniz?</span></p>
			<p class="Temel-Paragraf"><span class="Normal char-style-override-1" xml:lang="tr-TR">Diyerek çocukla belediye idaresine gönderilen ve oradan geri gönderilen kâğıdı uzattı. Meçhul adam, kâğıda baktı. Bir an sessizlikten sonra otel sahibi dedi ki:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Herkese nezaketle muamele etmek mutadımdır. Buradan gidiniz.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bu sözlere muhatap olan adam başını önüne eğdi. Yerdeki çantasını aldı. Sonra hanı terk etti. Caddeye çıktı. Gördüğü hakaretten üzgün olduğu halde rastgele yürüyor ve hiçbir yere bakmıyordu. Arkasına bir kere olsun başını çevirmedi. Eğer çevirmiş olsaydı Croix de Colbas Hanı sahibinin kapısı eşiğinde durarak, etrafında oteldeki bütün yolcularla sokaktan geçenler bulunduğu halde yüksek sesle bir takım sözler söylediğini ve kendisini parmağıyla gösterdiğini görür; aynı zamanda isminin halk üzerinde nasıl bir tesir yarattığını, şehre gelişiyle beraber herkese alenen nasıl duyurulup ilan edildiğini anlardı. Ama o hiçbir şey göremedi. Ezilen, hakaret gören adamlar arkalarına bakmazlar. Onlar, arkalarından talihsizliklerinin kendilerini takip ettiğini bilirler…</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bir müddet yürüdü. Bilmediği sokaklarda, kederli zamanlarında yapmış olduğu gibi, yorgunluğunu unutarak daima yürüyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Birdenbire açlığın şiddetini hissetti. Gece yaklaşıyordu. Etrafına bakınarak kalmak için bir mesken, bir kulübe arıyordu. Güzel hanlar kendisi için kapalı idi. O güzel otellere mukabil o, fakirâne bir kulübe, miskinlere has bir yer bulmaya çalışıyordu. O anda sokağın sonunda bir ışık gözüne ilişti. Akşam hafif ışıklarıyla havada görünen bu şey, demir bir direğe asılı duran bir fenerdi. Oraya gitti. Burası Chaffaut sokağındaki meyhane idi. Yolcu, bir an tereddüt etti. Pencere camından meyhanenin alçak salonuna baktı. Küçük bir masa üzerindeki lamba ile aydınlatılmış olan meyhanenin ocağında büyük bir ateş yanıyordu. Birkaç kişi oturmuş içiyorlardı. Meyhaneci ise ısınıyordu. Ateşin üzerinde bir çengel ile tutturulmuş olan demir bir tencere kaynıyordu. Aynı zamanda bir otel hizmetini de gören bu meyhanenin iki kapısı bulunuyor, biri sokağa, diğeri de gübre bulunan bir avluya açılıyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Yolcu, sokağa açılan kapıdan girmeye cesaret edemedi. Avluya girdi. Bir kere daha tereddütle durdu. Sonra mahcup bir şekilde kapının rezesini kaldırarak kapıyı itti. </span></p>
			<p class="Temel-Paragraf"><span class="Normal char-style-override-1" xml:lang="tr-TR">Meyhane sahibi:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Kimdir o?</span></p>
			<p class="Temel-Paragraf"><span class="Normal char-style-override-1" xml:lang="tr-TR">Yolcu:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Yemek yemek ve yatmak isteyen biri.</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Pekâlâ, burada hem yenilir, hem yatılır.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Yolcu içeri girdi. İçki içenler o tarafa döndüler. Lamba bir köşeyi, ateş de diğerini aydınlatıyordu. Arkasından çantasını çıkarmakla meşgul olduğu sırada içeridekiler yolcuyu incelemeye koyulmuşlardı. Meyhaneci dedi ki:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- İşte ateş, yemek de tencerede pişiyor. Geliniz, ısınınız arkadaş!</span></p>
			<p class="Temel-Paragraf"><span class="Normal char-style-override-1" xml:lang="tr-TR">Yolcu ocağın yanına gidip oturdu. Yorgunluktan yarı ölü bir hale gelmiş bacaklarını ateşe doğru uzattı. Tencereden hoş bir rayiha yayılıyordu. Her ne kadar öne doğru eğilmiş olan şapkasının örtemediği yüzünden iyilik izleri fark ediliyorsa da yolculuğun zorluklarına eklenen sefalet, sıkıntısını ilan eden başka bir manzara göstermekteydi. Yüzünde şiddet ve hüzün eserleri ile vakar parıltısı vardı. Yüzündeki belirtiler garip bir şekilde biçimlenmişti. Başlangıçta hakir göründüğü halde sonradan vakarlı bir şekil alıyordu. Gözleri, çalılar altında parlayan bir ateş gibi kaşlarının altında ışık saçıyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Masalardan birinin etrafında içki içenlerden biri bir balıkçı olup Chauffet sokağındaki meyhaneye gelmeden evvel hayvanını Labarre’ın ahırına bırakmak üzere oraya gitmişti. Keza bir tesadüf eseri olarak bu balıkçı, fena çehreli görünen bu yolcuyu Bras d’Asse ile Escoublon arasında da görmüştü. Orada, gayet yorgun görünen yolcu o esnada hayvanıyla aynı yoldan gitmekte olan balıkçıya kendisinin de katılmasını rica etmiş. Balıkçı ise buna hayvanını sürüp kaçmakla cevap vermişti. Aynı balıkçı biraz evvel Jacquen Labarre’ın hanı önünde bulunuyordu ve yolcunun oraya kabul edilmeyip çıkıp gittiği esnada, otel sahibinin arkasından söylediği sözleri dinleyenler arasında bulunmuş, kendisi de Croix de Colbas’taki, sabahki nahoş rastlantısını anlatmıştı. Balıkçı meyhaneciye belli belirsiz bir işaret yaptı. Meyhaneci yanına gitti. Aralarında yavaşça birkaç söz geçti. Öte taraftan yolcu düşüncelere dalmıştı. Meyhaneci tekrar ocağa doğru geldi. Elini yolcunun omuzuna koyarak dedi ki:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Buradan gitmelisin.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Yolcu başını çevirdi ve yumuşaklıkla cevap verdi:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Ah, siz biliyor musunuz ki…</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Evet.</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Öteki handan reddedildim.</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Seni buradan da kovuyorlar.</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Nereye gitmemi istersiniz ki?</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Başka bir yere.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bunun üzerine çantasıyla değneğini alıp gitti.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Meyhaneden çıktığı esnada Croix de Colbas hanından beri onu takip eden, hatta onu belki de beklemekte olan birkaç çocuk kendisine taş attı. Bu hale karşı elindeki değneğiyle tehdit edici bir tavır aldı. Çocuklar bir kuş kümesi gibi dağılıp kayboldular. Hapishanenin önünden geçti. Kapısında, telle asılmış bir çan bağlıydı. Teli çekti. Çan çalındı. Küçük bir kapı açıldı. Şapkasını çıkararak saygılı bir tavırla dedi ki:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Kapıcı efendi, bana kapıyı açar ve geceyi içeride geçirmeme müsaade eder misiniz?</span></p>
			<p class="Temel-Paragraf"><span class="Normal char-style-override-1" xml:lang="tr-TR">İçeriden bir ses cevap verdi:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Burası hapishanedir, han değil; tutuklanacak olursanız kapı açılır!</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bunun ardından da küçük kapı kapandı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">İçinde birçok küçük bahçeler bulunan bir yola girdi. Bahçelerden bazılarının etrafı çalılarla çevriliydi. Bu bahçeler, çalılar arasında, yalnız bir kattan ibaret küçük bir ev gördü ki, penceresinden içerisinin aydınlık olduğu belli oluyordu. Meyhaneye yaptığı gibi bu evceğezin de penceresinden içeriye baktı. Kireçle badana edilmiş büyük bir odadan ibaretti. Köşelerinden birinde bir yatak, diğerinde bir beşik ile birkaç hasır sandalye ve duvarda da bir çifte bulunuyordu. Ortada bir yemek sofrası vardı. Bakır bir lambadan çıkan ışık, beyaz kaba bir bezden ibaret sofra örtüsüyle içi şarap dolu sürahiyi ve dumanı tüten bir tencereyi aydınlatıyordu. Sofranın etrafında kırk yaşlarında açık simalı şen görünüşlü bir adam, dizleri üzerinde küçük bir çocuğu zıplatıyordu. Yakınında genç bir ana, diğer küçük bir çocuğa meme veriyordu. Baba gülüyor, dizlerindeki çocuk gülüyor; ana ise bu hale karşı tebessüm saçıyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Meçhul şahıs, pencerenin önünde bu tatlı ve sıcak manzaranın karşısında bir an vecde gelip duygusallaştı ve hayale gark oldu. Acaba neler düşünüyordu? Tabii, bunun cevabını yalnız o verebilir. Muhtemelen bu mutlu aileden, bu mutlu ve şen yuvadan kabul görülmeye mazhar olacağını aklından geçirmiştir. Elbette böyle bir yerde merhamete nail olurdu. Hafifçe cama vurdu. İşitilmedi. İkinci defa vurdu. Galiba kadın bu vuruşunu duydu. Kocasına:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Galiba kapı vuruluyor, dedi. </span></p>
			<p class="Temel-Paragraf"><span class="Normal char-style-override-1" xml:lang="tr-TR">- Hayır, öyle bir şey duymadım.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Meçhul şahıs üçüncü defa olarak pencereyi tıklattı. Koca, oturduğu yerden kalktı. Lambayı aldı. Kapıya gidip açtı. Uzun boylu olan bu adam, yarı köylü, yarı sanatkâr bir kılıktaydı. Omuzuna kadar çıkan deriden bir önlüğü bulunuyor, içinde bir çekiç, kırmızı bir mendil, bir barut torbası gibi bazı şeyler görülüyordu ki, üzerinden bağlanmış kuşak bunların düşmesini engelliyordu. Başını arkaya meylettiriyordu. Bol açık gömleği beyaz ve çıplak kalın boynunu gösteriyordu. Enli kaşları yüzünün iki tarafında, siyah büyük sakallı başında birer çiçek gibi duran gözleri ve diğer halleri ise nitelenemeyecek bir halde idi.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Meçhul şahıs:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Affedersiniz Mösyö, parasıyla bana bir tas çorba ve geceyi geçirmek üzere de şu bahçedeki ahırda kalmam için izin verir misiniz? Söyleyiniz; parasıyla; verebilir misiniz?</span></p>
			<p class="Temel-Paragraf"><span class="Normal char-style-override-1" xml:lang="tr-TR">Ev sahibi:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Siz kimsiniz?</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Puy-Moisson’dan geliyorum. Bütün günü yürümekle geçirdim. Tam on iki fersah yol aldım… Parasıyla… Müsaade eder misiniz?</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Parasını veren bir adamı reddedemem. Ancak niçin bir hana gitmediniz?</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Gittim, yer yokmuş.</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Mümkün değil, ne panayır var, ne de pazar. Hanlar dolu olamaz. Labarre Hanına gittiniz mi?</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Evet.</span></p>
			<p class="Temel-Paragraf"><span class="Normal char-style-override-1" xml:lang="tr-TR">- O halde?</span></p>
			<p class="Temel-Paragraf"><span class="Normal char-style-override-1" xml:lang="tr-TR">- (Tereddüt ve zorlukla:) Sebebini bilmem; beni kabul etmedi.</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Peki, Chauffet sokağındakine gitmediniz mi?</span></p>
			<p class="Temel-Paragraf"><span class="Normal char-style-override-1" xml:lang="tr-TR">Gittikçe sıkıldığı halde kekeleyerek:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- O da kabul etmedi.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Ev sahibinin yüzünde bir güvensizlik belirdi. Karşısındakini yukarıdan aşağı süzdü. Titreyerek haykırdı:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Sakın siz şu adam olmayasınız?</span></p>
			<p class="Temel-Paragraf"><span class="Normal char-style-override-1" xml:lang="tr-TR">Tekrar karşısındakine baktı. Üç adım geri çekildi. Lambayı masanın üzerine koydu. Duvardaki tüfeği aldı. Kocasının son sözü üzerine karısı kalktı, iki çocuğunu alarak hemen kocasının arkasına saklandı. Bakışlarını meçhul şahsın çıplak boynuna, müthiş gözlerine dikti. Bütün bunlar gayet kısa bir sürede oldu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Ev sahibi birkaç saniye kadar tekrar yabancıyı süzdü. Sanki karşısında bir engerek yılanı vardı. Kapıya gelerek dedi ki:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Buradan defol!</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Merhamet ediniz, bir bardak su veriniz.</span></p>
			<p class="Temel-Paragraf"><span class="Normal char-style-override-1" xml:lang="tr-TR">- (Elindeki tüfeği gösterip doğrultarak) Israr edersen kurşunu yersin.</span></p>
			<p class="tp-sb"><span class="Normal char-style-override-1" xml:lang="tr-TR">Deyip kapıyı şiddetle kapattı. İki kalın sürgüyü sürdü. Sonra pencere de kapandı. Kapı arkasına bir takım uzun demirler de kondu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Gece, gittikçe kararıyordu. Alp Dağlarının keskin ve şiddetli rüzgârı esiyordu. Birden, alaca karanlıkta yol üzerindeki bahçelerden birinde bir nevi kulübe gözüne ilişti. Çimen ve toprak tezeğiyle yapılmış olduğu görülen bu kulübeye gitmek isteyerek çalılığı atladı, kendisini bahçede buldu. Kulübenin aşağısında dar bir giriş vardı. Tam anlamıyla köylülerin yol kenarlarında yaptıkları kulübelere benziyordu. Bunun her halde bir köylü kulübesi olduğu zannına kapıldı. Açlıktan, susuzluktan son derece muzdaripti. Soğuktan üşüyen vücudunu muhafaza edebilse, aç kalmağa razı olacaktı. Bu tür kulübeler, geceleri meskûn değildir. Yüzüstü yere yatarak ve sürüklenerek içeri girdi. İçerisi sıcaktı. Samandan güzel bir yatak buldu. Çok yorgun olduğundan yatağa uzandı. Ve hareketsiz kaldı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Sırtındaki çanta kendisini rahatsız ediyordu. Zaten yastık hizmetini de göreceğinden çıkarmağa karar verdi. Bu anda müthiş bir hırıltı işitti. Başını kaldırdı. Heybetli bir buldok köpeği kulübenin açık yerinden içeri girmek isteyerek başını uzatmıştı. Demek, burası köpeğe mahsus bir kulübe idi.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Meçhul şahıs iri vücutlu ve çok kuvvetli olduğundan, değneğini aldı; çantasını siper tutarak kulübeden çıkmağa çalıştı. Ama elbisesindeki yırtıklar iki katına çıktı. Değneğini usta bir eskrim eğitimcisi gibi kullanarak kendisini korumaya çalışıp bahçeden çıkmayı başarabildi. Zahmetle çalılığı da geçerek kendisini sokakta buldu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bu anda her şeyden mahrumdu. O pis kulübeden, o saman yataktan da kovulmuştu. Yakınındaki bir taşın üzerine bîtab halde düştü. O esnada oradan geçen bir adam şu sözleri işitmişti:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Bir köpek bile değilim!...</span></p>
			<p class="Temel-Paragraf"><span class="Normal char-style-override-1" xml:lang="tr-TR">Kalktı. Yürümeğe başladı. Birkaç ağaç veya ot yığını bularak sığınmak ümidiyle şehirden çıktı. Başı yerde, bir müddet yürüdü. İnsan topluluklarının meskenlerinden epeyce uzaklaşmış olduğuna kanaat getirdiği zaman başını kaldırdı. Etrafını incelemeye koyuldu. Bir tarlada bulunuyordu. Önünde alçak bir tepe gördü. Saçları kesilmiş bir başı andıran bu tepe, hasattan sonraki saplardan oluşmuştu. Ufuklar karanlığa karışmıştı. Bu karanlık tamamen gecenin gölgesinden ibaret olmayıp aşağı katmanlarda bulunan bulutlar da buna eklenerek karanlığın yoğunluğunu artırıyordu. Bununla beraber ay, bulutlar arasından yüzünü göstermekte ve başı ucunda akşam karanlığına benzer bir aydınlık belirmekteydi. Bulutlar, göğün yüksek tabakalarında bir nevi beyazımtırak bir tak oluşturuyordu ki, bundan yeryüzüne bir ışıltı iniyordu. Şu durumda yeryüzü gökyüzüne nisbetle daha aydınlıktı ki, bu özel vaziyet ile öndeki tepenin gece karanlığında belirsiz bir şekil alması ve meçhul kişinin yakınında mevcut bir ağacın da şiddetli rüzgârdan boğuk bir ses çıkartarak sallanması, kâinatın ıssızlığı müthiş bir manzara teşkil ediyordu. İncelikli ve nâzik duygulardan nasibi pek az olan bu adamın şu hal ve manzaradan ürkmesi pek de uzak bir ihtimal değilse de, bulunduğu konumun o sırada bürünmüş olduğu esrarlı ve korkulu karanlık, dehşet ve vahşet, en cesur vahşileri bile korkutabilirdi.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Meçhul şahıs, bu müthiş hal ve manzara karşısında bir an hareketsiz kaldı. Hayallere daldı. Birdenbire yolunu değiştirdi. Öyle zamanlar olur ki, tabiat, insana hasım gibi görünür. Tekrar yol almağa başladı. Digne kasabasının kapıları kapalıydı. Din savaşları zamanlarında Digne kasabası birçok kuşatmalara hedef olmuş ve 1815 tarihinde şehri çevreleyen sur ile kare şeklindeki kuleleri epey vakitten beri yıkılmıştı. Bir harabeden geçerek şehre girdi. Vakit akşamın saat sekizi olup yolları ve sokakları bilmediği halde rastgele yürümekteydi. Hükûmet konağıyla Rahip Mektebi’ni geçti. Kilise meydanından geçerken kiliseye yumruğunu gösteriyordu. Bu meydanın bir köşesinde bir matbaa mevcut olup İmparator Napoleon’un Elbe adasında hazırlayıp getirmiş olduğu beyannameler, bu matbaada basılarak dağıtılmıştı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Yorgunluğun, üzüntünün ve ümitsizliğin tesiriyle matbaanın kapısı önünde bulunan bir taş peykenin üzerine uzandı. Bu sırada kiliseden ihtiyar bir kadın çıkıyordu. Karanlıkta taş peyke üzerinde yatan bu adamı görünce:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Burada ne yapıyorsun dostum?</span></p>
			<p class="Temel-Paragraf"><span class="Normal char-style-override-1" xml:lang="tr-TR">Demesi üzerine meçhul şahıs hiddet ve şiddetle cevap verdi:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Görüyorsunuz ki yatıyorum.</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Bu taş peykede mi?</span></p>
			<p class="Temel-Paragraf"><span class="Normal char-style-override-1" xml:lang="tr-TR">- On dokuz seneden beri bir tahta yatağım vardı. Bugünkü de taştan. Ne olacak?</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Asker miydiniz?</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Evet madam, asker!</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Niçin bir otele gitmiyorsunuz?</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Çünkü param yok!</span></p>
			<p class="Temel-Paragraf"><span class="Normal char-style-override-1" xml:lang="tr-TR">- (Madam R. İsmindeki bu kadın üzüntüyle) Kesemde ancak 4 </span><span class="Normal-i char-style-override-1" xml:lang="tr-TR">sov</span><span class="Normal char-style-override-1" xml:lang="tr-TR">’luk bir para var.</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Bari o kadarı olsun, veriniz.</span></p>
			<p class="Temel-Paragraf"><span class="Normal char-style-override-1" xml:lang="tr-TR">- (Parayı vererek sözüne devamla:) Bu kadarcık bir para ile bir otele gidemezsiniz. Gidip sordunuz mu? Geceyi bu şekilde geçiremezsiniz. Şüphesiz üşüyorsunuz. Karnınız da açtır. Belki acıyarak sizi kabul ederler.</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Her kapıyı çaldım!</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Sonra?</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Her taraftan kovuldum.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Merhametli kadın meçhul adamın kolunu tutarak ve meydanın diğer bir köşesindeki Piskoposhanenin yanında bulunan küçük ve alçak bir evi göstererek:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Bütün kapıları çaldınız mı?</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Evet!</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Gösterdiğim evin kapısını da çaldınız mı?</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Hayır!</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Öyle ise bir kere de o kapıyı çalınız!</span></p>
		</div>
	</body>
</html>