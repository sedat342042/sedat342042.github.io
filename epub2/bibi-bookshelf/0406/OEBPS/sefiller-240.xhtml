<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>sefiller-240</title>
		<link href="css/sefiller_idstyles.css" rel="stylesheet" type="text/css"/>
<meta name="Adept.resource" value="urn:uuid:6a61bc00-ec29-490f-98ae-1e312ff12429"/>
	</head>
	<body id="sefiller" xml:lang="tr-TR">
		<div>
			<p class="numara" xml:lang="ar-SA"><span class="numara char-style-override-1" xml:lang="ar-SA">-10-</span></p>
			<p class="numara-alt" id="toc_marker-4-8-13"><span class="numara-alt char-style-override-1">Tekel Arabalarının Tarifesi: Saati İki Frank</span></p>
			<p class="tp-1"><span class="Normal char-style-override-1" xml:lang="tr-TR">Marius, duvarın öte tarafında geçenlerden hiçbirini gözden kaçırmamıştı. Gerçekte ise hiçbir şey görememişti. Gözlerini genç kıza dikip kalmış ve viraneye ayak attığı zamandan beri kalbi tamamıyla kendisini pençesine almıştı. Sevdiği kız orada bulundukça maddî şeyleri unutarak bütün ruhunu yalnız bir noktaya toplayan bir şaşkınlık ve hayret içinde kalmıştı. Bakışları ve bütün kalbi genç kıza değil, satenden kürklü elbisesi ve kadifeden şapkası olan ışına, harabede beliriveren o nura dikilip kalmıştı. Parlak Sirius yıldızı o odaya girmiş olsaydı gözleri bu kadar kamaştıramazdı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Genç kız, beraberinde getirmiş olduğu paketi açarak içinde bulunan eşyayı çıkarırken büyük bir incelik ve merhametle hasta anneye ve küçük yaralı kıza sorular sorarak onları teselliye çalışıyor ve gönüllerini alıyordu. Marius genç kızın bütün bu şefkat dolu davranışlarını izliyor, söylediği sözleri kaçırmayarak dikkatle dinliyordu. Onun güzel gözlerini, alnını, boyunu, yürüyüşünü ve hareketlerini, güzellik ve letafetini görerek tanımış, yalnız sesine yabancı kalmıştı. Bilmediği yalnız bu tarafıydı. Hakikaten bir defa Luxemburg Bahçesinde sesini duyar gibi olmuşsa da bu sefer tam bir tatminkârlıkla o ses olup olmadığını kestiremiyordu. Onun sesini işitmek, o semavi nağmeden birazını ruhunda zapt edip saklamak için hayatından on senesini fedaya hazırdı. Ne yazık ki, o hoş seda, harap odanın eşyaları ve Jondrette’nin iğrenç sesi arasında kaybolup gitmekteydi. Bu hal, Marius’un o sırada hissettiği mutluluk ve sevince hakiki bir kızgınlık ve öfke karıştırıyordu. Gözleriyle onu zapt etmişti. İğrenç bir viranede ve o çirkin mahlûklar arasında o tapılacak mahlûkun bulunmasına gerçekten ihtimal veremiyordu. Kara kurbağalar arasında hoş bir kuş görüyor gibi oluyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Genç kız, odadan çıkıp gittiği zaman Marius’a yalnız bir fikir gelmişti ki o da onu takip etmekten ibaretti. Bu suretle onun kaldığı yeri öğrenecek ve bir daha onu aylarca kaybetmek gibi acılar çekmeyecekti. Bu defa âdeta mucize gibi onu bulmuştu. Kararını verdi. Derhal masanın üzerinden aşağıya inerek şapkasını aldı. Kapıdan çıkacağı sırada hatırına gelen bir fikir üzerine durdu: Bir taraftan merdiven yüksek olduğu gibi koridor da uzundu.  Diğer taraftan geveze Jondrette sözlerini bitiremediği için şüphesiz Mösyö Leblanc henüz arabaya binmiş olamazdı. Mösyö Leblanc’a görünmek istemiyordu. Kendisini görecek olursa şüphesiz yine kızar ve yeniden izini kaybederdi. Bu suretle işi tekrar bozulmuş olurdu. O halde ne yapmalıydı? Biraz beklemeli mi? Ya bu bekleyiş esnasında Mösyö Leblanc’ın bindiği araba hareket ederse? O zaman ne yapmalı? </span></p>
			<p class="Temel-Paragraf"><span class="Normal char-style-override-1" xml:lang="tr-TR">Marius neye karar vereceğini bilemiyordu. Bu tereddüt ve kafa karışıklığı arasında her şeyi göze alarak çıkmağa karar verdi. Koridorda kimse yoktu. Merdivene koştu, orada da kimse yoktu. Hemen aşağı indi. Tam zamanında inmişti. Arabayı Paris’e gitmek üzere Petit-Banquier sokağının köşesini döndüğü sırada gördü.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Marius istikametini o tarafa çevirerek hızla yürümeğe başladı. Sokağın köşesine geldiği zaman arabanın süratle Mouffetard sokağına inmekte olduğunu gördü. Araba epeyce uzaktaydı. Ona yetişmenin imkânı yoktu. Ne yapmalı, o arabaya nasıl yetişmeliydi? Koşarak yetişmek mümkün değildi. Arabanın arkasından koşmak da münasip olmazdı. Etraftan koştuğu görülür ve muhtemelen Mösyö Leblanc kendisini tanırdı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">O halde ne yapmalıydı?</span></p>
			<p class="Temel-Paragraf"><span class="Normal char-style-override-1" xml:lang="tr-TR">Birdenbire garip bir tesadüf eseri olarak Marius sokaktan boş tekel arabalarından birinin geçtiğini gördü. Arabaya yetişmek için bu boş arabaya binmek ve öndekini takip etmekten başka çare yoktu. Böyle takip etmekte bir mahzur da görmüyordu. Arabayı durdurmasını arabacıya işaret etti. Ve hemen sordu:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Saat hesabıyla!</span></p>
			<p class="Temel-Paragraf"><span class="Normal char-style-override-1" xml:lang="tr-TR">Dedi.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Marius’un o sırada boyun bağı bulunmadığı gibi üzerindeki elbise de eskiydi. Hatta düğmeleri de yoktu. Gömleğinin göğsüne denk gelen kıvrımlarından bir yeri de yırtıktı. </span></p>
			<p class="Temel-Paragraf"><span class="Normal char-style-override-1" xml:lang="tr-TR">Arabacı durdu. Bir gözünü kırparak sol elini Marius’a doğru uzattı. Baş ve işaret parmaklarını birleştirerek para işareti yaptı. Marius, bundan bir şey anlamayarak sordu:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Ne demek istiyorsun?</span></p>
			<p class="Temel-Paragraf"><span class="Normal char-style-override-1" xml:lang="tr-TR">Arabacı cevap verdi:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Para peşin!</span></p>
			<p class="Temel-Paragraf"><span class="Normal char-style-override-1" xml:lang="tr-TR">Dedi. O zaman Marius üzerinde yalnız on altı </span><span class="Normal-i char-style-override-1" xml:lang="tr-TR">sov </span><span class="Normal char-style-override-1" xml:lang="tr-TR">bulunduğunu hatırladı:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Ne kadar?</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Kırk </span><span class="Normal-i char-style-override-1" xml:lang="tr-TR">sov</span><span class="Normal char-style-override-1" xml:lang="tr-TR">!  </span></p>
			<p class="Temel-Paragraf"><span class="Normal char-style-override-1" xml:lang="tr-TR">- Dönüşte veririm.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Araba cevap olmak üzere ıslıkla bir hava tutturarak ve hayvanlarını kırbaçlayarak uzaklaştı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Marius, Mösyö Leblanc’ın arabasının gittikçe uzaklaşmakta olduğunu şaşkınlıkla görüyordu. Arabaya binmek için eksik olan yirmi dört </span><span class="Normal-i char-style-override-1" xml:lang="tr-TR">sov</span><span class="Normal char-style-override-1" xml:lang="tr-TR"> yüzünden bütün neşesini, mutluluğunu ve aşkını kaybediyordu. Tekrar karanlığa gömülüyordu. Onu görmüş olduğu halde şimdi bir kör haline geliyordu. İçi ezilerek düşünmeğe başladı. Derhal hatırına o sabah sefil kıza vermiş olduğu beş frangı hatırladı, iyice üzüldü. Eğer yanında o beş frank bulunsaydı, kurtulmuş, tekrar dünyaya gelmiş, içine düştüğü karanlıktan çıkmış, içine kapalı yaşamaktan ve dertlerinden sıyrılmış olacaktı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Talihin bakışları önünde dalgalandığını ve bir defa koptuğunu görmüş olduğu o kara teli altın tel ile tekrar bağlıyordu. Üzüntü içinde evine döndü.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Hâlbuki Mösyö Leblanc’ın o akşam tekrar geleceğini vaad ettiğini ve bu defa daha tedbirli davranarak onu takip edebileceğini aklına getirebilirdi. Fakat o kadar dalgındı ki, ihtiyarın bu vaadini duyup duymadığı bile şüphelidir.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Merdivenden yukarı çıktığı sırada caddenin diğer köşesinde ve la Barriere-des-Gobelins adlı tenha sokağın duvarı boyunca Jondrette’in yeni palto ile ne olduğu belirsiz adamlardan biriyle konuşmakta olduğunu gördü.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Konuştuğu adam “kapı hırsızları” denilen serserilerden biriydi. Bu gibi adamların yüzleri, sözleri, tavır ve hareketleri gündüzleri uyuyarak, geceleri meşgul bulunduklarını ispat ederdi. Bunlar yağan karın altında hareket etmeden durarak öyle konuşuyorlardı ki, zabıta memurlarından biri görseydi şüphesiz dikkatini çekerdi.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Marius fevkalade dalgın bulunmakla beraber Jondrette’in konuştuğu adamın Printanier yahut Bigrenaille denilen Panchaud adında biri olduğunu düşünmekten kendini alamadı. Bu adamı Courfeyrac bir defa kendisine göstermiş ve gece dolaşanlar için tehlikeli biri olduğunu söylemişti. Ünlü bir hayduttu. Bundan evvelki bölümlerden birinde bu adamın adı geçmişti. Gerçi o sıralarda sivrilip bir şöhret olamamışsa da yine mesleğindeki ustalığı adının karıştığı cinayet davalarında teslim edilmekteydi. Hırsızlar ve haydutlar arasında tanınmıştır. Son krallığın sonlarına doğru birçok habislikler yapmıştı. Akşam olup da kâinat karanlığa gömüldükten sonra ekipler oluşturulduğu sırada La Fosse-aux-Lions’da ondan bahsedilirdi. 1843 tarihinde gündüz hapishaneden yerin altından geçit açarak otuz mahkûm kaçmıştı. Hapishanenin duvarı üzerinde </span><span class="Normal-i char-style-override-1" xml:lang="tr-TR">“Panchaud”</span><span class="Normal char-style-override-1" xml:lang="tr-TR"> ismi yazılıdır. Kaçarken o ismi bizzat yazmak cesareti göstermişti. 1832 yılında dahi güvenlik güçleri adamı nezaret altında bulundurmakta idiyse de o henüz ciddi şekilde mesleğini uygulamaya başlamamıştı.</span></p>
		</div>
	</body>
</html>