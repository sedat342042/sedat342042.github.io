<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>sefiller-93</title>
		<link href="css/sefiller_idstyles.css" rel="stylesheet" type="text/css"/>
<meta name="Adept.resource" value="urn:uuid:6a61bc00-ec29-490f-98ae-1e312ff12429"/>
	</head>
	<body id="sefiller" xml:lang="tr-TR">
		<div>
			<p class="numara" xml:lang="ar-SA"><span class="numara char-style-override-1" xml:lang="ar-SA">-9-</span></p>
			<p class="numara-alt" id="toc_marker-3-1-10"><span class="numara-alt char-style-override-1">Beklenmeyen Şey</span></p>
			<p class="tp-1"><span class="Normal char-style-override-1" xml:lang="tr-TR">Üç bin beş yüz kişiydiler. Çeyrek fersahlık cephe oluşturuyorlardı. İri kadana beygirler üzerinde iri vücutlu ve güçlü kuvvetli adamlardı. Yirmi altı bölük olup arkalarında dümdar (artçı) olarak Lefebvre-Desnouettes bölüğü ve yüz altı seçkin jandarma ve bin yüz doksan yedi kişiden mürekkep maiyet avcı bölükleri, sekiz yüz seksen kişiden ibaret süvari askerleri bulunuyordu. Bunların püskülsüz kasketleri, dövülmüş demirden zırhları, kuburluklu tabancaları, uzun kasaturaları vardı. Sabahleyin bunların gelişi, bütün askerlerin hayranlık ve övgüsüne yol açtı. Saat dokuzda borazanlar ve mızıkalar “İmparatorluğun selameti için uyanık bulunalım” marşını çalmaktalarken, bunlar sık birer saf oluşturarak ve bataryalarından birini kanatlarına, diğerini de merkezlerine almış oldukları halde, Genappe ve Frischemont arasındaki yolda, iki sıra halinde dizilerek, Napoleon tarafından ustaca düzenlenmiş olan kuvvetli ikinci safta yerlerini almışlardı. Bu safın sol kanadında Kellermann’ın ve sağ kanadında ise Milhaud’un yine zırhlı askerleri bulunmaktaydı. Bu suretle sanki bunlar bahsettiğimiz safın birer demir kanadı gibi görünmekteydi.</span></p>
			<p class="Temel-Paragraf"><span class="Normal char-style-override-1" xml:lang="tr-TR">İmparator yaveri Bernard, bunlara İmparatorun emrini getirdi. Ney, kılıcını çekerek kumandayı aldı. O heybetli bölükler, yerlerinden bir çalkandılar, yani hareket ettiler. Bu hareketten hayret verici bir manzara oluştu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Kılıçlarını çekmiş, mızraklarını, borularını yukarı kaldırmış, fırka nizamına ayrılmış bulundukları halde yeknesak bir âhenkle tek bir şahıs gibi hareket ettiler ve sanki yol açan tunçtan yapılmış bir şahmerdan gibi Belle-Alliance tepesinden aşağı indiler. Pek çok adamların düşüp mahvoldukları müthiş ve çukur mevkie sokuldular. Daha sonra bir duman içinde kayboldular. Biraz sonra bu dumandan çıkarak küçük vadinin diğer tarafında daima sık ve uyum içinde oldukları halde yine göründüler. Üzerlerine top ve tüfek mermileri yağmur gibi yağdırıldığı sırada Mont-Saint Jean ovasının çamurlu yamacından süratle yukarı çıkmağa başladılar. Tam bir metanet ve heybetle çıkan bu muazzam kitlenin top ve tüfek yaylım ateşlerine rağmen yürümesinden hâsıl olan muntazam ayak sesleri işitiliyordu. </span></p>
			<p class="Temel-Paragraf"><span class="Normal char-style-override-1" xml:lang="tr-TR">İkiye ayrılmış oldukları için uzaktan korku verici iki sütun gibi görünüyordu. Wathier bölüğü sağ kanadı, Delort bölüğü ise sol kanadı oluşturuyordu. Uzaktan bu iki heybetli kitleyi görenler, ovanın zirvesine doğru çelikten muhteşem ve sonu belirsiz iki karayılanın uzanıp çıktığını sanırlardı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bu hareket, savaş alanında olağanüstü bir etki yarattı. Heybetli Moskova istihkâmının muazzam bir süvari kuvveti tarafından zapt edildiği günden beri böyle bir manzaraya rastlanmamıştı. O zaman orada Murat ve burada ise Ney bulunuyordu. Bu heybetli kitle tek bir ruh gibi görünüyor, her süvari bölüğü, bir ahtapotun kolu gibi şişerek dalgalanıyordu. Bu demirden kitle, öteye beriye parçalanmış olan geniş bir duman gibi görülüyordu. Sesler, kasketler, kılıçlar, beygirlerin sıçrayışları, top ve tüfek, mızıka ve boru sesleri; hep bunlar birbirlerine karışıyor, zırhlar uzaktan balık pulları gibi parıldayarak görünüyorlardı. Bu anlatılanlar, başka bir devire ait sanılabilir. Bunlar, sanki antik devrin Orfik destanlarında anlatılan Centaurlar sanılır. Halbuki bunlar birer hakikattir. Yarı insan, yarı beygir veya insan suretinde tasvir edilen şeytanlar, Olimpos dağını işgal eden cin ve periler gibi her türlü tasavvur ve hayaller mitolojik devire aittir.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Sayısal bakımdan garip bir tesadüf: Mevcut yirmi altı taburdan oluşan askerî kuvvet, bu yirmi altı bölük süvariyi karşısına alıyordu. Tepenin arkasında ve alacalanmış bataryaların oluşturduğu gölgede İngiliz piyade askeri, kare şeklinde on üç bölük oluşturmuştu. Bunlar -yedisi birincisinde, altısı ikincisinde bulunmak üzere- iki saf halinde tüfekleriyle nişan almış durumda bir heykel gibi sâkin ve sessiz bekliyorlardı. Taraflar zırhlı askerleri göremiyorlardı. İngilizler, bu insan kitlelerinin yukarı doğru çıkmalarını seyrediyorlardı. Ayaklarının darbelerini ve üç bin beygirin kendilerine gittikçe yaklaşan gürültülerini işitiyorlardı. Bunun gibi, zırhların birbirine temasından kaynaklanan gürültüler, kılıçların şakırtıları, vahşi ve şiddetli bir rüzgârın esişi kulaklarına geliyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bu esnada ortalığı derin bir sükûnet kapladı. Bunun ardından yukarı kaldırılmış kılıçları taşıyan kollar, demir kasketler, borular, bayraklarla kır bıyıklı üç bin kafadan bir anda çıkan “Yaşasın İmparator!” nidası ortalığı inletti. Bu üç bin kişilik muhteşem kuvvet, şiddetle tepeye tırmanmağa başladı. Sanki yerler sarsılıyordu…</span></p>
			<p class="Temel-Paragraf"><span class="Normal char-style-override-1" xml:lang="tr-TR">İşte tam bu sırada feci bir şey oldu. Fransızların sağ kanadına denk gelen İngilizlerin sol kanadında, zırhlı askerlerden ibaret sütunun baş tarafında müthiş bir velvele koptu: Tepenin eteğinde ve İngilizlerle Fransızlar arasında birdenbire bir hendek görülmüş, hücum etmek üzere büyük bir süratle atılan süvariler şaşırıp kalmıştı. Bu hendek, çukur Ohain yolundan ibaretti. Bu, dehşet verici bir andı. Bu, hiç de beklenmeyen bir şeydi. Birdenbire hayvanlarının ayakları altında ortaya çıkıvermişti. Derhal durmak ve geri çekilmek imkânsızdı. Muhteşem ve uzun bir kitlenin başı gidince sonu da gider. Baş böyle bir vartaya yuvarlanırken geriyi bir anda haberdar edemezdi. Hendek, dik ve derindi. İkinci saf birinciyi, üçüncü ikinciyi itiyordu. Hayvanlar şahlanıp geri çekiliyorlardı. Daha sonra ayakları havada ve süvarileri altlarında, hendeğe yuvarlanıyorlardı. Bu şekilde durmak ve geri çekilmek imkânsızdı. Bütün o kuvvet, sanki sıkılmış tek bir mermiydi. Süratle hareket eden ve İngilizleri ezmek üzere emir almış bulunan bu kuvvet, Fransızları yani yine kendilerini eziyordu. Süvariler karmakarışık hendeğe yuvarlanıp gidiyorlardı. Düşen insan ve beygirlerle hendek doldu. Bunların hepsi hayattaydı. Çukur dolunca geride kalan askerler bunların üzerinden geçtiler. Bu suretle Dubois alayının hemen hemen üçte biri bu hendeğe yuvarlanmıştı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Böylece, bir muharebenin kaybı başlıyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Oralardaki gerçeğe dayanan söylentilere bakılırsa, bu hendeğe, yani Ohain çukur yoluna iki bin beygir ile bin beş yüz adam gömülmüştür. Harp sonrasında buraya atılan cesetler vesaire ile herhalde bu miktarı bulmuş olmalıdır. Bu Dubois alayının, bir saat evvelki muharebede Lunenburg alayının sancağını zapt etmiş olduğunu da kaydetmeden geçmek istemeyiz.</span></p>
			<p class="Temel-Paragraf"><span class="Normal char-style-override-1" xml:lang="tr-TR"> Napoleon, Milhaud’un kumandasındaki zırhlı askerlere İngilizlere hücum görevini yüklemeden evvel arazinin keşfinde bulunmuş idiyse de bu hendeği veya yolu görememişti. Ova üzerinde bu yoldan eser görülmüyordu. Bununla beraber Nivelles yolunun köşesinde bulunan beyaz boyalı küçük mabedi görerek, İmparator, kılavuz Lacoste’a hitaben bir tehlike mevcut olup olmadığını sormuş ve ondan yoktur cevabını almıştı. Bir köylünün yok anlamında yaptığı bir baş işaretinden, Napoleon’un böyle bir felakete uğradığı hükmüne varılabilir.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Fakat, felaketler ard-arda gelecekti.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Napoleon’un bu harbi kazanması mümkün müydü?</span></p>
			<p class="Temel-Paragraf"><span class="Normal char-style-override-1" xml:lang="tr-TR">Biz bu soruya “Hayır!” deriz. Niçin? Wellington sebebiyle mi? Yoksa Blucher sebebiyle mi? Hayır! İki sebeple de değil… Cenab-ı Hak sebebiyle. Yani, Tanrı böyle istiyordu!</span></p>
			<p class="Temel-Paragraf"><span class="Normal char-style-override-1" xml:lang="tr-TR">Napoleon’un Waterloo muharebesinde zafer kazanması, on dokuzuncu asrın defterinde yazılı değildir. Daha birçok olaylar çıkıyor ve hazırlanıyordu ki, Napoleon’un bunlarda dahli yoktur. Olaylardaki kötü niyetler ve bunların tesirleri, geç açıklanmıştı. </span></p>
			<p class="Temel-Paragraf"><span class="Normal char-style-override-1" xml:lang="tr-TR">Bu kahramanın artık düşüş zamanı gelmişti.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bu adamın ağırlığı, insanlık terazisinde dengeyi bozuyordu. Bu adamın yalnız kendisi, bütün insan topluluğundan daha ağır geliyordu. Bütün zekâlar, yalnız bu dimağda toplanmış, bütün dünyanın mukadderatı bu dimağa yüzünü döndürmüş bulunuyordu. Bu halin devamında medeniyetin zarar görmesi, hatta mahvı kaçınılmaz görünüyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">İnsan topluluklarının sükûnet ve dengeliliğinin korunması lüzumunun artık insanın kendisine hissettirilmesi ve anlatılması zamanı gelmişti. Hiç şüphesiz maddî cisimlerde olduğu gibi manevî cisimlerin zerrelerinde de dengeyi saklayan bir prensip vardır. Başka bir deyişle, maddeyle ilgili disiplinlerde olduğu gibi manevi disiplinlerin de sükûnet ve dengeliliği gerekli bir şeydir. Sel gibi akan kanlar, cesetlerle dolan kabirler, gözlerinden kanlı yaşlar döken analar etkili ve güçlü sebeplerdendir. Bunların her biri bu sükûnetin yokluğundan ve dengesizlikten davacı ve şikâyetçidirler. Ülke bir ızdırap çeker, ağır bir yükün altında ezilir, karanlığın esrarengiz iniltilerini işitirse, yol üzerinde bir girdap hissedilir ve görülür.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bununla beraber Napoleon, sınırı olmayan boyutlar içinde mahkûmdu ve düşüşü kararlaşmıştı. Tanrı artık onu rahat bırakmıyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Waterloo bir muharebe değildir. Waterloo muharebesi kâinatın alın yazısının değişmesi demektir.</span></p>
		</div>
	</body>
</html>