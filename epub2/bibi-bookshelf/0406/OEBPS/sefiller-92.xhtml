<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>sefiller-92</title>
		<link href="css/sefiller_idstyles.css" rel="stylesheet" type="text/css"/>
<meta name="Adept.resource" value="urn:uuid:6a61bc00-ec29-490f-98ae-1e312ff12429"/>
	</head>
	<body id="sefiller" xml:lang="tr-TR">
		<div>
			<p class="numara" xml:lang="ar-SA"><span class="numara char-style-override-1" xml:lang="ar-SA">-8-</span></p>
			<p class="numara-alt" id="toc_marker-3-1-8"><span class="numara-alt char-style-override-1">İmparator, Kılavuz Lacoste’a </span></p>
			<p class="numara-alt" id="toc_marker-3-1-9"><span class="numara-alt char-style-override-1">Bir Soru Sorar</span></p>
			<p class="tp-1"><span class="Normal char-style-override-1" xml:lang="tr-TR">Waterloo’nun sabahında İmparator Napoleon memnun ve sevinçliydi. Bunda da haklıydı. Çünkü yaptığı planın güzelliğini ve aferine layık olduğunu gördük.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bir kere savaşa başlandıktan sonra bunun merak ve heyecanı davet edecek pek çok durumları görülecekti. Mesela Hougomont direniyordu. Haie-Sainte’nin zaptında ısrar ve inat ediliyordu. Savaşın kurmaylarından ve kumandanlarından Bauduin’in ölmüştü. Foy savaşamayacak duruma gelmişti. Soye alayının perişan olmasına yol açan ve orada bulunduğu asla düşünülmeyen bir duvar ortaya çıkmıştı. Guilleminot, barut ve cephaneden mahrum olarak âtıl kalmış ve top bataryaları çamura saplanmıştı, keza bunlardan on beşi muhafızsız kalarak Uxbridge tarafından çukur bir yola düşürülmüştü. Düşman harp saflarına düşen humbaralar istenilen etkiyi gösterememiş, bu humbaralar, yağan yağmurlardan dolayı her taraf çamur olduğundan, çamura gömülüp, çamur volkanı oluşturmaktan başka bir işe yaramamıştı. Braine-l’Alleud üzerine Piré tarafından yapılan gösteri saldırısı faydasız kalmıştı. Bütün süvariler, yani hemen hemen on beş bölük mahv ve harap olmuştu. İngiliz sağ cenah birlikleri istenilen derecede taciz edilememişti; sol cenah ise pek az etkilenmişti. Kumandan Ney, garip ve kötü bir anlayışla, askeri, kademe nizamı şeklinde düzene koyacağı yerde bir yere toplayıp birleştirmişti. Böylece birinci kolordudan dört tümen, yirmi yedi saf yoğun ve sıkışık vaziyette kalmış, iki yüz kişilik bir cephe teşkiliyle düşman güllelerine hedef olmuş, gülleler bu kitleler üzerinde etkili tahribat yapmış, hücum safları dağılmış, ileri bataryalar birdenbire kanatlardan açılıvermişti.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bourgeois, Donzelot ve Durutte tehlike altında kalmışlar ve Quiot püskürtülmüştü. Politeknik Okulundan mezun, yiğitliği ve ataklığıyla sivrilmiş kumandan yardımcısı Teğmen Vieux, Genappe ve Brüksel arasındaki yolun kavşak noktasını kapatmak üzere İngilizlerin oluşturdukları metrislerden açılan yaylım ateşlere rağmen baltalarla Haie-Sainte kapısını kırmaktayken yaralanıp düşmüştü. Marcognet tümeni düşmanın piyade ve süvarileri arasına alınarak Best ve Pack taraflarından ekinlerin arasında gayet yakın bir mesafeden yaylım ateşe tutulmuş ve Ponsonby tarafından kılıçtan geçirilip yedi parçadan ibaret olan topları da çivilenip kalmıştı. Saxe Weimar Prensi, Kont Erlon’un mevcudiyetine rağmen Frischemont ve Smohain’i zapt ve muhafaza etmişti. Evvela 105’inci, daha sonra 45’inci Alay sancakları düşman tarafından ele geçirilmişti. Üç yüz miktarında bulunup kırda dolaşan seyyar avcı kolları tarafından Plancenoit ile Waure arasında yakalanan Prusyalı siyah giyimli süvari birliği neferinden ızdırap verici havadisler alınmıştı. Grouchy gecikmişti. Bir saatten daha az bir zaman zarfında Hougomont bahçesi içinde bin beş yüz kişi telef olmuştu. Yine az zamanda Haie-Sainte’in etrafında bin sekiz yüz kişi yere serilmişti…</span></p>
			<p class="Temel-Paragraf"><span class="Normal char-style-override-1" xml:lang="tr-TR">İşte bu hadiseler ve müthiş fırtınalar, Napoleon’un önünden birer bulut gibi geçerek bakışlarını pek az bulandırmış ve heybetli çehresinde bir bozulma eseri meydana getirememişti. </span></p>
			<p class="Temel-Paragraf"><span class="Normal char-style-override-1" xml:lang="tr-TR">Napoleon, gözlerini dikerek muharebeye bakmağa alışmıştı. Sayılara ve miktarlara önem vermezdi. Rakamlar onun indinde önem taşımadığı gibi, onları toplamağa da çalışmazdı. Yalnız bugüne bakardı. Bugünün daima şundan ibaret olmasını isterdi: Zafer kazanmak! Onun için yegâne gereken şey, zafer kazanmaktan ibaretti.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Harbin evveliyatına asla önem vermezdi. Daima sonucu düşünür ve sonucun kendisinde kalacağına son derece inanırdı. Sanki dışarıdan bir seyirciymiş gibi muharebede sakin bir halde beklerdi. Talihe karşı bile lakayt durur ve sanki buna karşı “Nasıl, cesaret edebilir misin?” der gibi görünürdü. Yarı aydınlık, yarı karanlıkla Napoleon iyilik için himaye olunduğunu ve fenalık için de kendisinin hoşgörüyle karşılandığını, hoş görüldüğünü zannederdi. Harp oyunlarıyla kendisini içiçe sayarak, başarısızlığı hatırına getirmek bile istemezdi. Hâlbuki Beresina, Leipzig ve Fontainbleau hadiseleri henüz geride dururken, önündeki Waterloo’dan emin olmamak icap ederdi. </span></p>
			<p class="Temel-Paragraf"><span class="Normal char-style-override-1" xml:lang="tr-TR">Aniden göğün altında esrarengiz bir kaş çatılması göze çarptı. Yani Napoleon’un, bu cenk ve cidal kahramanının kaşları çatıldı: İngiliz kumandanı Wellington’un geri çekilmeğe başladığı esnada Napoleon’un vücudunu bir titreme sardı. Birdenbire Mont-Saint Jean ovasının boşaltıldığını ve ardından cepheyi oluşturan askerin kaybolduğunu gördü. Bu asker, kâh gözden kayboluyor, kâh tekrar toplanıyordu. Napoleon, üzengilerin üzerinde yarı doğruldu. Bu anda bakışlarında muzafferiyetin ışığı belirdi.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Wellington’un Soignes ormanına ricat ettirilerek perişanlığa uğratılması, bütün İngiltere’nin Fransa’ya mağlup olması ve bu hal ise Crésy, Poitiers, Malplaquet ve Ramillies’nin intikamı demekti. Marengo kahramanı Azincourt ismini ortadan siliyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Napoleon düşmanının bu müthiş bozgununu düşünerek dürbününü eline aldı ve son defa olarak savaş alanının her tarafına gezdirdi. Askerleri tüfekleriyle toplandıkları halde etrafında kendisine kutsayan nazarlarla bakıyorlardı. Hâlâ düşünüyordu. Arazinin eğimli yüzeyini kontrol ediyor, aşağıda kalan mevkileri kayıt ve işaret ediyor, ağaç yığıntılarını, çavdar tarlalarını, patika yollarını inceleyip denetliyor, hatta en ufak bir çalılığı bile göz önüne alıyor gibi görünüyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">İngilizlerin iki ana yolda oluşturmuş oldukları metrisleri dikkatle gözden geçiriyordu. Metrisler, dirençli ve oldukça yüksektiler. Haie-Sainte üzerinde ve Genappe yolu boyunca sıralanmış olan metrislerde, yalnız iki top göze çarpıyordu. Nivelles yolu üzerindekilerde ise Felemenk askerlerinden meydana gelmiş Chassé alayının süngüleri parıldıyordu. Bu metrisin yakınında Saint Nicolas adındaki eski bir mabedin beyaza boyanmış olduğunu gördü. At üzerinden eğilerek kılavuz Lacoste’a bir şey söyledi. Lacoste, olumsuz anlamında başıyla bir işaret etti.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bunun üzerine İmparator, hayvan üzerinde doğruldu, kendini topladı. Wellington geri çekilmişti!</span></p>
			<p class="Temel-Paragraf"><span class="Normal char-style-override-1" xml:lang="tr-TR">Artık bu geri çekilmeyi kesin bir mağlubiyetle sonuçlandırmaktan başka yapacak bir şey kalmamıştı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Napoleon birdenbire dönerek, muharebenin kazanılmış olduğunu Paris’e haber vermeleri için bir ulak gönderdi. </span></p>
			<p class="Temel-Paragraf"><span class="Normal char-style-override-1" xml:lang="tr-TR">Napoleon, etrafa gök gürlemeleri neşreden bir dehânın sahibiydi.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bu anda Milhaud’un kumandası altındaki zırhlı askerine, Mont-Saint Jean tepesinin zapt edilmesi emrini veriyordu.</span></p>
		</div>
	</body>
</html>