<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>sefiller-283</title>
		<link href="css/sefiller_idstyles.css" rel="stylesheet" type="text/css"/>
<meta name="Adept.resource" value="urn:uuid:6a61bc00-ec29-490f-98ae-1e312ff12429"/>
	</head>
	<body id="sefiller" xml:lang="tr-TR">
		<div>
			<p class="numara" xml:lang="ar-SA"><span class="numara char-style-override-1" xml:lang="ar-SA">-5-</span></p>
			<p class="numara-alt" id="toc_marker-5-5-6"><span class="numara-alt char-style-override-1">Mektuptan Sonra Cosette</span></p>
			<p class="tp-1"><span class="Normal char-style-override-1" xml:lang="tr-TR">Cosette bunları okurken yavaş yavaş derin bir düşünceye dalmıştı. Kâğıtlardaki son satırı bitirip gözlerini kaldırdığı zaman da, bir müddettir nazar-ı dikkatini çekmiş olan yakışıklı subay mağrur bir tavırla parmaklığın önünden geçiyordu. Cosette bunu o anda gayet çirkin ve iğrenç buldu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Kız tekrar kâğıtlara bakmağa başladı. Gayet güzel, inci gibi bir yazıyla yazılmış veyahut Cosette’e öyle gelmişti. Kâğıtlar baştan aşağıya kadar aynı yazıyla fakat mürekkebin çeşitli tonlarıyla yazılmıştı. Bazı yerleri hokkaya yeni mürekkep konulduğu zaman yazılmış gibi gayet siyah, bazı yerleri de mürekkebe su katıldığı vakit yazılan yazı gibi kırçıl olduğundan, ayrı ayrı günlerde yazıldığı anlaşılıyordu. Demek ki bu kâğıtlardaki yazılanlar düzensiz, sırasız, seçilmeden, maksatsız, rastgele serpilmiş düşünceler ve değerlendirmelerdi.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Cosette o zamana kadar böyle bir şey okumamıştı. İlk defa okuduğu için anlamını pek de kavrayamaması gerekirken, hepsini anlamıştı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bu duygular tomarı, o zamana kadar kapalı kalmış olan bir kapının birdenbire aralanarak, içerideki parlak ışıkların görünmesi gibi bir tesir yaptı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bu esrarengiz satırların her biri Cosette’in gözleri önünde şimşek gibi parlıyor, kalbini garip bir ışıkla dolduruyordu. Aldığı terbiye ve gördüğü tahsil ona daima ruhtan bahsetmiş, aşkı hiç söylememişti. Ateşi söylediği halde alevden bahsetmeyen bir öğretmenin eğitim tezgâhından çıkmıştı. Bu on beş sayfalık tomar birdenbire ona bütün aşkı, elemleri, mukadderatı, hayatı, ebediyeti, başlangıcı ve sonu açık etti. Bu kâğıt tomarı sanki birdenbire açılıp yüzüne karşı bir avuç ışın demeti atan manevi bir eldi.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Cosette bu satırlarda tutkulu, ateşli, yüksek, namuslu bir karakter; kutsal bir arzu; geniş çapta bir keder, sonsuz bir ümit, sıkılmış bir kalp, sevinçli bir hayranlık hissediyordu. Bu kâğıt tomarı ne idi? Bir mektup; adressiz, imzasız, isimsiz, tarihsiz, kaçınılmaz ve ısrarcı olmakla beraber tarafsız bir mektup. Hakikatlerden oluşmuş bir muamma; bir melekle ulaştırılmak, el değmemiş biri tarafından okunmak için yapılmış name. Yeryüzü dışında vadedilmiş bir buluşmaya davet, bir hayalden bir gölgeye iletilmiş aşk ilanı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bu sessiz ve sakin, elem ve acıların ağır yükü altında ezilmiş, ölümün himayesine sığınmaya hazır bir bilinmeyen tarafından yine bir bilinmeyene gönderilmiş, kader sırlarını, hayat anahtarını, aşkı içinde bulunduran bir şeydi. Bu, ayak kabirde ve parmak gökte iken yazılmıştı. Birer birer kâğıt üzerine düşmüş olan bu kelimeler, kelime değil sanki ruh parçaları, kalp kırıntılarıydı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Şimdi, bu sayfalar kimden geliyordu? Acaba bunları kim yazmıştı?</span></p>
			<p class="Temel-Paragraf"><span class="Normal char-style-override-1" xml:lang="tr-TR">Cosette bu soruya cevap vermekte bir dakika tereddüt etmedi. Bunu bir tek adam yazabilirdi: O!</span></p>
			<p class="Temel-Paragraf"><span class="Normal char-style-override-1" xml:lang="tr-TR">Cosette’in zihninde yine güneş doğdu. Her şey tekrar göründü. Gayet büyük bir sevinç ve pek derin bir keder hissediyordu. O idi! Ona mektup yazan o! Orada bulunan o! Parmaklığın arasından kolunu uzatıp kâğıdı taşın altına koyan o idi! Onu unutmuş, kalbinden çıkarmış olduğu halde o, düşünüp, arayıp bulmuştu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Acaba unutmuş muydu? Hayır. Kat’iyyen! Cosette bir an onu unutmuş olduğunu zannettiği için kendini deli sayıyordu. Onu daima sevmiş, daima ona tapmıştı. Ateş örtülmüş, bir müddet içten içe yanmıştı. Fakat bu müddet zarfında daha derin yakmış, daha güç kazanmıştı. Şimdi yeniden meydana çıkarak onu tamamen alevler içinde bıraktı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bu kâğıt tomarı yanmakta olan, alevlenen bir ruhtan kendi ruhuna düşmüş bir ateş parçası gibiydi. Yangının tekrar başladığını, yeniden parladığını hissediyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">İbarelerin her kelimesini dikkatle yorumlayarak, anlamlarına bakarak kendi kendine:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- O! Evet, bütün bunları nasıl tanıdım? Bunlar onun gözlerinde gördüğüm, okuduğum şeyler!</span></p>
			<p class="Temel-Paragraf"><span class="Normal char-style-override-1" xml:lang="tr-TR">Diyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Cosette bu kâğıt tomarını üçüncü defa olarak okumuş ve bitirmişti ki, kışladan dönen genç teğmen parmaklığın önüne gelerek mahmuzlarını, ayaklarını kuvvetli basarak seslendirmiş olduğundan genç kız başını kaldırıp bakmağa mecbur oldu. O kıza tatsız, budala, ahmak, işe yaramaz, biçimsiz, çirkin, terbiyesiz, iğrenç göründü. Subay, Cosette’in yüzüne bakarak güldü. O da fena halde sıkılmış olduğu halde başını çevirdi. Eğer utanmamış olsa başına bir şey atardı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Cosette dönüp süratle eve girdi, kendi odasına çıkarak kapıyı kapadı. Maksadı kâğıt tomarını dikkatle okumak, içindekileri ezberlemek, düşünmekti. Birkaç defa okuduktan sonra kâğıtları öperek göğsüne, korsesinin altına koydu.</span></p>
			<p class="Temel-Paragraf"><span class="Normal char-style-override-1" xml:lang="tr-TR"> İş bitmişti, Cosette aşkın en derin kuyusuna düşmüş, aşkın cenneti önünde açılmıştı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Cosette bütün günü bir nevi şaşkınlık içinde, sarhoş gibi bir halde geçirdi. Düşünüyor, fakat zihninde düşünceler toplanmıyordu. Dimağında darma dağınık bir halde bulunan hatıraları toplayarak bir sonuç çıkaramıyordu. Titreyerek ümit ediyordu. Neyi? Kendi de bilmiyordu. Kendisine bir şey vaad etmeğe, bir şeyi reddetmeğe cesaret edemiyordu. Yüzü vakit vakit soluyor, vücudu zaman zaman ürperip titriyordu. </span></p>
			<p class="Temel-Paragraf"><span class="Normal char-style-override-1" xml:lang="tr-TR">Bazı kere rüya gördüğünü, hayal içinde bulunduğunu sanarak “Acaba gerçek mi?” diye düşünüyor ve o zaman koynundaki kâğıtları eliyle yoklayarak sinesine basıyor, kâğıtların etinin üzerine temasını hissediyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Eğer Jean Valjean bu sırada onu görmüş, gözlerinden taşan parlak ve meçhul sevince dikkat etmiş olsaydı elinde olmadan titreyip ürperirdi.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Cosette düşünüyor ve yürüttüğü fikirlerden şu sonucu çıkarıyordu:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- O! Evet, evet hiç şüphe yok, odur. Bu, ondan bana geliyor!</span></p>
			<p class="tp-sb"><span class="Normal char-style-override-1" xml:lang="tr-TR">Onu burada bulunduklarından meleklerin, mübarek ve kutsal bir tesadüfün haberdar ettiğine inanıyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Ey aşkın şekilleri değiştiren gücü! </span></p>
			<p class="Temel-Paragraf"><span class="Normal char-style-override-1" xml:lang="tr-TR">Ey latif hayal ve rüya! </span></p>
			<p class="Temel-Paragraf"><span class="Normal char-style-override-1" xml:lang="tr-TR">Bu semavî tesadüf, meleklerin bu aracılığı, bir hırsızdan başka bir hırsıza, Charlesmagne avlusundan La Force Hapishanesinin duvarı üzerinden atılan hamur topağıyla da yapılmıştı.</span></p>
		</div>
	</body>
</html>