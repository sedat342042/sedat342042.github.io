<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>sefiller-211</title>
		<link href="css/sefiller_idstyles.css" rel="stylesheet" type="text/css"/>
<meta name="Adept.resource" value="urn:uuid:6a61bc00-ec29-490f-98ae-1e312ff12429"/>
	</head>
	<body id="sefiller" xml:lang="tr-TR">
		<div>
			<p class="numara" xml:lang="ar-SA"><span class="numara char-style-override-1" xml:lang="ar-SA">-3-</span></p>
			<p class="numara-alt" id="toc_marker-4-5-3"><span class="numara-alt char-style-override-1">Marius Büyüdü</span></p>
			<p class="tp-1"><span class="Normal char-style-override-1" xml:lang="tr-TR">O sırada Marius yirmi yaşında bulunuyordu. Büyükbabasını terk ettiği zamandan beri üç sene geçmişti. Gerek büyükbaba ve gerekse torun, durum ve konumlarını muhafaza etmişler, aralarında anlaşma sağlanabilmesi için iki taraftan da bir teşebbüste bulunulmamıştı. Zaten tekrar görüşmeğe ne lüzum vardı? Çekişmek ve cedelleşmek için mi? Hangi taraf ötekinin hakkını teslim edecekti ki?</span></p>
			<p class="Temel-Paragraf"><span class="Normal char-style-override-1" xml:lang="tr-TR">Marius tunçtan bir kap ise Gillenormand Baba da demirden bir çömlekti.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Marius büyükbabası tarafından pek horlandığını anlamış ve bilmişti. Büyükbabasının kendisini sevmediğine, daima haşin görünen, gülen, küfreden, bağıran ve bu şekilde etrafındakilerin başlarında kıyametler koparıp değneğiyle tehdit eden, şefkatli göründüğü halde kaba davranışlarda bulunmaktan bir an geri durmayan ve komedilerdeki titiz morukları andıran bu ihtiyarın kalbinde torununa karşı bir sevgi kırıntısı bulunmadığına inanmıştı. </span></p>
			<p class="Temel-Paragraf"><span class="Normal char-style-override-1" xml:lang="tr-TR">Marius bu hususta aldanıyordu. Gerçekten çocuklarını sevmeyen babalar yok değildir. Fakat torunlarını tapacak kadar seven büyükbabalar pek çoktur.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Biz yukarıki bölümlerden birinde Gillenormand’ın torununu pek fazla sevdiğini kaydetmiştik. Gillenormand torununu seviyor, fakat döğüp söğerek ve bazen tokat atarak seviyordu. Bu, o ihtiyarın kendisine mahsus bir tavrı idi. Torunu yanından uzaklaştığı zaman içinde karanlık bir boşluk hissetmişti. Marius’tan bundan böyle bahsedilmemesini emredip tenbihlemişti. Emrine bu derece itaat edildiğine yazıklandı. İlk zamanlarda o Jacobin’in, o </span><span class="Normal-i char-style-override-1" xml:lang="tr-TR">“Buo-na-par-te”</span><span class="Normal char-style-override-1" xml:lang="tr-TR"> taraftarının, o anarşistin pişman olarak yine baba evine döneceğini sanıyordu. Fakat haftalar, aylar geçtiği halde Marius pişmanlık duymamış, gelip görünmemişti. Bir aralık büyükbaba kendi kendisine diyordu ki:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Ona başka türlü bir davranışta bulunamazdım. Dışarı atmaktan başka çarem yoktu ki, bunu da uyguladım.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Sonra tekrar ederdi:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Bu hal tekrarlanmış olsaydı, ben de hareketimi tekrarlayabilir miydim?</span></p>
			<p class="Temel-Paragraf"><span class="Normal char-style-override-1" xml:lang="tr-TR">Öfke ve kibri önce “Evet!” dedirttiği halde sükûn ve dinginlik içinde sallanan başı ona üzülerek “Hayır!” dedirtiyordu. Bazı zamanlarda azap ve ızdırap duyuyordu. Marius artık yanında bulunmuyor, hatta ortada bile görünmüyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">İhtiyarlar güneşe muhtaç oldukları nisbette sevgiye, şefkate ve sırtlarının sıvazlanıp gönüllerinin alınmasına da o derece muhtaçtırlar. Bu hal onlar için bir sıcaklık hükmündedir. Gillenormand ihtiyar olmakla beraber henüz dinçti. Bununla beraber Marius’un ortadan kaybolması kendisinde az çok bir değişiklik meydana getirmişti.</span></p>
			<p class="Temel-Paragraf"><span class="Normal char-style-override-1" xml:lang="tr-TR">O küçük haylaza doğru önemsiz bir adım atmağa aklı gitmiyordu. Bununla beraber torununun ortadan kaybolmasından dolayı canı sıkılıyordu. Ondan malumat almıyor, almak istemiyorsa da daima onu düşünüyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">O Marais’de gitgide inzivaya çekilmiş biçimde yaşadı. Hâlâ neşeli ve yaşına göre yamandı, ancak onun bu neşesi sarsıcı bir kabalığa sahipti ve zorbalığını her zaman bir nevi kibarlıkla ve umutsuz bir moral bozukluğu ile sonlandırırdı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bazı kere kendi kendine şöyle diyordu:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Oh, eğer dönse, ben ne yapacağımı bilirdim: Kendisine güzelce ağzımı açardım!</span></p>
			<p class="Temel-Paragraf"><span class="Normal char-style-override-1" xml:lang="tr-TR">İhtiyar teyzeye gelince: O, çok seviyor ama pek az düşünüyordu. Marius, ihtiyar teyze için artık bir nevi karanlık ve belirsiz bir hayal hükmündeydi. Eğer bir kedi veya papağını olaydı da sonsuza kadar kaybetmiş olsaydı onu Marius’tan daha çok düşünecekti. </span></p>
			<p class="Temel-Paragraf"><span class="Normal char-style-override-1" xml:lang="tr-TR">İhtiyar Gillenormand’ın üzüntüsünü artırıp şiddetlendiren bir şey varsa o da halini kimseye açıklayamayıp kalbinde tutmuş olmasından ibaretti. Açığa vurulamayan emel ve kederler sahibini daha çok ızdıraba sokar. İnsan üzüldüğü zamanlarda başka biriyle duygu alışverişinde bulunacak olursa üzüntü ve elemi hafiflemiş ve geçmiş olur.</span></p>
			<p class="tp-sb"><span class="Normal char-style-override-1" xml:lang="tr-TR">İhtiyarın o sıradaki üzüntüsü dumanını dışarıya vermeyen yeni usul fırınlara benziyordu. </span></p>
			<p class="Temel-Paragraf"><span class="Normal char-style-override-1" xml:lang="tr-TR">Bazı kere bir takım münasebetsizler kendisinden torununa dair bilgi istiyorlardı:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Mösyö, torununuz ne oldu, ne yapıyor? Kendisini göremiyoruz!</span></p>
			<p class="Temel-Paragraf"><span class="Normal char-style-override-1" xml:lang="tr-TR">Diyorlardı. O zaman ihtiyar kendisini içi rahatmış gibi göstermek isteyerek üzgün ve acılı bir cevap veriyordu:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Mösyö Le Baron Pontmercy kim bilir hangi köşede avukatlık ediyor!</span></p>
			<p class="yildiz"><span class="Normal char-style-override-5" xml:lang="tr-TR">* * *</span></p>
			<p class="Temel-Paragraf"><span class="Normal char-style-override-1" xml:lang="tr-TR">İhtiyar torunu için bu şekilde ağlayıp inlerken Marius şen ve memnundu. Felaket, saf kalplere uyguladığı etkiyle; onun da hissettiği acıyı alıp götürmüştü. Gillenormand’ı yumuşaklıkla bazen aklına getiriyor ve fakat ilk vermiş olduğu karardan dönmek istemiyordu. Çünkü o adam babasına karşı kötü muamelede bulunmuş, ona hakaret edip aşağılamıştı. Ne yanına gitmek istiyor ve ne de onun bir şeyini kabul etmek düşüncesi taşıyordu. Bu hal, ilk olarak hissetmiş olduğu kırgınlık ve öfkenin yatışmış bir şekliydi. Bundan başka, acı çekmiş olduğu gibi bir taraftan da hâlâ o acının etkisi altında bulunduğundan, bu halinden memnun ve hoşnut idi.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Çektiği meşakkat babası için olduğundan, hissettiği hayat acısından şikâyetçi değildi. Bir tür sevinçle kendi kendisine diyordu ki:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Bu çektiğim hiçbir şey değildir. Bu durum bir tür bedel ödemedir. Bu meşakkate uğramasam bile başka türlüsüne uğramam beklenirdi. Babam gibi saygıdeğer ve kutsal bir zata karşı yaptıklarımın her halde maddî veya manevi bir ceza ile sonuçlanacağından şüphe edilemezdi.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Babası o kadar zorluklara ve zahmetlere uğramışken kendisinin hiçbir meşakkat çekmemesini caiz görmüyordu. Albayın yaşadığı zorluk ve çektiği eziyetlerine, bahadırlıklarına karşı kendisinin yaşadığı sıkıntılar veya meşakkat hiçbir şeydi. İki hali birbiriyle kıyaslayarak, aralarında nispet kabul etmeyecek derecede büyük bir fark buluyordu. Babası düşmanla mücadele etmiş olduğundan kendisinin de fakr-u zaruretle, zorluklar ve sıkıntılarla mücadele etmesini ve elinden geldiği kadar bu hale direnç göstermesini münasip görüyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Babası ölmeden evvel yazıp kendisine bıraktığı vasiyetnamesinde oğlumun buna layık olduğunda şüphe yoktur dememiş miydi? O halde bunu fiilen göstermek ve ispat etmel lazım değil midir? Bugün o vasiyetname kaybolmuştu. Fakat ne zararı var? Metni kalbine nakşedilmiş değil miydi?</span></p>
			<p class="Temel-Paragraf"><span class="Normal char-style-override-1" xml:lang="tr-TR">Esasen kâğıda yazılmış olan o sözler şimdi kalbi üzerine nakşedilmiş bulunuyordu. </span></p>
			<p class="Temel-Paragraf"><span class="Normal char-style-override-1" xml:lang="tr-TR">Büyükbabası kendisini evinden attığı sırada henüz çocuk sayılırdı. Fakat şimdi büyüyerek bir adam olmuştu. Adam olduğunu, adamlar sırasına geçtiğini pek iyi hissedip anlıyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Sefalet ve meşakkatin Marius’a pek iyi gelmiş olduğu hususunda ısrar ederiz. Bazı felaketler insanı uyarır ve ıslah eder. Gençliğinde fakr-u zarurete uğrayan bir adam, başarı elde etmek şartıyla, bütün iradelerini gayrete ve bütün ruhunu büyük teşebbüslere ulaşmaya yöneltir.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Fakr-u zaruret, maddî hayatı ibret ve basiret nazarları önüne çırıl çıplak bir halde koyar. Manevi hayata doğru katedilen ve kazanılan ilerlemelerin ilk adımı bu suretle başlar.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Zengin bir gencin bin türlü parlak ve fakat kaba zevk araçları vardır: At yarışları, av ve avlanma, köpekler, tütün, oyun, en güzel yiyecek ve içeceklerle buna benzer şeyler… Bu zevk vasıtaları, ruhun yüce ve nazikâne duygularına gölge düşürerek, onu aşağılık duygularla doldurur. Fakir bir genç o eğlencelere mukabil yiyeceği ekmeğini tedarik için zahmet ve sıkıntı çeker. Böyle tedarik ettiği ekmeği yer. Yedikten sonra düşünmekten başka bir şeye ihtiyacı kalmaz. İlahî bir armağan olan tabiatın ulvî manzaralarını seyir ve temaşaya dalar. İşte fakir gencin tiyatrosu budur. Sefalı gökyüzüne, ufka, çiçeklere, çocuklara, içinde zaruret ve sefalet içinde yaşayanların bulunduğu insanlığa ve yine içinde ışık parıltıları olan halkına doğru bakışlarını uzatır.</span></p>
			<p class="Temel-Paragraf"><span class="Normal char-style-override-1" xml:lang="tr-TR">İnsanlığa bakışlarını öylesine uzatır ki, ruha ve hilkate o kadar derinlemesine bakar ki halkı görür gibi olur. Vecd ve istiğraka daldığı sırada yükseldiğini hisseder. Düşüncelerinde ilerledikçe daha hoş ve hassas bir hale gelir. Sıkıntı ve sefalet çeken adam halinden, mütefekkir bir adam haline geçer, âdeta yücelik kazanır. Kalbinde garip ve acayip bir şey hisseder. O zaman kendisini unutur, başkalarına acımağa başlar.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Yaratılışın saf, temiz ve ferah ruhlara bahşettiği, karanlık ve kapalı kalplerden ise esirgediği türlü türlü zevkleri ve hazları düşününce, fikir ve zekâca milyoner olduğunu hisseder; servet bakımından milyoner olan adamları da acınmaya ve merhamete şayan bulur. Kalbini bu suretle arındırarak nurlarla doldurdukça, kin ve garez gibi kötü duyguları yok olur gider. </span></p>
			<p class="Temel-Paragraf"><span class="Normal char-style-override-1" xml:lang="tr-TR">O hale gelen adama zavallı denebilir mi? </span></p>
			<p class="Temel-Paragraf"><span class="Normal char-style-override-1" xml:lang="tr-TR">Asla!</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bir gencin sefalete uğramasına asla sefalet denemez. Bu hal, bir sefalet değildir.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bir genç adam ne kadar fakir olsa da sağlık ve kuvvetiyle, fiil ve hareketlerindeki serbestlikle, gözlerindeki gençlik ve saflık nurlarıyla, damarlarında hararetle dolaşan kanıyla, siyah saçlarıyla, taze ve kırmızı yanaklarıyla, kırmızı dudaklarıyla, inci misali bembeyaz dişleriyle, saf ve pak teneffüsüyle her zaman bu özelliklerden mahrum olan ihtiyar bir kral veya imparatorun gıpta etmesine sebep olur.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Böyle bir genç sabahları kalkınca maişet sağlama yollarını arar. Elleriyle çalışarak ekmeğini kazandıkça omurgası da kuvvet ve levendane bir zarafet kazanır. Dimağına fikir ve kuvvet gelir.</span></p>
			<p class="Temel-Paragraf"><span class="Normal char-style-override-1" xml:lang="tr-TR">İhtiyacını giderdikten sonra kurduğu hayallerin verdiği birçok sevinç ve hazlara döner. Bu suretle zevklenir. Ayakları elem ve musibetler, engeller ve zorluklar içinde, kaldırım taşları üzerinde, bazen çamurların içinde ve başı da sevinç nurları arasında olarak yaşayışını sürdürür. Ciddi, alçakgönüllü olur. Aynı zamanda sabırlı, kanaatkâr ve hayırhah olur. Servet ve kudret sahibi oldukları halde bu nimetlere mazhar olamayan zenginlerin halini göz önüne alıp düşünerek, nail olduğu iki nimetten dolayı Tanrı’ya şükreder. Bu nimetlerden biri, çalışıp çabalamasıydı ki, kendisinin serbestliğini sağlıyordu; diğeri fikir’di ki, onu itibarlı ve saygıdeğer kılıyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Marius başta bu halde bulunuyor ve bu şeyleri hissediyordu.  Doğrusunu söylemek lazım gelirse hayal kurma yönüne daha fazla meyletmişti. Gönül rahatlığıyla ve güven içinde denebilecek şekilde yiyeceği ekmeğini kazanmağa başladığı gün, halindeki fakirliğin faziletlerini anlayarak bu kadarla yetinmeye lüzum görmüş ve çalışıp çabalamaktan artan zamanını hayal kurmağa ayırmıştı. Başka bir deyişle, bazı kere bütün günlerini sadece düşünerek geçiriyordu. Âdeta tasavvuf erbabı gibi düşünce ve tasavvurlar yoluyla manevi dünyanın lezzetlerini tadıyor ve kendinden geçiyordu. Dünyanın cazip taraflarından el etek çekerek maneviyata dalmaktan daha lezzetli ne olabilir? Bu suretle insan iki dünyada da mutluluğa erer.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Marius, hayat denilen anlaşılması güç bilmeceyi bu sayede çözmüş ve hayatını ona göre düzene sokmuştu. Yani maddeyle ilgili çabalarını kısıtlayıp manevi yöndeki çabalarını ise artırmıştı. Başka bir söyleyişle, bir kaç saat ancak dünyevi meselelerle uğraşıyor, kalan zamanını manevi şeylerle yahut hakiki hayat denilen sonsuzluğa dönük şeylerle değerlendiriyordu. Hiçbir şeyi olmadığını düşünerek hayallerle vakitlerini geçirdiği sırada, bu halin bir nevi âtıllık ve rehavet demek olduğunu düşünemiyordu. O yalnız hayatın zorunlu ihtiyaçlarını karşılayacak kadar çalışıp sonra erkenden istirahata çekiliyordu. Böyle bir çalışma huyuna göre, geçici bir süre devam etmesi gereken bu halin, kaderin belirsiz durumlarıyla ilk karşılaşmasında bir uyanışla sarsılacağı tabii idi. </span></p>
			<p class="Temel-Paragraf"><span class="Normal char-style-override-1" xml:lang="tr-TR">Böyle bir uyanışın meydana gelmesini beklediği halde avukatlıkla uğraşmıyordu. İhtiyar Gillenormand ise kendisini avukatlık mesleğinde olduğu için suçluyordu. Davaları takip etmeğe lüzum görmediği gibi avukat olmayı da istemiyordu. Düşünceler, kendisine herşeyden yüz çevirtmişti. Müvekillerini ziyaret etmek, devlet dairelerini dolaşmak, takip edilecek davalar aramak birer büyük işti. Can sıkıcıydı. Bu sıkıntıya girmeğe ne lüzum vardı? Geçimini temin ettiği işini değiştirmeğe lüzum görmüyordu. Kitapçının kendisine gördürdüğü işi yeterli buluyordu. Ona göre bu iş hem az zahmetle görülüyor, hem de geçinmesini sağlıyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Marius’a iş gördüren kitapçılardan -zannederim Mösyö Magimel olacak- biri bir gün şu teklifte bulunmuştu: Bir oda verecek, delikanlı bu odada belirli bir süre çalışacak ve buna karşılık kitapçı kendisine senelik bin beş yüz frank verecek.</span></p>
			<p class="Temel-Paragraf"><span class="Normal char-style-override-1" xml:lang="tr-TR">İyi bir odada kalmak ve bin beş yüz frank almak! Şüphesiz bu her zaman bulunamayacak bir nimetti. Bunu teslim ediyordu. Hâlbuki hürriyetini kaybedecek, kuş gibi kafeste yaşayacaktı! Bununla beraber bir edebî görevli olmak da vardı. Bu teklifi kabul ettiği takdirde refah ve saadete kavuşacağını idrak ediyordu. Aynı zamanda fena olacağını da itiraf etmekten çekinmiyordu. Şüphesiz rahat edecek, fazla para da alacak, buna karşılık hürriyetini, vakar ve haysiyetini kaybedecekti.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bu hal, tam ve iyi bir sefaletin pek kötü bir sıkıntıya dönüşmesi demekti! Aslında kör olan bir adamın tek-göz olması gibi bir hale benziyordu! </span></p>
			<p class="tp-sb"><span class="Normal char-style-override-1" xml:lang="tr-TR">Bu sebeple bu teklifi kabul etmedi.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Marius kabuğuna çekilmiş bir halde yaşıyordu. Böyle herkesten uzak yaşamanın lezzetini almış olduğu için, bu hali tercih ediyordu. Böyle yaşamasına sebebiyet verilmişti. Gördüklerinden ürkmüştü. Enjolras’nın başkanlık ettiği cemiyete girmeğe lüzum görmemişti. Cemiyetin mensuplarıyla dostlukları devam ediyordu. Lüzum görüldüğünde birbirlerine yardım edecek kadar aralarında hukuk ve kardeşlik sevgisi hâsıl olmuştu. İşte hepsi buydu.</span></p>
			<p class="yildiz"><span class="Normal char-style-override-5" xml:lang="tr-TR">* * *</span></p>
			<p class="Temel-Paragraf"><span class="Normal char-style-override-1" xml:lang="tr-TR">Marius’un biri genç ve diğeri ihtiyar olmak üzere iki ahbabı vardı. Genci Courfeyrac, ihtiyarı ise Mösyö Mabeuf’dü. </span></p>
			<p class="Temel-Paragraf"><span class="Normal char-style-override-1" xml:lang="tr-TR">İhtiyara daha ziyade meyyal idi.</span></p>
			<p class="Temel-Paragraf"><span class="Normal char-style-override-1" xml:lang="tr-TR">İçindeki ihtilalin müsebbibi bu ihtiyardı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Babasını bu ihtiyarın sayesinde tanımış ve sevmişti. “Beni başka bir adam eden ve bu hale sokan bu adamdır.” diyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Gerçekten Marius’a kesin kararı vermeğe, kısacası bildiğimiz hale gelmesine sebep olan, kilise kâhyası Mabeuf’dü.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Hâlbuki Mösyö Mabeuf bu işte Rabbanî hikmet ve kudretin etkisiz ve duygusuz bir vasıtası olmaktan öte bir şey değildi. Birinin birdenbire getirdiği şamdanla aydınlığa hizmet ettiği gibi, Mabeuf de farkında olmadığı halde sırf tesadüfle delikanlıyı uyarmış ve fikrini aydınlatmış oluyordu</span></p>
			<p class="Temel-Paragraf"><span class="Normal char-style-override-1" xml:lang="tr-TR">Marius’un kalbinde meydana gelen büyük değişikliği ihtiyar Mabeuf anlamağa ve yönlendirmeğe asla güç yetiremezdi.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Mösyö Mabeuf ileride tekrar görüleceği için hakkında birkaç söz söylemenin az çok faydası olur.</span></p>
		</div>
	</body>
</html>