<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>sefiller-30</title>
		<link href="css/sefiller_idstyles.css" rel="stylesheet" type="text/css"/>
<meta name="Adept.resource" value="urn:uuid:6a61bc00-ec29-490f-98ae-1e312ff12429"/>
	</head>
	<body id="sefiller" xml:lang="tr-TR">
		<div>
			<p class="numara" xml:lang="ar-SA"><span class="numara char-style-override-1" xml:lang="ar-SA">-10-</span></p>
			<p class="numara-alt" id="toc_marker-2-2-13"><span class="numara-alt char-style-override-1">Uyanmış Adam</span></p>
			<p class="tp-1"><span class="Normal char-style-override-1" xml:lang="tr-TR">Kasabanın büyük kilisesinin çalar saati sabahın saat ikisini vurduğu esnada Jean Valjean uyandı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Uyanmasına sebep, yatağının pek iyi olmasıydı. Hemen hemen yirmi sene oluyordu ki, bir yatak üzerinde yatmamış ve yatarken elbisesini çıkartmamış olduğu halde, gördüğü yeni rahatın hissi, kendisini uyandırmıştı. </span></p>
			<p class="Temel-Paragraf"><span class="Normal char-style-override-1" xml:lang="tr-TR">Dört saatten fazla uyumuş, yorgunluğu gitmişti. Yorgunluğunu gidermek için zaten öyle çok dinlenmeye ve uyumaya alışmamıştı. Gözlerini açtı. Karanlıkta bir kere etrafına bakındı. Tekrar uyumak için gözlerini kapadı. Uyuyamadı. Gündüz muhtelif duyguların tesiriyle zihni meşgul olunca gece bir defa uyumak mümkün olursa da uyandıktan sonra tekrar uyumak zor olur. İlkinde kolayca gelen uyku, ikinci defa kolay gelmez. Bu sebeple tekrar uyumayı başaramayınca bu defa düşünmeye başladı. Şu esnada kafası pek karışıktı. Zihninden bir takım karanlık şeylerin gelip gittiğini hissediyordu. Geçmişin hatıralarıyla şu andaki hali birbirine karışmış, inişli çıkışlı bir halde kafasını doldurmuş ve şekillerini kaybederek düzensiz bir surette büyümekte ve daha sonra kaybolmaktaydı. Bu durum, durgun bir suya yansıyan şekillerin kâh büyüyerek, kâh küçülerek suyun hareketiyle kaybolmasına benziyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Aklına düşen birbiri ardınca sürüp giden düşünce ve duygular arasında yalnız bir tanesi fazlaca etkili oluyor ve diğerlerine üstün geliyordu:</span></p>
			<p class="Temel-Paragraf"><span class="Normal char-style-override-1" xml:lang="tr-TR">Madam Magloire’ın sofraya getirmiş olduğu altı gümüş tabak ile büyük kaşığa dikkat etmişti. Bulunduğu yerden biraz ötede bulunan bu altı gümüş tabak zihnini işgal ediyordu. Yemek odasından yattığı odaya geldiği sırada ihtiyar hizmetçi kadının bunları yatağın başucunda duran küçük bir dolaba yerleştirmekte olduğunu görmüştü. Bu dolaba dikkat etmişti. Yemek odasından girilince sağ tarafa düşüyordu. Hepsi bir yerdeydi. Bunların eski ve makbul gümüşten yapılmış olması sebebiyle büyük kaşıkla beraber en azından iki yüz frank tutacağını hesap etti. İki yüz frank! Bu meblağ, on dokuz senede kazanabildiğinin iki katıydı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Eğer cezaevi idaresi hakkını yememiş olsaydı, daha çok kazanmış olacaktı. Bununla beraber bu iki yüz frank her durumda ondan fazla idi. Tam bir saat süren tereddüt ve zıt düşünceler zihnini iyice yordu. Bu zıt düşünceler birbirleriyle mücadele ediyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Saat üçü vurdu. Gözlerini açtı. Yatağı üzerinde birdenbire doğruldu. Kolunu uzatarak bir tarafına bırakmış olduğu çantasını yakaladı. Sonra bacaklarını sallandırarak ve ayaklarını yere koyarak garip bir surette yatak içinde oturdu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Hayaller içine gömülmüş olduğu halde bu vaziyette bir zaman kaldı. Sakinlerinin uykuda olduğu ve sükûnetin sürüp gittiği bir evde eğer biri tek başına uyanık olan bu adamı görmüş olsaydı, korkardı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Birdenbire eğildi. Ayakkabılarını çıkararak yavaşça yatağın yakınındaki hasırın üzerine koydu. Sonra o düşünceli halini yeniden aldı ve hareket etmeden öylece kaldı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bu müthiş düşünceler arasında, biraz evvel bahsettiğimiz fikirler kafasını şiddetle zorluyor, giriyor, çıkıyor; tekrar giriyor, kısacası bu hal kafasına bir tür baskı yapıyor ve sebeplerini bilmediği halde tekrar düşünmeye mecbur kalıyordu. Düşüncelerinde elinde olmadan ısrarla tersane zindanında dostluk kurduğu Brevet adındaki bir mahkûmu hatırladı ki, onun pantalonu pamuk ipliğinden örülmüş ve yalnız askıyla tutturulmuştu. Bu askılı pantalonun satrançlı işlemeleri sürekli olarak zihnini tırmalıyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bir zaman bu vaziyette kaldı. Bu esnada dışarıdaki çalar saatin çeyrek veya yarım saati işaret eden bir darbesini işitmemiş olsaydı, belki de bu vaziyette sabaha kadar kalacaktı. Bu darbenin bir ihtar makamında kendisine güya “Haydi bakalım!” demek istediğini sandı. Ayağa kalktı. Bir an daha tereddütte kaldıktan sonra etrafını dinledi. Evin içinde derin bir sükûnet hüküm sürüyordu. Hafif ve küçük adımlarla pencereye doğru yürüdü. Gece pek karanlık değildi. Ay bedir halinde yusyuvarlak olup, rüzgârın etkisine tâbi bulutlar onun önünden geçerek süratle ilerliyorlardı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Evin dışında ortalık birbiri ardınca bir karanlık ve bir aydınlık oluyor, ara sıra bulutların hareketi sebebiyle ay ışığı kesintiye uğruyor; evin içinde ise yarı aydınlık bir nevi fecr oluşturuyordu. Bu ışık bir mahzenin havalandırmasından giren ışık huzmelerini andırıyordu ki, oluşan gölgeler de havalandırmanın önünden gelip geçenler yüzündendi sanki.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Pencerenin önüne geldiğinde Jean Valjean pencereyi gözden geçirdi. Bahçeye bakan pencere parmaklıksız ve açıktı. Yalnız orada geçerli bir usule göre demirden bir kama ile kapatılmıştı. Buradan bahçeye çıkılabiliyordu. Pencereyi açtı. Soğuk ve sert bir rüzgârın birdenbire içeriye hücum ettiğini görünce hemen kapadı. Bahçeyi dikkatle ve özenle gözden geçirdi. Bahçeyi çevreleyen beyaz duvar yüksek olmayıp üzerinden kolayca aşılabilirdi. Duvarın dibinde otların engellemesiyle ilk bakışta görülemeyen etrafı ağaçlıklı bir yol vardı ki, duvarın bahçeyi bu yoldan ayırmış olduğu anlaşılıyordu. </span></p>
			<p class="Temel-Paragraf"><span class="Normal char-style-override-1" xml:lang="tr-TR">Etrafına bir göz attıktan sonra kesin bir kararla çantasını aldı. Bundan araştırarak çıkardığı bir şeyi yatağı üzerine bıraktı. Çantayı tekrar kapadı. Sonra omuzuna alarak, ayakkabılarını bir cebine yerleştirdikten, şapkasını da gözlerine kadar indirdikten sonra elleriyle değneğini araştırdı. Buldu ve pencerenin köşesine bıraktı. Yine yatağa döndü. Biraz evvel yatağın üzerine bırakmış olduğu şeyi aldı. Bu şey kısa bir demir çubuktan ibaret olup uçlarından biri bir kargının (mızrağın) ucu gibi sivriltilmişti. Karanlıkta bu şeyin ne için kullanılacağını kestirmek mümkün olamazdı. Muhtemelen manivela (kaldıraç), belki de bir ucu diğerinden kalın boğumlu bir demir çubuktu. Gündüz olsaydı bu demir çubuğun madencilerin kullandıkları bir şamdandan ibaret olduğu anlaşılırdı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Vaktiyle Toulon şehrini çevreleyen tepelerde taş çıkarmak üzere mahkûmları çalıştırdıkları için, bunlarda madenci alet ve edevatından bazılarının bulunması uzak bir ihtimal değildi. Demirden yapılmış olan bu şamdanların alt kısımları sivri olduğundan taş çıkarmak için kayalara sokulurdu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Yanındaki şamdanı sağ eline aldı. Yavaş yavaş nefes alarak ve ayaklarını yere hafifçe basmak suretiyle yandaki odanın kapısına doğru ilerledi. Bu kapı, bilindiği üzere, Piskopos’un yatak odasının kapısı idi. Kapının önüne geldiğinde kapalı olmayıp yarı açık olduğunu gördü. </span></p>
			<p class="Temel-Paragraf"><span class="Normal char-style-override-1" xml:lang="tr-TR">Piskopos oda kapısını kapamamıştı.</span></p>
		</div>
	</body>
</html>