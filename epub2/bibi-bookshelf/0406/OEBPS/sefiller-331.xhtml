<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>sefiller-331</title>
		<link href="css/sefiller_idstyles.css" rel="stylesheet" type="text/css"/>
<meta name="Adept.resource" value="urn:uuid:6a61bc00-ec29-490f-98ae-1e312ff12429"/>
	</head>
	<body id="sefiller" xml:lang="tr-TR">
		<div>
			<p class="numara" xml:lang="ar-SA"><span class="numara char-style-override-1" xml:lang="ar-SA">-3-</span></p>
			<p class="numara-alt" id="toc_marker-5-13-3"><span class="numara-alt char-style-override-1">Sınırların Bittiği Yer</span></p>
			<p class="tp-1"><span class="Normal char-style-override-1" xml:lang="tr-TR">Marius Halles’e varmıştı. Orası, etraf sokaklara nispetle daha sakin, daha karanlık ve daha hareketsizdi. Sanki mezarın ebedî sessizliği, soğuk barışçıllığı yerin derinliklerinden çıkmış da zeminin üstüne yayılmıştı. </span></p>
			<p class="Temel-Paragraf"><span class="Normal char-style-override-1" xml:lang="tr-TR">Bununla beraber bu kara zemin üzerinde Chanvrerie sokağını Saint-Eustache yönünde kapayan evlerin yüksek damları bir kızıllık içinde görünüyordu. Bu kızıllık Corinthe barikatında yanmakta olan meşaleden yansıyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Marius, bu kızıllığa doğru yürümeğe başladı. Bu sayede Marche-aux-Poirees sokağına gelmiş ve Precheurs sokağının karanlık girişini fark etmişti.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Oraya girdi. Sokağın diğer ucunda bekleyen isyancıların nöbetçisi onu göremedi. Aradığı şeyin pek yakınında bulunduğunu hissediyordu. Ayaklarının uçlarına basarak yürüyordu. Bu suretle Enjolras’nın dışarıyla ilişkilerde bulunmak üzere bıraktığı yegâne giriş olan Mondétour adındaki küçük sokağın köşesine ulaştı. Sol tarafında ve son evin köşesinde başını ileriye doğru uzattı. Ve Mondétour sokağına baktı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bu küçük sokakla Chanvrerie sokağının karanlık köşesinde ve biraz ötede kaldırım üzerinde bir parıltı ile meyhanenin küçük bir kısmını ve arkada şekilsiz bir tür duvar içinde titreyerek parıldayan bir kandilin ışığıyla dizleri üstünde tüfeklerini tuttukları halde çömelmiş olan birkaç kişiyi gördü.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bunlar kendisinden on on beş adım ileride bulunuyorlardı. Burası barikatın iç kısmıydı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Küçük sokağın sağ tarafındaki evler, meyhanenin diğer kısmıyla büyük barikatı ve bayrağı gözlerden saklıyordu. </span></p>
			<p class="Temel-Paragraf"><span class="Normal char-style-override-1" xml:lang="tr-TR">Marius için artık atacak yalnız bir adım kalmıştı. Zavallı delikanlı orada bir taşın üzerine oturdu. Kollarını kavuşturarak babasını düşünmeğe başladı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Mağrur bir asker olup Cumhuriyet devrinde Fransa hududunu koruyan, İmparatorluk zamanında Asya hududuna kadar giden, Cenova’yı, İskenderiye’yi, Milano’yu, Torino’yu, Madrid, Viyana, Dresden, Berlin ve Moskova’yı gören, bugün Marius’un da damarlarında dolaşan kandan kendisinin de bütün Avrupa savaş meydanlarında birer damlasını bırakan, kumandanlıkta ve disiplin işinde vaktinden evvel saçlarını ağartan, kılıç bağı ile apoletleri göğsüne doğru inmiş, nişanları barutla siyahlaşmış, başındaki kasketi alnında iz bırakmış, ordugâhta, karargâhlarda, sıhhiye kafilelelerinde yaşamış ve nihayet yirmi sene sonra büyük muharebelerde yüzü kılıçla yaralanmış olan, şen, mütebessim, sade, sakin ve bir çocuk kadar saf olup her şeyi sırf Fransa için yapmış olduğu halde, ona karşı hiçbir şey yapmamış gibi dönen kahraman Albay Pontmercy’yi düşündü.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Kendisinin de vakti gelmiş olduğunu; babasından sonra kendisinin dahi cesurca, gayretli bir şekilde kurşunlara koşmak, göğsünü süngülere karşı tutmak, kanını dökmek, düşmanı bulmak, ölümü aramak sırasının geldiğini; savaşmak, savaş alanına gitmek zamanının gelmiş olduğunu düşünüyordu. </span></p>
			<p class="Temel-Paragraf"><span class="Normal char-style-override-1" xml:lang="tr-TR">Gideceği savaş alanının bir iç savaş olduğunu düşündü.</span></p>
			<p class="Temel-Paragraf"><span class="Normal char-style-override-1" xml:lang="tr-TR">İç savaşın, önünde bir girdap gibi açılmış olduğunu ve kendisinin de o girdaba düşeceğini gördü.</span></p>
			<p class="Temel-Paragraf"><span class="Normal char-style-override-1" xml:lang="tr-TR">İşte o zaman bütün vücudu ürperdi.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Ecdadının bir hurdacıya satmış olduğu babasının kılıcını hatırladı. O kılıcın satıldığına esef etti. Şimdi o cesur Fransız kanından daha saf olan o kılıcın elinden pür hiddet çıkıp karanlığa karışmasından memnun oldu. O kılıcın kendi elinden, kendi tasarrufundan bu şekilde çıkmasını, istikbali keşfetmesine hamlediyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">O kılıç ayaklanmayı, ırmak muharebelerini, kaldırım savaşlarını, bodrum pencerelerinden tüfek ateşlerini, arkadan alınıp verilen darbeleri bir önseziyle anlamıştı sanki.</span></p>
			<p class="Temel-Paragraf"><span class="Normal char-style-override-1" xml:lang="tr-TR">O kılıç Marengo ve Friedland savaş alanlarından gelmiş olduğu için Chanvrerie sokağına gidip de iç savaşta görev yapmak istememiştir. Şüphesiz babasıyla gördüğü o kadar işleri evladıyla görmek istemediği için o kılıç elinden gitmiştir.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Sonra düşündü ki, babasının vefatında o kılıcı almış olsaydı, hiç şüphesiz şimdi geceleyin Fransızların birbirlerine karşı ettikleri şu muharebede elini yakacaktı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">O kılıcın kendi mülkiyetinde olmadığından dolayı ne kadar memnun oluyordu. Kılıcın satılmış olmasını isabetli buldu. Bugün elinde bulunmuş olsaydı, elbette onunla vatanını al kanlara boyayacaktı. Şu halde hurdacıya satılmış bulunması pek iyi olmuştu. Ancak düşmana karşı kullanılacak olan öyle bir kılıç, Fransızlara karşı kullanılamazdı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Acılar içinde ağlamağa başladı. Bu, müthiş bir durumdu. Fakat ne yapmalı?  Cosette’siz yaşamak kendisince imkânsız bir şeydi. Mademki Cosette gitti, artık yaşamağa ne lüzum var?  Ölmek icap ediyordu. Hayatı terk edeceğine dair namusu üzerine söz vermemiş miydi? Cosette böyle bir söz aldıktan sonra hareket etmişti. Demek ki Marius’un ölümü Cosette’in arzusu cümlesindendi. Mademki kendisine haber vermeden, bir iki satırlık bir şey bırakmadan, adresini bildiği halde bir mektup bırakmadan gitmişti, o halde kendisini sevmediği aşikârdı. Bundan sonra yaşamanın ne faydası vardı? Hem kimin için yaşayacaktı? </span></p>
			<p class="Temel-Paragraf"><span class="Normal char-style-override-1" xml:lang="tr-TR">Bundan başka, buraya kadar geldikten sonra geri dönmek nasıl olabilirdi? Tehlikeye yaklaşmak, sonra firar etmek! Buraya kadar gelip barikatı gördükten sonra “Adam sen de! İşte gördüm; bir iç mücadeleden ibaret! Ben gidiyorum!” demek mümkün olur mu? Kendisini bekleyen dostlarını terk etmek, kendisine belki muhtaç olan, az sayıda oldukları halde koca bir orduyu bekleyen dostlarını terk etmek, nasıl mümkün olabilir?</span></p>
			<p class="Temel-Paragraf"><span class="Normal char-style-override-1" xml:lang="tr-TR">Hem aşka, hem kardeşliğe karşı ahdini bozmak, hem de sözünde durmamak, korkaklığına vatanperverlik adını vermek mümkün mü? Ya babasının hayali orada, o karanlıktaysa, geri çekildiğini görürse, kılıcının tersiyle kendisine vurmaz mıydı? “Haydi oradan namert!” demez miydi? </span></p>
			<p class="Temel-Paragraf"><span class="Normal char-style-override-1" xml:lang="tr-TR">Bu ve buna benzer derin düşüncelere dalmış olan zavallı genç, başını önüne eğmiş olduğu halde düşünüyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Birdenbire başını kaldırdı. Zihnî güçlerinde berraklık ve saflık oluşmuştu. Mezar yakınında ortaya çıkan bir zihin genişlemesi vardır. Ölüme yakın bulunmak, hakikati görmektir. Katılmak istediği hareket artık gözüne hüzünlü ve kederli bir şey değil, tam aksine yüce bir şey olarak göründü. Sokak savaşı, bilinmez nasıl bir ruhî faaliyet ile yer değiştirdi. </span></p>
			<p class="Temel-Paragraf"><span class="Normal char-style-override-1" xml:lang="tr-TR">Kurduğu hayallerin soru işareti taşıyan bütün noktaları aklına geldi, bununla beraber şaşırmadı. Zihnî dengeleri tam olup soruların makul ve münasip cevaplarını hazırlamıştı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Babası neden öfkelenecekti? İtaatsizliğin görev mertebesine varabileceği haller yok mudur?</span></p>
			<p class="Temel-Paragraf"><span class="Normal char-style-override-1" xml:lang="tr-TR">Albay Pontmercy’nin oğlu bu savaşa katılmasıyla neden kadri değer kaybetsin? Bu artık ne Champaubert’tir, ne de Montmirail’dir.</span><span class="dipnot"><a class="footnote-link" href="#footnote-233-140" id="footnote-233-140-backlink">140</a></span><span class="Normal char-style-override-1" xml:lang="tr-TR"> Bu, başka bir şeydir. İş mukaddes bir toprakla ilgili değildir. Fakat mukaddes bir fikre dayanıyor. Vatan şikâyet ediyor ama insanlık alkışlıyor. Bundan başka vatanın şikâyet ettiği de muhakkak mıdır? Fransa’nın yarası kanıyor, fakat hürriyet tebessüm ediyor ve hürriyetin bu tebessümü karşısında Fransa yarasını unutuyor. Bunun dışında, olan bitene daha yüksek bir noktadan bakılacak olursa iç savaşa ne lüzum var?</span></p>
			<p class="Temel-Paragraf"><span class="Normal char-style-override-1" xml:lang="tr-TR">İç muharebe nedir? Dış muharebe ne demektir?</span></p>
			<p class="Temel-Paragraf"><span class="Normal char-style-override-1" xml:lang="tr-TR">İnsanlar arasında vuku bulan savaşlar kardeş savaşları değil midir? Bir savaş maksada göre belirlenir. Bundan dolayı ne iç savaş vardır, ne de dış savaş. Tam aksine ya haklı ya da haksız savaşlar vardır. İnsanlığa ait büyük bir sözleşme yapılıncaya kadar elini çabuk tutan istikbalin, geciktirilmiş olan maziye karşı savaşı belki lüzumlu olur. </span></p>
			<p class="Temel-Paragraf"><span class="Normal char-style-override-1" xml:lang="tr-TR">Bu savaştan niçin şikâyet edilsin?</span></p>
			<p class="Temel-Paragraf"><span class="Normal char-style-override-1" xml:lang="tr-TR">Hakkı, ilerlemeyi, adaleti, medeniyeti, hakikati örtmek ve boğmak için edilen savaşlar utanç vericidir. Kılıç o zaman bir kaatil bıçağına dönüşür. Böyle bir halde ister dış, ister iç savaş olsun, savaş nefrete şayan ve yüz karasıdır. Böyle savaşa savaş denilmez; bu bir cinayettir; insanlığa karşı işlenmiş olan bir cinayettir.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Adalet denilen kutsal maksattan başka bir sebeple yapılan bir savaş şekli kınanmağa ve nefret edilmeğe layık değil midir?</span></p>
			<p class="Temel-Paragraf"><span class="Normal char-style-override-1" xml:lang="tr-TR">Washington’un kılıcı ne hakla Camille Desmoulins’in mızrağının hakkını inkâr etsin? Leonidas dışa karşı savaşmış. Timoleon, zulme karşı ayaklanmış. Bunlardan hangisi daha büyüktür? Biri savunucu, diğeri hürriyetci, başka tabirle milletin kurtarıcısıdır.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Sonucu göz önüne alınmadan şehir içinde yapılacak bir ayaklanma kötüdür denilebilir mi? Öyleyse Brutus, Marcel, Arnould von Blankenheim, Hedgerow, Colgny’leri alçaklık ve cinayetle suçlayalım. Çalı (kır) muharebesi? Sokak savaşı?  Evet! Niçin olmasın? Bu Ambiorix, Artevelde, Marnix, Pela-gius savaşları böyleydi. Fakat Ambiorix Roma’ya, Artevelde Fransa’ya, Marnix İspanya’ya, Pela-gius Araplara karşı savaşıyorlardı. Bunların hepsi dışa, yabancıya karşıydı. </span></p>
			<p class="Temel-Paragraf"><span class="Normal char-style-override-1" xml:lang="tr-TR">Pekiyi! Monarşi hükûmeti de yabancıdır. Despotluk da yabancıdır. “Mukaddes haklar” (derebeylik, aristokratik haklar) da yabancıdır. Hepsi yabancıdır ama, istilanın coğrafi sınırları tecavüz ettiği gibi istibdat da ahlakî sınırları tecavüz ediyor.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Zalimi def etmek yahut İngiliz’i kovmak, her ikisi de kendi toprağını geri almak demektir.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bir zaman gelir, bir an olur ki, artık protesto yetmez. Felsefe ve nazariyattan sonra harekete, eylemlere lüzum vardır. Eylemin gücü fikrin hazır hale getirdiğini tamamlar.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Zincire vurulmuş Promete işe başlar, Aristogeiton tamamlar. </span><span class="Normal-i char-style-override-1" xml:lang="tr-TR">Ansiklopedi</span><span class="Normal char-style-override-1" xml:lang="tr-TR"> ruhları aydınlatır, 10 Ağustos, düşünceleri elektrik gücüyle etkiler. Aeschylus’den sonra Thrasybulus; Diderot’dan sonra Danton gelir. </span></p>
			<p class="Temel-Paragraf"><span class="Normal char-style-override-1" xml:lang="tr-TR">Halktan insanların bir lider kabulüne özel bir eğilimleri vardır. Onların kitlesi etki altında ve ağırkanlıdır. Böyle bir kitle itaat altına pek kolay sokulur. Onları tahrik edip kışkırtmalı. Kurtulmalarını sağlamalı. Eğitimle, hakikatle gözlerini açmalı, bulundukları yerlere eğitim-öğretimin ışığını saçmalıdır. İnsanlar kurtuluş ve mutlulukları için biraz şimşek ve gök gürültüsü altındaki etkiyi hissetmelidirler. Bu şaşkınlık ve hayret onları uyarır. İşte duyulan ihtiyaçların ve savaşların lüzum ve önemi buradan kaynaklanır.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Mukaddes haklar, debdebe ve şahane zenginlikler, kuvvet ve kudret, taassup ve cehalet, sorumsuz hükûmet, monarşik ve baskıcı idare altında yaşayan milletlerin büyük savaşçıların ortaya çıkmasıyla cesaret ve ciddiyetleri uyandırılmalı. Bunlar batmaya yüz tutmuş olan azametleri içinde gece karanlığının kapkara şan ve şereflerine hayran olduklarından, budalacasına meşgul bir güruhtur.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Zalim gebersin! Fakat kimden bahsediyorsunuz? Louis Philippe mi? Hayır! XVI. Louis de zalim değildir. Her ikisini de tarih her zamanki gibi iyi kral olarak nitelemiştir. Fakat temel prensip bozulamaz. Parçalanamaz. Hakikatin mantıkı doğru bir çizgidir. </span></p>
			<p class="Temel-Paragraf"><span class="Normal char-style-override-1" xml:lang="tr-TR">Hakikatin özelliklerinden biri de lütuf ve mülayimlikte toleranslı davranmamaktır.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bundan dolayı izin yoktur. İzin verilmemelidir. İnsanların ayakaltı edilen hakları geri alınmalı ve haklarında reva görülen tecavüzlere ve kötülüklere son verilmelidir. XVI. Louis’de mukaddes haklar ve Louis Phlippe’de ise Bourbonlar var. Her ikisi de bir dereceye kadar hakları gaspetmişlerdir. Kamu gazabını yok etmek için bunlara karşı savaşmalı. Fransa daima durumun başlangıcında bulunduğu için onlara karşı savaşılmalıdır.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Hükümdar Fransa’da bir kere düşerse, her yerde de düşer. Özetle toplumsal gerçekliklerin tekrar müesseseleşmesi, milletin millete, hükümranlık haklarının fertlere geri verilmesi, hak ve adaletin, hükûmet ve idarenin Fransa’ya iadesi, insanlar arasında hürriyet ve kardeşliğin kurulması,  aralarındaki zıtlık ve aykırılıkların kaldırılması, krallığın genel kardeşliğe karşı olan duruşunun ortadan kaldırılması, insanların hak ve adalet dairesi içine sokulması kadar yüce bir maksat ve ulvî bir teşebbüs var mıdır? Bu maksadın gerçekleşmesi ve sağlanması için edilecek savaştan daha yüce ve önemli bir savaş var mıdır? Asıl bu gibi savaşlar barış ve huzuru sağlarlar.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bâtıl fikirler, imtiyazlar, taassuplar, yalan ve uydurmalar, el koymalar, gasp etmeler, suiistimaller, şiddetler,  sapıklıklar, karanlıklardan ibaret heybetli bir demir kale, kin ve garez kuleleriyle dünyaya henüz hâkim bulunuyor. Bu kaleyi yıkmalı. Bu müthiş kitleyi yere devirmeli. Austerlitz’de bir muharebe kazanmak büyük bir şeydir. Fakat Bastille’i ele geçirmek emsalsiz bir şeydir. Bunu kimse kendi nefsinde tecrübe etmemiştir. En şiddetli, en ölümcül zamanlarda insan ruhu âdeta itidal ile muhakeme etmek gibi şaşırtıcı bir eğilime sahiptir. Zaman gelir ki ümitsiz bir sevda ve derin bir ümitsizlik en korkunç düşünceler esnasında bile mühim meseleleri müzakere eder; mantık, kasları gevşetir ve tefekkürün ipi düşünme yeteneğinin karanlık gel-gitleri dâhilinde kırılmaksızın dalgalanır.</span></p>
			<p class="Temel-Paragraf"><span class="Normal char-style-override-1" xml:lang="tr-TR">İşte Marius’un bunları düşünüyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bunları düşünmekle yorgun düşmüştü; fakat kararlı ve müteredditti. Yapacağı şeyi düşünerek titriyor ve bakışları barikat dâhilinde dolaşıyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">İsyancılar hareketsizdiler ve yavaşça konuşuyorlardı. Bekleyişin son devresini teşkil eden yarı sükûtun hüküm sürdüğü görülüyordu. </span></p>
			<p class="Temel-Paragraf"><span class="Normal char-style-override-1" xml:lang="tr-TR">Bunlara bakan bir binanın üçüncü katının dört köşe küçük pencerelerinden birinde Marius garip bir gözlemci, bir gözcü gördü. Bu, Le Cabuc tarafından öldürülen kapıcıydı. Yere dikilmiş ve sabitlenmiş olan meşalenin yaydığı ışıkla bu belirsiz baş görülebilirdi. Bu belirsiz ışığa karşı hareketsiz, şaşkın, solgun, tüyleri ürpermiş, gözleri açılmış ve sabitlenmiş, ağzı açık olduğu halde meraklı bir tavırla sokağa doğru eğilmiş olan bu baş kadar garip bir şey olamazdı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Ölmüş olan o vücut sanki ölmüş olanları seyrediyordu. Bu baştan akmış olan ince bir kan izi birinci kata kadar inerek orada kayboluyordu. </span></p>
			<div class="footnotes">
				<div class="footnote">
					<p class="Temel-Paragraf"><a class="footnote-anchor" href="#footnote-233-140-backlink" id="footnote-233-140">140</a><span class="Normal char-style-override-1" xml:lang="tr-TR">	Champaubert 10 Şubat 1814’te Rusya kuvvetlerini, Montmirail ise 11 Şubat 1814’de Prusya güçlerini Napoleon’un hezimete uğrattığı savaşlardır. (E.K.)</span></p>
					<p class="Temel-Paragraf"><span class="Normal char-style-override-1" xml:lang="tr-TR"/></p>
				</div>
			</div>
		</div>
	</body>
</html>