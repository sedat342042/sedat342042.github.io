<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>sefiller-213</title>
		<link href="css/sefiller_idstyles.css" rel="stylesheet" type="text/css"/>
<meta name="Adept.resource" value="urn:uuid:6a61bc00-ec29-490f-98ae-1e312ff12429"/>
	</head>
	<body id="sefiller" xml:lang="tr-TR">
		<div>
			<p class="numara" xml:lang="ar-SA"><span class="numara char-style-override-1" xml:lang="ar-SA">-5-</span></p>
			<p class="numara-alt" id="toc_marker-4-5-5"><span class="numara-alt char-style-override-1">Fakirlik, Sefaletin İyi Bir Komşusudur.</span></p>
			<p class="tp-1"><span class="Normal char-style-override-1" xml:lang="tr-TR">Marius’un, gitgide fakirleşen fakat bu halinden asla şikâyeti olmayan ihtiyar Mabeuf’a bir meyil ve muhabbeti vardı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Marius, Courfeyrac ile görüşmekle yetindiği halde, Mösyö Mabeuf’ü kendisi arardı. Bununla beraber ihtiyarı ayda bir iki defa ancak görebiliyordu. </span></p>
			<p class="Temel-Paragraf"><span class="Normal char-style-override-1" xml:lang="tr-TR">Marius’un tek haz duyduğu şey dış caddelerde, Champs-de-Mars’da yahut Luxenburg’un tenha yollarında uzun müddet gezinmekten ibaretti. Bazen bir günün yarısını sebze bahçesini, salatalık tarlalarını, gübre üzerinde eşelenen tavukları, kuyunun etrafında dolabı çeviren beygiri seyrederek geçiriyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Gelip geçenlerden bazıları kendisine hayretle bakıyorlar ve bazıları da hal ve tavrını şüphe çekici buluyorlardı. Hâlbuki bu, sırf seyretmek ve düşünmek için duran bir gençti.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Şaşkınlık ve düşünceler içinde yaptığı bu gezintiler esnasında bir gün yolu üzerindeki Gorbeau harabesini keşfetmiş ve odaların tenhalığına rağmen az çok elverişli bulunduğunu görüp hoşuna gitmiş ve bir oda tutmuştu. Gorbeau viranesinde oturanlar, Mösyö Marius adından başka onun hakkında bir şey bilmiyorlardı. </span></p>
			<p class="Temel-Paragraf"><span class="Normal char-style-override-1" xml:lang="tr-TR">Onu tanıyan eski generallerden veya babasının eski arkadaşlarından bazıları kendilerini görmeğe davet ettikleri zaman Marius bu teklifi reddetmemişti. Babasından bahsetmek için bu pek iyi bir fırsattı. Bu suretle ara sıra Kont Pajol, General Bellavesne, General Fririon ile bazı emeklilerin evlerine gidiyordu. Gittiği yerlerde müzik çalınıyor, dans ediliyordu. Bu ziyaretlerde Marius yeni elbisesini giyerdi.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Misafirliklere, araba ücreti vermemek ve aynı zamanda ayna gibi parlayan çizmeleriyle gitmek istediği için havanın don olduğu, ortalığın buz tuttuğu zamanlarda giderdi.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bazı kere acındırma maksadı taşımadan diyordu ki:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- İnsanlar böyle yaratılmışlar. Bir salonda potinden başka insanın neresi kirli olsa ehemmiyet verilmez, güzel karşılanırsınız. Yalnızca bir şeyin temizliğine dikkat edilir. Peki, vicdanın temizliğine mi? Hayır! Ayaktaki potinlerin temizliğine!</span></p>
			<p class="Temel-Paragraf"><span class="Normal char-style-override-1" xml:lang="tr-TR">İnsan hayallere daldığı zaman, kalben hissettiklerinin dışındaki duygularını kaybeder. Marius’un da siyasi ateşliliği kaybolmuştu. 1830 İhtilali Marius’u memnun etmiş olmakla beraber, düşüncelerini sakinleştirmişti. Bu ihtilali pek yakından görmüş olduğu halde fikrini ve hareketini değiştirmemişti. Yalnız düşüncelerine biraz dinginlik ve yumuşaklık gelmişti. Daha doğrusunu söylemek gerekirse, artık Marius’un siyasi fikirlerinin yerine, tabiata olan meyil ve muhabbeti geçmişti.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Hangi gruba mensuptu?</span></p>
			<p class="Temel-Paragraf"><span class="Normal char-style-override-1" xml:lang="tr-TR">İnsanlık grubuna!</span></p>
			<p class="Temel-Paragraf"><span class="Normal char-style-override-1" xml:lang="tr-TR">İnsanlıkta Fransa’yı, mevcut kavimler arasında Fransızları, Fransızlar arasında ise kadınları tercih ediyor ve tutuyordu. Acıma ve merhamet duygularını en çok çeken, kadınlardı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Artık bir fikri bir olaya, bir şairi bir kahramana, mesela </span><span class="Normal-i char-style-override-1" xml:lang="tr-TR">Eyyub’un Kitabı</span><span class="Normal char-style-override-1" xml:lang="tr-TR">’nı Marengo olayından bahseden bir esere tercih ediyordu. Ardından, yarım veya tam bir gününü hayaller kurmakla geçirdikten sonra akşamüzeri caddelerden geçerek döndüğünde türlü türlü ağaçların yaprakları ve dalları arasından uçsuz bucaksız fezanın sonsuzluklarını, isimsiz parıltıları, girdapları, gölgeyi, karanlığı, esrarı, kısacası insanlığın dışındaki durumları inceler, seyreder ve bunları pek küçük bulurdu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Gerçek duygulara ve insan felsefesine ermek ve belki de ermiş bulunduğunu bilmek istiyor, neticeye ulaşmış bulunduğunu sanıyor ve buna inanıyordu. Bu halin sonucu olarak bakışlarını her durumda gökyüzüne çeviriyordu. Çünkü hakikatin bulunduğu kuyunun derinliğinden görebileceği bir şey varsa, o da gökyüzünden ibaretti.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bu hal onu, istikbal hakkında bir takım tasavvurlarda bulunmaktan men etmiyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Kurduğu bu hayaller esnasında dışardan bir göz Marius’un kalbini görebilseydi, o kalbin saflık ve samimiyetinden elbette gözleri kamaşırdı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Eğer bize etten müteşekkil bir göz yerine insan kalbini görebilecek bir göz ihsan edilmiş olsaydı, insanı düşüncelerinden ziyade hayallerine göre birbirinden ayırır ve ona göre hüküm verirdik.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Düşünülen şeylerde bir istek hissi mevcuttur, kurulan hayallerde ise yoktur. Hayal etme, mutlak ve mücerret (soyut) olduğundan, büyük bir işte -ve hatta olmayacak şeylerde bile, fikrimizin tersten- yansıyan bir şeklidir.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Kalbimizin derinliklerinden doğrudan doğruya ve halisane olarak çıkan bir şey varsa, o da garez ve ivaza, arzu ve emele dayanmayarak kaza ve kaderin nurlarına doğru yükselen tecelliden başka bir şey değildir. İnsanın hakiki nitelikleri, içiçe geçmiş fikirlerden ziyade kurduğu hayallerde belli olur. Hayallerimiz, bize en iyi benzeyenler’dir.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bu 1831 yılı ortalarına doğru Gorbeau harabesindeki ikametgâhında hizmet eden ihtiyar kadın, bir gün Jondrette adındaki fakir ve sefil bir ailenin kapı dışarı edileceğini Marius’a söyledi.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Marius:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Bu aile niçin kapı dışarı atılacak?</span></p>
			<p class="Temel-Paragraf"><span class="Normal char-style-override-1" xml:lang="tr-TR">İhtiyar kadın:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Çünkü kira ücretini veremiyorlar. İki aylık borçları da var.</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Bu iki aylık borç kaç frank ediyor?</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Yirmi frank.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Marius’un dolabında ihtiyat akçesi olarak otuz frangı bulunuyordu. Bu paradan yirmi beş frangı alarak ihtiyar kadına dedi ki:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- İşte size yirmi beş frank. Bunları alınız. Yirmi frangı iki aylık borca mahsup ediniz. Beş frangı da o zavallılara veriniz. Fakat sakın bu parayı benim verdiğimi söylemeyiniz.</span></p>
		</div>
	</body>
</html>