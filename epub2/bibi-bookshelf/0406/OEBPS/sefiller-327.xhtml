<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>sefiller-327</title>
		<link href="css/sefiller_idstyles.css" rel="stylesheet" type="text/css"/>
<meta name="Adept.resource" value="urn:uuid:6a61bc00-ec29-490f-98ae-1e312ff12429"/>
	</head>
	<body id="sefiller" xml:lang="tr-TR">
		<div>
			<p class="numara" xml:lang="ar-SA"><span class="numara char-style-override-1" xml:lang="ar-SA">-8-</span></p>
			<p class="numara-alt" id="toc_marker-5-12-8"><span class="numara-alt char-style-override-1">Belki Adı “Le Cabuc” Olmayan Le Cabuc Hakkında</span></p>
			<p class="numara-alt" id="toc_marker-5-12-9"><span class="numara-alt char-style-override-1">Akla Takılan Sorular</span></p>
			<p class="tp-1"><span class="Normal char-style-override-1" xml:lang="tr-TR">Gavroche’un ayrılmasından sonra vahşet ve dehşetle dolu bir olay çıkmıştır ki, söylenmeden geçilemez. Aksi halde anlattığımız hikâye eksik kalır ve o zaman okuyucularımız, doğumu ihtilal olacak olan sosyal gebeliğin doğum sırasında çekilen sancılarla karışık önemli çabalarını, bu çabaların gösterildiği süreci doğru ve hakiki şekliyle kavrayamamış olurlar.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bir kartopu yuvarlandığı esnada karları toplayarak hacmini büyülttüğü gibi, bir kalabalık da sokaklardan ilerledikçe rastladığı kişileri toplayarak muazzam bir insan kitlesi ortaya çıkarır. Kalabalığa katılan bu adamlar birbirlerine nereden geldiklerini sormazlar.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Enjolras, Courfeyrac, Combeferre’in yönettikleri kalabalığa katılan adamlar arasında hamal elbisesi giyinmiş biri de bulunuyordu. Elbisesi omuz tarafından yırtıktı. Bu adam işaretler ediyor, bağırıp çağırıyordu. Yüzü vahşi ve bir sarhoş yüzünü andırıyordu. Bu adamın lakabı “Le Cabuc” idi. Kendisini tanıdıklarından bahsedenler, bu iddiada bulunanlar tarafından bile kim olduğu bilinmiyordu. Oldukça sarhoştu yahut gayet sarhoş görünüyordu. Bu adam başka birkaç kişiyle meyhane dışına çıkardıkları bir masanın etrafında oturmuşlardı. “Le Cabuc”, karşısında bulunanlara içki teklif etmekle beraber Saint-Denis sokağının karşısına denk gelen beş katıyla bütün sokağa hâkim olan barikatın kaidesindeki büyük eve bütün dikkatini vererek bakıyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Birden bağırdı:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Arkadaşlar! Biliyor musunuz, ateşe bu evden başlamalı. Bir kere o pencerelere çıktık mı, vay sokakta ilerleyenlerin haline!</span></p>
			<p class="Temel-Paragraf"><span class="Normal char-style-override-1" xml:lang="tr-TR">İçlerinden biri dedi ki:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- İyi olur. Fakat kapısı kapalıdır.</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Çalarız!</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Açmazlar!</span></p>
			<p class="Temel-Paragraf"><span class="Normal char-style-override-1" xml:lang="tr-TR">- O zaman kapıyı kırarız.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Le Cabuc hemen kapıya koştu. Demirden yapılmış ağır tokmağıyla kapıya vurdu. Kapı açılmadı. İkinci defa olarak çaldı. Yine açılmadı. Üçüncü defa vurdu. Yine açılmadığı gibi cevap da verilmedi. Evin her tarafında derin bir sessizlik hüküm sürüyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Burada kimse yok mu?</span></p>
			<p class="Temel-Paragraf"><span class="Normal char-style-override-1" xml:lang="tr-TR">Diye bağırdı. Yine cevap almadı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bunun üzerine hemen tüfeğini aldı, dipçiğiyle kapıya vurmağa başladı. Kapı, eski bir bahçe kapısıydı. Kısa, dar, kuvvetli, meşe ağacından yapılmış çemberli demir bir saç ile kaplanmış hakiki bir hapishane kapısıydı. Dipçik darbeleri evi sarsıyor, fakat kapıyı yerinden oynatamıyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bununla beraber ev halkının bundan etkilendiği görüldü. Üçüncü katın dört köşe pencerelerinden birinin aydınlandığı ve ardından evin kapıcısı olup korkmuş bulunan ihtiyar bir adamın başı göründü.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Tüfek dipçiğiyle kapıya vuran adam durdu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Kapıcı:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Ne istiyorsunuz efendiler?</span></p>
			<p class="Temel-Paragraf"><span class="Normal char-style-override-1" xml:lang="tr-TR">Le Cabuc:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Aç!</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Efendiler, bu mümkün değil!</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Sana aç diyorum!</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Mümkün değil, efendiler!</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bunun üzerine Le Cabuc tüfeğiyle kapıcıya nişan aldı: Kendisi aşağıda ve karanlıkta olduğundan kapıcı onu göremedi.</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Açar mısın, açmaz mısın? Cevap ver!</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Hayır açamam, efendiler.</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Hayır dedin öyle mi?</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Evet, efendim…</span></p>
			<p class="Temel-Paragraf"><span class="Normal char-style-override-1" xml:lang="tr-TR">Kapıcı sözünü tamamlayamadı. Le Cabuc ateş etmişti. Tüfekten çıkan kurşun ihtiyarın çenesi altından girip ensesinden çıktı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">İhtiyar o anda düştü. Hiçbir söz söyleyemedi. Şamdan yere düşerek söndü. Artık o dört köşeli pencerede hareket etmeyen bir baş ile damlara doğru yükselen beyazımtırak bir dumandan başka bir şey görülmedi.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Le Cabuc tüfeğinin dipçiğini yere dayayarak:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- İşte!</span></p>
			<p class="Temel-Paragraf"><span class="Normal char-style-override-1" xml:lang="tr-TR">Dedi. </span></p>
			<p class="Temel-Paragraf"><span class="Normal char-style-override-1" xml:lang="tr-TR">Sözünü bitirir bitirmez bir kartal pençesi gibi omuzuna konan kuvvetli bir elin temasını hissetti ve:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Diz çök!</span></p>
			<p class="Temel-Paragraf"><span class="Normal char-style-override-1" xml:lang="tr-TR">Emrini veren sesi işitti. </span></p>
			<p class="Temel-Paragraf"><span class="Normal char-style-override-1" xml:lang="tr-TR">Kaatil arkasını döndü ve Enjolras’nın beyaz ve soğuk çehresini gördü. Enjolras’nın elinde bir tabanca vardı. Tüfek sesinin ardından koşmuştu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bir anda sol eliyle Le Cabuc’un yakasını, önlüğünü, gömleğini ve pantolon askısını yakalamıştı. Biraz evvelki emrini tekrarladı:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Diz çök!</span></p>
			<p class="Temel-Paragraf"><span class="Normal char-style-override-1" xml:lang="tr-TR">Sonra otoriter bir tavırla yirmi yaşındaki saz benizli bu genç, kalın ve güçlü yapılı hamalı ikiye bükerek diz çöktürdü. Le Cabuc direnmeğe çalıştı. Direnmek boşunaydı. Onu sanki bir “kudret eli” yakalamıştı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Ensesi çıplak, saçları dağınık olup bir kadın yüzünü andıran siması sapsarı kesilmiş olan Enjolras, o sırada Yunan efsanelerinden adalet tanrıçası olan Themis’e benziyordu. Burnunun delikleri soluğunun şiddetinden kabarmış, bakışları yere çevrilmiş olduğu halde, antikçağ Yunan profiline benzeyen sert ve vakur yüzü ciddiyet, saffet ve adaleti temsil ediyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Barikatta bulunanlar derhal olay yerine koştular. Ardından bir halka teşkil ettiler. Gözleri önünde gördükleri hadiseye karşı fikir yürütmenin imkânsızlığını hissediyorlardı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Mağlup olan Le Cabuc, baştan ayağa titrediği halde artık mukavemette bulunmuyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Enjolras, kaatili bırakarak saatine baktı:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Tanrı’ya dua et. Yahut düşün. Bir dakikan var!</span></p>
			<p class="Temel-Paragraf"><span class="Normal char-style-override-1" xml:lang="tr-TR">Kaatil yalvararak:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Affet!</span></p>
			<p class="Temel-Paragraf"><span class="Normal char-style-override-1" xml:lang="tr-TR">Dedi. Sonra başını önüne eğerek anlaşılmaz birkaç söz mırıldandı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Enjolras gözlerini saatten ayırmadı. Dakika tamam olunca saatini cebine koydu. Sonra homurdanarak başını dizlerinin arasına sokan Le Cabuc’u saçından yakaladı. Silahının namlusunu şakağına dayadı. En müthiş olaylara bile sükûnet ve cesaretle atılmış olan o cesur gençlerin birçoğu başlarını çevirdiler.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Silah patladı. Kaatil yüzüstü düştü.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Enjolras başını kaldırıp etrafına tam bir inanmışlık ve ciddiyetle baktı. Sonra kaatilin cesedini ayağıyla iterek dedi ki:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Barikatın dışına atınız!</span></p>
			<p class="Temel-Paragraf"><span class="Normal char-style-override-1" xml:lang="tr-TR">Hayatın son çırpınışlarıyla henüz hareket etmekte olan bahtsızın cesedi üç kişi tarafından kaldırılarak küçük barikatın üzerinden Mondétour sokağına atıldı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Enjolras düşünceli görünüyordu. Yüzündeki müthiş sükûneti gittikçe nasıl bir karanlık kapladığı anlaşılamıyordu. Birden sesini yükseltti. Etrafında derin bir sessizlik hüküm sürmeğe başladı. Orada bulunanlara hitaben:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Vatandaşlar! Bu adamın hareketi ne kadar nefret edilmeğe müstahak ise benim hareketim de o kadar iğrençtir. Birini öldürdü. Bunun için ben de onu öldürdüm. Bunu yapmağa mecburdum. Çünkü zapt-u-rapt’sız ihtilal olamaz. Katil, başka yerden daha çok burada cinayet sayılır. İhtilalin nazarları altında bulunuyoruz. Biz cumhuriyetin ruhbanlarıyız. Görevin bedenleşmiş haliyiz! Yaptığımız mücadeleye iftira edilmemelidir. Bundan dolayı muhakeme etmeden bu adamı idama mahkûm ettim. Bana gelince: Yaptığımı yapmağa mecburdum. Fakat yaptığımdan nefret ettiğimden kendimi de mahkûm ettim. Neye mahkûm olduğumu da şimdi göreceksiniz.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bu sözleri dinleyenler ürperdiler.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Combeferre dedi ki:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Biz de senin talihine ortağız.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Enjolras:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Pekiyi. Yalnız bir sözüm daha var. Bu adamı idam etmekle ihtiyaca cevap verdim ve gerekliliğe boyun eğmiş oldum. Fakat gereklilik ve ihtiyaç eski dünyanın bir canavarıdır. Gereklilik ve ihtiyacın adı ise </span><span class="Normal-i char-style-override-1" xml:lang="tr-TR">kader</span><span class="Normal char-style-override-1" xml:lang="tr-TR">dir. Bundan dolayı ilerlemenin kanunu, canavarların melekler indinde yok olması, kaderin de kardeşlik önünde gözden kaybolmasıdır. </span><span class="Normal-i char-style-override-1" xml:lang="tr-TR">Muhabbet</span><span class="Normal char-style-override-1" xml:lang="tr-TR"> sözünü telaffuz etmek için bugün kötü bir zamandır. Bununla beraber onu ben telaffuz ediyorum. Muhabbeti de kutsarım. Ey muhabbet! İstikbal senindir. Ey ölüm! Sana muhtacım. Fakat senden nefret ediyorum. Vatandaşlar! İstikbalde ne karanlık, ne zorbalık, ne cahillik ve ne de kan dökene yakışır kısaslar kalacaktır. Şeytan kalmayacağı gibi şeytana karşı savaşan melek de kalmayacaktır. İstikbalde kimse kimseyi öldürmeyecek; yeryüzü ışıl ışıl olacak ve insanoğlu birbirini sevecektir. Vatandaşlar! Her şeyin barışıklık ve düzenle değiştirileceği zaman gireceği gibi, onun gerçekleşmesiyle eğitim-öğretimin nurlarıyla sevinç ve hayat saçılacağı mutlu günlere de erişilecektir. Evet, o zamanlar gelecektir.  İşte o günler içindir ki biz savaşıp mücadele ediyoruz. Kendimizi korkusuzca ölümün kucağına atıyoruz.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Enjolras sustu. Saf ve bâkir dudakları hareket etti. Kan döktüğü yerde bir dakika kadar ayakta heykel gibi hareketsiz kaldı.  Sabit bakışları, etrafındakileri yavaşça konuşmağa mecbur etmişti.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Jean Prouvaire ile Combeferre barikatın köşesinde birbirlerine dayanmış oldukları halde kucaklaşırcasına birbirlerinin ellerini sıkıyorlar, hem cellat hem de rahip, aynı zamanda billûr gibi saf ve parlak, kaya gibi sert olan o cesur ve vakur gence acımayla karışık şaşkın bir nazarla bakıyorlardı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Hemen şunu da ekleyelim ki: Hareketin ardından cesetler morga yığılarak üzerleri arandığı zaman Le Cabuc’un üzerinde bir polis kartı çıkmıştır.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bu kitabın yazarı 1832 senesinde bu meseleye dair Polis Müdürlüğüne yazılmış olan raporu 1848 tarihinde elleri arasında bulundurmuştu. Polisin verdiği bilgilere -ki garip olmakla beraber belki de belgeye dayanmaktadır- güvenilmek lazım gelirse bu Le Cabuc, Claquesous’dan başkası değildi. Gerçekten Le Cabuc’un ölümünden sonra Claquesous’dan asla söz edilmemişti. Claquesous, kayboluşuna dair hiçbir iz bırakmamıştır.  Kayıplara karışmış olduğuna dair söylentiler vardır. Kim bilir? Zaten hayatı yarı karanlıktı. Ölümü büsbütün karanlığa gömüldü.</span></p>
			<p class="Temel-Paragraf"><span class="Normal char-style-override-1" xml:lang="tr-TR">İsyancılar, o kadar çabuk hükme varılıp uygulamaya konulan dramatik hadisenin etkisi altında bulunmaktalarken, Courfeyrac, sabahleyin evinde kendisinden Marius’u soran genci barikatta gördü.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Cesur ve vakur bir yüzü olan bu genç, gece dönerek isyancılara katılmıştı.</span></p>
		</div>
	</body>
</html>