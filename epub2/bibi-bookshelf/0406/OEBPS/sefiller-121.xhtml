<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>sefiller-121</title>
		<link href="css/sefiller_idstyles.css" rel="stylesheet" type="text/css"/>
<meta name="Adept.resource" value="urn:uuid:6a61bc00-ec29-490f-98ae-1e312ff12429"/>
	</head>
	<body id="sefiller" xml:lang="tr-TR">
		<div>
			<p class="numara" xml:lang="ar-SA"><span class="numara char-style-override-1" xml:lang="ar-SA">-1-</span></p>
			<p class="numara-alt" id="toc_marker-3-4-1"><span class="numara-alt char-style-override-1">Gorbeau Usta</span></p>
			<p class="tp-1"><span class="Normal char-style-override-1" xml:lang="tr-TR">Bundan kırk yıl evvel Salpetrier Mahallesi civarındaki boş yerlerde dolaşarak bu caddeden İtalya Kapısına doğru ilerlediği zaman insan öyle yerlerde bulunurdu ki, âdeta Paris bitmiş sanılırdı. Buraları ıssız sayılamaz, çünkü gelip geçenler görülür. Bundan başka kır da sayılamazdı. Çünkü evler ve sokaklar mevcuttu. Bir şehir de değildi. Sokaklarında, büyük yollarda olduğu gibi araba izleri ve otlar görülür. Köy de değildi: Çünkü içine aldığı binalar gayet yüksekti. O halde bu ne idi?</span></p>
			<p class="Temel-Paragraf"><span class="Normal char-style-override-1" xml:lang="tr-TR">Burası öyle bir yerleşim yeriydi ki, orada kimse yoktu. Öyle tenha ve ıssız bir yerdi ki, daima birkaç kişi görülürdü. Burası büyük bir şehrin caddesi, Paris’in sokağıydı. Geceleri ormandan ziyade vahşi, gündüzleri ise bir kabristandan ziyade mahzun ve gamlı görünür.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Burası eski Marche-aux-Chevaux (Atpazarı) Mahallesidir.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Eğer insan bu mahallenin dört duvarı arasına düşerse ve özellikle yüksek duvarlarla çevrili olup köy evlerine mahsus bir bahçeyi sağda bırakır, Petit-Banquier yolunun ötesine geçmek tehlikesini göze alırsa, bir çayıra rastlar ki, orada araba tekerleğine benzer bir takım yuvarlak taş tekerlekler, büyük kunduz kulübeleri gibi dikilmiş duruyordu. Bundan sonra etrafı duvarla </span><span class="Normal char-style-override-1" xml:lang="tr-TR">çevrili bir arsaya rastlanır ki, kesilmiş ağaçlar, tahtalar ve kütüklerle doludur. Bunların üzerinde iri bir köpek ara sıra havlamaktaydı. Bundan sonra o kadar yüksek olmayan harap ve uzun bir duvar gelir ki, bunun üzerinde siyah ve mateme bürünmüş küçük bir kapısı vardır. Bu kapının üzerini yosunlar kaplamış olduğu halde, ilkbaharda bir takım yapraklar ve çiçeklerle örtülürdü. Bu duvarı geçtikten sonra daha tenha bir yerde pek fazla yıpranmış bir bina gelir ki, duvarı üzerine iri harflerle </span><span class="Normal-i char-style-override-1" xml:lang="tr-TR">“Buraya Afiş Yapıştırmak Yasaktır”</span><span class="Normal char-style-override-1" xml:lang="tr-TR"> yazılmıştı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Nihayet Vignes-Saint-Marcel sokağının köşesine varılmış olur ki, burası pek az bilinir. Yine burada bir sanat okulu yanında ve iki bahçe duvarı arasında o tarihte bir harabe vardı ki, ilk bakışta bu bir kulübe kadar küçük sanılsa da gerçekte büyük bir kilise kadar genişti. Yandaki caddeden fark edildiği halde meydandaki dar bir köşesi sebebiyle küçük görünüyordu. Ev tamamen gözden gizlenmiş olup yalnız bir kapısıyla bir penceresi görünebiliyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bu virane yalnız bir kattan ibaretti. Görünen cephesine dikkatle bakıldığında sıradan bir kapıya benzeyen kapısı, duvar taşı yerine mermerden yapılmış olsaydı, şüphesiz penceresi de bir saray penceresine benzerdi. Kapı düz traversler üzerine konulup tutturulmuş bir takım kaba tahtalardan ibaretti. İçeri girilince basamakları dik ve yüksek iki duvar arasında yukarıya doğru uzanan kireçli ve tozlu bir merdiven görülürdü ki, yukarıda karanlık içinde silinip gittiği fark edilirdi.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Kapının üst tarafında, kapalı olduğu zaman baca yerini tutan ve ortasında bulunan üçgen şeklinde küçük bir penceresi vardır ki, bunun etrafı da tahtadan ince bir padavrayla örtülmüştür. Kapının içine mürekkepli bir fırçayla 52 ve padavranın üstüne de 50 rakamı yazılmıştır. Bu ise tereddüde yol açıyordu. Nerede bulunuluyor? Kapının üstünde 50 numara, içi ise 52 numarayı gösteriyor. Acaba hangisi doğru? Tozdan hangi renkte olduğu anlaşılamayan bir paçavra da o küçük üçgen pencereden sarkıyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Büyük pencere oldukça yüksek olup kare şeklinde büyük camlı çerçeveleri ve pancurları vardır. Camların ötesi berisi kırılmış olduğundan kâğıt yapıştırılmıştı. Kâğıt parçaları içeriyi örteceği yerde daha çok gösteriyordu. Pancurlar kırıktı ve sokaktan geçenleri tehdit eder gibiydi. Pervazları zamanın geçmesiyle sökülüp yerlerine tahta parçaları çakılmış ve pancurluktan çoktan çıkmıştı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Kirli görünen bu kapı ile zarif görünen pencere, aynı binaya mensup oldukları halde, aynı elbise giyinmiş olarak yan yana giden biri derbeder diğeri ise seçkin, zıt yaradılışta iki dilenciye benziyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Merdivenden gayet geniş bir binaya gidilir ki, burası bir sundurmadan eve dönüştürülmüşe benziyordu. Binanın bu cihetinde dar ve uzun bir koridor vardı. Bu koridorun sağ ve sol taraflarındaki bir takım kapılardan muhtelif büyüklükte odalara girilirdi. Bu odalar oturmağa ve ev olarak kullanılmağa müsait bir durumdaydı. Buna rağmen bu küçük hücreler, odadan ziyade yaygıcı dükkânına benziyordu. Odaların pencereleri boş araziye bakıyor.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Binanın içi kasvetli, karanlık ve hüzün vericidir. Âdeta bir kabre benziyor. Kapı ve tavanlarındaki aralıklardan kâh soğuk ışıklar, kâh buz gibi rüzgârlar giriyor ve etkili oluyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bu ve buna benzer binalarda ve meskenlerde dikkate değer özellik olarak sayılabilecek bir şey varsa, o da buralarda bulunan örümceklerin iriliğidir.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Kapının sol tarafında ve cadde üzerinde bir adam boyunda kapaksız dolaba benzer bir çukur vardı ki, gelip geçen çocukların attıkları taşlarla dolmuştu. Binanın bir tarafı daha sonraları yıkılmıştı. Geri kalan kısımlarından yıkılan kısım hakkında bir fikir edinilebilir.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bina yüz seneyi geçen bir zamandan beri mevcut olup bir kilise için yüz sene gençlik çağı sayılabilirse de bir ev için orta yaşlılık devridir. İnsanın meskeni için kriter hayatın kısalığıdır, Tanrı’nın meskeni için ise İlahî sonsuzluktur.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Posta dağıtıcıları bu harabeye dönmüş meskene 50-52 no.lu hane derlerdi. Mahallede ise “Gorbeau’nun evi” denmekle maruftur. Böyle adlandırmanın nereden kaynaklandığını anlatalım:</span></p>
			<p class="tp-sb"><span class="Normal char-style-override-1" xml:lang="tr-TR">Olayları ve küçük hadiseleri kayda geçirerek mecmualar (koleksiyonlar) düzenleyen ve garip olayların oluş tarihlerini zihinlerine bir iğne ile tutturup kaydedenlerin hatırlarında kalmış olsa gerektir ki, geçen yüzyılda 1770 tarihine doğru Paris’te iki avukat vardı. Bunlardan birinin ismi Corbeau yani “Kuzgun” (Karga), diğerininki ise Renard yani “Tilki” idi. Bunlar La Fontaine tarafından daha evvel keşfedilmiş ve konulmuş iki isimdir. Bundan esinlenerek, biraz aksak dörtlükler halinde bir parodi Adliye Sarayı koridorlarında dolaştırılmaya başlandı.</span></p>
			<p class="Temel-Paragraf"><span class="Normal-i char-style-override-1" xml:lang="tr-TR">Avukat Karga (Corbeau) bir dosyaya tünedi</span></p>
			<p class="Temel-Paragraf"><span class="Normal-i char-style-override-1" xml:lang="tr-TR">Gagasında bir haciz ilamı</span></p>
			<p class="Temel-Paragraf"><span class="Normal-i char-style-override-1" xml:lang="tr-TR">Avukat Tilki (Renard) aldı hemen kokuyu</span></p>
			<p class="Temel-Paragraf"><span class="Normal-i char-style-override-1" xml:lang="tr-TR">Girişti yağlamaya</span></p>
			<p class="tp-sb"><span class="Normal-i char-style-override-1" xml:lang="tr-TR">İlh.</span></p>
			<p class="Temel-Paragraf"><span class="Normal char-style-override-1" xml:lang="tr-TR">İki namuslu avukat lakaplarının çağrıştırdığı istihzalara tahammül edemeyerek sonunda isimlerini değiştirmeğe karar verip, krala başvurmağa mecbur olurlar. Kralın huzurunda Papa’nın vekiliyle Kardinal La Roche-Aymon vardı. Bunların ikisi de kral huzurunda diz çöküp, terliklerinin birer tanesini alıp, çıplak ayakla yatağından çıkan Madam Du Barry’ye giydirmek istiyorlardı. Kral da bunların haline gülüyordu. İşte böyle bir zamanda, kral bir ara avukatlara dönerek ikisinin de ismini değiştirir. Böylece Corbeau Usta Gorbeau, Renard Usta ise Prenard olur. Hakikatte ilk isimlerle sonrakiler arasında pek az fark bulunup hemen hemen birbirlerine benzemektedirler. Söylendiğine göre Hopital caddesindeki 50-52 no.lu evin sahibi, hatta mimarî ve taş işçiliği eserlerinden olan pencereyi yapıp tesis eden budur. İşte harap binaya “Gorbeau’nun Evi” denmesinin sebebi budur.</span></p>
			<p class="Temel-Paragraf"><span class="Normal char-style-override-1" xml:lang="tr-TR">50-52 no.lu evin karşısında ve cadde üzerindeki fidanlıklar arasında büyük bir karaağaç vardı. Bunun dörtte üçlük kısmı kurumuştu. Bu ağacın hemen karşısında da Gobelins sokağının ağzı görünür. Paris suruna kadar uzanan bu sokak, vaktiyle yolu da binaları da olmayan, rastgele bir takım ağaçlar dikilmiş, mevsime göre ya otlarla örtülü veya çamur içinde bir haldeydi. Civarda bulunan bir fabrikanın damından kükürt kokuları yayılmaktaydı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Şehrin kapısı çok yakındı. 1823’te Paris suru henüz mevcuttu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bu kapı da zihne bir takım uğursuz hatıraları getirmekteydi. İlk olarak buradan Bicêtre yolu başlardı. İmparatorluk ve Restorasyon devirlerinde idama mahkûm olanlar, idam hükmünün infaz edileceği gün bu kapıdan girerlerdi.</span></p>
			<p class="Temel-Paragraf"><span class="Normal char-style-override-1" xml:lang="tr-TR">1829 yılına doğru Fontainebleau Kapısı Cinayeti, burada işlenmişti ki, adliye mercileri bu cinayetin faillerini derinlemesine araştırmalarına rağmen bulamamışlar, bu müthiş ve esrarengiz olay bir muamma halini alarak unutulup gitmiştir. Birkaç adım ileride o uğursuz Croulebarbe sokağını görürsünüz ki, orada Ulbach benzeri melodram denilen trajik tiyatro oyunlarındaki gibi gök gürültüleri arasında, İvry keçi çobanlarını hançerle yaralayıp öldürmüştü.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Birkaç adım daha atınız: Saint-Jacques Kapısında üst tarafları tamamen kesilmiş olan karaağaçlara tesadüf edersiniz ki, bu insanlık muhiplerinin idam makinesini perdelemek üzere buldukları bir tedbirdir. Her sınıftan oluşmuş bir kalabalığın idam cezasından korktukları halde, ne büyüklük göstererek kaldırmaya ve ne de otoriterce davranarak korumaya güç yetiremediği bu cezanın infaz edildiği uğursuz bir meydan.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bundan otuz yedi sene evvel yine bu Saint-Jacques Meydanında, müthiş bir olay meydana gelmiştir ki, buranın sanki öteden beri de uğursuz bir yer olduğu sanılmaktadır. Bununla beraber caddenin bugün en az rağbet gören yeri 50-52 no.lu harap evin bulunduğu yerdir. Şehirlilere mahsus evlerin ancak yirmi beş sene sonra yapılmasına başlanmıştır.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Burası evvelce gamlı bir yerdi. İnsanı en çok heyecanlandıran şey, kubbesi görünen Salpetriere (Düşkün Erkekler Bimarhanesi) binasıyla, kapısı görünen Bicêtri’deki Düşkün Kadınlar Evi arasındaki yerdir. Gözün erişebildiği yerlerde silahhaneler, sur ve bazı imalathanelerin cepheleri, manastır veya kışlaya benzeyen binalar, birçok barakalar, harap ve siyah duvarlar, kefen gibi beyaz yeni duvarlar, paralel iki sıra halinde ağaçlar, uzun binalar ve karanlık köşeler görünürdü. Her şey yeknesaktı, baktıkça hüzün ve melâl verirdi. Birbirlerine benzeyen görüntüler karşısında ise kalp ezilir. Esasen kalbi en fazla sıkan bir şey de benzerliklerdir.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Benzerlikler sıkıntı verdiği gibi sıkıntı da matemin esasıdır. Yeis ve ümitsizlik de sıkıntı ve melâli davet eder. Yeis ve ızdıraptan daha beter bir şey varsa, o da sıkıntının cehennemidir. Böyle bir cehennem bulunsaydı, şüphesiz Hopital caddesinin o parçası, o cehennemin en mükemmel bir caddesi olurdu. Gece çöküp de ışıktan kesinlikle bir eser kalmadığında, bilhassa kışın soğuk bir rüzgâr eserek karaağaçların sararmış olan yapraklarını götürdüğü zaman derin bir karanlık hüküm sürer, gökte yıldızdan eser görülmez, ay veya rüzgâr bulutları yararak delik açtığı zamanlarda ise bu cadde müthiş bir manzara sergilerdi.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bir takım belli belirsiz hatların, sonsuz genişlikte uzanan kara bir sütun gibi karanlık içinde uzandığı görülür. Buradan gelip geçenler memleketçe pek dillerde dolaştırılan cin ve şeytanlarla ilgili menkıbe ve hayalleri akıllarına getirmekten kendilerini alamazlar. Acıklı olayların geçtiği böyle bir yerdeki sessizlik ve tenhalık korku vericidir. Karanlık içinde insan önünde kurulmuş tuzaklar bulunduğu zannına kapılır. Göz önünde karanlık ve belirsiz şekiller görünür. Her ağacın arasındaki dört köşe uzun çukurlar, açılmış mezarları andırır. </span></p>
			<p class="Temel-Paragraf"><span class="Normal char-style-override-1" xml:lang="tr-TR">Burası gündüz çirkin ve lanetli, akşam ise korkunçtur.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Yaz mevsiminde sabahın ve akşamın alacakaranlıklarında ötede beride yerlerini alarak dilenen bir takım yaşlı kadınlar göze çarpar.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Eski zamanlardan devredip gelen sanat eserlerinden ziyade günlerin ve zamanların geçip gitmesiyle harabeye dönmüş olan bu uğursuz yer, o zamandan beri bazı değişikliklere uğramak yolundadır. Hâlbuki bu devirden itibaren onu görmek isteyenin acele davranması gerekir. Geçip giden her bir gün, o kitleden bir parçayı alıp götürüyor. Bugün olduğu gibi yirmi seneden beri de Orléans demiryolu istasyonu burada, eski caddenin köşesindedir. Her nerede olursa olsun bir malvarlığının sınırları üzerinde bir istasyon inşa edilirse, oradaki mahalle çökmeğe mahkûm olur, buna mukabil yeni bir şehir doğar. Kavimlerin kaynayıp durduğu muazzam merkezler etrafında o hayret verici makinaların devir ve hareketlerinin, kömür yiyip ateş püsküren medeniyetin o muazzam beygirlerinin soluk alıp verişlerinin şaşırtıcı tesirleri görülür. Sanki bu tesirler altında titreyen ve her türlü tabiat zenginlikleriyle dolu olan toprağın açıldığı, insanlığın eski meskenlerini yutup yenilerini çıkarttığı zannına düşülür. Zaman geçtikçe peyderpey eski ve harap evler yıkılıp yerlerine yenileri yapılır.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Salpetriere arazisine Orléans demiryolu tarafından tecavüz edilip istilaya uğradığı zamandan beri Saint-Victor ve sebze bahçesi hendeklerinin yakınında bulunan dar ve eski sokakları günde üç dört defa süratle ve şiddetle geçen posta arabaları sarsmağa başlamış, sağ ve sol taraflarda bulunan bir takım evler ve mekânlar tedricen ortadan kaldırılmıştır. Gerçekten bazı pek doğru işler vardır ki, söylenmesi garip görünürse de, susmanın ve inkârın da imkânı yoktur. Büyük şehirlerde güneş ev ve mekânlara nasıl nimet saçarsa, bir sokaktan çok geçen arabalar da o sokağın genişlik kazanmasına sebep olur.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Yeni bir hayatın görünen bazı işaretleri vardır. Kısacası, örneğini taşra hayatından alan bu eski mahallenin en dar ve tenha köşelerine ve bugün hiç kimsenin geçmediği yerlerine kadar yollar ve kaldırımlar yapılması bu kabil işaretlerdendir.</span></p>
			<p class="Temel-Paragraf"><span class="Normal char-style-override-1" xml:lang="tr-TR">1845 yılı Temmuzunun hatırda kalabilecek bir sabahında bu civarda ansızın zift kazanlarının siyah dumanları görüldü. Ziftli (asfalt) kaldırımlar yapıldı. İşte o günden beri medeniyet Ourcine sokağına ve aynı zamanda Paris hayatı da Saint-Marceau mahallesine girmeğe başladı denebilir.</span></p>
		</div>
	</body>
</html>