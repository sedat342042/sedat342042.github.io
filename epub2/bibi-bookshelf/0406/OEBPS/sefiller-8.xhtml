<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>sefiller-8</title>
		<link href="css/sefiller_idstyles.css" rel="stylesheet" type="text/css"/>
<meta name="Adept.resource" value="urn:uuid:6a61bc00-ec29-490f-98ae-1e312ff12429"/>
	</head>
	<body id="sefiller" xml:lang="tr-TR">
		<div>
			<p class="numara" xml:lang="ar-SA"><span class="numara char-style-override-1" xml:lang="ar-SA">-3-</span></p>
			<p class="numara-alt" id="toc_marker-2-1-4"><span class="numara-alt char-style-override-1">İyi Piskoposa Güç Piskoposluk</span></p>
			<p class="tp-1"><span class="Normal char-style-override-1" xml:lang="tr-TR">Araba için verilmiş tahsisatı hayır işlerine hasretmiş olan Piskopos, yine ruhanî idaresi altında bulunan yerleri dolaşıp kontrol etmekten geri kalmıyordu. Digne Piskoposluğu ise sıkıntı ve meşakkati davet ediyordu. Az bir kısmı düzlük, büyük kısmı ise dağlık araziden ibaret olup yol namına ise hemen hemen bir şey yok denilebilir. Halbuki burası otuz iki baş papazlık, kırk bir vekillik ve iki yüz seksen beş şubeyi içine alır. Bunların hepsini dolaşıp ziyaret etmek bir iştir. Piskopos Bienvenü ise hakkıyla görevini yapmağa çalışırdı. Civardaki yerlere yaya, düz ve arızasız yerlere araba ile ve dağlık yerlere ise hayvanla gidiyordu. İki ihtiyar kadın da kendisine refakat ederdi. Kadınlar için meşakkatli olan yerlere ise yalnız giderdi.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bir gün merkeple Senez’ye gitti. Senez, eski bir piskoposluk şehridir. Kesesi o sırada başka bir nakil vasıtasına yönelmesine müsait değildi. Kasabanın belediye reisi papazlık dairesinin önünde kendisini karşıladığı sırada merkepten inişine hayretle bakıyordu. Ahaliden bazıları da etrafında gülüyorlardı. Bu hali gören Piskopos dedi ki:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Efendiler, hayretinize ve alay etmenize yol açan durumu biliyorum. Hz. İsa’nın başvurmuş olduğu bir nakil vasıtasına bir fakir rahibin de başvurmasının, onun için bir azamet olduğuna hükmediyorsunuz. Emin olunuz ki, zorunluluk gerektirdiği için böyle oldu, kibir ve gururdan değil…</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bu dolaşmalar esnasında lütufkâr ve yumuşak bir tavırla biraz dinî nasihatlerde bulunur, buna mukabil konuşmayı gerekli görmekle beraber halka düşüncelerini aktarmak ve örneklerini göstermek için uzaklara gitmezdi. Bir memleketin halkına komşu bir memleketten misaller getirirdi. İhtiyacı bulunanlara bol yardımda bulunma konusunda himmetini esirgemez ve bura halkına derdi ki:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Briançon ahalisine bakınız! Muhtaçlara ve dul kadınlarla öksüz ve yetimlere çayırlıklarında başkalarından üç gün evvel orak biçmek için izin veriyorlar. Evleri harap olduğu zaman onları para almadan tekrar inşa ediyorlar. Böylece o memleket halkı İlâhî hoşnutluğu kazanmıştır. Yüz seneden ibaret olan bir asırda o memlekette ne bir savaş ne de bir katil/cinayet vukua gelmiştir.</span></p>
			<p class="Temel-Paragraf"><span class="Normal char-style-override-1" xml:lang="tr-TR">İşi ve kazancı az olan veya hiç olmayan köylerde şöyle konuşurdu:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Embron ahalisine bakınız: Hasat zamanında aile reisi olan bir pederin oğulları orduda, kızları şehirlerde hizmetçilikte ve kendisi de hasta idiyse, köy papazının vaaz ve nasihati üzerine imdadına koşulur, Pazar günü kilisede duadan sonra erkek, kadın, çocuk herkes o bîçare adamın tarlasına giderler, ekinini biçerler, samanını ve danelerini toplayıp evine kadar getirirler.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Para ve miras meselelerinden dolayı ayrılmış olan aileler için de derdi ki:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Devolny dağlılarına bakınız: O kadar vahşi bir memlekettir ki orada elli yılda bir kere olsun bir bülbül sedası işitilmez… Bununla beraber bir aile babası vefat ettiği zaman erkek çocuklar hayatlarını kazanmak ve geçimlerini sağlamak için başka yerlere giderler ve babalarından kendilerine kalan emlâk ve paraları kendilerine koca bulmalarına yarasın diye kızlara bırakırlar…</span></p>
			<p class="Temel-Paragraf"><span class="Normal char-style-override-1" xml:lang="tr-TR">Mahkemelerin daima açık ve davaların çok olduğu, bu sebeple kazandıklarını damgalı kâğıtlara, pullara vermeye mecbur olan bağcılar ve çiftçilerin bulunduğu köyler hakkında ise:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Queyras vadisindeki köylüleri göz önüne alın, miktarları üç bini geçmez. Âdeta küçük bir cumhuriyet gibidir. Orada, ne hâkim bilinir, ne de mübaşir. Belediye reisi hepsinin görevini yapar. Her işi o görür. İnsaf kuralına ve adalet prensibine göre vergileri belirler, düzenler ve toplar. Şayet bir dava çıkacak olursa tarafların şeref ve haysiyetlerini gözeterek davayı çözer ve işi kapatır. İlâmdan ücret almaz. Halk da kendisine itaat eder ve bağlıdır. Hakkında hürmet ve muhabbet besler. Çünkü âdî adamlar arasında bu adam âdil bir adamdır.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Der ve öğretmenleri bulunmayan köylerde ise şöyle konuşurdu:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Bu hususta size yine Queyraslıları örnek getireceğim: Biliyor musunuz bunlar ne yapıyorlar? On, on beş haneli küçük bir yer, daimî surette bir öğretmeni besleyemez, bu sebeple aylıkları halk tarafından karşılanan öğretmenleri vardır. Bu öğretmenler, bütün köyleri dolaşıp gezerler, sekiz gün birinde, on gün diğerinde kalarak öğretim yaparlar. Pazar ve panayırlara bile gittiklerini gördüm. Şapkalarındaki tüylerden tanılırlar. Yalnız okutmakla görevli olanların şapkalarında birer; hem okutan hem de hesap öğretenlerin ikişer ve bunlarla beraber Latince’yi de öğretenlerin üçer tüyleri vardır. Bu üçüncü sınıftakiler âlim sayılırlar. Cahillik onlar için kötü bir şeydir. Durmayın kardeşlerim, sizler de Queyraslılar gibi yapınız.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Daima ciddi söyler, babaca vaaz ve nasihatte bulunur, örnek ve deliller bulamadığı zaman makul ve münasip düzenlemeler ve mizansenler yapardı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bundan başka doğruca maksada girişir, kısa cümlelerle benzetmeler ve örneklemeler yaparak akıcı, net ve güzel konuşurdu.</span></p>
		</div>
	</body>
</html>