<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>sefiller-375</title>
		<link href="css/sefiller_idstyles.css" rel="stylesheet" type="text/css"/>
<meta name="Adept.resource" value="urn:uuid:6a61bc00-ec29-490f-98ae-1e312ff12429"/>
	</head>
	<body id="sefiller" xml:lang="tr-TR">
		<div>
			<p class="numara" xml:lang="ar-SA"><span class="numara char-style-override-1" xml:lang="ar-SA">-4-</span></p>
			<p class="numara-alt" id="toc_marker-6-2-4"><span class="numara-alt char-style-override-1">Meçhul Kalan Detaylar</span></p>
			<p class="tp-1"><span class="Normal char-style-override-1" xml:lang="tr-TR">Ziyaret gerçekleşti. Müthiş bir mücadele, vebaya ve tıkanıklığa karşı bir gece muharebesi oldu. Aynı zamanda da bir keşif seyahati oldu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">O zaman pek genç ve gayet zeki olup bu keşiflerden sonra hayatta kalan işçilerden biri Bruneseau’nun Polis Müdürü’ne verdiği raporda idarenin yazışma tarzına uymadığını görerek raporuna koymamış olduğu detayları anlatıyordu. Kokuyu yok etmenin usulleri o devirde henüz ilkel halde bulunuyordu. Bruneseau, yeraltı mağarasının ilk şebekelerinden geçer geçmez mevcut olan yirmi işçiden sekizi daha ileri varmamakta ısrar ettiler. İşler zordu. Bu ziyaret, bu seyahat kuyu temizleme işlerinin yapılmasını gerektiriyordu. Bir taraftan kuyu temizlemek, bir taraftan da ileriye doğru yürümek lazımdı. Suyun girdiği yerleri işaretlemek, demir ızgaraları saymak, kolları ve şebekeleri kaydetmek, dağıtım noktalarındaki akışları işaret etmek, muhtelif havzaların dairelerini tanımak, asıl lağım üzerinde yapılan küçük lağımları sonda ile derinliğini ve her dehlizin yüksekliğini ölçmek, bunların genişliğini bulmak, kısacası gerek lağımdan ızgaraya, gerek zeminden sokağa su girişinin seviyesini bulmak gerekiyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">İleriye büyük zorluklarla gidilebiliyordu. İnmeğe mahsus merdivenlerin üç kadem çamur içine battığı nadir görülen bir hal değildi.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Fenerler, hastalık saçan gaz kokuları arasında can çekişircesine yanmaktaydı. Ara sıra lağımcılardan biri düşüp bayılıyor ve derhal dışarı çıkarılıyor, bazı yerlerde ise uçurumlara rastlanıyordu. Toprak çökmüş, zemin bozulmuş, lağım dibi olmayan bir kuyuya dönüşmüştü. Sağlam bir yer yoktu. Adamlardan biri birdenbire gözden kayboldu. Onu oradan çıkarmak için bin zorlukla karşılaşıldı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Fourcroy’ın tavsiyesiyle ötede beride ve oldukça temizlenen yerlerde reçineyle bulanmış üstübeç dolu kafesler yakılıyordu. Bazı yerlerde duvarlar şekilsiz kümelerle örtülüydü ki, kabartı sanılırdı. Bu soluk almanın kabil olmadığı muhitte taşların bile hasta olduğu sanılırdı. </span></p>
			<p class="Temel-Paragraf"><span class="Normal char-style-override-1" xml:lang="tr-TR">Bruneseau, bu keşiflerinde suyun akışının aksine gitti.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Grand-Hurleur’un iki su borusunun ayrıldığı yerde dışarıya doğru fırlamış olan taşın üzerinde 1550 senesi tarihini okuyabildi. Bu taş II. Henri tarafından Paris’in yeraltı yollarının keşif ve denetlenmesine memur Philibert Delorme’un durduğu noktayı işaret ediyordu. Bu taş on altıncı asrın lağıma bıraktığı bir işaretti. Bruneseau, Ponceau dehlizinde ve l600 - 1650 seneleri arasında kemeri yapılmış olan Vielle-du-Temple sokağının lağımında, on yedinci asrın olağanüstü ustalıklı eserini, 1740 senesinde kemeri ve kesesi yapılmış olan ana lağımın batı kısmında on sekizinci asrın eserini buldu. Bu iki kemer, özellikle en eskisi olan ve 1740 senesinde inşa edilmiş olan kemer 1412 senesinde ve Menilmontant suyunun Paris’in büyük lağımı rütbesine terfi ettirildiği devirde yapılmış olan kemerden daha ziyade çatlak, daha ziyade yıkık ve çökmeğe meyilliydi. Bu suyun, bu ırmağın bu terfii bir köylünün kralın hademeliğine, Gros-Jean’ın Lebel’e dönüşmesi gibi bir şeye benziyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Şurada burada Adliye Bakanlığının altında bizzat lağım dâhilinde inşa edilmiş eski hapishane hücrelerinin izleri görülüyordu… Korkunç tecrit mekânları!</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bu hücrelerin birinde demirden yapılmış ve mahkûmların boynuna geçirilen bir halka vardı. Bunların hepsi duvarla kapatılmıştır. Bazı tuhaf şeyler de bulunmuştu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bu cümleden olarak, 1800 senesinde Hayvanat Bahçesi’nden kaybolan  -On sekizinci asrın son senesinde Des Bernardins sokağında ortaya çıktığı ısrarla rivayet edilen şeytanın gözden kaybolduğu tarihe rastlaması muhtemeldir- orangotanın iskeletiydi. Zavallı “şeytan” lağımda boğularak kaybolmuştu!</span></p>
			<p class="Temel-Paragraf"><span class="Normal char-style-override-1" xml:lang="tr-TR">Arche-Marion’a uzanan uzun dehlizin altında, tanıyanların takdir dolu hayretlerine yol açan güzel korunmuş bir paçavracı sepeti bulunmuştur. Artık lağımcıların cüret ve cesaretle karıştırmağa başlamış oldukları çirkefin her tarafında kıymetli şeyler, altın, gümüş, mücevherat, kıymetli taşlar ve para bulunuyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Devin biri bir lağımı elemiş olsaydı, şüphesiz eleğinde geçmiş asırların servetini bulurdu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Temple sokağının Sainte-Avoye sokağından ayrıldığı noktada garip bir Hu-guenot (Protestan) madalyonu bulunmuştu. Bakırdan yapılmış olan bu madalyonun bir tarafında başı bir kardinal serpuşuyla örtülü bir domuz, diğer tarafında ise papalara mahsus serpuş giymiş bir kurt resmi vardı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Tesadüfün en garibi büyük lağımın girişinde görüldü. Bu giriş vaktiyle bir demir ızgarayla kapanmıştı. Şimdi onun yalnız rezeleri kalmıştı. Bu rezelerin birinde şekilsiz ve pis bir paçavra asılmıştı. Belli ki geçerken bu rezeye takılıp kalmıştı. Karanlık içinde yüzüyor, çürüyüşünü tamamlıyordu. </span></p>
			<p class="Temel-Paragraf"><span class="Normal char-style-override-1" xml:lang="tr-TR">Bruneseau fenerini yaklaştırdı. Gözden geçirdiğinde bunun gayet ince bir patiska parçası olduğu anlaşıldı. Bunun başkalarına nispetle en az aşınmış köşesinde LAVBESP harflerinin üzerinde işlenilmiş bir hanedan arması vardı. Armanın tacı marki tacıydı. Yedi harfin manası “Laubespine” idi. Göz önündeki bu şeyin de Marat’ın kefeninin bir parçası olduğu anlaşıldı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Marat, gençliğinde aşk maceraları da yaşamıştı. Bu maceralar Kont d’Artois’nın evinde ahır sorumlusu olarak bulunduğu tarihte başından geçmişti. Tarih bakımından sabit olan, belgelenen ileri gelen kadınlardan biriyle olan aşk maceralarından bu yatak çarşafı kalmıştı...  Belki bu bir laftan ibarettir, belki hatıradır! Vefatında evinde ince ve zarif olarak bu kumaş bulunabilmiş olduğundan buna sarmışlardı. Nefsanî zevklere âlet olmuş bulunan bu kumaşa, ihtiyar kadınlar bu biçare halk dostunu sarmışlardı. Bruneseau daha ileriye gitti: Paçavra bulunduğu yerde bırakıldı; ya saygı eseri olarak veya iğrenilerek, yok edilmedi. Marat, bunların her ikisine müstahaktı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bundan başka talih orada o nispette belirginleşmişti ki, ona dokunmakta tereddüt edildi. Zaten mezarla ilgili şeyleri bulundukları yerlerde bırakmak ve dokunmamak lazım gelir.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Kısacası kutsal armağan olarak saklanan bu şey gariplikler taşıyordu:</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bir markiz, bunun üzerinde yatıp uyumuştu. Marat’ya gelince; bunun üzerinde çürümüştü! O kutsal şey Pantheon’dan geçtikten sonra lağımların farelerine kısmet oluyordu. Ünlü ressam Watteau’nun memnuniyetle bütün kıvrımlarını çizmeğe koşacağı bu paçavra, sonunda Dante’nin sabit bakışına layık olmuştur.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Paris’in yeraltı murdar sokaklarının tamamen denetlenmesi 1805 tarihinden 1812 tarihine kadar tam yedi sene devam etmiştir.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bruneseau, ileri gitmekle önemli operasyonu belirlemiş ve idare etmiş oluyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">1808’de Ponceau ızgarasını indirmiştir. </span></p>
			<p class="Temel-Paragraf"><span class="Normal char-style-override-1" xml:lang="tr-TR">Her tarafta yeni hatlar açtırarak 1809 senesinde Saint-Denis sokağından İnnocent çeşmesi altına, 1810 senesinde Froidmanteau sokağıyla Salpetriere Hastahanesi altına; 1811’de ise Neuve-des-Petits-Peres, Mail, l’Echarpe sokaklarına, Royale meydanı sonlarına kadar ve 1812’de La Paix sokağıyla d’Antin caddesi altına kadar getirmişti. Aynı zamanda bütün hattı temizlemişti.</span></p>
			<p class="Temel-Paragraf"><span class="Normal char-style-override-1" xml:lang="tr-TR">İşlerin ikinci senesinde Bruneseau damadı Nargaud’yu da kendisine yardımcı olarak almıştı. </span></p>
			<p class="Temel-Paragraf"><span class="Normal char-style-override-1" xml:lang="tr-TR">İşte bu yüzyılın başlarında eski sosyal kadro bu suretle lağımını temizlemiş ve donatmıştır. Her halde bu, büyük çaplı bir temizlik operasyonu oldu. İşte Paris’in eski lağımları! Dalgalı, çatlak, taşları sökük, kuyularla kesintili ve uygunsuz biçimde girintili çıkıntılı dirsekleri olan, kokan, vahşi, karanlıkla dolu, zemininde, duvarlarında müthiş korkunç lekeler, yaralar bulunduğu halde her tarafındaki şebekeler, kollar birbirlerine temas etmektedir. Muhtelif yönlere doğru saldırılmış kollar, dört yol ağızları, çıkmaz sokaklar, güherçileli kemerler, kenarları üzerinde yaralara benzer sızıntılar, tavanlardan düşen damlalar, karaltılar, toprak altında kokuşmuş mağara, Babil’in bir hazım cihazı tavrıyla inler, mezarlar, sokaklarla delinmiş girdap, devler kadar iri köstebek mağarası! </span></p>
			<p class="tp-sb"><span class="Normal char-style-override-1" xml:lang="tr-TR">İnsan aklı, bu murdarlık içinde, karanlıklar ve hayaller arasında vaktiyle parlak ve süslü olan ve şimdi o iri kör köstebeğe benzetilen mazinin dolaştığını zanneder.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Tekrar edelim ki bu, eski devrin lağımıydı.</span></p>
		</div>
	</body>
</html>