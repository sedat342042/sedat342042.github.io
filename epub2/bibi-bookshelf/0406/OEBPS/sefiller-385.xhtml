<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>sefiller-385</title>
		<link href="css/sefiller_idstyles.css" rel="stylesheet" type="text/css"/>
<meta name="Adept.resource" value="urn:uuid:6a61bc00-ec29-490f-98ae-1e312ff12429"/>
	</head>
	<body id="sefiller" xml:lang="tr-TR">
		<div>
			<p class="numara" xml:lang="ar-SA"><span class="numara char-style-override-1" xml:lang="ar-SA">-7-</span></p>
			<p class="numara-alt" id="toc_marker-6-3-10"><span class="numara-alt char-style-override-1">İnsan Bazen Sahile Çıktığını </span></p>
			<p class="numara-alt" id="toc_marker-6-3-11"><span class="numara-alt char-style-override-1">Sandığı Yerde Boğulur</span></p>
			<p class="tp-1"><span class="Normal char-style-override-1" xml:lang="tr-TR">Jean Valjean tekrar yürümeğe başladı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Gerçi hayatını heyelanda bırakmamıştı fakat beden gücünü bıraktığı sanılırdı. Son gayret onu halsiz düşürmüştü. O derecede halsiz ve güçsüzdü ki, her üç dört adımda durup nefes almağa, duvara dayanmağa mecbur oluyordu. Bir dakika Marius’un vaziyetini değiştirmek için bir yükselti üzerinde oturmağa mecbur olmuştu. Bir daha kalkamayacağını zannetti. Fakat bütün bedenî gücü ölmüşse de, faaliyet ve gayreti ölmemişti. Tekrar ayağa kalktı. Âdeta süratle, ümitsizce yürüdü. Bu suretle başını kaldırmaksızın, nefes almaksızın yüz adım kadar attı ve birdenbire duvara çarptı. Lağımın bir dirseğine gelmişti; başını yere eğmiş olduğundan köşeye gelince duvara çarpmıştı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Gözlerini yukarıya kaldırdı. Mağaranın sonunda, uzakta, pek uzakta, kendi önünde bir ışık gördü. Bu defaki ışık müthiş, korkunç ışık değildi. Hayra alamet beyaz bir ışıktı, yani gündüzü görmüştü. Jean Valjean kurtuluşa çıkış yerini görüyordu!</span></p>
			<p class="Temel-Paragraf"><span class="Normal char-style-override-1" xml:lang="tr-TR">Cehennemin ateşli derinliği ortasında birdenbire cehennemden çıkış yerini gören hüküm giymiş bir ruh ne hissederse Jean Valjean da kurtuluşa açılan bu kapıyı görünce o şekilde duygulandı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">O hüküm giymiş ruh yanık kanatlarının parçasıyla o parıldayan kapıya doğru kanatlarını açıp uçacaktı. Jean Valjean artık halsizliği, takatsizliği hissetmiyordu, Marius’un ağırlığını hissetmiyordu. Eski çelik gibi kuvvetini yeniden bulmuştu. Yürümeğe başladı. Yürümekten ziyade koşmağa başlamıştı. Yakınlaştıkça çıkış yeri daha net bir şekilde gözlerine görünüyordu. Bu ışık gittikçe darlaşan kemerden daha alçak, kemer alçaldıkça sıklaşan galeriden de daha dar bir kubbeydi. Tünel içten bir huni şeklinde son buluyordu. Bu ise hapishanelerde görülen gişeleri takliden yapılmış gayet fena bir darlaşmadır ki, bir hapishanede ne kadar münasip ise de bir lağımda  o kadar münasebetsizdir. Zaten o tarihten sonra işin bu yönü de tashih edilmiştir.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Jean Valjean çıkış yerine geldi. Orada durup dinlendi.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Hakikaten orası bir çıkış yeriydi, fakat oradan insan çıkamıyordu. Kubbe kalın, kuvvetli bir demir parmaklıkla kapatılmıştı. Vaziyete bakılırsa bu parmaklık çürümüş olan, paslanmış olan rezeleri üzerinde nadiren devrederdi ki, pastan dolayı büyük bir kiremide benzeyecek derecede bir kırmızılık kazanmış olan kalın bir kilitle çerçevesi üzerine tutturulmuştu. Anahtarın deliği ile demirden yapılmış kilit köprüsüne iyice geçirilmiş, kuvvetli, kalın sürme görünüyordu. Anahtar iki kere çevrilmek suretiyle kilitlenmişti. Bunlar vaktiyle eski Paris’in içinde pek çok rastlanan hapishane (Bastille) kilitlerinden biriydi.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bu parmaklığın ötesinde hava, yumuşak bir esinti, nehir, gün, gerçi gayet dar ve fakat rıhtım boyunca yürümeğe yeterli yamaç, insanın gayet kolay kaybolduğu bir uçuruma benzeyen Paris şehri, uzayıp giden ufuk, serbestlik, hürriyet görünüyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Sağda, nehrin yukarıya doğru akışı istikametinde İena köprüsü ve akıntının aksine doğru da İnvalides köprüsü görünüyordu; burası geceyi bekleyip kaçmağa gayet uygun bir yerdi.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Paris’in en ıssız, en tenha yerlerinden biri olan Grand-Caillou karşısındaki sahil yamacıydı. Parmaklığın demirleri arasından sinekler girip çıkıyorlardı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Akşamın saat sekiz buçuğu idi. Akşam oluyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Jean Valjean Marius’u ızgaranın kuru tarafında, duvar altında bir yere koydu. Sonra parmaklığa doğru yürüyerek demirlerini elleriyle sıkı sıkı tuttu; çılgınlara mahsus bir kuvvetle sarstı; sarsma müthiş oldu, fakat rezelerin yerinden hareketi hiç idi! Demir parmaklık yerinden oynamadı. Jean Valjean kapıyı kaldırmak yahut kilidi kırmak üzere demir çubuklardan birini manivela olarak kullanmak maksadıyla en zayıfını bulabilmek için demir parmaklığın her birini birer birer sarstı. Bunlardan hiçbiri hareket etmedi; kaplan dişleri diş çukurlarına ne kadar kuvvetli şekilde saplanmışsa, bu demir çubuklar da yerlerine o kadar kuvvetli şekilde saplanmış bulunuyorlardı. Artık manivela olmayınca, dayanak olmayınca, ağırlık uygulanması da mümkün değildi.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Kapıyı açmak için hiçbir araç yoktu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Orada mı hayata veda edecekti? Ne yapmalıydı? Ne olacaktı? Geriye dönmek; kat ettiği müthiş mesafeleri tekrar kat etmek? Bunun için kendinde bir kuvvet kalmamıştı. Zaten ancak mucize ile içinden çıkılan o heyelanlardan tekrar nasıl geçilirdi? Heyelandan başka polis devriyesi yok muydu? İkinci defa olarak bunun elinden kurtulmak mümkün değildi. Bundan başka nereye gitmeli? Hangi istikamete doğru gitmeli?  Meyli, inişi takip etmek, istenilen yere varmak değildi. Başka bir çıkışa ulaşılsa bile ya bir parmaklık yahut başka bir tür tıkaçla kapalı bulunacaktı! Artık bütün çıkışların bu şekillerden biriyle kapatılmış bulunduğuna şüphe kalmamıştı. Girilen parmaklık kazaen, tesadüf eseri olarak açılmıştı, fakat lağımın öteki çıkışlarının hepsinin kapalı olduğu aşikârdı. Jean Valjean, meğer bir hapse doğru kaçmağa muvaffak olmuş imiş! </span></p>
			<p class="Temel-Paragraf"><span class="Normal char-style-override-1" xml:lang="tr-TR">Artık bitmiş, Jean Valjean’ın bütün çabalaması ve gayreti boşa çıkmış, faydasız olmuştu. Bunca yorgunluk, bunca takatsızlık bir ümitsizlikle sonuçlanmıştı. Her ikisi de ölümün karanlık ve heybetli ağı içinde titremekte olan iplikleri üzerinde, müthiş ölüm örümceğinin koştuğunu hissediyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Arkasını parmaklığa çevirip oturmaktan ziyade ölmüş bir halde kaldırımın üzerinde, hâlâ ruhsuz ve hareketsiz duran Marius’un yanına yüzükoyun düştü. Çıkış yok! Elem ve ızdırabın son devresi, son yudumu bundan ibaretti.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bu şiddetli yorgunluk ve bezginlik içinde düşüncelerini kimin üzerinde yoğunlaştırıyordu?</span></p>
			<p class="Temel-Paragraf"><span class="Normal char-style-override-1" xml:lang="tr-TR">Ne kendisinin, ne de Marius’un; o, Cosette’i düşünüyordu!</span></p>
		</div>
	</body>
</html>