<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>sefiller-274</title>
		<link href="css/sefiller_idstyles.css" rel="stylesheet" type="text/css"/>
<meta name="Adept.resource" value="urn:uuid:6a61bc00-ec29-490f-98ae-1e312ff12429"/>
	</head>
	<body id="sefiller" xml:lang="tr-TR">
		<div>
			<p class="numara" xml:lang="ar-SA"><span class="numara char-style-override-1" xml:lang="ar-SA">-8-</span></p>
			<p class="numara-alt" id="toc_marker-5-3-9"><span class="numara-alt char-style-override-1">Pranga</span></p>
			<p class="tp-1"><span class="Normal char-style-override-1" xml:lang="tr-TR">Bu ikisinden en bedbahtı Jean Valjean idi. Gençlik, hatta elem ve kederler içinde bile daima kendine mahsus bir ışık, bir ümit taşır.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bazı vakitlerde Jean Valjean acı ve ızdıraptan çocuk gibi olurdu. İnsanın çocukluk yönünü göstermek kedere mahsus bir özelliktir. O, Cosette’in elinden kaçmak üzere olduğunu ve buna üstünlük sağlamanın imkânsız bulunduğunu hisseder. Onu zahirî, parlak bazı şeylerle tutmak, aldatmak, kaçırmamak isterdi. Dediğimiz gibi çocukça, daha doğrusu bunakça olan bu düşünce elbisenin, gösterişlerin genç kızların hayal gücü üzerine olağanüstü tesir ve nüfuzuna dair ona oldukça doğru, özel bir fikir vermişti. Bir gün Paris kumandanı General Coutard’ı büyük üniformasını giymiş olduğu halde atla sokaktan geçerken görmüş, bu adama haset etmişti. Kendi kendine bu parlak ve nazar-ı dikkati çeken elbiseyi giyinmenin bir mutluluk olacağını, mesela böyle bir elbise arkasında olduğu halde Cosette’le beraber Tuilleries Sarayı’nın önünden geçerse askerlerin kendisine selam duracaklarını, o zaman Cosette’in olağanüstü sevinerek memnun olacağını, artık delikanlılara bakmak fikrinden vaz geçeceğini düşünmüştü.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bu gam dolu fikir ve düşüncelerle kafası meşgul olduğu sırada beklenmeyen bir olay çıkarak, zavallı ihtiyara etkili bir darbe indirmişti. Geçirdiği münzevi hayatta Plumet sokağında oturmağa başladığı zamandan beri bazı kere gidip güneşin doğuşunu seyretmek, hayata yeni girenlerle hayattan çıkmak üzere olanlara pek tatlı ve latif olan muhteşem doğuşu temaşa etmek âdetleriydi.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Yalnızlığı ve inzivayı sevenler için sabahleyin erkenden gezinmek gece yarısı gezinmekle eşdeğer ve belki seher vaktinde tabiat daha şen olduğundan bu daha üstündür. Sokaklar tenha ve insan denilen mahlûktan arınmıştır. Kuşlar en parlak ve candan nağmelerle ötüşürler, gökyüzüne doğru yükselttikleri sevinç avazeleriyle tabiatın büyülü görkemini alkışlarlar. Cosette; sevimli bir kuştan farkı olmayan genç kız pek erkenden uyanırdı. Bu sabah eğlenceleri bir gün evvelden görüşülür, hazırlanılırdı. Jean Valjean teklif eder, Cosette kabul ederdi. Bunu bir fesat tertibi gibi geceden kararlaştırır, güneşin doğuşundan evvel evden çıkarlardı. Bu sabah gezinmeleri, Cosette’e pek hoş gelirdi. Bu gibi genel mahiyette âdetlere masumca muhalefet gençlik zamanlarına mahsus bir zevk ve sevinçtir.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Malumdur ki, Jean Valjean’ın meyli, insanların az uğradığı, hatta hiç uğramadığı yerlere gitmekti. Tenha köşelerde, kimsenin hatırına gelmeyen mahallerde dolaşmayı severdi. O zamanlarda Paris’in istihkâmlar taraflarında, şehrin hemen bitişiğinde kıraç bir takım tarlalar, yaz mevsiminde gayet zayıf ve seyrek buğday bitiren güz vaktinde, oraktan sonra mahsul biçilmiş tarla manzarasını göstermeyen yerler vardı. Jean Valjean buraları tercih eder, Cosette de oralarda sıkılmazdı. Buralar ihtiyar için istenilen tenhalık, genç kız için hürriyet ve serbestlikti.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Oralarda genç kız küçük çocuk olur, koşar ve oynardı. Şapkasını çıkarıp ihtiyarın dizleri üzerine koyduktan sonra çiçekler toplayıp demetler yapar, çiçeklerin üzerilerinde uçuşan kelebekleri, eskiden olduğu gibi tutmayıp yalnız seyrederdi. Merhamet ve şefkat bir histir ki, her zaman aşk ile beraber doğar. Kalbinde bir hayal titreşen, yufka yürekli bir genç kız kelebeklerin kanatlarına acır ve merhamet ederdi. Topladığı gelincikleri bir taç gibi örüp başına kor, güneşin ilk ışıklarının yansımasıyla parıldayan kırmızı yapraklar genç kızın başında ateşten bir çelenk gibi görünürdü.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Yukarıda anlattığımız gibi, hayat onlara acı ve ağır bir yük olmağa başladıktan sonra da bu sabah gezintilerine devam etmişlerdi.</span></p>
			<p class="yildiz"><span class="Normal char-style-override-5" xml:lang="tr-TR">* * *</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bir Ekim sabahı, 1831 yılı sonbaharının mükemmel parlaklığından faydalanmak üzere güneşin doğuşundan evvel Maine istihkâmı civarında bulunuyorlardı. Yalancı fecir geçmiş, tan atmağa başlamıştı. Göklerin soluk mavi yüzü üzerinde ara sıra yıldızlar parlıyordu. Zemin simsiyah göründüğü halde gök beyaz bir görünüm alıyordu. Pek seyrek olan yabani otlar seher yelinin okşaması altında hafif hafif titriyor, âlemi, bir lahza sonra bütün bütün ortadan kalkacak olan sabahın yarı karanlığının esrarengiz, etkileyici hali dolduruyordu. Pek yüksekte olduğu için görünmeyen, yıldızlara karışık sanılan bir tarla kuşunun nağmeleri duyuluyor, bu küçük kuşun sonsuz genişliğe karşı okuduğu takdir ve takdim manzumesini güya bütün tabiat pür sükûn dinliyordu. Doğu tarafında muhteşem Valde-Grace kubbesi ufuk dairesi üzerinde görünüyor, bu kubbenin arkasından çıkarak yavaş yavaş göğe doğru yükselen Venüs yıldızı karanlık bir binadan kaçan ruhu andırıyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Her tarafta bir sükûn ve dinginlik hüküm sürüyordu. Şose yolu üzerinde kimse yoktu. Uzakta tek tük işe giden işçiler, hızla kaybolan hayaller şeklinde göze çarpıyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Jean Valjean yolun kenarında, inşa halindeki bir binanın önüne konulmuş kereste yığınları üzerine oturmuş, arkasını güneşe dönüp yüzünü yola çevirmişti. O sırada doğmak üzere olan güneşi unutmuştu. O kadar derin bir tefekküre dalmıştı ki,  hiçbir şey görmüyor, işitmiyor, duymuyordu. İnsan bu halde kendisini dört duvar içinde, derin bir kuyunun dibinde zanneder. Bazı derin düşünceler vardır ki, ona dikey denilebilir. Böyle bir girdap içinde bulunan, yeryüzüne çıkmak, yani kendine gelmek için zamana muhtaçtır. İşte Jean Valjean böyle bir düşünce kuyusuna dalmıştı. Cosette’i, -eğer aralarına giren bir engel çıkmazsa-  kendisini ne kadar mutlu ettiğini, hayatını dolduran, ruhunun gıdası olan bu mutluluk ışığını düşünüyordu. O, bu derin düşünceler içinde hemen hemen mutlu gibiydi. İhtiyarın yanında ayakta duran Cosette, bulutların kızarmakta, renkten renge geçmekte olduğunu seyrediyordu.    </span></p>
			<p class="Temel-Paragraf"><span class="Normal char-style-override-1" xml:lang="tr-TR">Birdenbire Cosette haykırdı:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Baba, orada ne var? Galiba bize doğru bir şey geliyor?</span></p>
			<p class="Temel-Paragraf"><span class="Normal char-style-override-1" xml:lang="tr-TR">Jean Valjean başını kaldırıp genç kızın gösterdiği tarafa baktı. Cosette’in hakkı vardı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Eski Maine istihkâmına bitişik olan şose, okuyucularımızın malumu olduğu üzere, Sevres sokağının yanından geçer, dâhilî bulvar ise bir doğru hatla bu şoseye birleşerek o noktada bir dik açı oluşturur.  Şose ile bulvarın birleştiği mahalde, şose ve Sevres sokağının birbirinden ayrıldığı yerde böyle sabah vakti açıklaması zor bir gürültü, bir kalabalık vardı. Karışık, şekilsiz bir şey bulvardan gelip şoseye dâhil oluyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Gittikçe büyümekte, muntazaman hareket etmekte olduğu görülen bu şey acaba neydi? Bu bir arabaya benziyorsa da neyle yüklü olduğu seçilemiyordu. Atlar, tekerlekler, haykırışlar vardı. Kamçılar şaklıyordu. Gittikçe şekli ortaya çıkan bu şey bir arabaydı ve bulvardan şoseye çıkmış ve Jean Valjean’ın bulunduğu tarafa doğru gelmekteydi. Onun gibi ikinci bir araba birinciyi takip ediyordu. Birbiri peşinden üçüncü ve dördüncü, nihayet yedinci araba köşeyi dönüp yola girdi. Bu yedi araba birbiri arkasından geliyor, üzerlerinde bulunan insan gölgelerinin hareket ettikleri görülüyordu. Bu kalabalıkta çıplak kılıçlar varmış gibi parıltılar göze çarpıyor, oynatılan zincirlerden çıkan seslere benzer şakırtılar duyuluyordu. Bu anlaşılmaz kalabalık yaklaşıyor, sesler kalınlaşıyordu. Bu, cehennem mağaralarından çıkıyor gibi karanlık ve müthiş, ürkütücü bir şeydi.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Biraz daha yaklaşınca tamamıyla seçilmeğe başladı. Hava gittikçe aydınlanmakta olduğu gibi ufukta yavaş yavaş yükselmekte olan güneş bu ürkünç kalabalığı soluk bir ışıkla aydınlatmakta olduğundan, tamamıyla görünüyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bunu izah edelim:</span></p>
			<p class="Temel-Paragraf"><span class="Normal char-style-override-1" xml:lang="tr-TR">Yolda sırayla yedi araba yürüyordu, ileride bulunan altı araba garip şekilde yapılmış fıçıcı arabasına benziyordu. Bunlar iki tekerlek üzerine konulmuş uzun duvar merdivenleri gibi bir şey olup iç taraflarına bir nevi sedye gibi insan oturacak tahtalar konulmuştu. Bu merdivenlerin ucuna birbiri önüne olmak üzere dört beygir koşulmuş ve üzerlerine sıra ile adam şeklinde mahlûklar oturtulmuştu. Sabahın hafif ve yarı karanlık ışıkları altında solgun çehre ve zayıf vücutlarıyla birer hareketli ölüye benzeyen bu şahıslardan her arabada yirmi dördü yani her tarafta on ikisi arka arkaya dizilerek, yüzleri yola dönmüş olarak oturuyorlardı. Her birinin boğazına geçirilmiş kalın ve ağır demir halkaların arka tarafından yarım metre kadar uzanan zincirin ucundaki halkalardan boylu boyuna geçirilmiş kalın zincir, arabanın sarsıntısıyla sallandıkça müthiş bir ses çıkarıyordu. Şayet bu yirmi dört kişi arabadan inip yürümesi lazım gelse, birbirlerine ayrılamaz bir surette bağlı bulunduklarından, omurgası ortadan geçen zincir, organları ve sinirleri halkalara bağlı zincirler olan heybetli bir çiyan gibi iki tarafa sallanarak, dalgalanarak yürümeğe mecbur olurlardı.  </span></p>
			<p class="Temel-Paragraf"><span class="Normal char-style-override-1" xml:lang="tr-TR">Her arabanın ön ve arka tarafında, zincirin uçlarına basmış, tüfekle silahlanmış ikişer kişi ayakta duruyorlardı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Yedinci araba kenarı parmaklıklı fakat üstü açık bir tür yük arabası olup dört tekerlekli, altı beygirliydi. Bu arabada birkaç demir kazan, birçok döğme tencere, saç tava ile hayli zincir yüklü olup bu eşya arasında el ve ayakları sımsıkı bağlı, hasta oldukları sanılan üç şahıs yatırılmıştı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Şosenin ortasından giden arabaların iki tarafında sıraya dizilmiş çirkin ve ürkütücü suratlı muhafızlar yürüyorlardı. Dilenciliğin zilletiyle celladın dehşetinden oluşmuş gibi görünen bu heriflerin arkalarında kısmen mavi ve kısmen kül renkli kumaştan yapılmış lime lime, kirli, lekeli, yamalı, vaktiyle kırmızı olduğu kalan izlerinden çıkarılan, apolet yerlerinin delaletiyle asker üniforması idiği anlaşılan elbiseler vardı. Başlarında Direktuvar zamanının askerleri gibi üç köşeli şapkalar, göğüslerinde sarı meşinden fişeklik mevcut olup kimi tüfek, kimi bıçak ve tırpan, kimi de sopa ile silahlanmıştı. Bu koruyucu ekibin subayı ve başı olduğu hal ve tavrından, en ileride yürümekte olmasından, arkasındaki elbisenin daha yeni ve yamasız bulunmasından anlaşılan kişinin elinde uzun bir kamçı vardı. Bu müthiş kafilenin en ilerisinde olduğu gibi en gerisinde de kılıç çekmiş süvari jandarmaları gidiyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bu kafile pek uzun bir mesafeyi işgal ediyordu. Birinci araba Jean Valjean’ın civarında bulunduğu istihkâma yetişmiş olduğu halde yedinci araba henüz bulvardan şoseye çıkmış ve köşeyi dönmüştü. </span></p>
			<p class="Temel-Paragraf"><span class="Normal char-style-override-1" xml:lang="tr-TR">Paris’te her zaman görüldüğü gibi, nereden çıktığını ve nasıl toplandığını kimsenin anlayıp bilemediği kalabalık bir halk yolun iki tarafına toplanmış seyrediyorlardı. Civar sokaklarda birbirini çağıran insan sesleri, kafileyi seyretmek için koşuşan mahalle kadınlarının nalın takırtıları duyuluyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Tarif ettiğimiz gibi fıçıcı arabalarına benzeyen şeylerin üzerine âdeta yığılmış gibi oturtulan adamlar sessizce sarsılıyorlardı. Sabahın serinliği, etkili rüzgârı kemiklerine kadar işlemiş olduğundan yüzleri ve elleri mosmor kesilmişti. Hepsinin dizlerinde kaba bezden yapılmış pantalon olup çıplak ayaklarında nalın gibi altı tahtalı iri ve biçimsiz kunduralar vardı. Elbiselerinin diğer kısımları sefilliklerine ve zaruretlerine göre olup hepsinin kıyafeti iğrenç ve münasebetsiz bir şekildeydi. Rengârenk kumaşlardan yapılmış, lime lime, yırtık pırtık elbiseler kadar görünüşü çirkin hiçbir şey yoktur. Dibi delik keçe külah, katranlı kasket, kirli ve kaba yün takke, işçi gömleği, dirsekleri delinmiş ve rengi atmış siyah çuha ceket vesaire bir araya gelirse ne kadar çirkin görünür!</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bazılarının başlarında kadın şapkası, bazılarının kafasında ise hasırdan yapılmış eski sepete benzer şeyler vardı. Göğüsleri açık veya bütün bütün yok olmuş gömleklerin arasından kıllı göğüsler, aşk ve muhabbet mabetleri, ateşler içinde yürekler, aşk perileri gibi şeyleri tasvir eden döğmeler ve damgalar görülüyordu. Bir takımının vücutlarında yara ve bereleri, darbe kızartıları seçiliyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bu zavallıların birkaçı ellerine geçirdikleri otu ip gibi büküp arabanın merdiven ayağı gibi yerlerine takmış ve üzengivari sarkıtıp ayaklarını buna dayamışlardı. </span></p>
			<p class="Temel-Paragraf"><span class="Normal char-style-override-1" xml:lang="tr-TR">İçlerinde biri elinde siyah taşa benzer bir şey tutuyor, bunu ara sıra ağzına götürüp kemiriyordu. Bu taş zannedilen şey ekmek parçası olup onu yemeğe çalışıyordu. Kuru, gözyaşından soyutlanmış, parlaklık ve ışıktan yoksun veyahut müthiş ateşler saçan gözler görülüyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Muhafızlar söğüp sayıyor, bağırıyor, zincirlenmiş olanlar ise hiç ses çıkarmayıp susuyorlardı. Ara sıra iki omuz arasına yahut kafa kemiği üzerine inen sopanın çıkardığı ses işitiliyordu. Bu sefalet timsali mahlûklardan bir ikisi gerinip esniyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Arabalar müthiş bir süratle sürüldüğünden ayaklar sallanıyor, omuzlar sarsılıyor, başlar birbirine vuruyor, zincirler sesleniyor, gözbebekleri etrafa vahşet saçarak parıldıyor, eller kâh büzülüyor, kâh ölü elleri gibi donmuş bir halde açılıyordu. Bu ürkünç kafilenin arkasından giden bir sürü çocuklar da kahkaha ile gülüyorlardı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bu bir dizi araba, ne olursa olsun hüzün vericiydi. Bir gün veya bir saat sonra şiddetli bir yağmur yağmak ve sağnağın devam etmesi ihtimali vardı. Üzerlerine inecek olan yağmur yırtık ve eski elbiselerden tamamıyla geçecek, bir kere ıslanan bu adamlar bir daha kurumayacak, buz gibi donduktan sonra artık ısınamayacaktı. Soğuk yağmur sularıyla ıslanan bez pantalonlar arkalarına yapışacak, bacaklarından sızan sular ayakkaplarını dolduracak, çenelerin birbirine çarpmasına kamçı darbeleri engel olamayacak, zincir onları boyunlarından bağlı tutmakta devam edecek, ayakları böyle asılı kalacaktı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bu insan cinsine mensup mahlûkların, ağaçlar ve taşlar gibi böylece bağlı, sonbaharın soğuklarına, yağmurların ve sert rüzgârın, her türlü şiddetli hava şartlarının tesirlerine maruz kaldığını görüp de titrememek mümkün değildi.  </span></p>
			<p class="Temel-Paragraf"><span class="Normal char-style-override-1" xml:lang="tr-TR">El ve ayakları sımsıkı bağlı, yedinci arabada yatırılmış, süprüntü dolu çuvallar gibi tencere ve kazanlar arasına atılmış hastalar bile sopa darbelerinden kurtulamuyorlardı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">O sırada güneş tamamıyla doğdu. Doğudan ortaya çıkıp dünyayı aydınlatan şaşaalı ışık sanki bütün bu vahşi başlar üzerine ateşler saçıyordu. O ana kadar bağlı buklunan insanlar açıldı. Bazıları vahşi hayvanlar gibi homurdanıyor, söğüp sayıyor, bazıları da avazı çıktığı kadar bağırarak şarkı söylüyordu. Doğudan dosdoğru bir çizgi halinde gelen ışık huzmeleri başlarla vücutların üst kısımlarını aydınlatmak ve dizlerden aşağısıyla tekerlekleri karanlıkta bırakmak üzere bu kafileyi ikiye bölmüştü. Zihinlerden ve düşüncelerden geçen şeyler yüzler üzerinde görünmeğe başladı. Şu andaki manzara hakikaten müthiş ve korkunçtu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">İnsan şekline girmiş bir takım şeytanların yüzlerindeki maskeler düşmüş, ruhların vahşet ve habisliği bütün bütün ortaya çıkmıştı. Bu karışık topluluk dıştan güneşin ışıklarıyla aydınlansa da içten kara ve karanlıktı. Bazıları şen, zevk ve neşe dolu görünüyor, ağızlarında tuttukları tüy kamışlar vasıtasıyla seyirciler arasındaki kadınlara iğrenç tükrükler püskürtüyorlardı. Kısacası bu vahşet ve sefalet manzarası pek müthiş ve iğrençti. Üzerlerine akseden güneş ışığı yüzlerdeki ürkütücü yansımalarla birleşip sanki parlaklığını kaybediyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bu üzüntü verici kafilenin ilerisinde giden arabadakiler o zaman pek moda olup şimdi eskimiş ve hatta kısmen unutulmuş olan Desaugiers’in derlediği </span><span class="Normal-i char-style-override-1" xml:lang="tr-TR">La Vestale</span><span class="Normal char-style-override-1" xml:lang="tr-TR"> şarkısını yüksek sesle okumağa başladılar. Bu yirmidört ağızdan çıkan seda havayı şiddetle titrettiğinden yolun kenarındaki ağaçlar sanki ürperiyorlardı. Civar sokakların başlarında durup seyredenler insandan ziyade cin ve şeytan hayaletlerine benzeyen yolcuların söyledikleri şarkıyı hayretle, şaşkın şaşkın dinliyorlardı…</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bu kafilede, karma karışık bir şekilde her türlü yeis ve ümitsizlik mevcuttu. Her tür vahşi hayvanın yüz şekilleri görülüyordu. İhtiyarlar, gençler, delikanlılar, saçsız kafalar, kırarmış sakallar, ar ve hayâdan sıyrık çirkin çehreler, çirkin teslimiyet ve boyun eğiş, eblehçe vaziyet, insan şekil ve kıyafetine girmiş canavarlar, şakaklarında burgu gibi bükülmüş saçlı genç kızlara benzer delikanlılar, çocuk çehresini andıran simalar, canlı iskeletler, kısacası ne kadar müthiş ve iğrenç şeyler varsa hepsi birbirinin yanında, birbirine karışmış ve kaynaşmış olarak mevcuttu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">İlk arabada bir zenci vardı. İhtimal ki esasen esir olan bu herif esaret zinciriyle şimdi bağlı bulunduğu zincir arasındaki farkı zihnen kıyaslıyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">İnsan topluluğunun en aşağı tabakasından olan bu alınlar üzerinden ar ve rezaletin rüzgârı geçmişti. Çöküşün son derekesine düşmüş, en derin sefalet girdabı içinde insanlıktan hayvanlığa dönüşmüştüler. Şaşkınlığa dönüşmüş cahillik, yeise dönüşen zekâ ile orada eşit olarak mevcut bulunuyordu. Bir bakışta, insanlığın alçak tabakası fertlerinden oldukları görünen bu adamlar arasında birbirinden farklı insanlar bulmak mümkün değildi. Bu kafile oluşturulurken sınıf sınıf, takım takım ayrılmamış, ihtimal ki, isimlerinin ilk harfleri sırasıyla, genç ve ihtiyar, güzel ve çirkin, hiddetli ve yumuşak huylu karmakarışık bir halde bağlanmış ve arabalara yüklenmişlerdi.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bununla beraber her süprüntü kümesinde özel bir şekil vardır, her bedbaht yığınından bir yekûn çıkar. Bundan dolayı her zincirde toplanmış bir hayat, her arabada özel bir şekil ve sima vardı. Birinci arabada bulunanların hepsi bir ağızdan şarkı söyledikleri halde diğer arabada hepsi bağırıp çağırıyor, söğüp sayıyordu. Üçüncü arabada olanlar da dinliyorlardı. Öfke ve kinden dişlerini gıcırdatan bir arabanın yanında seyircilere karşı yumruk gösterip tehdit eden, daha ötedeki arabada Tanrı’ya küfreden adamlar bulunuyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Dante bunları bu halde görmüş olsaydı, cehennemin yedi tabakası yürüyor zannederdi.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bu kafile, mitolojinin ateş saçan ve şimşek çakan arabaları değil, müthiş bir manzara halinde görülen özel işkenceye mahsus yük arabalarıyla, gazaba uğramış ve lanetlenmiş mahkûmların infaz alanına götürülüşleriydi. Elinde tuttuğu sopanın ucunda bir demir çengel olan muhafızlardan biri ara sıra bu kitleyi, bu canlı süprüntü kümesini karıştırıyordu. Seyirciler arasında bir ihtiyar kadın bunları elinden tuttuğu beş yaşlarındaki bir çocuğa parmağıyla göstererek:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Haylaz, iyi bak bunlar sana ibret olsun!</span></p>
			<p class="Temel-Paragraf"><span class="Normal char-style-override-1" xml:lang="tr-TR">Diyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Kafilede bağırıp çağırmalar, söğüp saymalar çoğalmış, müthiş bir yaygara çıkmış olduğundan muhafızların subayı olan herif elindeki kırbacı şaklattı. Bu işaret üzerine yedi arabaya birden öyle bir sopa darbeleri yağmağa başladı ki, çıkardığı ses taş kaldırımlar üstüne şiddetli bir dolu inmesinden kaynaklanan gürültüye benziyordu. Bu manzara, bir yaraya hücum eden sinekler gibi dört taraftan koşup gelmiş ve kafileye katılmış olan sokak çocuklarının neşesini artırıyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Jean Valjean’ın gözleri ürkünç bir hale gelmişti. Bazı kötü bahtlılarda olduğu gibi gözbebekleri, adeta dıştaki şeylerden hiçbirini görmez bir cam parçası halini almıştı. Orada korkunun ve ürkekliğin, endişe ve telaşın yansımasından ibaret bir tür donuk ışık görüyordu. Jean Valjean dikkatle bakıyor fakat hemen hemen hiçbir şey görmüyordu. Gözlerinin önünden müthiş bir hayal geçiyordu. Yerinden kalkıp kaçmak, kurtulmak istediyse de mümkün değil kımıldanamadı: Bazen görünüşler insanı şaşırtır, kuvvetten düşürerek bağlı gibi tutar, hareketsiz bir hale getirir. O, olduğu yerde mıhlıymış gibi ezilmiş, dehşete düşüp kalmıştı. Bu müthiş manzara onu korkutmuş, dondurmuştu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Birdenbire elini alnına götürdü. Bu hareket, unutmuş olduğu bir şeyi birdenbire hatırlayan adamlarda çoğunlukla görülen bir hatırlama belirtisiydi. Her zaman Fontainebleau Yolu üzerinde krala rastlamak muhtemel olduğundan, suçlular kafilesinin daima Mans istihkâmı tarafından geçirildiğini, otuz beş sene evvel kendisinin de oradan bu şekilde geçtiğini hatırlamıştı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Cosette bu manzaradan başka bir şekilde ürkmüştü. Bu halden bir şey anlayamıyordu. Vücudu titriyor, nefesi tıkanıyordu. Gördüğü şeyin mümkün olabildiğini aklı bir türlü kabul etmediğinden rüya görüyorum zannediyordu. Nihayet sordu:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Baba, şu arabalarda ne var?</span></p>
			<p class="Temel-Paragraf"><span class="Normal char-style-override-1" xml:lang="tr-TR">Jean Valjean cevap verdi:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Kürek mahkûmları.</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Nereye gidiyorlar?</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Kalyonlara.</span></p>
			<p class="Temel-Paragraf"><span class="Normal char-style-override-1" xml:lang="tr-TR">O sırada sopayla, kılıç tersiyle darbeler artmış, değnek ve kamçı süratle işlemeğe başlamıştı. Bu yola getirmenin etkisi altında herkes sustu, zincirlerle bağlı azgın kurtlar gibi gözleri parlıyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Cosette hazan yaprağı gibi titriyordu. Sordu:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Baba, bunlar adam mıdırlar?</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Bazen, kızım.</span></p>
			<p class="tp-sb"><span class="Normal char-style-override-1" xml:lang="tr-TR">Mümkün olduğu kadar hal ve şanını tarife çalıştığımız bu kafile seher vaktinde Bicetre hapishanesinden hareket eden,  kral Fontainebleau’da olduğundan Mans yolunu takip eden kürek mahkûmlarıydı. Bu yol, yolu üç dört gün uzatırsa da böyle bir manzarayı krala göstermemek için işkenceyi biraz uzatmak caizdir!</span></p>
			<p class="Temel-Paragraf"><span class="Normal char-style-override-1" xml:lang="tr-TR">Jean Valjean o gün evine son derece yorgun, düşkün bir halde döndü. Bu gibi tesadüfler ve bıraktığı hatıralar insanı son derecede sarsar.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Jean Valjean Cosette ile beraber Babylon sokağına dönerken onun gördüğü şeyler hakkında sorduğu birçok soruya dikkat bile etmemiş ve hatta işitmemişti; bu müthiş manzaradan fevkalade etkilenmiş ve düşüncelere dalmış olan ihtiyar, genç kızın sorduklarını duymamış, bu yüzden de cevap vermemişti.</span></p>
			<p class="Temel-Paragraf"><span class="Normal char-style-override-1" xml:lang="tr-TR">O gece yatma zamanına kadar Jean Valjean adeta kendinden bihaberdi. Tefekkür deryasına dalmış, düşünüyordu. Genç kız babasının bu halini gördüğünden susmuş, fakat o da düşünmüştü. Yatma zamanı gelip de Cosette odasına çekileceği sırada, kendi kendisine mırıldanarak:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Eğer bu adamlardan birine rastlamış olsam, aman Tanrım, derhal korkudan ölürüm.</span></p>
			<p class="tp-sb"><span class="Normal char-style-override-1" xml:lang="tr-TR">Dediğini işitmiş olan ihtiyar, başından aşağı soğuk su dökülmüş gibi birdenbire ürpermişti.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Ertesi gün güzel rastlantılardan olmak üzere bilmem hangi bir münasebetle resmî bir tören yapıldı; Paris’te şehrâyin, Champs de Mars’da resmigeçit, Seine nehrinde yarış, Champs-Elysees’de de tiyatro, Etoil meydanında havai fişek gösterisi, her yerde ışıklandırma yapıldı. Cosette’e dünkü müthiş manzarayı unutturmak, Paris’in eğlenceli hayhuyu ile o korkunç hatırayı zihninden silmek maksadıyla Jean Valjean kendisini zorlayarak genç kızı gezmeğe götürmüş, kalabalıkta bulunmamak âdetine aykırı hareket etmişti.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Merasimin son etabı resmigeçit olduğundan o gün Paris halkı tamamen denilecek şekilde Millî Muhafız kıyafetindeydiler. Jean Valjean da herkese benzemekten ziyade kendisini saklamak için üniformasını giyinmişti.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bu gezintiden beklenen fayda sağlandı. Babasına hoş görünmeyi, yüklediği her işe ve yükümlülüğe rıza göstermeyi kendisine bir görev sayan Cosette gençliğine has hoş bir halet-i ruhiye ile bu eğlenceden istifade ederek her şeyi unutmuş, herkesle beraber onun yüzünde de zevk ve sevinç ışıkları parlamış, millî ve genel eğlence denilen ortaklaşa şenliğe karşı onu hor görmeğe delalet eder tarzda dudak bükmemişti.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Buna dikkat etmiş olan Jean Valjean maksadına muvaffak olduğunu, genç kızın zihninde bir gün evvelki müthiş hayaletlerden eser kalmadığını zannetti.</span></p>
			<p class="yildiz"><span class="Normal char-style-override-5" xml:lang="tr-TR">* * *</span></p>
			<p class="Temel-Paragraf"><span class="Normal char-style-override-1" xml:lang="tr-TR">Birkaç gün sonra bir sabah, hava hoş ve güneş parlak olduğundan Jean Valjean ile Cosette, evin bahçeye inen mermer merdiveni üzerindeydiler. Jean Valjean daima odasında kalmanın Cosette’i gamlı bir duruma getirdiğinden dolayı bazen onunla bahçeye çıkmağa ve bu şekilde eskiden beri benimsediği usul ve hareketlere aykırı davranmağa mecbur kalmıştı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Cosette, genç kızlara pek yakışan ve parlak bir yıldızın üzerine gelen hafif bulutu andıran beyaz ve sade bir gecelikle, sabaha mahsus bir tuvaletle ihtiyarın yanında ayakta duruyor, mükemmel ve rahat uyuduğu için gül gibi pembe olan yüzü henüz doğmuş güneşin altın ışıklarıyla aydınlandığı halde, elinde tuttuğu bir papatyanın yapraklarını birer birer koparıyordu.  Cosette, papatyaya mahsus olan “Seviyor… Sevmiyor…” tekerlemesini bilmiyordu. Bunu ona kim öğretecekti ki? Bir papatyanın yapraklarını koparmakla bir kalp arasında bağlantı kurmanın ne anlama geldiğini bilmeyerek, bilmediği için de düşünemeyerek, ilgisiz bir tavırla zavallı çiçeği güzel parmakları arasında evirip çevirmekte, yapraklarını koparıp ezmekteydi.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Âlemde “âşıkane mahzunluk” denilen güleryüzlü dördüncü bir güzellik perisi olsaydı, Cosette o halinde ona benzerdi.</span></p>
			<p class="tp-sb"><span class="Normal char-style-override-1" xml:lang="tr-TR">Jean Valjean bu bedene dönüşmüş letafete hayran hayran bakıyor, küçük parmakların seri hareketlerini ve kayıtsızlığını seyrediyor, bu genç vücudun parlaklığı karşısında herşeyi unutmuş, âdeta kendinden geçmiş bir halde bulunuyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Merdivenin bir tarafındaki çalının dalları arasında bir saka kuşu latif latif ötüyor, beyaz bulutların arasından görünen mavi gök, hürriyet kazanmış bir esir gibi sevinçli ve güleç görünüyordu. Cosette çiçeği koparıp ezmeğe devam ediyordu. Bu hali onun bir şeyi, fakat hoş ve güzel bir şeyi düşünmekte olduğuna delalet ediyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Birdenbire güzel başını bir tavus kuşu letafetiyle çevirerek Jean Valjean’a dedi ki:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Baba, kalyon dediğin nedir?</span></p>
		</div>
	</body>
</html>