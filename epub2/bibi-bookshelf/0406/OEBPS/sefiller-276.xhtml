<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>sefiller-276</title>
		<link href="css/sefiller_idstyles.css" rel="stylesheet" type="text/css"/>
<meta name="Adept.resource" value="urn:uuid:6a61bc00-ec29-490f-98ae-1e312ff12429"/>
	</head>
	<body id="sefiller" xml:lang="tr-TR">
		<div>
			<p class="numara" xml:lang="ar-SA"><span class="numara char-style-override-1" xml:lang="ar-SA">-1-</span></p>
			<p class="numara-alt" id="toc_marker-5-4-1"><span class="numara-alt char-style-override-1">Dıştaki Yara, İçtekini İyileştirebilir</span></p>
			<p class="tp-1"><span class="Normal char-style-override-1" xml:lang="tr-TR">Jean Valjean ile Cosette’in geçirmekte olduğu günler -yukarıda söylediğimiz gibi- günden güne daha karanlık bir hale geliyordu. Eskiden kendilerini çok mutlu saydıkları halde şimdi yegâne uğraşı ve eğlenceleri karınları aç olanlara ekmek, soğuktan üşüyüp titreyenlere,  çıplak fakirlere giyecek götürmekti.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Cosette’in çoğunlukla katıldığı bu fukara ziyaretlerinde eski hallerini, yani kalben rahat ve sevinçli oldukları günleri kısmen buluyorlardı. Bazen hava güzel ve açık olup da zarurette olan birçok kişilerin acı ve ızdıraplarını hafifletir, bir hayli çıplakları giydirirlerse, Cosette o akşam sevinçli ve şen görünürdü.</span></p>
			<p class="Temel-Paragraf"><span class="Normal char-style-override-1" xml:lang="tr-TR">İşte bu sırada, o günlerden birindeydi ki, Jondrette sefalet-hanesini ziyaret etmişlerdi.</span></p>
			<p class="tp-sb"><span class="Normal char-style-override-1" xml:lang="tr-TR">Bu ziyaretin ertesi günü Jean Valjean, her zamanki gibi telaşsız ve sakin bir halde eve, Cosette’in odasına geldi. Hal ve tavrında ızdırabı gösterir bir hal yoksa da vücudunda derin, geniş, azmış, müthiş bir yanığı andıran bir yara vardı. Bunu gören, merak ve endişe ile soran genç kıza, Jean Valjean gelişigüzel, ilk hatırına gelen bir sözle cevap vermiş, bir aydan beri çektiği şiddetli hummanın böyle birdenbire ortaya çıkmasından ibaret bir şey olduğu açıklamasını yapmıştı. </span></p>
			<p class="Temel-Paragraf"><span class="Normal char-style-override-1" xml:lang="tr-TR">Yarasını tedavi ettirmek için ihtiyar doktora başvurmak istemiyordu. Cosette bu hususta ısrar edip sıkıştırınca:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Peki kızım, köpekleri tedavi eden bir hekim bulup çağıralım.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Diyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Cosette, her gün sabah akşam meleklere has bir temizlik ve mutlulukla babasının yarasını sarıyor, ihtiyara bu şekilde faydalı hizmette bulunmaktan o derece sevinç duyup memnun oluyordu ki, bunu gören Jean Valjean’ın bütün eski neşesi yerine geliyor, bütün endişeleri, korkuları dağılıyordu. Büyük bir ihtimamla tedavisiyle meşgul olan genç kızı seyrediyor:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Ah, güzel ve latif yara! Oh! Bahtiyarlık sebebim hastalık!</span></p>
			<p class="Temel-Paragraf"><span class="Normal char-style-override-1" xml:lang="tr-TR">Diye yarasını kutsamaktan kendini alamıyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Cosette babasının hastalığı sebebiyle evi terk ederek arka avludaki odada, daima ihtiyarın yanında oturmağa başlamıştı. Bütün günü Jean Valjean’ın yanında geçiriyor, ona istediği kitapları, genel olarak seyahat kitaplarını okuyordu. Jean Valjean günden güne taze bir hayat kazandığını, mutluluğun kalbinde yeniden parlamağa ve nurlarını saçmağa başladığını hissediyordu. Luxemburg Bahçesi, meçhul delikanlı, Cosette’in soğuk halleri, hayatının üzerine hücum eden bütün bu karanlık bulutlar yavaş yavaş kalkıyor, kendi kendine düşünerek:   </span></p>
			<p class="Temel-Paragraf"><span class="Normal char-style-override-1" xml:lang="tr-TR">- Bütün bu şeyleri ben hayal edip kurmuşum! Hakikaten ihtiyar bir budala ve delinin tekiymişim!</span></p>
			<p class="Temel-Paragraf"><span class="Normal char-style-override-1" xml:lang="tr-TR">Diyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Öyle mutluydu ki, Jondrette sefalet-hanesinde, ummayarak, beklemeyerek rastladığı Thénardier’leri bile unutmağa, bu müthiş rastlantıya önem vermemeğe başlamıştı. Kaçmayı başarmış, izini kaybettirmiş olduğundan alt tarafını düşünmüyor, ancak bu sefillere acımak için onları aklına getiriyordu. Thénardier’ler şimdi hapiste bulundukları için artık kendisine fenalık edemez bir haldeydiler.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Maine istihkâmı civarında gördükleri müthiş şeylere gelince, Cosette artık bundan bahsetmiyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Manastırdayken genç kız biraz musiki öğrenmişti. Cosette’in sesi bir kanarya sedası gibi güzeldi. Bazen yaralının karanlık odasında onun hazin hazin şarkı söylemesi Jean Valjean’ı teessürle karışık bir sevince boğuyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bahar geliyordu. Bu mevsimde bahçe o kadar güzel, o derece hoş olmuştu ki, Jean Valjean bir gün:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Kızım, hiç bahçeye çıkmıyorsun. İlkbaharda ağaçlar ve çiçekler pek güzel olur. Senin bazen bahçeye gidip gezmeni isterim.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Demişti. Cosette de:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Peki babacığım, madem ki öyle arzu ediyorsunuz, giderim.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Cevabını vermişti.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Cosette sırf babasının emrine uymak için bahçede gezmeğe tekrar başladı. Çoğunlukla yalnız olurdu. Çünkü söylediğimiz gibi, parmaklıktan görülmekten korktuğundan olmalı, bahçeye hemen hiç ayak basmazdı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Jean Valjean’ın yarası bir müddet için onlara bir meşguliyet oldu. Cosette babasının acılarının azaldığını, yaranın iyileşmeğe başladığını, ihtiyarın mutlu göründüğünü görünce, kendi bile hissetmeyerek memnun olmuş ve sevinmişti.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Mart gelmişti. Günler uzuyor, kış gidiyordu. Kış daima giderken insanlardan kısmen bazı gamlı halleri de beraber götürür.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Sonra Nisan; bu yaz günlerinin başlangıcı seher gibi serin ve taze, çocukluk zamanı gibi şen ve şatır, yeni doğmuş çocuk gibi biraz ağlayıcı ilkbahar geldi. Bu ayda tabiatın latif bir takım parlaklığı vardır ki, gökten, bulutlardan, ağaçlardan, çayırlardan ve çiçeklerden çıkıp kalbe aktarılır. Cosette henüz pek genç olduğundan, kendine benzeyen ilkbaharın âleme yaydığı sevinçten kendi de bilmeyerek ve hissetmeyerek etkilenmişti. Zihnindeki, aklındaki karanlık yavaş yavaş uçtu. Öğle vaktinde mağaralar, çukur yerler ışıklandığı gibi bahar mevsiminde gama gömülmüş yürekler aydınlanır, onlardan hüzün ve teessür gider. Hatta Cosette bile evvelki kadar gamlı ve mahzun değildi. Fakat bu halini kendi de anlamıyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Altıdan sonra, babasını elinden tutarak bir çeyrek kadar bahçede, baharın hayat veren güneşinde dolaşmağa götürebildiği zamanlarda her an ve her lahzada yüzünün güldüğünü ve mutlu olduğunu görüp hissediyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Jean Valjean ise Cosette’in renginin düzeldiğini, eski tazeliğini kazandığını görerek olağanüstü memnun oluyor ve kendi kendine:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Oh! Ne kadar güzel ve iyi bir yara!</span></p>
			<p class="Temel-Paragraf"><span class="Normal char-style-override-1" xml:lang="tr-TR">Sözünü tekrarlayıp duruyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">İhtiyar Thénardier’lere bundan dolayı teşekkür borçluydu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Yara büsbütün iyileşince Jean Valjean eskiden olduğu gibi sabah olmazdan, dünya aydınlanmazdan evvelki gezinmelerine tekrar başladı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Paris’in tenha ve meskûn olmayan köşelerinde, böyle gezinmeğe devam eden bir adamın bazı olaylara tesadüf etmeyeceğini zannetmek hatadır.</span></p>
		</div>
	</body>
</html>