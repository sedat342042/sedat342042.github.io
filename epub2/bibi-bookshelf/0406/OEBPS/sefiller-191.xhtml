<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>sefiller-191</title>
		<link href="css/sefiller_idstyles.css" rel="stylesheet" type="text/css"/>
<meta name="Adept.resource" value="urn:uuid:6a61bc00-ec29-490f-98ae-1e312ff12429"/>
	</head>
	<body id="sefiller" xml:lang="tr-TR">
		<div>
			<p class="numara" xml:lang="ar-SA"><span class="numara char-style-override-1" xml:lang="ar-SA">-8-</span></p>
			<p class="numara-alt" id="toc_marker-4-2-11"><span class="numara-alt char-style-override-1">İki Bir Bir Çift Oluşturmaz</span></p>
			<p class="tp-1"><span class="Normal char-style-override-1" xml:lang="tr-TR">Şimdi biraz da Mösyö Gillenormand’ın iki kızından bahsedelim:</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bu kızlardan biri diğerinden on yaş daha büyüktü. Çocukluk devrelerinde birbirlerine pek az benzedikleri gibi, ahlak ve huyca da aralarında fark vardı. </span></p>
			<p class="Temel-Paragraf"><span class="Normal char-style-override-1" xml:lang="tr-TR">Bunlardan küçüğü hoş ve aydınlık yüzlü, gönül okşayıcı, biraz da hayalperest bir kızdı. Çiçeklerle, müzikle meşgul olur ve küçüklüğünden beri kendisinin bir rüya kahramanının nişanlısı olduğunu düşlerdi. </span></p>
			<p class="Temel-Paragraf"><span class="Normal char-style-override-1" xml:lang="tr-TR">Büyük kızın da kendisine göre kurduğu hayalleri vardı. Gökyüzünün laciverdî rengi içinde gözleri önünde zengin bir müteahhit, aklı az parası çok bir zengin, insan şekline bürünmüş bir milyon veya bir vali görüyordu. Hükûmet konağında ziyaretine koşanları kabul etmek, boğazında ince zincir bulunan korumasını hizmetçi gibi kullanmak, resmî balolarda bulunmak, belediye dairelerinde kendini göstermek, “valinin madamı” diye kendinden söz ettirmek gibi emeller durmadan zihnini tırmalıyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bu iki kardeş genç kızlıklarında da hayal kurmakta devam ediyorlardı. Her ikisinin de kanatları vardı; birininki melek ötekininki ise kaz kanadıydı.  </span></p>
			<p class="Temel-Paragraf"><span class="Normal char-style-override-1" xml:lang="tr-TR">Dünyada hiçbir emel tamamıyla gerçekleşemez. Küçüğü hayalini kurduğu adamla evlenerek ölüp gitmişti, büyüğü ise henüz evlenmemişti. Sözünü ettiğimiz zamanda bu kız, faziletli, ihtiyatlı bir kadını andırmaktaydı. Burnu gayet sivri ve anlayışı kıttı. Belli başlı detaylar: Fertleri pek az olan ailesi dışında kimse hakiki adını bilmez ve yalnız “Büyük Matmazel Gillenormand” diye isimlendirirlerdi. Namus ve faziletlerine gelince: Büyük Matmazel Gillenormand iffetli ve temiz bir kızdı! Yalnız gençliğinde karşılaştığı bir hadiseyi hatırından çıkaramıyordu: Bir gün bir adam dizinin bağını görmüştü! </span></p>
			<p class="Temel-Paragraf"><span class="Normal char-style-override-1" xml:lang="tr-TR">Yaşı ilerledikçe namus ve iffeti de artmaktaydı. Yakalığı istediği nispette yukarıda durmuyordu. Hiç kimsenin görmeyi aklına bile getiremeyeceği bir yeri toplu iğnelerle tutturarak kapatırdı. Erdemlerinden biri de kalede tehlikenin azlığı nispetinde setler ve istihkâmlar oluşturmasından ibaretti. Bu gibi masumiyet sırlarının çözülmesine çalışıldığı bir sırada biz, Matmazel Gillenormand’ın küçük yeğeni olup Théodule adını verdiği süvari subayı kendisini kucakladığı zaman Matmazel’in zevklendiğini söyleyelim. Bu süvari subayından başka hemen herkes için Matmazel Gillenormand olağanın üstünde iffetliydi. İffetlilik taslamak “yarı fazilet” ile “yarı kabahat” arasında bir şeydir. O, iffetli olduğu kadar da mutaassıptı. Bazı yortu günlerinde başını beyaz bir örtü ile örter, bir takım dualar okurdu. Kutsal kan ile kutsal kalbe saygı ve itibarı vardı. Kilisede bir köşeye çekilir, mihrabın önünde saatlerce tefekkür dünyasına dalar, tezhipli tahtaların sızdırdığı ışıklar ve mermerlerin loşlukları arasından ruhunu uçururdu. Kilisede Matmazel Vaubois adında kendisi gibi bakire bir dostu vardı. Bu bakire gayet safdil olup Maatmazel Gillenormand onun yanında kartal sayılırdı. Ruhanî görevlerinin dışında Matmazel Vaubois’nın bildiği yegâne şey, çeşitli şekillerde reçel yapabilmekti.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Matmazel Vaubois işinde mükemmelleşmiş olmakla beraber ahmaklığın beden kazanmış bir örneğiydi.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Şunu da belirtelim ki, Matmazel Gillenormand’ın yaşı ilerledikçe, kaybetmekten ziyade kazanmaktaydı. Bu bir karakteristik haldir ki itaatkâr yaradılışta olanlara mahsustur. Asla fenalık yapmazdı. Seneler ahlak ve tabiatının köşelerini aşındırdığı için Matmazel de yumuşamış, dingin bir hal almıştı. Hemen daima gamlı, hüzünlü görünüyor ve bu halin sebeplerini kendisi de bilemiyordu. Kişiliğinde, başlamadan bitmiş bir hayatın şaşkınlığı vardı. </span></p>
			<p class="Temel-Paragraf"><span class="Normal char-style-override-1" xml:lang="tr-TR">Babasının evini o idare ediyordu. Piskopos Bienvenü’nün daimî olarak kızkardeşini yanında bulundurduğu gibi, Mösyö Gillenormand da kızını yanında bulundurmaktaydı. Bir ihtiyarla yine bir ihtiyar bakireden ibaret olan bu türlü hayata sıkça rastlanılır. Bu hal, düşmemek üzere birbirlerine dayanan iki zayıf ve âciz mahlûkun hallerini sembolize etmekteydi.</span></p>
			<p class="Temel-Paragraf"><span class="Normal char-style-override-1" xml:lang="tr-TR">İhtiyarla ihtiyar bakirenin bulunduğu evde bir çocuk daha vardı ki, Mösyö Gillenormand’ın yanında daima sessiz ve titrek bir vaziyette dururdu. Mösyö Gillenormand bu çocuğa daima hışım ve gazapla bakar, söz söyleyeceği zaman bastonunu kaldırırdı:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Haylaz, buraya gel. Yakın gel çapkın! Mel’un bana bak!</span></p>
			<p class="Temel-Paragraf"><span class="Normal char-style-override-1" xml:lang="tr-TR">Gibi hitaplarda bulunurdu. </span></p>
			<p class="Temel-Paragraf"><span class="Normal char-style-override-1" xml:lang="tr-TR">Bu çocuk, Gillenormand’ın torunuydu ve kendisinden ileride bahsedeceğiz.</span></p>
		</div>
	</body>
</html>