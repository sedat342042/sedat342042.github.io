<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>sefiller-136</title>
		<link href="css/sefiller_idstyles.css" rel="stylesheet" type="text/css"/>
<meta name="Adept.resource" value="urn:uuid:6a61bc00-ec29-490f-98ae-1e312ff12429"/>
	</head>
	<body id="sefiller" xml:lang="tr-TR">
		<div>
			<p class="numara" xml:lang="ar-SA"><span class="numara char-style-override-1" xml:lang="ar-SA">-10-</span></p>
			<p class="numara-alt" id="toc_marker-3-5-12"><span class="numara-alt char-style-override-1">Javert Avını Nasıl Kaçırır?</span></p>
			<p class="tp-1"><span class="Normal char-style-override-1" xml:lang="tr-TR">Yalnız bir yönden takip ettiğimiz olayların hakkıyla anlaşılması için bazı detaylara daha ihtiyaç vardır. Bu olaylar pek sade bir surette geçmiştir.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Jean Valjean’ın Fantine’in son nefesini verdiği yatağın yanı başında Polis Müfettişi Javert tarafından tutuklanarak Montreuil-sur-Mer cezaevine gönderilip, oradan firar etmiş olduğu malumdur.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Polis, firarinin doğruca Paris’e gideceğini zannetmişti.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Paris bir girdaptır; her şey orada kaybolur. Denizin batak yerinde bir adam nasıl kaybolursa, Paris’te de öylece kaybolup bilinmezlere karışabilir. Hiçbir orman yoktur ki insanı Paris kadar her bakıştan gizleyebilsin. Kaçakların her türlüsü Paris’in bu halini bilirler ve âdeta orada yutulurlar. Paris bir nevi bataklıktır. Bazı bataklıklar vardır ki, içine düşenleri kurtarırlar. Bu hakikati polis de bilmektedir. Başka yerlerde kaybettiklerini Paris’te ararlar. Eski Motreuil-sur-Mer Belediye Başkanını da orada aradılar. Gerekli araştırmalarda bulunmak üzere Montreuil-sur-Mer Polis Müfettişi Javert Paris’e getirildi.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Javert’in gerçekten Jean Valjean’ın tekrar ele geçmesi hususunda olağanüstü yararlığı görülmüştü.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Javert’in bu zekâ ve gayreti, Zaptiye Nazırı olan Kont Angles’in sekreteri Mösyö Chabouillet’nin nazar-ı dikkatini çekmekten hâlî kalmamıştır.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Zaten Mösyö Chabouillet Javert’i öteden beri himaye etmekteydi. Gerçekleşen hadise üzerine koruması altında olan Montreuil-sur-Mer Polis Müfettişi Javert’i Paris emniyeti kadrosu arasına aldırdı. Orada Javert, eğer bu görevde “namuslu” kelimesini kullanmak caiz ise, namuslu denilebilecek bir şekilde faydalı hizmetler göstermekte başarılı olmuştur. </span></p>
			<p class="Temel-Paragraf"><span class="Normal char-style-override-1" xml:lang="tr-TR">Artık Jean Valjean’ı düşünmüyordu. Bu gibi av köpekleri her gün bir kurdun arkasında dolaşırlar. Bu sebeple bu gün takip edip araştırdıkları kurt, bir gün evvel kovalamış oldukları kurdu unutturur.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Javert, 1823 senesi Aralık ayında gazete okuduğu sırada ansızın bir fıkra dikkatini çekti. Hâlbuki Javert gazete okumazdı. Mutlakıyet Hükûmeti taraftarı olduğu için fevkalade kumandan olan prensin debdebeli ve zafer kazanmışçasına Bayonne şehrine girişini anlamak üzere o gün gazete okuyordu. Bu fıkrayı bitirince sahifenin altında bir isim dikkatini çekti. Bu isim Jean Valjean’dı. Gazetede Jean Valjean adındaki mahkûmun öldüğü yazılmıştı. Ölümü bildiren fıkranın yazdığına göre, havadisin doğruluğundan şüphe edilemezdi. Nitekim Javert de bu havadise inandı. Şüphe ve tereddüt etmeyi hatırına getirmedi. “Artık cezasını gördü. Eninde sonunda gideceği yere gitmiş. O da kurtuldu, biz de…” demekle yetindi. Gazeteyi bir tarafa fırlattı. Ve Jean Valjean’ı unuttu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bir müddet sonra Seine-et-Oise Polis Müdürü tarafından Paris Polis Müdürlüğüne gönderilen bir raporda Montfermeil civarında tuhaf bir şekilde çalınmış olan bir çocuktan bahsediliyordu. Raporda verilen tafsilata göre, annesi tarafından Montfermeil’de bir lokantacıya emaneten bırakılmış olan yedi sekiz yaşlarında bir kız çocuğu meçhul bir şahıs tarafından çalınmış. Kız çocuğunun ismi Cosette olup Fantine adındaki annesi hastahanede ölmüşse de hangi hastahanede ve hangi tarihte öldüğü malum değilmiş.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Javert bu raporu okuyunca düşünmeğe başladı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Fantine adı kendisince pek iyi biliniyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Revirde Jean Valjean’ı tutukladığı sırada Fantine’in çocuğunu aramak üzere onun üç gün mühlet istemesine karşı gülmüş olduğunu hatırladı. Fantine’in nerede öldüğünü de biliyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Jean Valjean’ın Montfermeil’e giden arabaya bineceği sırada Paris’te yakalanıp tutuklanmış olduğunu hatırladı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">O sırada yapılan tahkikat sonucunda Jean Valjean’ın ikinci defa olarak aynı arabaya binmiş olduğu ve her ne kadar nahiyede görülememişse de bir gün evvelsi ilk defa nahiye civarında dolaşmış olduğu ortaya çıkmıştı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Montfermeil’e ne yapmak için gidiyordu? Bunu kimse anlayamamıştı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Javert o zaman anlaşılmayan şeyi şimdi anlamağa başlıyordu: Fantine’in kızı Montfermeil’de bulunduğu için, Jean Valjean da kızı aramak üzere oraya gidiyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Şimdi bu çocuk meçhul bir şahıs tarafından çalınmıştı. Bu meçhul şahıs kim olabilirdi? Jean Valjean olabilir miydi? Nasıl olabilirdi ki, Jean Valjean ölmüştü? Bunu gazetelerde okumamış mıydı?</span></p>
			<p class="Temel-Paragraf"><span class="Normal char-style-override-1" xml:lang="tr-TR">Javert kimseye bir şey söylemeden bir arabaya bindi, Montfermeil’e gitti. Orada ikna edici açıklamalar bulmak ümidindeydi. Hâlbuki ümit ettiği açıklamaları alamadı. Bulanık şekilde alıp devşirdiği bilgilerden istifade edemezdi.</span></p>
			<p class="Temel-Paragraf"><span class="Normal char-style-override-1" xml:lang="tr-TR">İlk günlerde Thénardier’ler acı ve ızdırapla biraz gevezelik etmişlerdi. “Tarlakuşu” denilen Cosette’in birdenbire kaybolması köyde söylentilere yol açmıştı. Rivayetler çoğaldı. Sonuçta çocuğun çalınmış olduğu anlaşılıyordu. Mahalli polis memurunun raporu da bunu teyid ediyordu. Üzüntü ve ızdırap zamanı geçince Thénardier olağanüstü zekâsıyla çalınması hususunun başına iş açacağını ve savcılığın kıvılcımlar saçan nazar-ı dikkatini çekmesinin hakkında faydalı olamayacağını pek çabuk anladı. Baykuşlar ışıktan hoşlanmazlar! Bundan başka Cosette’i vererek bin beş yüz frank almıştı. Buna karşı ne diyecekti? Binaenaleyh işi uzatmadı. Karısına da susmasını emretti.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Thénardier, çalınmış çocuktan kendisine bahsedildikçe hayret gösteriyordu. Bundan bir şey anlamıyor gibi görünüyordu. Hâlbuki sevgili dediği çocuk götürüldüğü sıralarda onun kaçırılmasından uzun uzadıya bahsediyordu. Kızcağıza karşı hissettiği ve sergilediği muhabbetten ve birkaç gün daha yanında bulundurmak emelinden dem vuruyor, gelen adamın çocuğun “büyükbabası” olması münasebetiyle belki onu daha çok seveceğini düşünerek ısrar etmediğini ve muhalefette bulunamadığını, büyükbabanın da esasında pek iyi bir adam olduğunu sözlerine ekliyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Javert Montfermeil’e geldiği zaman ortada bu rivayet dolaşıyordu. “Büyükbaba” sözü Jean Valjean adını örtüp gizliyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Javert Thénardier’lerin hikâyesini dinledikten sonra bazı sorular sordu:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Bu büyükbaba kimdi ve ismi neydi? </span></p>
			<p class="Temel-Paragraf"><span class="Normal char-style-override-1" xml:lang="tr-TR">Thénardier safdilce cevap verdi:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Zengin bir çiftçiydi. Seyahat belgesini gördüm. Galiba ismi Guillaume Lambert’di.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Lambert namuslu ve sadedil adam isimlerindendi, güven ve itimadı çekebilirdi.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bundan başka bir malumat elde edemeyen Javert Paris’e dönmeğe lüzum gördü. Kendi kendisine diyordu ki:</span></p>
			<p class="tp-sb"><span class="Normal char-style-override-1" xml:lang="tr-TR">- Ben de budala gibi hareket ediyorum. Bu, Jean Valjean değildir. O herhalde ölmüştür!</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bu hikâyeyi unutmak üzere iken 1824 senesi Martında bir gün Saint-Medard mahallesinde oturan ve “Sadaka Veren Dilenci” adıyla tanınmış olan, hal tavrı tuhaf bir adamdan bahsedildiğini duydu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Söylenenlere göre bu adam varidat sahibiymiş, hakiki ismini kimse bilmiyormuş, sekiz yaşlarında bir kızla beraber yaşıyormuş. Bu kız Montfermeil’den gelmiş olmasından başka bir şey bilmiyormuş. Bu Montfermeil ismi tekrarlandığı için Javert kulaklarını dikti. Polis idaresine mensup olup dilencilik yapmakta olan bir memur da o adamın gelip geçtikçe kendisine sadaka verdiğini, tabiatı bakımından vahşi görünüşlü olup yalnız bazı fakirlerle konuştuğunu ve yalnız akşamları çıkıp dolaştığını, kimseyi de yanına yaklaştırmadığını ihbar etti. Üzerinde gayet eski bir ceketi bulunup bu cekette birkaç milyonluk banknotlar bulunmaktaymış. </span></p>
			<p class="Temel-Paragraf"><span class="Normal char-style-override-1" xml:lang="tr-TR">Bu detaylar Javert’in nazar-ı dikkatini çekmek için yeterliydi.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bu garip ve esrarengiz varidat sahibini ürkütmeden yakından görmek istedi. Bunun için ihtiyar dilencinin elbisesini geçici olarak alıp giyindi, onun her gün büzülüp durduğu kuyu başına gitti. Dilenci tavır ve kıyafetinde beklemeğe başladı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Gerçekten meçhul şahıs bu suretle kıyafet değiştirmiş olan Javert’e yaklaşarak ona dilenci zannıyla sadaka verdi.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Javert başını kaldırıp kendisine sadaka veren adama baktı. Jean Valjean bu adamı Javert zannederek ne kadar korkmuşsa, Javert de bunun Jean Valjean olduğu zannıyla o kadar korkmuştu. Bununla beraber gece karanlığı da kendisini yanıltabilirdi. Çünkü Jean Valjean’ın öldüğü haberi resmî haberlere dayanıyordu. Yalnız bir takım müthiş şüpheleri kalıyordu ki, bunların ortadan kaldırılması lazımdı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Javert emin olmadıkça kimsenin yakasına el uzatmazdı. Bu sebeple meçhul şahsı Gorbeau viranesine kadar takip etti. Orada kocakarıyı sorguya çekti. Kocakarı Javert’e sarı ceket ve bin franklık banknot hikâyesini anlattı. İçerisinde birkaç milyon franklık banknot dolu ve saklı bulunan sarı ceketi gözüyle görmüş, eliyle dokunmuştu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bunun üzerine Javert orada bir oda kiralayarak hemen o akşam gelip yerleşti. Esrarengiz kiracının oda kapısına kadar gidip dinledi. Onun sesini duymak istiyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Lakin Jean Valjean kapı dışında elinde şamdan bulunan bir adamı anahtar deliğinden görünce susarak ona bir ipucu vermemişti.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Ertesi gün Jean Valjean karargâhını değiştiriyordu. Lakin yere düşen beş franklık bir sikkenin çıkardığı ses, kocakarının dikkatini çekti. Halinden şüphelenilen kiracısının mekân değiştireceği zannına kapılarak derhal Javert’i durumdan haberdar etti.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Gece bastırıp da Jean Valjean sokağa çıkınca Javert beraberinde iki adamıyla karşıdaki ağaçların arkasında gözetleme halindeydi. </span></p>
			<p class="Temel-Paragraf"><span class="Normal char-style-override-1" xml:lang="tr-TR">Javert Polis Müdürlüğü’nden yardımcı ekip istemişse de yakalayacağı adamın kim olduğunu bildirmemişti. Bu, kendisinin sırrı olup üç sebeple bu sırrı korumağa gayret ediyordu: Birincisi bu haber duyulunca Jean Valjean’ın şüphesini çekerek onu uyandırabilirdi. </span></p>
			<p class="Temel-Paragraf"><span class="Normal char-style-override-1" xml:lang="tr-TR">İkincisi: Öldüğü resmen belirlenmiş olan kaçak bir mahkûmu yakalamak ve vaktiyle adliyenin ilâmlarıyla “en tehlikeli suçlular”dan sayılan bir câniyi ele geçirmek büyük bir başarı olurdu. Paris’in eski polisleri ise böyle bir şerefi taşradan yeni gelmiş Javert gibi bir memura çok görecekleri gibi, bu yüzden takip ettiği avını da elden kaçırmak ihtimali ortaya çıkabilirdi.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Üçüncü olarak: Javert bir sanatkâr olduğu için ansızın ortaya çıkan işlerden pek zevklenirdi. Birçok zaman önce olduğu bildirilerek zamanla tavsayan ve tadı tuzu kalmayan başarıları asla sevmezdi! Buna benzer sanatkârca yaptığı eserlerini karanlıkta oluşturarak daha sonra aleniyet meydanına çıkarma yolunu tercih ederdi. </span></p>
			<p class="Temel-Paragraf"><span class="Normal char-style-override-1" xml:lang="tr-TR">Javert avı olan Jean Valjean’ı ilk olarak ağaçtan ağaca ve sonra köşeden köşeye izleyerek bir dakika bile gözünden ayırmadı. Hatta Jean Valjean kendisini artık güvende saydığı zamanlarda bile Javert’in bakışları, onun üzerinde bulunuyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Javert niçin Jean Valjean’ı tutuklamıyordu?</span></p>
			<p class="Temel-Paragraf"><span class="Normal char-style-override-1" xml:lang="tr-TR">Çünkü henüz tereddütleri vardı. Takip ettiği adamın Jean Valjean olduğuna kesin şekilde emin değildi.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Şurasını da hatırlamak lazımdır ki, o devirde polis, hareketlerinde hür ve bağımsız değildi. Basın her türlü kayıttan azade olarak hür ve bağımsız bulunduğu için polisi sıkıştırıyor ve onun istediği gibi oynamasına meydan vermiyordu. Bazı geleneksel ve keyfî tutuklamalar basın aracılığıyla eleştirilerek Millet Meclisine kadar aksetmiş ve bu sebeple polisi, evvelki gibi baskıcı hareketlerden men ederek, kayıtlara, daha doğrusu kanunlara uygun davranmağa mecbur bırakmıştı. Şahsî hürriyete taarruz bu sebeple ağır bir töhmet sayılır, müsebbip veya müsebbipleri şiddetle soruşturulur ve takibata uğrardı. Hâlbuki hür ülkelerde söz ve mesken hürriyeti gibi kişisel hürriyetlerin de her türlü saldırıdan masun olması gerekir.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Polis memurları aldanmış olmaktan korkuyorlardı. Bakan ve müdür bütün sorumluluğu memurlara bırakıyordu. Bir hata, o hataya sebep olan memurun atılmasına sebep olurdu.</span></p>
			<p class="tp-sb"><span class="Normal char-style-override-1" xml:lang="tr-TR">Eğer Javert takip ettiği kişiyi ele geçirip tutuklasa da, onun Jean Valjean olmadığı belirlenseydi, şüphesiz atılmasını gerektirirdi. Ertesi günü yirmiden fazla gazetenin de feryat ve şikâyetlerini davet etmiş olurdu. Böyle bir yanlışlık ve hata vuku bulduğu zaman, mesela gazeteler şöyle bir fıkra koymuş olsalar, netice vahim olurdu:</span></p>
			<p class="tp-sb"><span class="Normal-i char-style-override-1" xml:lang="tr-TR">“Dün saçları ağarmış muhterem bir büyükbaba, saygı duyulacak bir emlâk ve akar sahibi sekiz yaşlarındaki torunuyla gezinirken kaçak bir mahkûm olduğu sanılarak yakalanıp hemen polis merkezine götürülmüştür!”</span></p>
			<p class="Temel-Paragraf"><span class="Normal char-style-override-1" xml:lang="tr-TR">Şurasını da tekrar edelim ki, Javert’in kendisine mahsus pek büyük bir dikkat ve ihtimamı vardı. Polis emirlerine daima vicdanının emirleri de eklenirdi. Vicdanen kanaat getirmedikçe ne olursa olsun bir işi uygulamaktan çekinirdi. </span></p>
			<p class="Temel-Paragraf"><span class="Normal char-style-override-1" xml:lang="tr-TR">Bu sebeple Javert gerçekten şüphe ediyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Jean Valjean arkasını çevirmiş olduğu halde karanlıkta yürümekteydi.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Karamsarlık, ızdırap, acizlik, bezginlik, gece karanlığında kaçmak mecburiyeti ve Cosette ile kendisi için Paris’te rastgele bir sığınacak yer aramaktan ibaret yeni bir felâket, adımlarını bir çocuğun adımlarına uydurmak külfeti vb. gibi bütün bu şeyler, Jean Valjean’ın hal ve hareketlerinde o derece değişikliğe yol açmıştı ki, Javert’le beraber başkası da olsa yine aldanabilirdi. Nitekim Javert de aldanmıştı. Jean Valjean olması umulup da izlemekte olduğu adama iyice yaklaşamamak imkânsızlığı, göçmeğe mecbur olmuş eski bir öğretmen kıyafetinde bulunması, Thénardier’nin onu bir büyükbaba olarak tanıtması, nihayet ölüm haberi gibi şeyler Javert’in zihnindeki şüphe ve tereddüdü artırıp kuvvetlendirmekteydi.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bir aralık birdenbire yanına giderek nüfus ve seyahat belgelerini istemek fikri aklına gelmişse de, ya bu adam Jean Valjean veya ihtiyar bir akar sahibi değilse? Belki Paris’in her türlü kötülükleriyle tanışmış bir serseriydi. Belki de diğer vasıflarını gizlemek için dilenen bir çete reisi yahut eski bir hilekârdı. Belki arkadaşları, ortakları ve sığınak yerleri olup da onların yanına sığınmak üzere giden biriydi. Kısacası sokaktaki dolaşmasına bakılırsa bunun sıradan ve safdil bir adam olmadığı anlaşılıyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Böyle bir adamı derhal tutuklamak altın yumurtlayan bir tavuğu kesmek demekti. Sabırdan ve beklemekten ne gibi bir mahzur doğabilirdi ki? Onun kaçıp kurtulamayacağından Javert her halde emindi.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Yani Javert, bu esrarengiz adama dair bin türlü fikir ve değerlendirmelerle şaşkın ve tereddütlü bir halde yürüyordu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bir müddet sonra Pontoise sokağında bir meyhanenin kuvvetli ışığında Jean Valjean’ı kesin şekilde tanıdı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bu dünyada cidden duygulanan ve sarsıntı geçiren iki mahlûk vardır: Bunlardan biri çocuğunu bulan anne, öteki de avını tekrar ele geçiren kaplandır.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Javert de Jean Valjean’ı görünce böyle sarsıldı. Bu müthiş mahkûmu tanıdığı anda yanında iki kişi bulunuyordu. Bunun yetersiz olduğunu göz önüne alarak Pontoise sokağındaki polis komiserinden yardımcı ekip talep etti.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Dikenli değneği tutmazdan evvel eldivenleri takmalıdır. Bu gecikme ve Rollin dört yol ağzında yanındakilerle bir harekât planı çizmek için giriştiği müzakere, avını kaçırmağa sebep oldu. Ama Jean Valjean’ın avcılarıyla kendisi arasında nehir bulunacağını pek çabuk akıl etti. Avını emin olarak tutmak için yeri koklayan bir av köpeği gibi Javert de başını önüne eğip düşündükten sonra, gayet sağlam olan zekâ ve duygusal gücüyle doğruca Austerlitz Köprüsü yolunu tuttu.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Para toplayan köprü memurunun bir sözü, tuttuğu yoldaki isabeti gösterdi. Köprü memuruna sordu:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Yanında küçük bir kız bulunan bir adam gördünüz mü?</span></p>
			<p class="Temel-Paragraf"><span class="Normal char-style-override-1" xml:lang="tr-TR">Köprü görevlisinin:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- Evet, buradan geçtiler. Kendisinden iki </span><span class="Normal-i char-style-override-1" xml:lang="tr-TR">sov</span><span class="Normal char-style-override-1" xml:lang="tr-TR"> aldım!</span></p>
			<p class="Temel-Paragraf"><span class="Normal char-style-override-1" xml:lang="tr-TR">Demesi üzerine ümit ve cesareti arttı. Avını kaçırmayıp yakalayacaktı. Köprüye tam zamanında erişmişti. Köprünün öbür başında ayın parlak ışığıyla Jean Valjean’ın, elinden tuttuğu Cosette’le gitmekte olduğunu gördü. Chemin-Vert-Saint-Antoine sokağına doğru yöneldiğini de fark etti. Bu sokağın Droit-Mur sokağıyla birleştiği yerde ve Küçük Picpus sokağı karşısında bulunan Genrot Çıkmaz sokağını hatırladı. Avcıların bir darbımeselini hatırlayarak, geçiş yerlerini tutmak üzere yanındaki memurlardan birini derhal o sokağın sonuna gönderdi. Bu memur orada bekleyecekti. Tersane karakoluna gitmek üzere bir askerî müfrezenin geçtiğini görünce onu da refakatine aldı. Böyle işlerde askerler iskambil oyunundaki koz gibi etkili olurlar. Bir canavarı avlamak için yalnız avcının ustalığı yetmez. Bir kuvvete daha ihtiyacı vardır ki, bu da köpeklerdir. Javert aldığı tertiplerin yolunda olduğunu, çünkü Jean Valjean’ın bir taraftan sağdan Genrot Çıkmaz sokağı, diğer taraftan soldan sokağın nihayetinde beklemek üzere göndermiş olduğu memur sebebiyle kuşatıldığını ve arkada da kendisinin bulunduğunu anlayınca, keyfinden hemen kutusunu çıkararak bir enfiye çekti.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Sonra oynamağa başladı: Olağanüstü sevinmesinden kaynaklanan bir hayret içinde bulunuyordu. Artık önündeki adam elinde idi. Onu serbest görmek ve yakalanışını geciktirmek istiyordu. Bu, kendisi için bir emel, bir mutluluktu. Bu sırada tuzağına düşen sineği tutmayarak ona zaman avansı veren bir örümceğin veya pençesine düşürdüğü fareyi öldürmeyerek gözü önünde bulundurup uzaktan bakmakla keyiflenen bir kedi gibi bir zevk ve sevinç duyuyordu. Yırtıcı tırnaklarla pençelerin müthiş bir özel zevki vardır ki, bu da o tırnaklarla pençenin altına düşen zayıf ve âciz hayvanın can kaygısıyla çırpınmasından alınan keyiftir. Canlı bir mahlûku boğup parçalamaktaki zevk ve lezzet garip ve anlaşılmaz bir keyiftir.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Javert seviniyordu. Kurmuş olduğu ağın ipleri sağlam olarak bağlanmıştı. Başarıdan kesinlikle emindi. Avını istediği dakikada tutacaktı. Artık elini kapamaktan başka yapacak bir iş kalmamıştı. Zaten gayet kuvvetli olan Jean Valjean’ın, ne kadar uğraşıp çırpınsa da, maiyetindeki kuvvete karşı direnmesi imkânsızdı.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Javert bir hırsızın ceplerini arar gibi geçtiği sokakları, köşe ve bucakları kontrolden geçirerek ağır ağır ilerliyordu. Ağının ortasına vardığı zaman, sineği orada göremedi. Kurmuş olduğu örümcek ağında sinek yoktu!</span></p>
			<p class="Temel-Paragraf"><span class="Normal char-style-override-1" xml:lang="tr-TR">Üzüntü ve endişesi tasavvurun üzerindeydi.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Droit-Mur ve Küçük Picpus sokaklarının köşesine dikmiş olduğu nöbetçiyi sorguya çekti. Bu adam yerinden asla kımıldanmamış olduğu halde şüpheli adamın geçtiğini görmemiş.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bazı kere boynuna kement atılmış bir geyik bile kaçıp kurtulur. O zaman eski ve usta avcılar bile şaşırıp kalır. Duvivier, Ligniville ve Desprez bile bir çare bulamazlar. </span></p>
			<p class="Temel-Paragraf"><span class="Normal char-style-override-1" xml:lang="tr-TR">Böyle bir hadise ortaya çıktığında Artonge şöyle bağırmıştır:</span></p>
			<p class="Temel-Paragraf"><span class="Normal char-style-override-1" xml:lang="tr-TR">- “Bu kaçan geyik değildi, büyücüydü!”</span></p>
			<p class="Temel-Paragraf"><span class="Normal char-style-override-1" xml:lang="tr-TR">Javert de aynı şekilde bağırmak istedi. Öfkeyle yeis arasında bocaladı. Napoleon’un Rusya muharebesinde, İskender’in Hindistan seferinde, Kayser’in Afrika savaşlarında, Keyhusrev’in Turan savaşlarında hatalar yaptığı gibi Javert de Jean Valjean’a karşı açmış olduğu bu seferde hata etmişti. Eski tersane mahkûmunu teşhis ve belirlemedeki tereddüdü belki bir hatadır. İlk bakış, onu tanımağa yeterliydi. Gorbeau viranesinde kuruntu ve tereddüt göstererek onu yakalamaması, Pontoise sokağında kendisini iyice tanımış olduğu halde tutuklamak için ihmalkâr davranması ve ay ışığında Rollin dört-yol ağzında beraberindekilerle müzakerede bulunması hep birer hata idi. Gerçi istişare faydadan hâlî olamaz. Güvenilir köpeklerin görüş ve düşüncelerini sormak da pek iyi bir şeydir. Fakat mahkûm ve kurt gibi korkulu hayvanları avlamak isteyen avcıların lüzumundan fazla kayıtlara bağlı kalmamaları ve çekingen davranmamaları lazımdır. Javert av köpeklerini avının arkasından saldığı zaman, avını ürküterek kaçırmıştı. Bilhassa Austerlitz Köprüsü’nde onu görmüş olduğu halde böyle müthiş bir avı ipin ucunda tutarak oynaması büyük bir hata idi. Kendisini lüzumundan fazla kuvvetli farz ederek, bir arslanı fare gibi oynatmak gibi kötü bir düşünceyle hareket etti. Hatta o kadar kuvvetli olmadığını anlamış ve yardımcı ekip istemişti. Boş yere gösterdiği çekingenliklerle kıymetli zamanı ziyan etmişti. </span></p>
			<p class="Temel-Paragraf"><span class="Normal char-style-override-1" xml:lang="tr-TR">İşte Javert’in kusurları bunlardı. Buna rağmen Javert mesleğinde becerikli ve güçlü ajanlardandı. Özel deyimiyle, tam anlamıyla zeki ve hassas bir köpekti. Lakin dünyada kusursuz kim vardır?</span></p>
			<p class="Temel-Paragraf"><span class="Normal char-style-override-1" xml:lang="tr-TR">En büyük ve usta taktik erbabı bile hataya düşmektedir.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Büyük hatalar da büyük halatlar gibi ince iplerin bir araya getirilmesinden meydana gelir. Kalın halatın meydana getirilmiş olduğu ince ipleri ayırarak kolayca kesebileceğimiz gibi, büyük bir hatayı da inceleyerek küçük sebepleri ayırınca, işte bundan ibaretmiş diyebiliriz. Bu küçük sebepleri bir araya getirecek olursak, büyük bir şey olduğunu görüp anlarız.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Attila’nın doğuda Marcianus ve batıda Valentinianus arasındaki tereddüdü, Hannibal’ın Capua’da gecikmesi ve Danton’un Arcis-sur-Aube’da uyuması bu cümledendir.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Her ne olursa olsun Jean Valjean’ın kaçıp kurtulduğunu görünce Javert aklını başına topladı. Firarînin her halde o civarda bulunacağına karar vererek gerekli tuzakları kurdu ve kapanları yerleştirdi. Bir takım pusular düzenledi ve bütün gece mahalleyi dolaşıp denetledi. Dolaşıp denetleme esnasında ilk gördüğü şey, ipi kesilmiş olan fenerin düzgün durmayışı oldu. Bu önemli ve kıymetli bir işaretti. Bununla beraber bu işaret kendisinin aldanmasına hizmet etmiştir. Bu aldanma sebebiyle bütün araştırmalarını Genrot Çıkmaz sokağında topladı. Bu sokakta bir takım alçak duvarlar vardı ve arka tarafları geniş bahçelerden ibaretti. Bu sebeple Jean Valjean’ın buradan kaçmış olduğuna hükmettiler.</span></p>
			<p class="Temel-Paragraf"><span class="Normal char-style-override-1" xml:lang="tr-TR">İşin gerçeğine gelince: Jean Valjean eğer biraz evvel Genrot Çıkmazı’na girmiş olaydı, buradan kaçabilir ve sonuçta tutulurdu. Çünkü Javert, oradaki araziyi ve bahçeleri iğne arar gibi dikkatle dolaşmış ve kontrol etmişti.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Sabah olunca zeki memurlardan ikisini gözetlemede bulunmak üzere oraya diktikten sonra, hırsız eline düşen polis hafiyesi gibi, mahcubiyet içinde Polis merkezine döndü.</span></p>
		</div>
	</body>
</html>