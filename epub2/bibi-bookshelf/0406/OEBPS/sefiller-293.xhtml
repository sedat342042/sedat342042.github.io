<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>sefiller-293</title>
		<link href="css/sefiller_idstyles.css" rel="stylesheet" type="text/css"/>
<meta name="Adept.resource" value="urn:uuid:6a61bc00-ec29-490f-98ae-1e312ff12429"/>
	</head>
	<body id="sefiller" xml:lang="tr-TR">
		<div>
			<p class="numara" xml:lang="ar-SA"><span class="numara char-style-override-1" xml:lang="ar-SA">-4-</span></p>
			<p class="numara-alt" id="toc_marker-5-7-4"><span class="numara-alt char-style-override-1">İki Görev: Uyanık Olmak ve Ümit</span></p>
			<p class="tp-1"><span class="Normal char-style-override-1" xml:lang="tr-TR">Bu halde artık sosyal tehlikeler tam anlamıyla bertaraf olmuş mudur?</span></p>
			<p class="Temel-Paragraf"><span class="Normal char-style-override-1" xml:lang="tr-TR">Hayır!</span></p>
			<p class="Temel-Paragraf"><span class="Normal char-style-override-1" xml:lang="tr-TR">“Jacquerie” artık olamaz, toplum bu taraftan emin olabilir, bundan sonra kan başına sıçramayacaktır. Fakat nasıl nefes aldığı ile meşgul olmak icap eder. Damla hastalığı (gut) ve nüzulden korkulmaz, lakin verem orada duruyor. Toplumsal veremin asıl ismi sefalettir.</span></p>
			<p class="Temel-Paragraf"><span class="Normal char-style-override-1" xml:lang="tr-TR">İnsan yıldırım çarpmış gibi birdenbire nasıl ölürse yavaş yavaş oyularak, kazılarak da ölür. Toplumu, bir defa vuku bulan kıyamlar nasıl gedikler açıp sarsarsa, sefalet de yavaş yavaş temelini kazarak devirir ve yıkar.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Şunu tekrar etmekten usanmayalım, tekrar tekrar söyleyelim: Herşeyden evvel fakr-u zarurette, sefaletin elem ve kederlerinde olanları düşünmek, onların yüklerini hafifletip biraz rahat ettirmek, hava aldırmak, aydınlığa çıkarmak, sevmek, onlara karşı geleceğin ufuklarını parlak şekilde genişletmek, onlardan her şekil ve surette eğitim-öğretimi esirgememek, onlara daima çalışıp çabalama örnekleri gösterip tembellik ve işsizlikten numune göstermemek… Dünyanın genel maksatlarına bilgilerini artırarak kişisel yükümlülüklerini azaltmak, serveti sınırlamaksızın fakirliği sınırlamak, genel olarak bütün halkın faydalanacağı şekilde geniş çalışma alanları icat etmek, zayıflara, sefalet altında ezilmişlere her taraftan uzatmak için yüzlerce yardım eline sahip olmak, her kol için işyerleri, her kabiliyet ve istidat için okullar, her zekâ için laboratuvarlar açmak gibi en büyük vazifeyi yerine getirmek için güçbirliği yapmak, ücreti artırmak, zahmeti, istifadeyi çalışıp çabalamaya orantılı ve eşit bir hale getirmek, ihtiyacı tatmin etmek, kısacası toplum denilen makineden, zahmet çekenlerin ve bilmeyenlerin menfaatine olarak daha çok ışık, daha fazla refah çıkarmak. </span></p>
			<p class="tp-sb"><span class="Normal char-style-override-1" xml:lang="tr-TR">İşte vatansever ve hamiyetli insanların unutmayacağı şeyler bunlardır. Bunlardır ki, kardeşlik görevinin en önemlisi ve en lüzumlusudur. Yalnız kendilerini düşünen kalpler, bencil adamlar bilsinler ki en birinci siyasi gereklilik, en zorunlu maslahat muktezası bunlardır.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Şunu da söyleyelim ki, bütün bunlar ancak bir ilk adım, bir başlangıçtır.</span></p>
			<p class="Temel-Paragraf"><span class="Normal char-style-override-1" xml:lang="tr-TR">İşin doğrusu meselenin hakikati şudur: Çalışıp çabalamak bir hak olmadan, bir kanun ve usul olamaz. Sözü artık uzatmayalım, bu konuda ısrar etmeyelim, çünkü burası onun yeri değildir. Tabiatı, âlemi idare eden kuvvete Tanrısal Güç denildiği gibi toplum da durendişlik (gelecek düşüncesi) adı almalıdır.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Maneviyatın, ahlakın gelişebilmesi maddiyatın iyileşmesinden daha az elzem ve daha az gerekli değildir. Bilmek bir zahiredir, düşünmek en birinci ihtiyaçtır. Hakikat peynir gibi bir gıdadır. İlim ve akıl gıdasından mahrum olan bir idrak zayıflar. Yemekten mahrum olan midelere acıdığımız gibi, gıdadan mahrum olan akıllara da acıyalım.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Açlıktan can çekişen bir cesedi görmek ne kadar yürek parçalarsa, ışık açlığı ile ölen bir can, bir ruh ondan fazla yürek parçalar.</span></p>
			<p class="Temel-Paragraf"><span class="Normal char-style-override-1" xml:lang="tr-TR">İlerleme daima ve tamamıyla sonuca, problemin halline doğru gidiyor. Bir gün herkes ona karşı hayrete düçar olacaktır. İnsan cinsi yükseldikçe alt tabakalar tabiatıyla sefalet muhitinden çıkacaklardır. Sefaletin dünyadan kalkması yüzeyin sade bir yükselmesiyle sağlanacaktır.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bu mukaddes ve mübarek sonucun elde edilmesinden şüphe etmek haksızlıktır.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Gerçekten bulunduğumuz zamanda geçmiş henüz kuvvetlidir, tekrar görünüyor. Ruhsuz bir cesedin böylece güç kazanması ve gençleşmesi şaşılacak şeydir. İşte yürüyor ve geliyor; kendi takımı, hurafeleri, kılıcı olan despotluğu, sancağı olan cehaletiyle beraber geliyor.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bir müddetten beri on muharebe kazandı. İlerliyor, tehdit ediyor, gülüyor, kapımızın önündedir. </span></p>
			<p class="Temel-Paragraf"><span class="Normal char-style-override-1" xml:lang="tr-TR">Bize gelince,  üzülmeyelim, Annibal’ın ordusunu kurduğu meydanı satalım.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Biz ki istikbale inanıyoruz, neden korkacağız?</span></p>
			<p class="Temel-Paragraf"><span class="Normal char-style-override-1" xml:lang="tr-TR">Heybetli bir nehrin durdurulamadığı, geri çevrilemediği gibi bir fikir de durdurulamaz, çevrilemez. Fakat istikbali istemeyenler düşünsünler, ilerlemeye yok diyerek onlar istikbali değil bizzat kendilerini mahkûm ediyorlar. Nefislerine karanlık bir hastalık aşılıyorlar, maziyi sürdürmeğe çalışıyorlar. </span></p>
			<p class="Temel-Paragraf"><span class="Normal char-style-override-1" xml:lang="tr-TR">Yarını reddetmek, ondan kurtulmak için ancak bir çare vardır: Ölmek.</span></p>
			<p class="Temel-Paragraf"><span class="Normal char-style-override-1" xml:lang="tr-TR">O halde bizim istediğimiz:</span></p>
			<p class="Temel-Paragraf"><span class="Normal char-style-override-1" xml:lang="tr-TR">Ölüm olmasın; cismin ölümü mümkün olduğu kadar geç, fakat ruhun ölümü hiç olmasın! Arzumuz bu ve gayretimiz bunadır.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Evet, muammanın anlamı anlaşılacak, Sfenks dilini çözecek, zor problem çözülecek.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Evet, on sekizinci yüzyılın başladığı halkın selameti meselesini on dokuzuncu yüzyıl ikmal edecek. Bundan şüphe eden budaladır! İstikbalin açılış yönü kararlaşmış ve muhakkaktır; genel refah yakındır ve sağlanacaktır.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Elbirliğiyle kuvvetli itişler insanî durumları ileri sevk ediyor, her şeyi vakti geldiğinde mantık haline yani dengeye yani doğruluk ve hakkaniyete ulaştıracaktır. Gökten ve yerden oluşmuş bir güç yani manevi ve maddî kuvvetler, ikisi birden insanlığı idare eder; işte bu kuvvet mucizeler çıkarır. Şaşırtıcı sonuçlar onun için, dünyanın olağanüstü bozulmalarından ve dönüşümlerinden daha zor değildir. Bu güç, insandan gelen ilim ve tekniğin, gökten gelen müsait durumların yardımıyla en askıda kalmış matematik problemleri derecesinde olan muammaların hallinden korkmaz. O, fikirlerin birbirine yaklaşmasından bir sonuç çıkarmakta ne kadar mahir ise, eylemlerin ve durumların birbirine yakınlaşmasından bir eğitim usulü, bir ibret çıkarmakta da o kadar mahirdir. İlerlemenin esrarengiz kuvvet ve kudretinden her şey beklenebilir. O kuvvet ve kudretin bir gün doğuyu ve batıyı karşı karşıya getirip birleştirmesi, imamları Büyük Piramidin içinde Bonaparte ile konuşturması, kısacası zıtlıklar ve karşı koymaları dünyadan kaldırması kuvvetle umulur.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bu sonucu beklemekle beraber akılların ileri doğru heybetli ve azimli hareketinde durmak, tereddüt etmek, kesintiye uğramak yoktur. Toplum felsefesi esasen ilim ve teknik, barış ve selamettir. Onun hedef ve maksadı sosyal durumlardaki eksiklikleri inceleyerek öfkeleri ve ihtirasları dağıtmak ve ortadan kaldırmak olup sonucu da öyle olmalıdır.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Toplum felsefesi inceler, araştırır, tahlil eder, sonra yeniden oluşturur. Kin ve düşmanlıkları bütün bütün kesip atarak adım adım iş görür.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bir toplum, bir millet, insanlar üzerine şiddetle esen rüzgârların etkisiyle mahvolur, yıkılır; bu durum çok defa görülmüştür. Tarih milletlerin, hükûmetlerin uğradıkları felaketlerle, çöküşler ve yıkılışlarla doludur. Ahlak ve âdetler, kanun ve nizamlar, din ve mezhep: bir gün onların üzerinden, ne olduğu bilinmez heybetli bir fırtına geçer, bunların hepsini alır götürür. Hindistan’ın, Kalde’nin, İran’ın, Asurluların ve Mısırlıların medeniyetleri birbiri ardınca kaybolmuşlardır. Ne için? Bilemeyiz. Bu felaketlerin, bu çöküşlerin sebepleri nedir? Bilmiyoruz. Bu toplumlar, bu milletler kurtarılabilir miydi? Bunda kendi kabahatleri var mı? Onlar bir yanlış ve fena yolda, uygunsuz bir kusurda ısrar ettiklerinden dolayı mı yıkılıp yok oldular? Bir milletin, bir ırkın müthiş ölümünde intihar belirtisi var mıdır? Bütün bu sorular cevapsızdır.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Mahkûm ve yıkılmış olan medeniyetleri karanlık örtmektedir.  “Onların bindikleri medeniyet gemisi su alıyordu ki battı, sulara gömüldü!”; onlar hakkında diyebileceğimiz söz bundan ibarettir. Korkuyla karışık bir tür hayretledir ki, geçmiş denilen o büyük okyanusun dibinde, yüzyıllar denilen büyük dalgaların arkasında o büyük gemiler, Babil, Ninova, Tarsus, Teb, Roma’nın, bütün karanlıkların ağızlarından çıkan müthiş püf’ün altında batıp gittiğini görürüz.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Fakat orada karanlık olan şey burada aydınlıktır. Eski medeniyetlerin ne gibi hastalığa tutulduklarını bilmiyoruz, lakin bizim medeniyetimizin sakatlıklarını, hastalıklarını biliyoruz. Bizim, onun her birini, her tarafını aydınlatmağa hakkımız vardır; güzelliklerini şeyrederiz; çirkinliklerini, biçimsizliklerini meydana koyarız. Onun neresinde hastalık varsa muayene ederiz, bir defa hastalık teşhis olununca sebebi inceleyerek ilacını buluruz.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Yirmi yüzyılın fiili, çalışması ve gayretinin sonucu olan bizim medeniyetimiz o yüzyılların meydana getirdiği hem bir heybetli canavar hem bir büyük mucizedir. Kurtarılmak zahmetine değer. Onu sakinleştirmek ve acılarını gidermek çok bir şey ise de aydınlatmak da bir şeydir. Toplum felsefemizin bütün çalışıp çabalaması bu noktaya yönelmiş olmalıdır.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Fikir üretenlerin bugün büyük bir görevi vardır: O da medeniyetin hastalığının teşhisidir.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Yine tekrar ederiz ki, bu hastalık teşhisi insana cesaret verir. Bu cesaretlilikte ısrarladır ki, biz, feci bir dramın perde arası olan şu birkaç sahifeyi tamama erdiriyoruz.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Kişiler ölür, topluluklar yıkılırsa da insanlık, beşeriyet ölmez, yok olup yıkılmaz. Ötede beride yaraları, volkan ağızları olduğu, çıban ve şişleri yani tutuşup lav saçan volkanları bulunduğu için küre ölmez. Milletlerin hastalıkları insanı, insanlığı öldürmez.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bununla beraber sosyal hastalıkların tedavisini takip eden kişiler bazen başını sallar; en güçlülüleri, en şefkatlileri bazen cesareti kaybedecek, güçten düşecek hale gelir.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Acaba istikbal, ümit ettiğimiz istikbal gelecek midir? Zannıma göre bu kadar müthiş gölgeleri, bu kadar korkunç hayalleri görünce insanın kendi kendine bu soruyu sormağa hakkı vardır.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bencil olanlarla sefiller karşı karşıya iki karanlık ve büyük çaplı tehlikedir.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Bencillerde: Hurafeler ve bâtıl kuruntular, zenginlere mahsus tahsilin karanlıkları, gittikçe artan hırs ve tamah, insanı ahmaklaştıran mutluluk ve refahın şaşkınlığı, zahmet ve meşakkatlarden, bazılarında da zahmet ve meşakkate uğramış olanlardan iğrenmeğe yol açacak dereceye varan korku, kişiliklerinde mutlak surette memnuniyet ve hoşnutluk, ruhu örtecek derecede şişmiş benlik vardır.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Sefillerde: Haset, gıpta, başkalarını mutlu görmekten öfke, mahrum olduğu refaha karşı insan denilen hayvanın tecavüzü; yoğun sislerle dolmuş bir kalp, gam ve keder, ihtiyaç, kötü talihe kanaat, mundar ve sade bir cehalet vardır.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Gökyüzüne doğru gözleri kaldırıp yardım istemeğe devam etmek lazım mıdır? Orada görünen aydınlık nokta sönen, kaybolan takımdan mıdır? Ümidin, emel noktasının, geniş sonsuzlukta kalmış, küçük, yalnız, ancak görünebilir, parlak, fakat etrafına müthiş surette yığılmış bütün bu siyah ve karanlık ölümcüllükler arasında görülmesi korkunçtur.</span></p>
			<p class="Temel-Paragraf"><span class="Normal char-style-override-1" xml:lang="tr-TR">Hâlbuki bir yıldızın bulutların arasında kalmasında hiçbir tehlike olmadığı gibi o da tehlikede değildir.</span></p>
			<p class="Temel-Paragraf"><span class="Normal char-style-override-1" xml:lang="tr-TR">İnsanlık ne olursa olsun istikbale, istenen ve beklenilen istikbale ulaşacaktır.</span></p>
		</div>
	</body>
</html>