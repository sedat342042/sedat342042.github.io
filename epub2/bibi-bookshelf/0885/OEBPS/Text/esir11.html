<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block9">Tıraştan yarım saat sonra Kâmil Bey’i iki süngülü askerin önünde yukarı çıkardılar. Merdiven ayağının yanındaki kapının arkasında ud çalınıyor, “Bu rüzgar-ı bi mededin inkılabı var!” şarkısı söyleniyordu.</p>

  <p class="block9">Kâmil Bey, demin subayla beraber gördüğü sopacı Abdülvahap Çavuş’u hatırladı. Arap çavuş, kendisine, bir kasabın kesmek için alacağı, koyuna bakar gibi bakmıştı. Mahpusluk... İşkence... Kendini öldürme... Çeşitli vatan ihaneti... Arada, zımbır zımbır ud çalarak şarkı söylemek...</p>

  <p class="block9">“Kime anlatsan inanmaz. Biz neden böyle olmuşuz?” Heyecanı yatışmıştı. Ama gene de, o zavallı sorgu yargıcıyla karşılaşacağına üzülüyor, hele pembe yanaklı yazıcıyı hatırladıkça ruhu yoruluyordu. Gözlerinin her karşılaşmasında, bu ahmak oğlanın mahpus olmamak keyfini pırıl prıl görmüştü. Kâmil Bey eskiden beri başkasının sefaletine bakarak haline şükredenlerden iğrenirdi.</p>

  <p class="block9">Gireceği odanın kapısı yanında dururken, -süngülülerden birisi haber vermeye gitmiş olmalı- Ahmet’i düşündü. Acaba yakalandığının ilk günleri böyle mi geçmişti? Ona karşı da böyle mi davrandılar? Ahmet de birçok olayları kendisi gibi mi ölçüp, biçti, kurtuluş yollan aradı? Boğazı kurudu. Yüreğinde büyük bir öfke kabarıyordu. Nasıl olmuştu da, Ahmet’e, şimdiye kadar acımamıştı. Bu, düpedüz alçaklık değildi de, neydi?</p>

  <p class="block9">— Hadi!</p>

  <p class="block9">Eşiği geçmeden bir an durakladı. Sonra kavgaya tamamıyla hazır, içeri girdi.</p>

  <p class="block9">Masada oturan subay, -dünkü değil- gülümseyerek ayağa kalkmış, elini uzatmıştı.</p>

  <p class="block9">— Buyrun Beyefendi!</p>

  <p class="block9">Kâmil Bey, hızla yaklaşıp uzatılan eli şaşkın tuttu.</p>

  <p class="block9">— Lütfen oturunuz... Şöyle buyrun, rica ederim...</p>

  <p class="block9">Masanın sağında önceden hazırlanmışa benzemeyen bir maroken koltuk duruyordu. Kâmil Bey rahatsız rahatsız oturdu.</p>

  <p class="block9">Subay, önündeki kâğıtların yerini değiştirdi. Sol elinin şahadet parmağını büküp, çenesine sürerek, kendisini tanıttı:</p>

  <p class="block9">— Bendeniz Kurmay Binbaşı Burhanettin! Siz, merhum Selim Paşa hazretlerinin oğulları Kâmil Beyefendi değil misiniz?</p>

  <p class="block9">— Evet efendim!</p>

  <p class="block9">— Onurlandım! Kötü şartlar içinde tanıştığımız için özür dilerim. Çok üzüntülüyüm, beyefendi! Siz beni belki tanımazsınız ama, birçok müşterek dostlarımız var. Paris Sefareti ateşemiliterlerini hatırladınız mı?</p>

  <p class="block9">— Hangi tarihlerde efendim?</p>

  <p class="block9">— 1909’dan 1913’e kadar... Celâl Bey’di. Ben de o sıralarda stajyer olarak Paris’te bulunuyordum. Sefarette düzenlenen bir toplantıya siz de çağırılmıştınız. Fakat ben o gün bir görevle Toulon’a gitmek zorunda kalmıştım da tanışamamıştık.</p>

  <p class="block9">— Pek eseflendim... Dostlarımızdan meziyetlerinizi çok işitmiştim. Ben de tanışmayı istedim. Yalan söylediği için utanarak kekeledi. Paris’i özlüyor musunuz?</p>

  <p class="block9">— Ama ne kadar... Yalnız Paris’i değil, Parisli Fransızları da...</p>

  <p class="block9">Kâmil Bey az kalsın: “Burada it sürüsü kadar Parisli Fransız var, ” diyecekti. Öfkesini saklamak için zorla gülümsedi:</p>

  <p class="block9">— O milletin kibar kadınları, kibar yabancılar için unutulmaz şeylerdir.</p>

  <p class="block9">— Unutulmaz şeyler... Binbaşı içini çekti. Bizim gibi Avrupa’yı yakından tanımış olanlara...</p>

  <p class="block9">Kapı vuruldu. Bir asker, bir sürü kâğıt getirdi. Binbaşı Burhanettin Bey, “İzin verir misiniz?” dedikten sonra bunları baştan savma süzüp imzalamaya başladı. Arada bir, kasıntıyla duruyor, yazılı meseleyi hatırlamak istiyormuş gibi, kalemin sapıyla bıyıklarına dokunuyordu.</p>

  <p class="block9">Bu iş, Kâmil Bey’e, bulunduğu odayı gözden geçirmek, karşısındaki adamı incelemek fırsatı verdi.</p>

  <p class="block9">Yıkılmış bir imparatorluğun devlet dairelerinde görülmeye alışılmış köhnelik, yeniyle eskinin yan yana bulunmasından ileri gelen karışıklık burada yoktu.</p>

  <p class="block9">Dört tane balıkçıl kuşunun enselerine oturtulmuş, abanozdan yontma masanın üzerinde, mahpus sorgusu yapmak hiç yakışmazdı ama iki devlet arasında gizli bir anlaşma pekâlâ imzalanabilirdi. Duvar kâğıtları zevkle seçilmişti. Yerde kıymetli bir Acem halısı vardı. Hokka takımı kristalden, kalem sapı siyah kehribardan olmalıydı. Masanın üzerinde sedeften yapılmış bir kadırga modeli duruyordu. Kapıdaki paravan halis Japon... Işık öyle tertiplenmişti ki, ilk bakışta duvardaki eski silahlardan yapılmış armayı görmemek, görüp beğenmemek imkânsızdı...</p>

  <p class="block9">Binbaşı Burhanettin Bey, elbisesini en pahalı İngiliz kumaşından, çok usta bir terziye yaptırmıştı. Göğsünde, ancak elçiliklerde görevli subaylara çoğunlukla protokol gereği verilen yabancı nişanların kurdelalarından ince bir sıra vardı. Saçları, kumral kalpağının rengindeydi. Elleri, okuldan çıkalı beri, iki ihtilal, üç harp görmesi lazım bir subay elinden çok, ömründe bulaşık yıkamamış bir kibar hanımefendinin ellerine benziyordu.</p>

  <p class="block9">Başka bir zamanda, başka bir yerde olsaydı, bunlar, Kâmil Bey’e güven verir, kendi cinsinden birisiyle karşılaştığı için yüreğindeki sıkıntıyı dağıtırdı. Fakat şimdi, bunun büsbütün tersini duyuyor, bir resmi daireyi kendi eşyalariyle döşeyen -buna emindi- bu kadın kadar şık, kadın kadar nazik adamın buraya sımsıkı yerleştiğini, buradan ayrılmamak için her şeyi, ama her şeyi yapmaktan çekinmeyeceğini anlıyordu.</p>

  <p class="block9">1909’dan 1913’e kadar... Trablus Harbi... Balkan Harbi... Seferberlik... Sonra da, Paris’ten unutulmaz hatıralar...</p>

  <p class="block9">Kâmil Bey, çok istediği bir işe, yani kalkıp gitmeye gücü yetmediği için, büyük bir yorgunluk duydu, güçsüzlüğünden utandı.</p>

  <p class="block9">Kurmay Binbaşı Burhanettin Bey, karşısındakinin rahatsız rahatsız kımıldadığını fark etmiş olmalı ki, başını kaldırmadan: “Af buyrun efendim. Bir dakika!” dedi.</p>

  <p class="block9">— Rica ederim!</p>

  <p class="block9">Kâğıtların imzalanması bitince askere yumuşak bir sesle emretti:</p>

  <p class="block9">— Bizi rahat bıraksınlar! Koltuğunu Kâmil Bey’e çevirdi: Şimdi Beyefendicim, açık konuşacağız. Bir kere ben fikirlerimi söyleyeyim, eğer yanıldığım noktalar olursa lütfen düzeltiniz. Bu olayda, başınıza gelen esef verici olayda, ben bir yanlışlık olduğuna eminim... Esaslı bir yanlışlık var. İşin sebeplerini bilemediklerinden yanlış sonuçlara varmışlar. Bizim gibi soyluları -bendeniz de paşa oğluyum- avam takımı, yani halk dedikleri ayaktakımı, her zaman acıma duygularımızdan, iyi kalpliliğimizden tutuyor. Soylu bir adam, bir kere söz verdi mi?</p>

  <p class="block9">Öksürerek durdu. Galiba “söz vermek”i karıştırdığına pişman olmuştu. Acele kekeledi:</p>

  <p class="block9">— Yani biz onlara acırız da, onlar bize acımazlar. Bizde zümre ayrılıkları, sözgelimi Fransa’daki, İngiltere’deki kadar açık olmamakla beraber, buna bir sınıf sezişi diyebiliriz. Öyleyse şuna dikkat etmek zorundayız: Bizim acıma duygumuza karşılık, onlar, farkında olarak ya da olmayarak bize, kin beslerler. Evet birçoklarında bu kin şuurlu değildir. Şuurlu olmadığından karşımızda, bir esir bağlılığı gösterirler. Fakat yakın etkimizden kurtuldukları anda; düşmanlıkları birkaç kat artar. Bilirsiniz, aşağılık duygusudur bu... Ben bunun birçok çeşitlerini orduda gördüm. Anlaştık mı, buraya kadar?</p>

  <p class="block9">— Ben, memlekette az bulundum. Halkla ilintim hemen hemen yok gibidir. Belki de haklısınız!</p>

  <p class="block9">— Tamam... “İşin sebeplerini bilmediklerinden” derken ben de bu noktayı arz etmek istemiştim. Evet... Halkı tanımamanızdan yararlanmışlar. Size bir örnek vereyim: Vapur işine adı karışan bir sürü serseriyi bulamadık. Hepsi savuşmuş gitmiş... Sizi yüzüstü ortada bırakarak...</p>

  <p class="block9">— Hayır! O anlamda bir olay yok efendim. Benim kimseyle ilintim yok...</p>

  <p class="block9">— Sözümü bitireyim de... Fedakârlık etmenin de bir yararı olmalıdır. Birtakım serüven meraklıları tarafından memleket korkunç bir “açmaz”a düşürüldü. Bu açmazı, kelimeye şiddetle basıyordu: Birkaç kişinin boş yere kendilerini feda etmeleriyle yarıp geçemeyiz! Ayaktakımı, basittir, cahildir. Kısa görür. Sözgelimi: Gün geçmiyor ki, işgal ordusuna karşı suikastler tertiplenmesin... Bir külhanbeyiyle bir sustalı çakı düşünün, bir de bütün teknik imkânlarıyla büyük devletlerin muzaffer ordularım gözünüzün önüne getirin. Ordu teslim oldu. Memleket yer yer işgal altında. Anadolu’da yapılmak istenen işle, buradaki serserilerden birisinin, karanlıkta, bir İngiliz subayını arkadan vurması arasında temelde hiçbir fark yok. Gerçeğin böyle olduğunda anlaşıyor muyuz?</p>

  <p class="block9">— Evet, bu noktadan bakınca gerçek böyle görünüyor.</p>

  <p class="block9">— Görünmüyor... Gerçeğin kendisi bu! Bundan bir an şüphe etmek, memleketi yıllardan beri sürüp giden kanlı boğuşmaya yeniden atmak olur. Siz, asker değilsiniz. Mustafa Kemal denilen adamın, ne kadar korkunç bir psikopat, hırslarının esiri bir sarhoş olduğunu elbette bilemezsiniz. Padişahımız efendimiz, kendisine harbiye nazırlığını vermiş olsalardı, Anadolu’da gene böyle birtakım eşkıyalar türemiş bulunsaydı, yakalanma emirlerini Mustafa Kemal imzalayacaktı. Allah göstermesin, mahkûm edilseydiniz, Harb Divanı kararını Mustafa Kemal onaylayacaktı.</p>

  <p class="block9">— Olabilir efendim. Zaten ben de başka türlü düşünmüyorum. Anlaşıyoruz. Artık mesele, Mustafa Kemal, Ahmet, Mehmet paşalar meselesi değil. Mesele, gerçek anlayışı, bu anlayışlardan çıkarılan sonuç, buna göre davranış... Sözgelimi siz, memleketin bugünkü şartlarını gözönüne getirerek, ‘‘Yüzde yüz teslim olmak lazım” diyorsunuz. Kurtuluşu bunda görüyorsunuz.</p>

  <p class="block9">— Yüzde yüz değil... “Şimdilik pasif korunmayı deneyelim” diyoruz.</p>

  <p class="block9">— “Deneyelim” diyorsunuz. Başkaları da, gerçeği tıpkı sizin gibi değerlendirip “dövüşmekten başka çare yok” inancına varıyorlar. Ben aslında dövüşçü bir insan değilim. Boğazlaşmaktan her zaman nefret ettim. Fakat bu huyuma rağmen dövüş taraftarıyla beraber bulunuyorum. Mizacıma rağmen bu neden böyle oldu? Merhametimden falan değil... Beni aldatmadılar da... Çok düşündüm, beyefendi, nihayet şu gerçeği buldum. Millet dövüşmek istiyor. Hem de bu dövüşte ölmek ihtimali olanlar...</p>

  <p class="block9">— Yanılıyorsunuz, Anadolu, asker kaçaklarıyla dolu... Başkaldırmalarla kaynaşıyor.</p>

  <p class="block9">Kâmil Bey, Nedime Hanım’ın bir sözünü hatırlayıp kelimesi kelimesine tekrarladı:</p>

  <p class="block9">— Biz Çanakkale’yi Balkan Harbi’nin asker kaçaklarıyla kazandık.</p>

  <p class="block9">— O zaman halife efendimizi, padişahımızın payitahtını, peygamberimizin kutsal emanetlerini savunuyorlardı. Şimdi, ölümsüz değerler, mahvedilmek isteniyor.</p>

  <p class="block9">— Öyleyse İnönü’nde zafer nasıl kazanıldı?</p>

  <p class="block9">Kurmay Binbaşı Burhanettin Bey, biraz iğrenme, biraz da acımayla yüzünü buruşturdu:</p>

  <p class="block9">— İnönü’nde çarpışan kuvvetler hakkında bilginiz var mı efendim?</p>

  <p class="block9">— Hayır.</p>

  <p class="block9">— Aydın Osmanlılar arasında “İnönü Zaferi” diye bir şey konuşulması, ecdadı Viyana önünde dövüşmüş bir millet efradı olarak, acıklıdır. Birkaç bin kişilik, büyücek bir çete çarpışmasını siz zafer mi sanıyorsunuz? Bir Yunan keşif kolunu çekilmek zorunda bıraktılar. Böyle işlerin harplerde hiç önemi olamaz. Siz asıl, Çerkez Etem Bey meselesine dikkat etmelisiniz. Ankara, Çerkez Etem Bey sayesinde duruyordu. Etem Bey’in gayreti olmasaydı, Çapanoğlu kuvvetleri Ankara’yı basacak, oradakileri toptan kılıçtan geçirecekti. Ankara’ya bu kadar büyük hizmetler yaptıktan sonra Etem Bey neden isyan etti? Daha doğrusu, Mustafa Kemal’i neden bıraktı? Çünkü gidilen yolun çıkmaz olduğunu nihayet anladı. Bu fikir Çerkez Etem Bey’den geliyorsa, inanacağız, Çünkü işin sadece içinde değil, başında bulunuyordu.</p>

  <p class="block9">Kâmil Bey, böyle düşünmediğini saklamaya lüzum görmeden, kederle gülümsedi:</p>

  <p class="block9">— Bakınız beyefendi, ayrı ayrı notlardan hareket ederek, şöyle bir yerde belki buluşuruz: Bir taraf barış aramayı denerken, öte taraf, karşı koymayı sürdürse nasıl olur? Bence boğuşmaya hazır olanlar bulunmazsa, anlaşma taraflarının değeri zaten meydana çıkmaz.</p>

  <p class="block9">— İyi ama birader, bizden direnmeye son vermemiz isteniyor.</p>

  <p class="block9">— Daha güzel. Bu, onların güçsüzlüğünü gösterir, işgal devletleriyle Yunan ordusunun başaramadığını sizden istemek, biraz garip değil mi?</p>

  <p class="block9">— Hayır, değil! İngiliz, Fransız, İtalyan, Japon, Amerikan kuvvetlerinin Ankara’yı alamayacakları gibi bir düşünce söz konusu olamaz. İşin bir başka cephesi var... Bir büyük tehlike...</p>

  <p class="block9">— Neymiş?</p>

  <p class="block9">— Kuvayı Milliyeciler öylesine gözleri kin bürümüş adamlar ki, her şeyin kaybolduğunu anladıkları anda Bolşevik olacaklar. Bu hususta, kesin delillerimiz var. Zaten gizli kapaklı bir şey değil. “Gerekirse Bolşevik değil, şeytan bile oluruz” diye açıkça söylüyorlar!</p>

  <p class="block9">— Yok canım!</p>

  <p class="block9">Kâmil Bey, omuzlarına basıp kemiklerini çatırdatacak kadar ağır bir sevinç duydu. Demek ki, büyük devletlerin Anadolu’dan bir bakıma korktukları doğruydu. “Öyleyse, bu iş yüzde yüz kazanılacak... Hay Allah senden razı olsun, Mustafa Kemal Paşa!”</p>

  <p class="block9">Burhanettin Bey, Bolşevik olmak sözünün bile ne korkunç sonuçlar doğuracağını anlatıyordu. Kâmil Bey’in dalgınlığını fark edince dikkatini tazelemek için, bir gümüş kutuyu önüne sürdü:</p>

  <p class="block9">— Buyrun cigara içelim! Altın kaplama çakmağını yakarak uzattı. Rica ederim buyurun!</p>

  <p class="block9">— Mersi!</p>

  <p class="block9">— Bir şey değil... İçini çekti. Memleket işte bu kadar perişan... Dört sene devam eden askeri hatalar, milletin insan kaynaklarını kuruttu. Anadolu’da zorla dövüşe sürülen köylüleri görseniz yüreğiniz sızlar. Ayakları çıplak, sırtlan çıplak, bazısında av tüfekleri var. Çoğu baltalarla, kazmalarla silahlandırılmış... Mitralyözler, bizim bildiğimiz, ilk hatlara, siperlere yerleştirilir değil mi? Hayır! Siperlerin gerisine koyuluyormuş. Askerlerin kaçmasını önlemek için... Menzil örgütleri olmadığından köyleri, kasabaları yağmayla geçiniyorlar. İlaç, doktor lafını edenler, bozguncu diye kurşuna diziliyor. Durum trajik, hatta bir bakıma trajikomik, beyefendi... Af buyurun, siz siviller muharebe denilince aruzla yazılmış yaveleri hatırlarsınız. Halbuki biz harbin ne demek olduğunu biliriz.</p>

  <p class="block9">Burhanettin Bey kederlenmiş gibi biraz sustu. Kâmil Bey, kurmay binbaşının silahsızlık, ilaçsızlık hususunda doğru söylediğini biliyordu. Anadolu’da çarpışanlar belki daha beter haldeydiler. Fakat bunları karşısındaki “operet subayı”ndan dinlemek tamamıyla ters etki yapmıştı. Üstü başı toz içinde, elbisesinin havı dökülmüş, bir harp subayı anlatsa, üzülmemek imkânsızdı. Acı gerçek bile, parlak bir umutsuzluğu temsil eden bu adamın ağzında yalana benziyordu.</p>

  <p class="block9">Kâmil Bey, kendisini, Kurmay Binbaşı Burhanettin Bey’den sınırsız derecede güçlü buldu. Cigarayı lezzetle içiyordu. “Aferin Kâmil! Aferin tosunum!” diyerek kendisini kutluyordu.</p>

  <p class="block9">Burhanettin Bey bu sefer, sesindeki kederli ahengi değiştirdi;</p>

  <p class="block9">— Şimdi bunları bırakalım! Toplumdaki yüksek yeriniz dolayısıyla bugünkü karışıklıkta kendinizi feda etmeye sizin hakkınız yok. Nitekim ben de kendimde böyle bir hak göremiyorum. Memleketimizde okumuş insanların yüzdesini bilirsiniz.</p>

  <p class="block9">Bir millete aydınları her zaman lazım. Sizin ölmeniz, herhangi bir köylünün, bir amelenin ölmesine benzemez. Onlardan, sürü sürü bulunur, sizin gibi bir aydın yetişmesi için yıllar, servetler ister/Sizi, o zavallı “Karadayı” gazetesiyle, onun çevresindeki kadınlı, erkekli serserilerle beraber düşünmek bana, “parol donör” acı veriyor efendim. Biz böyle buhranlı zamanlarda olayların gelişmesini sabırla beklemeliyiz. Zaten soylu insanlarla basit insanlar arasındaki kuvvet farkı; birincilerin sabredebilmelerine karşılık, ötekilerin sonunu hesaplamadan kendilerini mahvetmelerindedir. Biz bu milletin idareci kadrosuyuz. Kendimizi dilediğimiz gibi harcamaya hakkımız yoktur. Sonra, Allah saklasın, millet başsız kalır ve bütün bunlar...</p>

  <p class="block9">Telefon çaldı. Burhanettin Bey: “Bir dakika!” diyerek dinleyiciyi kulağına götürdü, “Evet paşa hazretleri... Hay hay paşa hazretleri...”yle dolu bir konuşma başladı.</p>

  <p class="block9">Kâmil Bey, binbaşının sözlerini evirip çeviriyor, bunların, böylece, nereye varacağını bulmaya çalışıyordu. Kendisini, ömründe, bir an bile, koca bir millete değil, bir kalabalık bir aileye dahi “baş” olmuş gibi hayal edememişti. Babasının sağlığında kalabalık konağı, uçsuz bucaksız yalıyı, girenin çıkanın hesapsız olduğu köşkü kimin, nasıl idare ettiğini düşünür, şaşırırdı. Bir tek Nermin’le, bir mini mini Ayşe’ye karşı sorumluluğunu bile işte galiba yüzüne gözüne sıvaştırmıştı. Bu ölçüsüz pohpohlama, üzerinde hiç de iyi etki yapmadı. Yavaş yavaş, dolandırılmak isteniyor duygusuna kapıldı. Gövdesini, biraz geri çekerek, tedirgin bekledi.</p>

  <p class="block9">Burhanettin Bey: “Evet paşa hazretleri... ” diyordu, “Burada efendimiz... Evet... Anlaşacağımıza eminim paşa hazretleri... Baş üstüne... Uğrarım... Derhal... ”</p>

  <p class="block9">Dinleyiciyi yerine koydu. Üzerindeki “hazır ol”, duruşu hemen değişti, gülümsedi:</p>

  <p class="block9">— Paşa hazretleri sizi sordular! Sizinle yakından ilgileniyorlar. Ne diyordum... Evet... Siz soylu bir adam olarak... Belki söz verdiniz... Sözünüzü geri almakta...</p>

  <p class="block9">— Hayır, kimseye söz vermedim.</p>

  <p class="block9">— Yok canım! Söylesene birader... Buna sevindim işte... Hay Allah razı olsun... Şimdi beni dinleyin azizim! Burada “monşer” demişti. Sarayın bile meseleden haberi var. Sizi şimdilik Roma elçiliğimize başkâtip olarak göndereceğiz. Hariciye Nezareti kıymetinizi takdir ediyor. En yakın zamanda Osmanlı Hariciyesi’nin ender yetiştirdiği elçilerden olacağınıza herkes emin...</p>

  <p class="block9">Burhanettin Bey sözü bu konuda uzatarak Kâmil Bey’e düşünmek fırsatı vermiş oldu. Müttefikler içinde, Anadolu’ya karşı en fazla İtalyanlar yumuşak davranıyorlardı. Burada artık yürütülmesine imkân kalmamış bir işte inat etmektense, Roma’dan Anadolu’ya daha çok yardım edebileceğini süratle tasarladı. Teklifi çoktan kabul ettiği için artık söylenen sözlerin hepsi gereksizdi.</p>

  <p class="block9">— Bu teklifi düşüneceğim efendim! Size yarın cevap veririm.</p>

  <p class="block9">— Pek memnun oldum. Zaten anlaşacağımıza emindim. Yalnız bir nokta var. Deminki telefonu dinlediniz. Paşa hazretleri acele karşılık bekliyorlar. Tabii, kendileri de daha yukarıya arz edecek. Prensip itibarıyla anlaştığımızı söyleyemez miyim?</p>

  <p class="block9">Kâmil Bey, bu haberin Nermin’i ne kadar sevindireceğini kestirerek, dalmıştı. “İnsanlardan becerebileceği işi istemeli... Orada bana ne kadar faydalı olur!”</p>

  <p class="block9">— Prensip itibarıyla mı efendim? Pekâlâ!</p>

  <p class="block9">— Teşekkür ederiz. Şimdi asıl meseleye geçelim. Tutuklanmanızı gerektiren olaya, işgal kuvvetleri kumandanlığı pek önem veriyor. Hazırlanmış bir saldırı planı, elde edilen belgelerde gerçeğe çok yakın bir şekilde gösterilmiş. Bu da, zannettiğinizden tehlikeli bir haldir. Kısacası bize bir suçlu lazım!</p>

  <p class="block9">Kâmil Bey, gözlerini kırpıştırarak telaşla düşündü, sıkıştırılmış bir akıllı insan olarak derhal çareyi buldu:</p>

  <p class="block9">— Anlıyorum efendim! Haklısınız. Artık Burhanettin Bey’i dost sayıyordu: Bir suçlu lazım değil, suçlu meydanda...</p>

  <p class="block9">— Kimdir?</p>

  <p class="block9">— Ahmet Bey, benden önce tutuklandı. Belgelerin yakalanmasına yarayan ifadeyi verdi. Ben de, sandığı bana emanet edenin o olduğunu söylemiş bulunurum. Ben, sandığın içindeki kâğıtların ne olduğunu bilmiyordum.</p>

  <p class="block9">— Hayır. O adam artık suçlu olamaz.</p>

  <p class="block9">— Neden?</p>

  <p class="block9">— Bizce gizli kalması gereken bir sebeple...</p>

  <p class="block9">— Öyleyse... N’apalım, peki?</p>

  <p class="block9">Kâmil Bey bir an durakladı. Sonra aynı an içinde dehşetli bir karar verdi, teker teker kesinlikle konuştu:</p>

  <p class="block9">— Bir başkasını bulacağım! Tevkifimden bir gün önce, bana sandığı Gülcemal vapuruna teslim etmemi söyleyen bir adam... İşinize gelir mi?</p>

  <p class="block9">Kâmil Bey, Kurmay Binbaşı Burhanettin Bey’in yüzüne bakarak bir hata işleyip işlemediğini kestirmeye çabalıyordu. Hata bile olsa bir kere adım atılmıştı. Niyazi Efendi, bir hain değilse bile artık mahvolacaktı.</p>

  <p class="block9">— Kimdir bu?</p>

  <p class="block9">— Niyazi isminde bir İzmirli.</p>

  <p class="block9">— Niyazi mi? İzmirli Niyazi. Ufak tefek... Kamburca...</p>

  <p class="block9">— Evet.</p>

  <p class="block9">— Olamaz efendim! Burhanettin Bey kaşlarını belli belirsiz çattı. Şimdi açık konuşalım! Boşuna vakit kaybediyoruz. Sesinde biraz önceki saygı kalmamışa benziyordu. Olayı biliyoruz. Yalnız delil yok. Kadını istiyorlar azizim. Nedime ismindeki kadını teslim etmek zorundayız! Bu kadın ya pek kurnaz ya da rastlantılar onun işine yaradı. Ararat vapuru acenteliği kendisini görmediğini söylüyor, iki tane meşhur doktor, o gece evinde olduğuna şahit. Gerçeği yalnız siz biliyorsunuz.</p>

  <p class="block9">—Ben mi biliyorum? Size Nedime Hanım’ı teslim mi etmeliyim?</p>

  <p class="block9">— Kimseyi teslim edecek değilsiniz. Biz eminiz. Siz bu işe rasgele, hiçbir şeyden habersiz karıştınız. Yani, işin tanığısınız!</p>

  <p class="block9">— Hayır. Ben hiçbir şeye tanık değilim!</p>

  <p class="block9">— Yeniden mi başlayacağız? Lüzumsuz fedakârlık... Sizin kendinizi mahvetmeniz Nedime Hanım’ı kurtarmaz ki... Ailenizi, çocuğunuzu düşünün, geleceğinizi düşünün. Para durumunuzun sıkışık olduğunu öğrendik.</p>

  <p class="block9">— Bırakın para durumunu... Bana korkunç bir şey öğrettiniz beyefendi... Ben kendimin alçak bir herif olduğumdan bu âna kadar şüphelenmemiştim bile...</p>

  <p class="block9">— Estağfurullah...</p>

  <p class="block9">— Bırakın... Adinin bayağısı imişim... Roma Elçiliği başkâtipliğini nasıl da kolayca kabul ettim. Burada devlet mi var ki, Roma’da Elçiliği olsun? Roma Büyükelçiliği’nin Başkâtibi, geleceğin parlak büyükelçisinin dün geceyi nasıl bir yatakta geçirdiğini galiba bilmiyorsunuz. Öyle bir odada, öyle bir yatakta bir gece yatırıldıktan sonra benim Roma Elçiliği başkâtipliğini kabul etmem, ne kadar komik oldu. Maskaralık oldu. Affınızı dilerim efendim. Rahatsız oldunuz. Söz bitti mi?</p>

  <p class="block9">— Hemen heyecanlanmayın canım! Oturun... Hele bir cigara...</p>

  <p class="block9">Şık, kurnaz, yakışıklı subay bu sözleri, razı olduğunu zannettiği anda, birdenbire huysuzlaşan bir kadına yalvaran acemi bir zampara gibi, telaşla söylemişti. Gümüş cigara kutusunu uzatıyordu.</p>

  <p class="block9">— Buyrun... Yakın efendim... Bir kelime daha söyleyeceğim.</p>

  <p class="block9">— Yetişir... Biliyorum. Sıra Şeytan Adası korkutmasında değil mi? Onu dün yüzbaşı bey söylediler. Biz, ikimiz de çocuk değiliz efendim. Memleketi işgal etmiş düşmanlarla dövüşenleri asla affetmeyen acayip vatanseverlerin elinde olduğumu biliyorum.</p>

  <p class="block9">— Fakat o kadını kurtaramazsınız ki...</p>

  <p class="block9">— Ne korkunç bir söz şimdi size, gebe bir kadını kurtaramamanın başka, gebe bir kadını suçsuz olduğu halde, mahvederek elçilik başkâtibi olmanın başka şeyler olduğunu nasıl anlatmalı müsadenizi rica edeceğim efendim.</p>

  <p class="block9">— Bir dakika... Paşa hazretleri çok üzülecekler... Size...</p>

  <p class="block9">— Acıyorlar mı? Teşekkürlerimi lütfen arz ediniz.</p>

  <p class="block9">— Yarma kadar düşünün.</p>

  <p class="block9">— Kıyamete kadar düşüneceğim, bu hakareti asla unutmayacağım. Alçak bir adam olduğumu nasıl da keşfettiniz! Tebrik ederim.</p>

  <p class="block9">— Bunları nereden çıkarıyorsunuz? Biz sizin iyiliğinize çalışıyoruz.</p>

  <p class="block9">— İyiliğin, bu kadar iğrencine hiç rastlamamıştım.</p>

  <p class="block9">Kâmil Bey sapsarı kalktı. Başıyla selam verdi. Kapıya doğru yürüdü.</p>

  <p class="block9">— Durunuz!</p>

  <p class="block9">Ses kabaydı, öfkeliydi. Binbaşı Bey artık oyun oynamıyordu:</p>

  <p class="block9">— Nereye? Tutuklu olduğunuzu unuttunuz galiba! Bekleyin de muhafızlar gelsin!</p>

  <p class="block9">Kâmil Bey rahatça döndü. Belki de gerçekten iyiliğini isteyen bir adamdan böyle ayrılmanın kabalık olduğunu düşünmüştü. Bereket versin, iyilik istemek falan yokmuş... İş mini mini bir tuzakmış... Her yerde aynı kavga! İki düşman takım!</p>

  <p class="block9">— Durumumu hatırlattığınızdan dolayı minnettarım.</p>

  <p class="block9">Binbaşı, zil sesine koşan askere çıkıştı:</p>

  <p class="block9">— Götürün!</p>

  <p class="block9">Bu kızgınlık karşısında, Kâmil Bey’in gülmesi tuttu.</p>

  <p class="block9">Demek, ihanet, paşa oğlu olup kurmay binbaşı üniforması bile giyince, nihayet, Niyazi Efendi denilen rezilliğe benziyordu. Yalnız hilesi artıyor o kadar...</p>

  <p class="block9">Odasının pislik içinde yalnızlığı ilk defa kendisine sevimli, dost, sıcak geldi. Büyük bir iyilik yapmış gibi yüreği sevinçle doluydu. “İnsanları tanıyacağım” diye düşündü, “iyi başladık. Hiçbirisi elimden kurtulamayacak. Hepsini iyice tanıyacağım!” Altında ezilmekten korktuğu tehlike, bir oyun halini alıvermişti. Bir çeşit spor çekişmesi... Ya da piyesin büyük provası... Birazdan boks eldivenlerini çıkaracak, ya da iğreti kıyafetini değiştirip kendi benliğini alacak...</p>

  <p class="block9">Acaba, bazı subaylar, Osmanlı İmparatorluğu’nun aralıksız yenilmelerinden sonra mı böyle olmuşlar? “Hele bakın binbaşı beyin öfkesini sevsinler. . : Düşmana karşı değil de, esirlere karşı bir öfke... Esirlerin esirine karşı... Çok yaşayın siz, e mi?”</p>

  <p class="block9">Ellerini neşeyle ovuştururken öylece durdu. Yüzü asıldı.</p>

  <p class="block9">Nedime Hanım, bu gidişle yüzde yüz tutuklanacaktı. Ona da tuzak kuracaklar... Kendisine yaptıkları gibi, sözgelimi, “Ahmet, Remzi, Kâmil, her şeyi söylediler. İnkâr boş!” diyecekler. Belki ayrıca merhametine de başvurulacak... “Sizin yüzünüzden üç aile mahvoluyor” derlerse kahraman kadın mutlaka kendini feda eder.</p>

  <p class="block9">Aleyhinde hiçbir delil bulunmadığını, hiç kimsenin de kendisi için fedakârlık yapmadığını ona mutlaka bildirmek gerekiyordu. Ahmet’in intiharını, Ramiz Efendi’nin oyununu, kendisiyle pazarlık halinde olduklarını, hele Niyazi’nin namussuzluğunu mutlaka öğrenmeli...</p>

  <p class="block9">Yumruklarını sıkarak, büyük bir çaresizlik içinde dolaşmaya başladı. Birkaç kere gidip gelince kuvveti kesildi. Hiçbir şey tasarlamadığı halde, kapıyı yumrukladı. Bir taraftan da, dünyanın en umutsuz, en yalvaran sesiyle: “İbrahim Efendi! İbrahim Efendi!” diye hıçkırıyordu.</p>

  <p class="block9">Çıkardığı gürültüden gene kendisi ürkerek bir adım gerileyip çevresini korkuyla dinledi. “İbrahim’i ne yapacaksın budala! İnşallah kimse duymamıştır. İnşallah... ”</p>

  <p class="block9">Yatağa oturdu. Canı, birdenbire, portakal istemişti. Bu, aynı zamanda kapıyı vurmasının sebebi olabilirdi.</p>

  <p class="block9">“Kadını tevkif ederlerse... İbrahim’e ‘Portakal’ istedim derim... Tevkif ederlerse... O da bunu benden bilirse... Yalnız bir kere ihanet etmediğimi söylerim. Yemin falan etmeden... Eğer inanmadığını gözlerinden anlarsam, derhal, önünde kafama bir kurşun sıkarım. ”</p>

  <p class="block9">“Bir lekeyi ölümle temizlemek” fikrini her zaman saçma bulurdu. “Ölüm hiçbir şeyi halletmez” inancı üzerinde, vaktiyle, bir uzun tartışmaya girdiğini de hatırlıyordu. Meğer, kimi durumlarda ölüm çok anlamlı oluyormuş. Hem de başka çare kalmamak şartıyla...</p>

  <p class="block9">Neden sonra ayak sesleri duyarak boynunu uzattı. İbrahim’i çağırmalı mı, çağırmamak mı?</p>

  <p class="block9">Ayak sesleri kapıda durdu, kilit açıldı. İbrahim’in ablak suratı göründü. Gülüyordu:</p>

  <p class="block9">— Sana ateş getiriverdim beyim, mangalı bir güzel doldurdum.</p>

  <p class="block9">— Sağol.</p>

  <p class="block9">— Bir de gazete aldım, buyur.</p>

  <p class="block9">— Teşekkür ederim.</p>

  <p class="block9">Gözüne “Aksaray Cinayeti” diye büyük bir başlık ilişti. Az kalsın, her şeyi unutup bunu okuyacaktı.</p>

  <p class="block9">— Sen, binbaşı beyi tanır miydin beyim?</p>

  <p class="block9">İbrahim’in yüzüne soruyu anlamadan baktı:</p>

  <p class="block9">— Binbaşıyı mı? “Hayır” diyecekken vazgeçti. Tanımaz olur muyum? Binbaşıyı da tanıyorum, paşayı da...</p>

  <p class="block9">— Öyleymiş... Yazıcı söyledi. Yalan mundar, inanmadım. Seni büyük bir makama geçireceklermiş ama olmazlanmışsın, öyle mi?</p>

  <p class="block9">— Öyle...</p>

  <p class="block9">— Neden olmazlandın?</p>

  <p class="block9">Kâmil Bey gülümsedi:</p>

  <p class="block9">— Alay komutanlığı veriyorlar.</p>

  <p class="block9">— Ee?</p>

  <p class="block9">— Ben de. “Tümen komutanlığı olmazsa bana bakmayın” diyorum.</p>

  <p class="block9">— Sen subay mısın aman, beyim?</p>

  <p class="block9">— Vay budala vay! Daha bilmiyor muydun? Ben albayım! Albay...</p>

  <p class="block9">— Yok canım... Tövbee! Aman albayım bir kusurumuz varsa bağışla! Biz köylü kısmıyız... Nefer parçası...</p>

  <p class="block9">— Hayır! Ne kusurun olacak! Her hizmetimi görüyorsun.</p>

  <p class="block9">— Vah, vah! İbrahim, hazırola geçmişti. Seni bu sebepten mi yakaladılar?</p>

  <p class="block9">— Evet... Görev kabul etmiyorum diye...</p>

  <p class="block9">— Kabul ediver... Oh beyim, şimdi kabul ediver de, sonra bir yolunu bulursun.</p>

  <p class="block9">— Hiç olur mu oğlum? Ben harpte bir kere tümen komutanlığı yapmışım. Şimdi alay komutanlığına inersem dost düşman, ne der?</p>

  <p class="block9">— Orası da doğru... “Attan in, eşeğe bin!” hesabı! Peki onlar neden tümen komutanlığı vermemekteler? Senden iyisini mi bulacaklar alçaklar?</p>

  <p class="block9">— Onların da suçu yok. Burhanettin Bey, beni sever. Okul arkadaşıyız. Uzaktan akraba oluruz. Fakat malum ya, ordu dağıldı. Ortada it sürüsü kadar paşa var. Onlar boşta dururken bize tümen komutanlığı düşmüyor.</p>

  <p class="block9">— işte bu kötü! Şimdi ne olacak?</p>

  <p class="block9">— Meraklanma! Bir çaresini bulacaklar.</p>

  <p class="block9">— Seni tümen komutanı yaparlar mı beyim?</p>

  <p class="block9">— Hiç şüphen olmasın.</p>

  <p class="block9">— Dayat öyleyse... Bir vakit kabul etme!</p>

  <p class="block9">— Dayatacağım. Şimdi söyle bakalım İbrahim, eğer beni tümen komutanı yaparlarsa, benimle beraber gelir misin? Seni emir çavuşu alırım...</p>

  <p class="block9">— Nereye gidilecek?</p>

  <p class="block9">— Geyve Boğazı’na...</p>

  <p class="block9">— Neresi? Rumeli’nde mi?</p>

  <p class="block9">— Rumeli mi kaldı aptal? Sizin Çankırı’ya iki konak... Hiç duymadın mı? Arada bir Bolu var. Bolu-Ankara-Çankırı.</p>

  <p class="block9">— İyi öyleyse... Aman pek iyi... İbrahim biraz düşündü. Lâkin biz çavuş değiliz ki...</p>

  <p class="block9">— Orasını bana bırak... Eğer razı olursan, şimdiden sana izin... Çavuş işaretlerini peydahla!</p>

  <p class="block9">— Sağol beyim! Allah senden razı olsun! Bizim kel Murtaza bile onbaşı oldu. Biz burada kaldık. Sağol.</p>

  <p class="block9">— Lâkin bu laf aramızda kalacak. Birisi duyarsa olmaz.</p>

  <p class="block9">— Bilmez miyim, hiç söylenir mi? Biz sır saklamasını öğrendik beyim... Ağaçlarda laf var, ben de laf yok...</p>

  <p class="block9">— Aferin...</p>

  <p class="block9">— Alay komutanlığı da iyi idi beyim... Gene sen bilirsin, “Hani burada yatmadansa... ” dedim. Başka bir emrin var mı?</p>

  <p class="block9">Kâmil Bey, apansız açılan bu acayip konuşmadan yararlanarak kurduğu plana hemen başlamamak için kendisini zor tuttu. Acele etmek belki Asker İbrahim’i şüphelendirirdi.</p>

  <p class="block9">Tümen komutanlığına yaraşacağını umarak kasıldı, soruyu duymazdan geldi. Gazeteyi açıp yüzünü sakladı.</p>

  <p class="block9"></p>

  <h2 class="block10" id="sigil_toc_id_9">4</h2>

  <p class="block9">Gardiyan Asker İbrahim’in son şüphelerini de, Kâmil Bey’in, “koskoca paşa oğlu” olması dağıtmıştı. Yalanı yok. Yazıcı yeminle söylemekte... Yazıcı da Burhanettin Bey’den işitmiş. Burhanettin Bey demiş ki: “Akılsız olduktan sonra paşa oğulluğu fayda mı verir? Herif kendisini bedavaya mahvediyor” demiş.</p>

  <p class="block9">Asker İbrahim, iki yıldan beri gardiyanlık ediyordu. O kadar akıl almaz suçlar, suçlular görmüştü ki, “alay komutanlığını kabul etmemek” suçunu yadırgamadı. Alay komutanlığı şurada dursun, yazıcıya inanmak gerekirse asıl teklif edilen görev alay komutanlığından da büyüktü.</p>

  <p class="block9">“Sen ne bileceksin. Say ki herif seraskerliği kabul etmiyor” demişti. “Ulan yaşasın vallaha! Herif tam erkek desene... ”</p>

  <p class="block9">Köylü İbrahim’in şehirliler için kullandığı iki tane yiğitlik ölçüsü vardı: Birincisi: Aylığa metelik vermemek... İkincisi: Sopa yerken Abdülvahap Çavuş’a anaavrat sövmek... Köydeki Hatip Hoca her zaman söylemez mi? “Osmanlı, aylığı kesilince şaşırır. Bir de Osmanlıyı sopadır yola getiren!” Bu uzun herif, aylığa kulak asmıyorsa iyi... Böyleleri keselerini emirerlerine teslim ederler. “Gayri sen, insafına göre harç edersin! Liraların üstünü sormamasından da belli... Babası vaktiyle vurgunu vurmuştur. Harcamakla tükenir mi?”</p>

  <p class="block9">Asker İbrahim’in aklım karıştıran nokta, bu kadar büyük bir adamın “Karagözcü soytarı” ile ne ilişiği olabileceğiydi. Kâmil Bey, “Karagözcü soytarı” ile görüştürülmesini rica edeli üç gün oluyordu. Maksadı eve haber yollamakmış. Evden de padişahın sarayına gidecekler, tümen komutanlığını alıvereceklermiş. “İzinli günümde ben gitsem... ” “Olmaz. Ramiz Efendi, babamın emektarıdır. Yolunu o bilir. ”, “Peki onu neden tuttular?”, “Benim yüzümden... ”</p>

  <p class="block9">İbrahim, bütün bunları üç gün hesapladıktan sonra bir sabah erken telaşla içeri girdi, parmağı dudaklarında fısıldadı:</p>

  <p class="block9">— Hadi beyim, çabuk! Aman haa...</p>

  <p class="block9">— Ne var?</p>

  <p class="block9">— O herif su dökmeye çıktı.</p>

  <p class="block9">— Hangi herif?</p>

  <p class="block9">— Karagözcü soytarı... Kara herif...</p>

  <p class="block9">— Ramiz Efendi mi?</p>

  <p class="block9">— Artık bilmem... Çabuk. Ne diyeceksen deyiver. Aman haa...</p>

  <p class="block9">Kâmil Bey, sabunu koşup aldı. Havlu yerine kullandığı peşkiri ararken: “Sağol... Sağol!” diyordu.</p>

  <p class="block9">İbrahim akıl öğretti:</p>

  <p class="block9">— İbriği de al... El yıkar gibi muslukta durur konuşursunuz. Birisi gelirse ben öksürürüm. Abdülvahap Çavuş az kalsın fukaranın gözünü patlatacaktı. Bir sopa attı. Sorma gitsin...</p>

  <p class="block9">“Bir sopa attı. Sorma gitsin... Bir sopa... ” Kâmil Bey, başının içinde çizmeli, mahmuzlu ayak sesleri gibi öten bu kelimelerle aptesthaneye doğru yürüdü.</p>

  <p class="block9">Düşmandan henüz dayak yememiş bir adam, düşmandan dayak yemiş bir adamla konuşmaya gidiyordu. Dayak yememiş olmaktan gelen büyük bir utançla...</p>

  <p class="block9">Önce, beyaz bir ten fanilası, bu faniladan dışarı fırlamış iki sıska omuz fark etti. Fanilada iki yama vardı. Yüzünü yıkayan adam, üşümekle ıslık çalmak arasında sivri sesler çıkarıyordu. Giydiği takunyaların arkaları o kadar aşınmıştı ki, topukları nerdeyse yere değecekti.</p>

  <p class="block9">— Geçmiş olsun kardeşim!</p>

  <p class="block9">Ramiz Efendi, aşağıdan yukarıya baktı. Islığı kesmedi. Sol gözü mosmordu. Esmer, zayıf suratı, tek gözü siyah tüylerle çevrili bir köpek yavrusuna benzemişti.</p>

  <p class="block9">— Size bir şey söylemek istedim de...</p>

  <p class="block9">Islık durdu.</p>

  <p class="block9">— Korkuyorum.</p>

  <p class="block9">Kara gözlerin merakı birden iğrenmeye döndü; ıslık başladı.</p>

  <p class="block9">— Kendim için değil. Nedime Hanım için.</p>

  <p class="block9">Islık gene durdu.</p>

  <p class="block9">— Kadındır, belki şaşırtırlar. Size yaptıkları gibi “Kâmil Bey her şeyi söyledi” derler. Bir haber yollamak lazım. Ben hiçbir şey söylemedim kardeşim...</p>

  <p class="block9">Cevap bekledi. İnanıp inanmadığını anlayamamıştı. Ölmekten daha zor bir iş yapmakta olduğunu fark ediyordu. Karşılığın gelmesi uzayınca soluk soluğa yalvardı:</p>

  <p class="block9">— Kardeşim. Bir Niyazi Efendi var. Bilmem tanır mısınız? Hepimizi ele veren olur. Nedime Hanım’a haber yollamak. Ben bu işi beceremem. Siz belki bir çare bulursunuz diyerek... Niyazi’den sakınsın. Nedime Hanım ona körü körüne inanır. İhsan Bey’e de haber yollamak. Mahpushaneye... Hepsine, herkese haber yollamalıyız. Niyazi alçağın biri. Ararat vapuru meselesinde galiba bizi soymak istedi. Beceremeyince intikam almaya kalktı. Ahmet Bey’in kendisini astığını da arkadaşlara söylemek... Nedime Hanım için delil bulamadılar.</p>

  <p class="block9">Gardiyan asker İbrahim, bu sırada kapıyı aralayıp, seslendi:</p>

  <p class="block9">— Hadi çabuk!</p>

  <p class="block9">Ramiz Efendi, elinin sabunlarını durulamadan yürüdü. Karşılık vermemişti.</p>

  <p class="block9">Kâmil Bey, sözlerinden bir şey anlayıp anlamadığını bile kestiremeden öylece kalakaldı.</p>

  <p class="block9">O kadar önem verdiği, İbrahim’e köpek gibi yalvararak elde ettiği bu buluşma, böyle mi geçecekti? Kendisi, bu tanımadığı adama güvendiği halde, o, niçin böyle davranmıştı? insanlar, birbirlerinin yüzünden, sesinden hiç mi bir şey anlamazlar? Sözgelimi, Ramiz Efendiye güvenmek için, yüzüne bir kere bakmak yeter! insan mümkün değil yanılmaz. “Yanılmaz mı? Niyazi’de nasıl yanıldınız budala!”</p>

  <p class="block9">Ramiz Efendi’ye hak vererek yüreği biraz ferahladı. Bu işlerin acemisi olduğunu inkâr mı edecek? Hayattan, insanlardan alacak bir sürü ders olduğunu... Bir sürü ders ki, diğer birçok insanlar, onları kolayca öğrenmişler... Birbirleriyle boğuşa boğuşa... “Yaşamak, Don Quichotte resimleri yapmaktan mı ibaret?”</p>

  <p class="block9">Yüzünü bile yıkamaya lüzum görmeden, odasına döndü.</p>

  <p class="block9">İbrahim arkalarından kapıyı kapattıktan sonra, büsbütün başka bir şey sordu:</p>

  <p class="block9">— Herifin gözünü gördün mü beyim?</p>

  <p class="block9">— Gördüm.</p>

  <p class="block9">— Yumruğu yemesiyle yere kapandı. Abdülvahap Çavuş Arap’tır. Bu herif de bulaştı, Arap gibi konuşmaklığa... Duysan, Kuran okumaktan farksız... “Eve haber yollasak da kocakarı gelse... ” dedi. Abdülvahap Çavuş duymazlığa vurdu. Duymaz mı? Domuz gibi duyar. Huyu böyle... Bir daha söyletecek de sopa çekecek... Karagözcü soytarı, tekrardan “Eve haber yollasak... ” dedi, demedi, yumruğu gözünün üstüne yedi. Abdülvahap Çavuş’un yumruğunu yiyip ayakta duranı ben şimdiye kadar hiç m görmedim. Karagözcü bir kere yere serildi. Ben öldü sandım. Meğer ne it canlı herifmiş. Zıpladı kalktı. Ne dese beğenirsin, “Tayyip, ya şeydi” demez mi? Öp de başına koy. Arapçada bu laf: “Güzel! Ya efendi!” demekmiş. Abdülvahap Çavuş büsbütün öfkelendi. Bir yumruk da göğsüne yerleştirdi. Herifin iman tahtası davul gibi öttü. Yine yere yıkıldı. Yine aynı laf... Böylece ben yediye, sekize kadar saydım... Sonunda Abdülvahap Çavuş baktı ki “Tayyip ya şeydi!” lafı bitmeyecek. “Yıkıl Allah belam versin!” diye güldü. Ne o beyim... Gözlerin yaşardı. Yoksa, Karagözcü sana bir kötü haber mi verdi? Yalandır.</p>

  <p class="block9">— Değil... Benim gözüm öyle yaşarır bazen...</p>

  <p class="block9">— Söyledin mi sözünü?</p>

  <p class="block9">— Söylemedim.</p>

  <p class="block9">— Neden?</p>

  <p class="block9">— Dediğim herif o değilmiş. Benzetmişim. Ben bunu hiç tanımıyorum.</p>

  <p class="block9">— Evden ne isteyecektin?</p>

  <p class="block9">— Çamaşır.</p>

  <p class="block9">— Kirlendiyse, burada yıkatırız! Parçası iki kuruşa... Temiz yıkatırız.</p>

  <p class="block9">— Teşekkür ederim. Şimdilik dursun...</p>

  <p class="block9">Yine bir lira verip öteberi ısmarladı. Cebinde dört lira kalmıştı.</p>

  <p class="block9">İbrahim çıktıktan sonra, bir şey hatırlayarak, “Ramiz Efendi’yi tanımam” dediğine pişman oldu. “Belki parası yoktur. Birkaç lira yollardık” diye düşünmüştü. “Tayyip ya şeydi!” demiş öyle mi? Her yumruktan sonra...</p>

  <p class="block9">Kâmil Bey alt dudağını çiğniyordu.</p>

  <p class="block9">Beş, altı günden beri evdekiler acaba ne yapıyorlar? Bakkaldan öteberi alırlar. “Gerekirse her şeyi satsınlar efendim! Bir kat yatakla bir tencereden başka her şeyi... ”</p>

  <p class="block9">Öğleden sonra uyuyordu ki, kapı gürültü ile açıldı. Önde teğmen, arkada Abdülvahap Çavuş içeri girdi. Kâmil Bey yüreği çarparak doğruldu.</p>

  <p class="block9">— Hadi hazırlanın, yukarıdan istiyorlar?</p>

  <p class="block9">— Sorguya mı?</p>

  <p class="block9">— Bilmiyorum. Hadi çabuk...</p>

  <p class="block9">Bereket versin soyunmamıştı. Paltosunu giydi. Fesini başına geçirdi. Tıraşı üç günlüktü. Ancak şimdi, elini yüzünde gezdirince bunun böyle olduğunu fark etmişti. Rahatsız oldu.</p>

  <p class="block9">Cigara paketini cebine koymadan önce subaya uzattı:</p>

  <p class="block9">— Buyrun...</p>

  <p class="block9">— Çok içtim.</p>

  <p class="block9">— Buyrun rica ederim. Elleri titriyordu. Lütfen alınız.</p>

  <p class="block9">— Haydi birer yakalım... Sen de al çavuş...</p>

  <p class="block9">Abdülvahap Çavuş, uzun, nazik parmaklı, içi pembemsi elini uzattı. Hiçbir yerine değmediği halde, Kâmil Bey, Ramiz Efendi’yi her vuruşta yere seren bu elin demir soğukluğunu derisinde duyar gibi oldu. Ürperdi. “Tayyip ya şeydi!” Az kalsın böyle söyleyecekti. Cesaret edemedi. Cesaret, sabır, kısacası yiğitlik denilen şeyin, bu sözü her canı istediği yerde söyleyebilmek olduğunu anlıyordu. Yumrukları yiyip yere kapandığı halde galip bir düşmanla alay edebilmek... Bu kuvvet, yenilmezlikten, mutlaka öç alacağına inanmaktan gelir.</p>

  <p class="block9">Yorgun, biraz usanmış, kibrit arıyordu. “Ramiz Efendi gibi olmak için ne yapmalı?” İşte kendisi bir kadın gibi korkuyor, hem de ne olacağını bilmeden... Belki de yukarıya salıvermek için çağırıyorlardır. Öyleyken işte yüreği titremekte...</p>

  <p class="block9">Birdenbire, işi anlar gibi oldu. Kendisi Ramiz Efendi’ye sonuna kadar güvendiği halde, Ramiz Efendi’nin kendisinden niçin çekindiğini galiba anlamıştı. Korktuğunu Ramiz Efendi biliyordu da ondan... Korkan bir adama elbet güvenilmez. Nitekim kendisi de, Ramiz Efendi’nin korkmadığına emin... Korkmadığına emin olduğundan, aptesthane arasında ondan imdat istemeye sıkılmadı.</p>

  <p class="block9">Subayla beraber direklerin arasından geçtiler. Büyük koğuşlardan öfkeli erkek homurtuları geliyor, ut gene çalmıyordu.</p>

  <p class="block9">Koridor her zamanki gibi bomboştu. Biraz tozlu görünmese burası, sözgelimi, bir yatılı kız okuluna ait de olabilirdi.</p>

  <p class="block9">Binbaşı Burhanettin Bey herhalde, düşünüp düşünmediğini soracak... Hayret doğrusu! O teklifi iki günden beri şimdi ilk defa hatırlamıştı. “Üzerinde düşünmedim bile... ” demiş olsa, adamcağız inanmaz. Oysa, binbaşı bey de, bunu tamamıyla unutmuştur. Kâğıtları görev zoruyla tekrar önüne alıncaya kadar kendisi de unuttuğu halde, bu söze inanmaz.</p>

  <p class="block9">Binbaşı beyin yanma gittiklerini önünde durdukları kapıdan anladı.</p>

  <p class="block9">Teğmen, kalpağını düzeltip kapıyı öyle çaldı. İçeriye girmesiyle dışarı çıkması bir oldu, çekilip yol verdi:</p>

  <p class="block9">— Buyrunuz!</p>

  <p class="block9">Gene, o kıpkırmızı ipek paravan, gene o baygın yasemin kokusu...</p>

  <p class="block9">Kâmil Bey, bir an belli belirsiz sendeleyip karısı Nermin’le göz göze durdu.</p>

  <p class="block9">Nermin ölmüş olsaydı da, onu böyle dipdiri, siyah ipek çarşafının içinde, tapılacak kadar güzel, merhametten ölünecek kadar kederli görseydi, gene bu kadar şaşırmazdı. Bunu o kadar ummamıştı. Sanki karısının kendisini aramaya çıkıp buraya gelmesi kesinlikle imkânsızmış gibi...</p>

  <p class="block9">Nermin, kocasının kalıpsız fesine, uzamış traşına, ütüsüz elbiselerine, hele, biraz kirli gömlek yakasına dehşetle bakıyordu.</p>

  <p class="block9">Hepsinden beteri, Kâmil Bey’in üzerindeki çekingenlik, hatta korku... Bunu saklamaya bile lüzum görmüyor. Her zaman, her durumda kendisinden daima emin Kâmil Bey, sanki bir büyük anıt gibi yıkılmış da, yerini, bu şaşkın, ürkek, zavallı adamcağız almış...</p>

  <p class="block9">Nermin, dehşetle irkilip ellerini yüzüne kapattı:</p>

  <p class="block9">— Bize bu fenalığı niçin yaptınız?</p>

  <p class="block9">Kâmil Bey, hızla karısına yaklaştı:</p>

  <p class="block9">— Rica ederim!</p>

  <p class="block9">Elini, sarsılan ince omuza koydu. Çaresizlikle ötekilere baktı.</p>

  <p class="block9">Hala hanımın kocası müteahhit İbrahim Bey’le, tek gözlüklü İngiliz yüzbaşısı gözlerini yere eğmişlerdi.</p>

  <p class="block9">Kurmay Binbaşı Burhanettin Bey: “Beğendiniz mi yaptığınızı?” anlamına başını salladı.</p>

  <p class="block9">Kâmil Bey, yavaş sesle yalvarıyordu:</p>

  <p class="block9">— Ağlamayın rica ederim! Bir yanlışlık bu... inanmazsanız Binbaşı beye sorunuz. Değil mi Efendim?</p>

  <p class="block9">— Hani metin olacaktınız hanımefendi, söz vermiştiniz...</p>

  <p class="block9">Nermin başını kaldırdı. Islak gözleriyle bedbaht bir kız çocuğuna benziyordu. Kâmil Bey, o anda tıkarımış bir adamın hava ihtiyacıyla Ayşe’nin yokluğunu duydu:</p>

  <p class="block9">— Nerede Ayşe?</p>

  <p class="block9">— Bir de onu mu getirmeliydik? Kaç gündür neler çekiyoruz? Burasını enişte beyim buldu. Nedir bu başımıza gelenler?</p>

  <p class="block9">— Bir yanlışlık...</p>

  <p class="block9">İngiliz yüzbaşısı, söze karıştı:</p>

  <p class="block9">— Lütfen Fransızca görüşünüz efendim...</p>

  <p class="block9">Nermin, Fransızcaya başladı. Kâmil Bey, bu dili ömründe ilk defa işitiyormuş gibi şaşırdı. Karısının ağzında daima şiire benzettiği Fransızca, şimdi bir işkence aletine dönmüştü. Her kelime yüreğini sızlatıyordu<span class="calibre1">.</span></p>

  <p class="block9">Nermin içini çeke çeke anlattı:</p>

  <p class="block9">— Meraktan öldük! O yabancı mahallede kimseleri tanımıyoruz. Bilmediğim birtakım kılıksız adamlar geldi. Tevkif edildiğinizi haber verdiler. Bir şeye ihtiyacımız olup olmadığını sordular. Beni onlar daha çok korkuttu. Bize nasıl yardım edebilirlermiş? Enişte beyime hemen telgraf çektim. Gazeteye uğramış Enişte beyim... Kapalıymış. Meraktan ölüyorduk. Allah razı olsun enişte beyimden... zahmet ettiler...</p>

  <p class="block9">Kâmil Bey, elini karısının omzundan çekti, nereye koyacağını bilemeden, bir an öyle tuttu, sonra, ayıp bir şey saklar gibi, yanma salıverdi. “Otur” diyen olmamıştı. Ayakta durmak kendisini büsbütün şaşırtıyordu. Bir korkulu rüya içindeymiş gibi, uyarmaya çalıştı. Nermin’in kendisinden kat kat yüksek, korkunç derecede yabancı bir insan haline gelmesi akıl alır şey değildi. Öksürdü. Burhanettin Bey’e gülümseyerek, bir iskemle çekti, suçlu, ürkek, bitik oturdu.</p>

  <p class="block9">— O kadını buldu enişte beyim... Nedime denilen kadını... “Benim haberim yok... ” demiş. İnsanları felakete sürükledikten sonra “Haberim yok” demek, herhalde bize mahsus bir nasyonalizm olacak...</p>

  <p class="block9">— Neden haberi olacaktı?</p>

  <p class="block9">— Yeter artık... Beni hâlâ çocuk sayıyorsunuz. Zaten hiçbir zaman beni Ayşe’den ayırmadınız. İçinde bulunduğumuz yoksulluk yetmiyormuş gibi, bir de böyle... Bulanık işlere giriyorsunuz. Benim her şeyden haberim var. Enişte beyim işin içyüzünü öğrendi. Beyefendi... Binbaşı Burhanettin Bey’e zorla gülümsedi: aklınızın artık başınıza gelmiş olacağını söylediler. Temenni ederim ki doğru olsun...</p>

  <p class="block9">— Aklım başıma mı gelmiş? Benim aklım başımda değil mi?</p>

  <p class="block9">— Ben harap oldum. Çocuk ağlamaktan bitti. Kendinize acımıyorsanız, bari, bize acıyın...</p>

  <p class="block9">— Kendimi ben tutuklamışım gibi konuşuyorsunuz! “Bir yanlışlık var” diyorum, size...</p>

  <p class="block9">— Yanlışlık falan yok. Doğruyu söylemiyormuşsunuz. Doğruyu söylerseniz sizi hemen salıvereceklermiş... Paşa hazretleri enişte beyime söz verdiler. Roma Elçiliği başkâtipliğini kabul etmiyormuşsunuz?</p>

  <p class="block9">Enişte bey, ilk defa söze karıştı. Sesinde tehlikenin dışında bulunmanın rahatlığı vardı:</p>

  <p class="block9">— Paşa hazretleriyle görüştüm! Sizi doğrudan doğruya ilgilendiren bir mesele değilmiş. Bir ifade için geçici olarak burada tutuluyormuşsunuz.</p>

  <p class="block9">Enişte Bey, başka dil bilmediği için Türkçe görüşüyordu. Kâmil Bey, eskiden beri sevmediği bu adamın Türkçesinden tuhaf bir rahatlık duyarak, sordu:</p>

  <p class="block9">— Nasıl bir ifadeymiş bu?</p>

  <p class="block9">— Gerçeği söyleyeceksiniz.</p>

  <p class="block9">— Gerçek?</p>

  <p class="block9">— O kadın üzerinde bildiklerinizi... Doğruyu... Bütün bu pis işler onun başının altından çıkmış. Zaten biliniyor bu... Doğruyu söylerseniz, hemen bırakılacaksınız. Kadını korumaya çalışmak faydasız... Zaten sabıkalının birisiymiş. Yani kocası hüküm giymiş bir şüpheli adam...</p>

  <p class="block9">— Böyledir diyerek benim o kadına iftira etmem mi isteniyor? Bizi bu pis işten kurtaracak temiz yol bu mu?</p>

  <p class="block9">— İftira etmeyeceksiniz... Gerçeği söyleyeceksiniz. Dayatmak zaten faydasız...</p>

  <p class="block9">— Bırakın bu “faydasız” sözünü, enişte bey... “enişte bey” kelimelerine acı acı bastı. Faydasız olan, benden bir gebe kadına iftira etmeyi beklemektir. Karısına döndü: Sana yalan söylüyorlar Nermin! Böyle bir kurtuluş yolu yoktur. Nedime Hanım, bu işlerle uzaktan yakından ilgili değil! İspatı da tutuklanmamış olması... Şu anda kederlisin, iyi düşünemiyorsun. Suçsuz bir kadına iftira ederek kurtulmamı sen de elbet, istemezsin. Sonra ben senin yüzüne, Ayşe’nin yüzüne nasıl bakarım? İnsanlıktan, erkeklikten, namustan nasıl söz ederim. Değil mi?</p>

  <p class="block9">— Bunlarla siz kendinizi aldatıyorsunuz. İngiliz yüzbaşısı kırbacını hafifçe oynattığı için, Nermin Türkçe başladığı halde hemen Fransızcaya geçti. Bir kocaman vapura cephaneyi siz mi bulup yüklettiniz? Evinizden ayrılmadan saldırı planlarını nereden ele geçirdiniz? Sonra herkes eğri düşünüyor da, bir siz mi doğru yoldasınız? O kadına acıdığınız kadar, bize de acısanıza...</p>

  <p class="block9">— Siz, hamdolsun, acınacak halde değilsiniz.</p>

  <p class="block9">— Biz mi? Acayip^ Enişte beyim yardımımıza koşmamış olsaydı, vapur parasını bulamayacaktım.</p>

  <p class="block9">Kâmil Bey gözlerini kırpıştırarak irkildi. Tokat yemiş onurlu bir adam dehşeti duymuştu.</p>

  <p class="block9">Nermin de söylediklerinden ürkerek, hemen Ayşe’ye sığındı:</p>

  <p class="block9">— Çocuk kaç gecedir uyumuyor, “Baba!” diyerek kendisini paralıyor. Uluya uluya ağlamasını duysanız yüreğiniz parçalanır. Mendilini burnuna götürdü. Bizi öldüreceksiniz...</p>

  <p class="block9">Kâmil Bey’in gözlerine yaş hücum etti. Bir yere tutunmak istemiş gibi ötekilerin yüzüne baktı. İngiliz yüzbaşısı, konuşulanları anlamıyormuş gibi kılı kıpırdamadan oturuyordu. Enişte beyle Burhanettin Bey kederli idiler.</p>

  <p class="block9">Nermin, yalvararak:</p>

  <p class="block9">— Rica ederim, bu işi, nasıl isterseniz öyle bitiriniz... Ama, mutlaka bitiriniz. Elbette sizin şerefinizi de kurtaracak bir çıkarı vardır, değil mi beyefendi?</p>

  <p class="block9">Burhanettin Bey, güzel Fransızcasıyla doğruladı:</p>

  <p class="block9">— Bulunur! Zaten iftira söz konusu değil... Ada’ya gidilmiş. Yani, tehlikeli belgelerin Ada’da saklı olduğundan şüpheleniyoruz. Beyefendinin Ada’ya gitmedikleri anlaşıldığına göre Ada’ya gönderilen adamı, Ada’da belgeleri saklayan kimseyi bildirirlerse... Yani, biz “kadını mutlaka ele versin” demiyoruz.</p>

  <p class="block9">Kâmil Bey, bütün bu sözlerden, yalnız Nedime Hanım’ın şimdilik tehlikede olmadığına dikkat etmişti. Buna o kadar sevindi ki, Nermin'in ıstırabı, Ayşe’nin ağlaması, enişte beyin kasıntısı, İngiliz yüzbaşısının soğukluğu, Burhanettin Bey’in aptal kurnazlığı hatta, fukaralığının karısı tarafından insafsızca yüzüne vurulması falan, pek değersiz şeyler haline geliverdi. Deminden beri içinde bocaladığı şaşkınlık dağılmış, gizli bir neşeye kapılmıştı. Gülümsedi:</p>

  <p class="block9">— İyi ama, beyefendiciğim, ben “Ada’ya gitmedim” dedim. Bunun böyle olduğu işte anlaşılmış. Siz söylüyorsunuz. Şu halde, haber veren yalan söylemiş oluyor. İşin temeli yalan olursa, ben size, aracılık eden adamla belgeleri evinde saklayan kimseyi nereden bulurum? Vallaha doğru söylüyorum. Üzüm sandığını bana Ahmet Bey emanet etmişti. Onun ricasıyla Gülcemal’e götürdüm. Samimi olarak söylüyorum, içinde böyle şeyler bulunduğundan zerre kadar haberim yoktu. Zaten olay söylediğim gibi geçmeseydi, bu işe başkaları karışsaydı da benim saflığımdan yararlanmaya yeltenseydiler, kim olurlarsa olsunlar, haber verirdim. Çünkü beni budala yerine koyan insanları korumak, bana düşmez. Ben hiçbir şeyi saklamıyorum. Ada meselesinin yalan olması, ötekilerin de yalan olduğunu zaten meydana koyuyor.</p>

  <p class="block9">— Ada’yı siz söylemişsiniz?</p>

  <p class="block9">— Kime söylemişim?</p>

  <p class="block9">— Söylediniz mi, söylemediniz mi?</p>

  <p class="block9">— Hayır! Nasıl söyleyebilirim. Yalan bir söz bu... Ben hiç yalan söyler miyim Nermin?</p>

  <p class="block9">— Hayır! Söylemezsiniz.</p>

  <p class="block9">— İşte gördünüz mü binbaşım! Ben yalan söylemesini hiç beceremem. Bunu, bütün dünya bilir. Sizi adi bir hafiye oynatıyor. Eğer gizli bir işse, Ada’dan neye söz edeyim? O hafiye bana işkence mi etmiş de, ağzımdan bu sözü zorla almış?</p>

  <p class="block9">— Güvenmişsiniz.</p>

  <p class="block9">— Görüyorsunuz ki güvenmemişim. Güvenmiş olsaydım, şimdi bana sorulacak bir şeyi kalmamak lazımdı. Siz, dediğim gibi, hangi maksatla hareket ettiğini kestiremediğim bir namussuzun oyununa kurban oluyorsunuz... Birdenbire İngiliz yüzbaşısına döndü. Siz, dünyada büyük işler görmüş, büyük edebiyatçılar, büyük sanatkârlar yetiştirmiş bir milletin çocuğusunuz. Burada, dünyanın en büyük zaferlerinden birini temsil ediyorsunuz. Öyleyken size haksız işler yaptırmak istiyorlar. Yenik memleketlerde, af buyurun, patlamış bir lağım gibi, alçaklığın nasıl orta yerde akıp gittiğini bilirsiniz. Bunların en kirlisi, her zamanki gibi kişisel kinler, kinli çıkarlardır. Şimdi burada, kocası inançlarını yazdığı için on sene hapse mahkûm edilmiş bir kadının hayatı söz konusu ediliyor. Gebe bir kadın. Bir millete gebe kadınlardan saldırmak dünya harbini kazanmış bir devlete yaraşmaz. Bu işe karışmanızı rica ederim. Eğer duyduğum doğruysa, bu işi komutanlığınız yakından izliyormuş. Alçak insanları kullanmak bir millet için, her zaman, alın lekesi sayılır. Size zafer kazanmış bir asker olduğunuz için başvuruyorum. Üstlerinize işin içyüzünü lütfen anlatınız. Bunu vaat ediyor musunuz yüzbaşı?</p>

  <p class="block9">Kâmil Bey, susup bekledi. İngiliz, güzel yeşil gözleriyle dimdik yüzüne bakıyordu. Bu anda, belli bir şey, bu yaratık insan değildi.</p>

  <p class="block9">Kâmil Bey, bütün kişisiz kıyıcılığını, İngiliz yüzbaşı üniforması altında gizlemiş Entellicens Servis’le karşı karşıya olduğunu anladı. Entellicens Servis için sözgelimi Shakespeare bile ancak, casus şifrelerinde yaradığı iş kadar değerli idi. Zaten kendisi de oyun oynadığı, oyunu pek de kötü oynamadığına inandığı için fazla kederlenmedi. Sözleri etkisini kaybetmeden karısına döndü:</p>

  <p class="block9">— İşte beni gördünüz meleğim! Sağım, buradayım. Lütfen birisiyle çamaşır yollayınız. Ayşe’nin gözlerini üç kere öperim. Enişte beye, size karşı gösterdiği şefkatten, yardımdan dolayı minnettarım. Borcumu ölmezsem öderim.</p>

  <p class="block9">Bunları Türkçe söylediğinden, enişte bey, atıldı:</p>

  <p class="block9">— Rica ederim! Borç ne demek... Biz sizin iyiliğinize çalışıyoruz. Biraz düşünün...</p>

  <p class="block9">— Zaten düşünmekten başka bir işim yok ki efendim, burada...</p>

  <p class="block9">“Kâğıt-kalem bile vermiyorlar” diyecekti. Vazgeçti. Nermin’e gülümsedi:</p>

  <p class="block9">— Hep düşünüyorum...</p>

  <p class="block9">Enişte Bey, başını sallıyordu:</p>

  <p class="block9">— Boşuna fedakârlık. Halanız kederinden hastalandı, Sabriye gecelerdir uyumuyor.</p>

  <p class="block9">— Hanımefendiyle Sabriye Hanım’ı üzdüğümden dolayı özür dilerim.</p>

  <p class="block9">Hiç istemediği halde, sesine biraz alay karışmıştı.</p>

  <p class="block9">Enişte bey, bunu anladı. Kâmil Bey’i eskiden beri sevmezdi. Üç gündür Nermin’e karşı atıp tutuyor, kocasının hata ettiğini kolayca ispatlıyordu. Buraya gelirken de, otomobilde birkaç kere “Ben ona gösteririm. Bak, aklını başına nasıl getireceğim” demişti. Bunları hatırlayarak son bir gayretle söze girişti:</p>

  <p class="block9">— Siz olayların iç yüzünü bilmiyorsunuz, damat bey! Bir gebe kadınla, iki serseri bütün dünyaya karşı gelemez. Rica ederim, bir dakika... Ben de burada Nermin’le Ayşe’yi düşünerek ödevimi yapacağım. Hepimiz bu dünyada şerefimizle yaşıyoruz. Bu bir... İkincisi, Anadolu’dan işittiğiniz yalan yanlış haberler sizi aldatıyor. Mustafa Kemal denilen eşkıya reisinin idamına karar verildi. Bu karar bütün vilayetlere bildirildi. Anadolu taraf taraf isyan halindedir. Padişahımız efendimize, milletin bağlılık telgrafları yağıyor. Bir millet uzun zaman kandırılamaz. İşte size daha açığını söyleyeyim. Yakında Yunan taarruzu, bütün bu dedikodulara son verecek. Anadolu, kazanamaz ya, kazansa bile, siz bundan ne kâr edersiniz?</p>

  <p class="block9">— Kâr mı? Evet... Gülünç bir haldeyim enişte bey... Haklısınız. İnsan, kârı olmayan bir işe girer mi? İyi ama, ben de bu işe yalnız kâr için girdim. Nermin biliyor. Parasız kaldık. İş de bulamadım. Bir gazetenin müdürlüğünü teklif ettiler. Doğrusu pek parlak bir gazete değil ama, neylersiniz! Ayda 40 lira veriyorlardı. Şimdilik kırk lira... İleride, gazetenin satışı yükselirse bizim aylığı da arttıracaklardı. Mecbur oldum.</p>

  <p class="block9">Kâmil Bey’in sesindeki kedere rağmen gözlerinin içi gülüyordu.</p>

  <p class="block9">Enişte bey, bunu ayıpladı:</p>

  <p class="block9">— Karınızın perişan haline bakıp üzülecek yerde, bir de gülüyorsunuz!</p>

  <p class="block9">— Hayır, gülmüyorum. Gerçeği söylüyorum. Ben, nihayet, ücretli bir memurum. Çalıştığım gazetenin tutumu, yani siyasi görüşleri beni ilgilendirmez. Nitekim 50 lira ücret vermiş olsaydı, Ali Kemal Bey’in gazetesinde de çalışırdım.</p>

  <p class="block9">Binbaşı Burhanettin Bey hemen sordu:</p>

  <p class="block9">— Gerçek mi?</p>

  <p class="block9">— Neden olmasın! Mademki bu dünya kâr üzerinde dönüyor. Ben de nihayet bu dünyanın insanlarındanım. Sonra, kârını, zararını bilmeyecek kadar da budala sayılmam.</p>

  <p class="block9">Nermin hepsinden fazla şaşırmıştı. Gözlerini kırpıştırarak bakıyordu. Az kalsın inanacaktı ki, Kâmil Bey’in sol eli ile çenesini hafif hafif okşadığını fark etti. Bu hareketi iyi tanıyordu. Avrupa’da. “Sizin de hareminiz var mı?”, “Yeniçeri kılığında, yatağanla mı dolaşırsınız?” diye sualler karşısında kaldığı zaman çenesini böyle ciddiyetle okşar, “Evet efendim” diye cevap verirdi. Kendi anlattığına göre, en fazla böyle sıralarda neşelenirmiş... Kırk lira için... Elindeki eldivenin fiyatı kırk lira... Kâmil Bey kırk liraya istemediği bir iş değil ya, cigarasını söndürmez. İyi ama, acaba o Kâmil Bey, şimdi karşısında oturan, bu fesi kalıpsız, elbisesi ütüsüz, kunduraları çamurlu, daha korkuncu, gömleğinin yakası iğrenç derecede kirli adam mı? Nermin birdenbire derin bir uçurum görmüş gibi gözlerini kıstı. Kocası kırk liraya muhtaç hale düşmüş olabilir. Hayatlarını mahveden fırtına, belki de bundan, yani fakirlikten ibaret... Bunun siyasetle falan ilintisi bile yok galiba! Nermin, paşa babası, bir sürü borçtan başka bir şey bırakmadan ölünce, bu korkunç fırtınanın evlerini ta temellerinden nasıl sarstığını dehşetle hatırladı. Bugün ortada temelleri sarsılacak bir konak bile bulunmuyor.</p>

  <p class="block9">Hemen gidip avukatla görüşmeye karar vererek ayağa kalktı. Enişte beyin, Binbaşı Burhan Bey’e fısıl fısıl bir şeyler söylemekte olduğuna bile dikkat etmemişti.</p>

  <p class="block9">— Gitmeliyim, çocuk yalnız... Sonra bir şeyler hatırlamış gibi yorgun yorgun sordu. Bulunduğunuz yerde ateş var mı?</p>

  <p class="block9">— Var.</p>

  <p class="block9">— Kendinizi üşütmeyin. Beyefendi, rahat olduğunuzu söylemişlerdi.</p>

  <p class="block9">— Çok rahatım. Çamaşırı unutmayınız. Bir daha gelişinizde Ayşe’yi mutlaka getirirsiniz. Çamaşırla beraber, çocuğun bir de resmini isterim. Burhanettin Bey’e döndü. Yasak değil ya?</p>

  <p class="block9">— Ne? Resim mi? Hayır.</p>

  <p class="block9">— Teşekkür ederim.</p>

  <p class="block9">Enişte Bey elini iç cebine atmıştı. Duraklayarak konuştu:</p>

  <p class="block9">— Size birkaç para bırakacağız... Çok rica ederim.</p>

  <p class="block9">— Mersi efendim... Param var.</p>

  <p class="block9">— Olsun... Bunu Nermin’in hatırı için kabul edeceksiniz. Pek üzülür. Söylesene kızım!</p>

  <p class="block9">Kâmil Bey, karısının karşılık vermesini beklemeden kesip attı:</p>

  <p class="block9">— Param var.</p>

  <p class="block9">Nermin alt dudağını ısırarak ağlamaya hazırlanıyordu. Enişte bey, eli hâlâ iç cebinde beklerken Kâmil Bey, karısına döndü:</p>

  <p class="block9">— Hadi efendim! Güle güle...</p>

  <p class="block9">Misafirler gidince, Burhanettin Bey içini çekti:</p>

  <p class="block9">— Korkunç şeyler bunlar!</p>

  <p class="block9">— Hangisi efendim? Yunan saldırısı mı?</p>

  <p class="block9">— Benim saldırıdan haberim yok.</p>

  <p class="block9">— Öyleyse korkunç olan nedir?</p>

  <p class="block9">— Kadınların bizim yüzümüzden çektikleri...</p>

  <p class="block9">Yalan söylüyordu. Yalan söylemese bir haftadan beri bir başka kadını, kocası mahpusta bulunan, gerçekten daha acılı bir başka kadını mahvetmeye uğraşabilir mi?</p>

  <p class="block9">Kâmil Bey, zelzele gibi yeraltı homurtularıyla yaklaşan büyük bir öfkeye kapılmış olarak, odasına dönmüştü.</p>

  <p class="block9">Yalnız kalır kalmaz, nedense, ilk defa, kocasını aldatan kadınları hatırladı. Bunlardan, o zamana kadar ancak, üç dört tane tanımıştı. Hepsi de ayrı ayrı milletlerden, ayrı sosyal zümrelerdendi. Hatta ilk bakışta, huyları aldatma sebepleri birbirinin tamamıyla tersi gibi göründüğü halde, aynı cinsten olduklarını hemen anlamıştı. Hepsi de hainlikten zevk duyan, alçaldıklarını kavrayamayacak kadar dalgın, insanı ürkütecek kadar güçsüz şeylerdi. Hepsinde de, razı etmiş olmanın pis zevkini kaybeder etmez, elleri vıcık vıcık bir şeye sürülmüş gibi rahatsızlık duymuş, böylelerini biraz haklı görmeye çalışan bazı romanlarla romancılardan iğrenmişti.</p>

  <p class="block9">Kadınlar aldatmakla kendilerini kirletiyorlar, erkekler de bu kirletmek işine hırsla koşuyorlardı. Mesele asla çeşni meselesi değildi. Vakit geçirmek, eğlenmek, falan da olamazdı. Daha acıklısı, bu işte de aşka benzeyen bir kepazelik kullanılıyordu. “Seni seviyorum” sözünün bu kadar çirkefe düşmesi de belki bundandı. Dünya yüzündeki her çeşit orospulukta, her çeşit orospuda, bunlar ister kadın, ister erkek olsun, ister cinsel ilintilerde, ister haysiyet konularında orospuluk etsinler, bol bol aptallık bulunuyordu.</p>

  <p class="block9">Hızlı hızlı volta vururken durakladı, bir cigara yaktı. Kadın erkek ilintilerinde, hiçbir zaman tek yönlü, sert yargılardan yana olmamış, bütün aldatmalarda, aldatanların bile bazen bilemedikleri bir özür bulunduğuna inanmıştı. Deminden beri düşündükleri Nermin’i kıskanmaktan geliyordu.</p>

  <p class="block9">Karısının ıslak gözlerini hatırladı. Onun elinden hâlâ bir sıcaklık kalmış gibi, avucunun içini minnetle öptü. Nermin, bu yaşında 'bile, bir bebek gibi, yaşama zorluklarının acemisiydi ama, kocasının şerefini her zaman korumayı becermiş, aralarına kıskançlığın rahatsızlığını hemen hemen hiç getirmemişti.</p>

  <p class="block9">“Kadını şaşırttık!” diye düşündü. Ne kadar budala, hatta kıyıcı davrandığını şimdi anlıyordu. Her şeyi, hırsızlık eder gibi, ondan saklamaya hakkı olmamak lazımdır. Anlatmalı, inandırmak, razı etmeliydi. “Anlamaz ki... ” Ne demek? Mademki Nedime Hanım anlamış... “Onu bu işlere karıştırmamak!” nasıl yanlış bir düşünce!.. Hiç karıştırmamak mümkün mü? işte, bak, nasıl karıştı! Sağ gözün karıştığı bir işe, sol gözü karıştırmamak, ancak, ona bir kara bez bağlamakla olur! Acaba, çarşaf, yıllardan beri, Türk kadınlarının olduğu kadar Türk erkeklerinin de gözlerini mi bağladı?</p>

  <p class="block9">Bunları Nermin’e, böylece yazmaya karar vererek alışık bir hareketle ceketinin sol iç cebinde dolmakalemini aradı. Kalemini de, öteki ufak tefeğiyle beraber aldıklarını hatırlayınca kapıya umutsuz umutsuz baktı.</p>

  <p class="block9">Kapının üzerine tebeşirle yazılmış yazıyı, buraya geldi geleli, belki onuncu defa okudu: “Mahpusluk bir şey değil / Sevdalık var bir yandan. ”</p>

  <p class="block9">Kendisi yanlış düşünüyordu. Doğrusu kapıdaki yazıdaydı. Nermin’e içinde debelendiği toplumsal boğuşmanın nedenlerini değil, ona karşı duyduğu büyük aşkı, bu aşktan gelen minnettarlığı yanmalı... On dokuz yaşındaki bir delikanlı ateşiyle alev alev bir aşk mektubu...</p>

  <p class="block9">Yüreği büyümüş olarak, karyolaya sırtüstü uzandı. Uzun zaman karısına yazacağı mektubu tasarladı: “Sevgili karıcığım, her şeyden önce beni affetmeni ellerini öperek yalvarıyorum... ” Bir düşünceyi yazı haline getirmeden kafanın içinde uzun uzadıya evirip çevirmenin imkânsızlığını ilk defa bu kadar açık anlıyordu. Bir küçücük kurşun kalemle şuncacık bir kâğıt parçasının olmaması, “fikir” denilen insan varlığındaki en üstün kudreti sulandırıp dağıtmakta, hiçbir işe yaramaz hale getirmekteydi. Zihin, mektubun cümlelerini sıralayacak yerde, birdenbire, kapalı bir zarfa geçiyor, bu kapalı zarf, bir postacı çantasına düşüyor, Postacı köşkün kapısını çalıyor... Sonra, sobanın karşısında, sırtında kırmızı hırkasıyla Nermin... Yanında, gözleri ağlamaktan kıpkırmızı olmuş Ayşe... Nermin mektubu okurken... “Sevgili karıcığım, her şeyden önce beni affetmeni... ”</p>

  <p class="block9">Bir zaman sonra bu ilk cümleyi beğenmedi. “Böyle başlamalar çoğunlukla bir ihaneti açıklarken kullanılır. Kadın ya da erkek, arkada bıraktığına böyle bir mektup yazar... ” Başka cümleler buldu. Her bulduğunu ilk defa beğeniyor, biraz vakit geçince, tekrar birinci cümleye dönüyordu: “Sevgili karıcığım, her şeyden önce beni affetmem... ”</p>

  <p class="block9">Nihayet içinde bulunduğu durumda yazının pek yetersiz bir anlaşma aracı olduğuna karar verdi. Sesin ahengi, el, yüz hareketleri, hele bakışlar, hatta okşamalar falan lazımdı. Hem iki taraf arasında güç dengesi birdenbire kendi aleyhine dönmüştü. Mahpus bir adam sekiz yıllık karısına, çocuğunun annesine bile, aşkını anlatırken ellerini öperek af dileyemez. General Bonapart’ın Josephine’e, İtalya’dan yolladığı yalvaran mektupları ancak zafer sayesinde yazabildiği, yani birisinden alçalmaksızın af dilemek için mutlaka üstün yerde olmanın gerektiği anlaşılıyordu.</p>

  <p class="block9">Oysa Ayşe, altı yaşında değil de, mesela on sekiz yaşında olsaydı, ona kolayca yazar, derdini döker, annesiyle babası arasında sevgi elçiliği yapmasını pekâlâ ister.</p>

  <p class="block9">Nermin yirmi sekiz yaşında... On dört yıl sonra kırk ikisinde olacak... Kendisi de kırk sekizinde, belki de ak saçlı bir ihtiyar... Belki o zaman böyle bir mektuba da ihtiyaç kalmaz.</p>

  <p class="block9">“Ayşe, çok şükür, insan gibi ıstırap çekecek yaşta bulunmuyor. ” Kendisi için ağlamaktan harap olduğunu söylemişlerdi. Sahiden o kadar harap bir halde mi? Ayşe için, babası, sözgelimi, kaybolan bir yeni oyuncak kadar önemliyse, gene bir şeydir.</p>

  <p class="block9">Kâmil Bey Baba olmak ne güzel, diye düşündü. Birisinden mi duyduğunu, yoksa, bir yerde mi okuduğunu kestiremeden, “Baba olmak biraz da Allah olmaya benziyor” cümlesini birkaç kere tekrarladı.</p>

  <p class="block9">Hele, Ayşe doğduktan sonra, zaman zaman Goryo Baba’yı düşünmüş, bu kıyıcı kitabı bir daha okumak istediği halde bir türlü cesaret edememişti. Nihayet ikinci defa okuyup bitirince, dehşetli bir öfkeye tutulduğunu hatırlıyordu. Bu öfkeye birçok da korku karışmıştı. Evlat sevgisi insanı o sefil çaresizliğe, o başdöndürücü alçalışa gerçekten düşürebilir mi? Evlatların -yani kız çocukların- babalarına karşı hiç mi ödevleri yoktur?</p>

  <p class="block9">. Sanat dehalarının birleşik tarafları olmalı. Dostoyevski ile Balzac nasıl da birbirlerine benziyorlar. Birinin Rus, ötekinin Fransız olması hiç önemli değil! Birisi kapkaranlık, öteki apaydınlık olduğu halde, birisinin karanlığında ötekinin aydınlığı, ötekinin aydınlığında da berisinin karanlığı fazlasıyla var. Her iki dâhide de kahramanlar birer taraflarıyla doğruca Allah’a bağlanıyorlar. Allah’ın insan icadı olduğunu anlamak için dâhi romancıların insanlarına, dâhi ressamların tablolarına, dâhi kompozitörlerin eserlerine, hattâ dâhi aktörlerin temsillerine bakmak elverir...</p>

  <p class="block9">“Ayşe de benim eserim... Beni Allah’a bağlayan... Yani, bana Allah’tan bir parça getiren vasıta... İşte bu sebepten ‘baba olmak biraz da Allah olmaya benzer’ demişler... Doğru söylemişler... ”</p>

  <p class="block9">Bir cigara daha yaktı.</p>

  <p class="block9">Hele, Nedime Hanım’ı tanıdıktan sonra, Ayşe’yi başka türlü yetiştirmeye karar vermişti. “Ayşe hele büyüsün! Ayşe büyürse... ” İyi. İyi ama, Ayşe ile Nermin’in ne farkı var? Kendisi için, Nermin, nihayet Ayşe’nin büyümüşü sayılmaz mı? Şu halde, Nermin’i neden Nedime Hanım gibi yapmaya çalışmadı? Beceremez diye mi?</p>

  <p class="block9">Bir zaman sonra kendi kendinden utanarak açıkladı: “Nedime Hanım’ı takdir ediyor, kızının ona benzemesini istiyordu. Fakat bu ancak on beş yıl sonraki işti. Bugün Nermin’i böyle bir tehlikeye atmaya asla cesareti yoktu. Nedime Hanım’ın evlerine geldiği cuma, söylediği bir sözü hatırladı: “Ben de herhangi bir Kâmil Bey’in Ayşe’si değil miyim?” insan, her şeyi kaybedince demek daha mı bencil oluyordu? Bir kere Nedime Hanım hiçbir tehlikeyle karşılaşmış sayılmazdı ki... Tutuklansa, mahkûm edilse bile... Çünkü güçlüdür Nedime Hanım! Kendisi, insanları, insanlar arasındaki ilintilerin toplamı olan hayatı, yeniden yeniye tanımaya başlamadı mı? Asıl tehlike insanları iyi tanımamaktan gelmez mi? Öyleyse, yakınlarına olaylarla insanları tanıtmak neden tehlike sayılsın? İşte görülüyor ki, asıl tehlike, hayatı yani insanları tanımamaktan geliyormuş. Bu konuda bilgisiz olanlar tehlikeye daha açık bulunuyorlar.</p>

  <p class="block9">Oturdu. Çamurlu kunduralarına bakarak utangaç utangaç düşündü: “Hata ettik! Kadına meseleleri ayrıntılarıyla oturup anlatacaktık. ” Meşin ceket, külot pantolon giyip beline tabanca kuşanarak dövüşmek, Nermin’e belki yaraşmazdı ama, başka işlerde pekâlâ faydalı olurdu. Mesela, bağış toplamakta... Herhangi bir fikrin kazanmasını kendisine iş edinerek, buna, salonlarında otururken bile yardım eden kadınları Avrupa’da çok görmüştü. Demek, o zaman kendisi de hayatın içinde değilmiş. İnsan ilintilerinin içyüzündeki yasalardan habersizmiş... Ya da onlara tamamıyla başka anlamlar veriyormuş. İşte bu bilgisizliği yüzünden, hayatı kendi hayatına bağlı insanları, dünyanın dışında bırakmış...</p>

  <p class="block9">“Budala! Oturup kıza aşk mektupları yazmayı tasarlayacağına, bunları anlat!... ”</p>

  <p class="block9">Ancak böyle bir meselede af dilemek gülünç sayılmaz.</p>

  <p class="block9">Nermin’in işi anlayacağına, anlayınca ödevlerini sevinçle kabul edeceğine emindi. Şimdiye kadar hiçbir isteğine karşı geldiğini hatırlamıyordu.</p>

  <p class="block9">Gardiyan Asker İbrahim içeri girdiği zaman, Kâmil Bey bütün zorlukları yenmiş gibi memnundu. Gardiyanına takıldı:</p>

  <p class="block9">— Geldin mi İbrahim Çavuş?</p>

  <p class="block9">— Geldik sayende beyim... Geciktik de şimdi geldik. Canın sıkılmıştır öyle ya... Ablam mı geldi bugün?</p>

  <p class="block9">— Evet, ablan...</p>

  <p class="block9">— Gelsin... İyi... Haberin var mı, yukarıdakiler seni sevmektedir ki, ne kadar... Acımaktalar, fazladan... Yoksa ne mümkün? Buradakileri uçan kuşla konuşturmazlar. Ablamın yanında bir de gâvur subayı mı varmış, ne?</p>

  <p class="block9">— Vardı.</p>

  <p class="block9">— İşte gördün mü? O sebepten konuşturdular. Sen gâvurların dillerinden de anlarmışsın.</p>

  <p class="block9">— Anlarım.</p>

  <p class="block9">— Gâvura da iki çift laf edeydin. Şöyle, şöyle deseydin... İyi vallaha...</p>

  <p class="block9">— Dedim.</p>

  <p class="block9">— Kabul etti mi?</p>

  <p class="block9">— Bilmem. Hiç sesini çıkarmadı.</p>

  <p class="block9">— Karşılığına güç yetirememiştir. Aldı gâvur ağzının payını öyleyse... Boyunu bir güzel ölçtü demek... Aferin... Bunun böyle olacağım bilmese konuşturmazdı binbaşımız... Alt kattakileri uçan kuşla konuşturmazlar çünkü...</p>

  <p class="block9">— Sen uçan kuş musun?</p>

  <p class="block9">— Bize bakma! Biz adamdan sayılmayız. Biz mal gibiyiz, nefer kısmı... Sanki davar malı...</p>

  <p class="block9">— Estağfurullah... Öyle söyleme...</p>

  <p class="block9">— Bari, inat etmeseydin, bu kez... “Getirin şu alayı” deseydin...</p>

  <p class="block9">— Demedim.</p>

  <p class="block9">— Hâşâ huzurunuzdan, işte bunu beğenmedim, beyim... Olmadı. Şimdilik bir alay elvermez mi canım? İlerde bir tümen uydururduk şurdan burdan...</p>

  <p class="block9">— Evet, şimdilik alay elvermez mi? Kâmil Bey gülümsedi. İyi ama, İbrahim Çavuş, ben alayın hiçbir çeşidinden hazzetmem. Bunu ne yapalım?</p>

  <p class="block9">— Adam sen de... Alayı sen mi icat ettin? Büyük makama çıkarsan, omzunda yumurta küfesi yok ya, kaldırıverirsin... “Gayri ben ordumda alay istemem... Hep tümen olacak” dedin mi tamam! Ablam ne demekte bu işlere? Ağlamıştır fukara!</p>

  <p class="block9">— Ağladı.</p>

  <p class="block9">— Hey karı milleti! Bir şey olsa ağlar. “Sus be yahu! Sil gözünü rezil” deseydin.</p>

  <p class="block9">— Dedim.</p>

  <p class="block9">— Aklı ermez de ağlar. Köylü karısı da böyle... Aklı ermez, bir de gücü yetmez. Karıya pek ayıp değil ya, erkek kısmına yaraşmaz. Öyleyken, burada, Harp Divanı’nda, karı gibi ağlayan nice erkekler gördük biz. Tüh Allah belanızı versin...</p>

  <p class="block9">— Sen hiç ağlamaz mısın?</p>

  <p class="block9">— Ben mi? Ağlarım ama, Harp Divanı ürküntüsünden değil...</p>

  <p class="block9">— Neden ağlarsın?</p>

  <p class="block9">— Bak, dinle... Bizi Çankırı’da askere aldılar. Barut deposuna kapattılar. Karı, kız hep ardımıza düştü. Yanımıza sokmazlar. Karılar çığrışır. Derken şube reisi geldi. Bizi koyun gibi çevresine topladı. Nasihat verecek... Açtı Peygamber zamanındaki işlerden... Hamza pehlivanın şehitliğinden... Akıllı bir adam... Bar bar bağırmakta ki, değme kulak dayanmaz. Sesini rüzgâr toplayıp götürdüğünden pek anlamadım ama, davul vurulunca baktım ki gözlerimden yağmur gibi yaş yürümüş... Yalnız ben miyim? Ağlamayan kalmadı bizim sevkiyattan... Bir de yürüyüşe geçildi. Kasabadan çıkmaktayız. Tuttuk Ankara yolunu... Hey babam... Davul, zuma, “Hey gazileri... ” vurmaz mı? Kocakarılar göğüslerini yırtarak kendilerini yere çarptılar... , Gelinler otura kaldı tavuk gibi... İşte orada, ne dersin beyim, biz bir daha koyuverdik ağlamayı...</p>

  <p class="block9">— Gördün mü? Bazısı “Ey gaziler... ” havasına ağlar, bazısı Harp Divanı havasına...</p>

  <p class="block9">— Orasını bilmem beyim... Bizde erkek kısmı az biraz yiğitse hiç ağlamayacak... İbrahim içini çekti. Sizin çocuğunuz yok mu?</p>

  <p class="block9">— Söyledim ya... Bir tane kızımız var.</p>

  <p class="block9">— Sahi... “Bir kızım var” dedindi. Çocuk olduğu iyi beyim... Çocuk karının yularıdır. Karı milleti evinde oturur da çocuğu ile avunur. Adı ne?</p>

  <p class="block9">— Ayşe... Beni arıyormuş, “İlle, babamı isterim” diyormuş.</p>

  <p class="block9">— Kaç yaşında?</p>

  <p class="block9">— Altı yaşında...</p>

  <p class="block9">— Şimdi babaya düşkün olur ama, on yıl sonra eloğlunun ardına takılır da geçer gider.</p>

  <p class="block9">Kâmil Bey’in yüreği sızladı. İbrahim doğru söylüyordu. Nermin, yatalak annesini yüzüstü bırakıp yıllarca yabancı memleketlerde nasıl dolaştı? Kaç kere “Anneni merak etmiyor musun?” diye sormayı düşünmüştü. Hele, çok mutlu olduğunu anladığı sıralarda...</p>

  <p class="block9">— Çay içmeyecek misin beyim?</p>

  <p class="block9">— Fena olmaz. İki çay söyle... Beraber içeriz.</p>

  <p class="block9">— Bize istemezdi. Biz içtik.</p>

  <p class="block9">— Sen benim işime, hani karışmayacaktın?</p>

  <p class="block9">İbrahim, kapıyı aralık bırakıp gitti. Yalnız bu hareketi, Kâmil Bey’e ne kadar saygı duyduğunu, güvendiğini gösteriyordu.</p>

  <p class="block9">“Başını alır da geçer gider. Eloğlunun ardına takılır da... ” İçinde hafif hafif vuran tuhaf bir sızı, insanı hiç rahatsız etmeyen bir sızılı seyirme...</p>

  <p class="block9">Akşam oluyordu. Gene upuzun, bomboş bir gece başlayacak... Kederden umuda, umuttan umutsuzluğa, sonra da bir çeşit anlatılması imkânsız sevince atlayarak, hayallerle dünyayı çepeçevre dolaşmak... Hatırlandığı zaman: “Ben bunu şimdi nereden hatırladım? Bunun ne değeri vardı ki aklımda kalmış” diye düşündüren küçücük, değersiz olayları, görüntüleri, renkleri, parıltılarla aydınlanan insan yüzlerini, yeniden yaşayıp yeniden seyrederken nihayet uyumak...</p>

  <p class="block9">— İşte beyim... Biraz geç oldu ama, temiz oldu. Yeni demlemişler.</p>

  <p class="block9">— Mersi...</p>

  <p class="block9">İbrahim, çay bardağı elinde, duvara sırtını vererek çömeldi. Şimdi, kulakları daha büyük, yüzü daha tombalak, gözleri daha renksiz görünüyordu.</p>

  <p class="block9">Kâmil Bey, laf olsun diye, sordu:</p>

  <p class="block9">— Memleketten mektup geliyor mu?</p>

  <p class="block9">— Memleketten mi? Yok... Mektubu temelli kestiler alçaklar... “Kocakarı öldü mutlaka” demedikse, dememize çok bişey kalmadı.</p>

  <p class="block9">— İnşallah öyle bir şey olmamıştır. Ankara’dan falan haber almadın mı? Ankara sizin vilayet... Muharebeye dair...</p>

  <p class="block9">— Muharebe öyle duruyormuş. “Yunan saldıracak” lafı var. N’olacaksa, olsa da kurtulsak. Bıktım beyim...</p>

  <p class="block9">— Muharebeden mi bıktın?</p>

  <p class="block9">— Muharebeden...</p>

  <p class="block9">— Sen hiç muharebe etmemişsin ki...</p>

  <p class="block9">— Muharebenin lafı daha zor. Sen içinde avunur gidersin. Lâkin burada, “dedim ki, dedin ki... ” bıktım tövbe olsun.</p>

  <p class="block9">— Yener mi dersin?</p>

  <p class="block9">— Kim? Yunan mı?</p>

  <p class="block9">Kâmil Bey başını salladı.</p>

  <p class="block9">— Bilinmez ki beyim... Koca Tanrı ne yazdıysa onu göreceğiz.</p>

  <p class="block9">— Tanrı, bizi Yunan’a yendirmeyi yazar mı?</p>

  <p class="block9">— Sakallı berber ne dediydi, duymadın mı? Bizi gâvurla terbiye edecekmiş. Ankara’da senin kardeşin falan mı var yoksa?</p>

  <p class="block9">— İyi bildin. Kardeşim orada.</p>

  <p class="block9">— Senden küçük mü?</p>

  <p class="block9">— Küçük.</p>

  <p class="block9">— Sen “gitme” mi dedindi?</p>

  <p class="block9">— “Gitme” dedim ama, dinlemedi.</p>

  <p class="block9">— Hemen zıp diye neden gitmiş? Allah Allah! Akılsız olduğu belli canım... Biraz bekleyecekti.</p>

  <p class="block9">— Neyi bekleyecekti?</p>

  <p class="block9">— Hangi tarafın kazanacağı belli olmadan gidilir mi?</p>

  <p class="block9">— Herkes böyle söylerse, hiç kimse gitmez. O zaman, işte, yenilirdik, yüzde yüz...</p>

  <p class="block9">— Siz, beyden, paşadan adamsınız beyim! Köy yerinde bile ağa kısmı, değme gürültüye evinden çıkmaz. Hizmetkârını falan gönderir. “Hele bak! Neymiş o gürültü!” İşte böyle... Ağa kısmı geride duracak, ağaların da zagonu böyle...</p>

  <p class="block9">— Fena değilmiş.</p>

  <p class="block9">— Hiç fena olur mu? Baksana Burhanettin Bey’e... Herif yedi düvelin dilini söyler. İngiliz gelse ona götürürler, Fransız gelse ona götürürler. Hem de kocaman kurmay binbaşı, neden gitmemiş? Akıllı olduğundan... Oturmuş beklemekliğe vurmuş. O taraf ileri geçerse, “Ben de sizdenim!” der, aylığı tıkır tıkır alır.</p>

  <p class="block9">— O zaman, bakalım, o taraf kabul eder mi?</p>

  <p class="block9">— Havadan kapar. Adamın kazanmışını aldatmak kolaydır beyim. “Kazandım” diye sevinir de, sevinçten sırıtakalır. “Var, yürü... Seni bağışladım!” deyiverir.</p>

  <p class="block9">— Sanmam!..</p>

  <p class="block9">— Görürsün... Burhan Bey, Ankara’dakilerden ileri geçmezse, nah, ben şu bıyıkları İngiliz gibi kazıtırım. Suyu getiren de bir, testiyi kıran da... Sen bu işi başka türlü mü sandın, hay beyim?</p>

  <p class="block9">İbrahim çay bardaklarını aldı. Akşam yemeği için bir şey isteyip istemediğini sordu. Kapıyı kilitleyip gitti.</p>

  <p class="block9">Kâmil Bey, gardiyan askerin son sözü üzerine fena halde şaşırmıştı. “Peyam Sabah” gazetesi gözüne ilişti. Bu korkunç derecede umursamaz sözler üzerine açık pembe kâğıdıyla “Peyam Sabah”ın bile yüzü kızarmışa benziyordu.</p>

  <p class="block9">Büyük bir güvenle “Yağma yok gardiyan İbrahim! dedi, bu seferki iş eskiler gibi değil aslanım. Ramiz Efendi, adamın gözünü patlatır, gözünü... ” Gazeteyi yavaşça hışırdatarak, kinli bir sesle sordu: “Haksız mıyım, Ali Kemal Bey?”</p>

  <p class="block9">Gemici feneri duvarda, çoktan beri titreyerek yanıyordu. Mangaldaki ateş, kül olmak üzereydi. Kâmil Bey akşamdan bu saatlere kadar -saate bakmaya üşeniyor, saatin kaç olduğunu da kestiremiyordu. Henüz buna alışamamıştı- nasıl vakit geçirmiş olduğunu korku ile düşündü. Paltosunun içinde, yapayalnız, pek az kımıldanarak, fakat sinirleri zelzelelerle sarsıla sarsıla oturmuş, cigara içmiş, mangalı karıştırmıştı. Arada ıslıkla yahut, mırıldanır gibi Marsellez söyledi. “Liberte! Liberte cherie!” (Hürriyet, aziz hürriyet). Bu mısrayı belki yüz defa tekrarladı. Kelimeler bazen anlamlarını nasıl değiştiriyorlar! Sözgelimi, bu marşın adi: “Marsellez”. Oysa, Marsilya şurda dursun Fransızcayla bile ilişiği kalmamış bir söz. Öyle ki “Marş”ın da artık asıl sahibiyle hiçbir ilintisi yok. Yani Fransa’yla<span class="calibre1">.</span> Artık Fransa, her tarafa hürriyet götürmüyor ki... Bu gidişle bir gün, “Marsellez” Fransa’nın üzerine, aynı karşı durulmaz, yenici hırsla yürüyecek...</p>

  <p class="block9">“Liberte Liberte cherie!” “Hürriyet” kelimesini her söyleyişte sanki Nermin’e sesleniyor, vatanın, milletin, hürriyet sevgisinin adeta kadın aşkına benzediğini anlıyordu, ikisi de insanı yüceltir.</p>

  <p class="block9">Nermin’in ıslak bakışlarını hatırladı. Sonra, birden, buraya İngiliz subayıyla beraber gelmesini yadırgadı. Başka çare olmadığını, arada bir kabul ediyordu. Görüştürülmesi yasak edilmiş bir mahpusla konuşabilmek için, işgal kuvvetleri komutanlığından bir kâğıt, bir emir getirmek, belki mutlaka lazımdı. Acaba buraya, arabayla mı geldiler, yoksa, İngiliz yüzbaşısının resmi otomobiliyle mi? Sakın, Kroker Oteli’ne gitmeleri gerekmiş olmasın!</p>

  <p class="block9">Şimdi, apansız tahliye etseler... Eve gidince Nermin’i bulamasa... Hala hanımlarda, bir salon dolusu yabancı herifin arasında Nermin’i, kara kadifeden tuvaleti ile -yani en yakışan giyimiyle- dans ederken görse...</p>

  <p class="block9">“Kadını yoksa kıskanmaya mı başlıyorum?” dedi, bu soruyu, yüreğine saplanan acıyla birkaç kere tekrarladı.</p>

  <p class="block9">Kendisini, her zaman karısından çok üstün saydığı için, kıskançlık duymadığını şimdi seziyor, sımsıkı kundaklanıp beşiğe yatırılmış bir çocuk çaresizliğiyle çatlayası geliyordu.</p>

  <p class="block9">Apansız bıraksalar... Kocaman adımlarıyla Sirkeci’ye inmek on dakika... Oradan bir sandal... İki çifte bir sandal... Kendisi de küreğe oturdu mu, Üsküdar, akıntıya rağmen en çok yarım saat... Oradan bir araba... Yirmi dakika sonra evde bulunacak... Kendisini, dünyadan, sevgilisinden, bu kadarcık bir zaman parçası ayırıyor. Bunu bir hamlede geçse, erkek gururuna varıncaya kadar, tehlikede olan bütün manevi güçleri sarsıntıdan kurtulacak...</p>

  <p class="block9">Kıskançlığın, ne kadar hayvanca, fakat aynı zamanda ne kadar insancıl bir duygu olduğunu ilk defa anlıyor, mantık tanımayan bu köpürüşün, hiç değilse yarı yarıya güçsüzlükten, umutsuzluğun verdiği acıdan başka bir şey olmadığım seziyordu.</p>

  <p class="block9">Sakallı berber, işini bitirip giderken, “Meraklanma beyim! Burası Hazreti Yusuf makamıdır... Yusuf Peygamber de yedi yıl zindanda yattı, kahpe şerrine uğradı da” demişti. Yusuf Peygamberden bu zamana kadar dünyada her şey, akıl durduracak derecede değiştiği halde, bugün, yirminci asırda, mahpusluk yine de aynı kalmış, demek ki, gökyüzünde, denizaltında insan zekâsı, henüz mahpushaneden daha korkunç bir işkence bulamamıştı.</p>

  <p class="block9">Dipdiri bir adamı, sınırsız ihtirasları, hayal etmek gücü, öfkesi, aşkı, evlat sevgisi, çalışma yetenekleriyle bir yere kapatıyorlar. Orada, bazen tek başına, bazen kendisi gibi kıstırılmış, umutsuz, öfkeli arkadaşlarıyla beraber yüzüstü bırakıyorlar. Kapılarının anahtarlarını da, köyüne gitmek elinde olduğu halde, gönül rızasıyla burada kalan İbrahim gibi hayvanlara teslim ederek...</p>

  <p class="block9">İnsan kardeşliği... Şefkat... Af... Hep masal... Kapatanlarla kapatılanlar arasındaki düşmanlık yırtıcı hayvanları bile ürkütür.</p>

  <p class="block9">Ormanın yırtıcılarında yırtıcılık, açlığı giderene kadarmış. İnsanlar arasındaki yırtıcılık, -ekmeğe, kadına, hatta yaşamaya dahi- tıka basa doymuş olsalar yine sürüyor.</p>

  <p class="block9">İstanbul’u, bir kuleden seyreder gibi gözünün önüne getirdi. Az ışıklı bir ihtiyar şehir... Önünde ordular, donanmalar boğuşmuş... İçinde ihtilaller, isyanlar patlamış. Muhasaraların açlığını, zaferlerin tokluğunu, yaşamanın her çeşit sevincini, acısını, toprak derinliği, gökyüzü enginliği ölçüsünde duymuş İstanbul... Şu anda, doğum ağrılarıyla kıvranan genç kadınların, ölüm halinde hastaları, içenleri, sevişenleri, mahpushane kapılarında nöbet bekleyenleri, cinayet işleyenleriyle bir uçsuz bucaksız yaşama kargaşalığı...</p>

  <p class="block9">Bunları gerçekten seyrediyormuş gibi gözlerini kıstı. Birbirinin üzerine abanmış, sırt sırta vermiş evlerin, camilerin, tek başlarına kurum satan büyük resmi binaların, bir çocuk tarafından kalınlı inceli, çarpık çurpuk çizilmiş yolların, meydanların karmakarışıklığı arasında, keskin bir hat şehri mahpushaneden ayırdı. Bu, o kadar aşılmaz bir çizgiydi ki, Kâmil Bey, koca bir şehir, koca bir memleket, hatta kocaman dünyanın o yanda, kendisiyle beraber mahpushanenin, beri yanda kaldığına kesinlikle inandı.</p>

  <p class="block9">“Böyle şey olmaz. Buna bir çare bulunmalıdır!” diye söylenerek başını salladı. Fena halde korkmuştu. Buradan çıkarılsa bile, gezip dolaşırken, gülüp eğlenirken, kendini artık eskisi kadar sakin, ödevlerini alın akıyla yapmış insan sayamayacağını anlıyordu. Böyle bir odada, böyle düşüncelerle ezilen bir insanın, bir tek insanın bile varlığını düşünmek, rahatlıktan, vicdan huzurundan utanç duymaya artık yetecek.</p>

  <p class="block9">Hayır! Hiçbir devirde, her koyun kendi bacağından asılmamıştır zaten, hayvanlarla insanları birbiriyle ölçmekten daha aptalca bir şey olur mu? Hayvanda öyle özellikler var ki, insanda görünmüyor. Sözgelimi, hayvanı fazla sıkıştırdınız mı, ölür. İnsan kepaze oluyor. Ya da hayvanın alıştığı kepazeliğe şerefli insan alışamaz. Nedime Hanım bir gün, “Kuvvetimiz de, zayıflığımız da işte bu dayanıklılıktan gelir” dememiş miydi?</p>

  <p class="block9">Nermin, kara çarşafı içinde bile bugün ne kadar şıktı. Zaten ona şimdiye kadar şık olmaktan başka bir şey mi öğretmişler? Avrupa’da iken karısının şapkaları, ropları, tuvaletleri, çantaları, eldivenleriyle nasıl ciddiyetle uğraştığı aklına gelince, yüzü kızardı. Balkan Harbi, seferberlik sıralarında nelerle uğraşmış? Bu toprakla, bu toprağın üzerindeki insanlarla meğer hiçbir ilgisi yokmuş. Bunu, bu millet bir gün anlarsa, yüzüne nasıl bakacak?</p>

  <p class="block9">“Sıkıştın mı, ‘Hürriyet! Aziz hürriyet!’ dersin. ‘Hepimiz alçağız, hepimiz nankör’ diyen bir başka mısra var. Onu hiç hatırlamazsın/Hiçbir memleket, aydınları tarafından bu kadar kancıkça terk edilmemiştir”/Cigarayı acı acı içiyordu. Aklında geçirdiği son cümle de Nedime Hanım’ındı. Duvardaki gemici fenerinin ışığı son derece azalmış, pencereye, bulutlu ilkbahar şafağından kirli bir lacivertlik sıvaşmıştı. Sabah oluyordu.</p>

  <p class="block9">Uzaktan bir dilenci sesi duyuldu. Seste rezil bir yalvarma vardı. Kulak verdi. Süleymaniye Camii’nin minarelerinden: “Hayyalel felah! Hayyalel felâh!” diye bağırıyorlar. Yani “Hadi felaha!” “Felâh’hın Türkçesi “kurtuluş”. Esir bir şehirde insanları secde ederek kurtuluşa çağırmak pek uygun mu düşüyor, ne?</p>

  <p class="block9">Gözleri kapanırken: “Uykunun da bir çeşit kurtuluş sayıldığı zamanlara lanet olsun!” dedi.</p>

  <p class="block9">Kemikleri kırılmış gibi sızlıyordu. Nermin’le Ayşe’nin yüzleri, birbirinin içinde değişen gözler, değişen dudaklar, ağlayışlar, gülüşler halinde sanki karşısına, pek yakınma gelmişlerdi.</p>

  <p class="block9">Şuuru, en son olarak sol elinin hafif hafif seyirdiğini duydu.</p>

  <h2 class="block10" id="sigil_toc_id_10">5</h2>

  <p class="block9">Ertesi gün, Kâmil Bey’i mahpushane müdür vekilliği yapan Teğmen Şerif Efendi’nin odasına götürdüler.</p>

  <p class="block9">Teğmen Şerif Efendi, çizmelerini ve ceketini çıkardığı için, sıska bacakları, biraz kamburca sırtıyla raşitik çocuklara benziyordu. Duvarın dibinde, yorganı tekmelenmiş, çarşafı, şiltenin ortasındaki çukura toplanmış perişan bir karyola vardı.</p>

  <p class="block9">Teğmen sahici bir utançla, özür diledi:</p>

  <p class="block9">— Kusura bakmayın! Gece, gündüz, dur durak yok. Bir sürü mahpus... Hepsi de ipten kazıktan kurtulmuş serseri... Bir an şaşırarak durdu. Sakın siz üstünüze alınmayın. Lafım size değil...</p>

  <p class="block9">— Tabii efendim, tabii...</p>

  <p class="block9">— Evden öteberi yollamışlar... Buyrun...</p>

  <p class="block9">Teğmen, sobanın arkasını gösterdi. Kâmil Bey bavullardan birisini tanıyıp bir ahbabına rastlamış gibi sevindi. Viyana’dan aldıkları bavullardan biri... Üstünde, bir sürü, otel etiketi...</p>

  <p class="block9">Teğmen, bir zaman bavulun anahtarını aradı. Bir yandan da konuşuyordu:</p>

  <p class="block9">— Üstünüze sağlık, bizde bir cenabet hastalık var. “Memeli basur” mu, diyorlar, ne diyorlar, işte o karın ağrısı... içmezsek, havalar sıcak gitse, iyiyiz. Lâkin, hava biraz bozulsa tamam... Hele içki hiç yaramıyor. Arkadaşlara yalvarıyorum: “Bana şu zıkkımı içirmeyin namussuzlar!” diyorum. Rahat bırakmıyorlar ki... Sanki barometre efendim... Biz birinci kadehi yukarıdan yuvarlıyoruz, mübarekler, aşağıda derakap “Has dur! Selam dur”a kalkıyorlar. Perişanım vesselam.</p>

  <p class="block9">— Doktora gitseniz...</p>

  <p class="block9">— Doktorlar bundan pek anlamıyorlar. Bilirsiniz, Abdülhamit Efendi’mizin bile ayrıca basurcubaşısı varmış. Geçenlerde bir diken söylediler. Buldurduk. “Çakır dikeni”... Kara kar tohumu olurmuş. Kaynatıp içtim. Vay sen misin içen... Zehirlenmişiz meğer... Az kalsın gidiyorduk. Ulan, biz anahtarı nereye koyduk? Hey Mehmet! Orada kimse yok mu namussuzlar?</p>

  <p class="block9">Bir asker içeri girdi.</p>

  <p class="block9">— Bavulun anahtarı? Buraları karıştırırsınız... Yüz kere tembih ettim. Bavulun anahtarı diyorum. Şimdi ayağımın altına alırım. Haa işte buraya koymuşuz. Anahtar bizi görüyor da, biz anahtarı görmüyoruz... Çık... Defol... Anahtan Kâmil Bey’e uzattı. Hele açın bakalım...</p>

  <p class="block9">Bavulda bir sürü ufak tefek, birkaç takım çamaşır, terlikler, gecelik hırkası, pijama falan vardı.</p>

  <p class="block9">Teğmen Şerif Efendi, hepsini üstünkörü gözden geçirdi. Kâğıtları, defterleri yazılı olup olmadıklarına bile bakmadan bir yana ayırırken hüner göstermiş gibi güldü:</p>

  <p class="block9">— Bunları şimdilik veremeyeceğiz!</p>

  <p class="block9">Kâmil Bey, kokulu İngiliz sigaralarından bir paket açtı.</p>

  <p class="block9">— Bir tane yakmaz mısınız? Kokuludur bunlar...</p>

  <p class="block9">— Kokulu mu?</p>

  <p class="block9">— Evet...</p>

  <p class="block9">— Acayip... Hele bakalım! Kokladı. Oooh! Misk gibi... Kaça bunun paketi?</p>

  <p class="block9">Kâmil Bey, gözünü bile kırpmadan yalan söyledi:</p>

  <p class="block9">— Yarım İngiliz altını... Yani bizim para ile, dört beş lira...</p>

  <p class="block9">— Nesi? Bir paketi mi?</p>

  <p class="block9">— Evet, bir paketi...</p>

  <p class="block9">— Ulan kimya mı bu cenabet?</p>

  <p class="block9">— Biraz pahalıdır. İngiliz kralının içtiği cigara... Sabık Alman imparatoru da bundan içermiş. Zaten bu cins tütün dünya üzerinde pek az yetişiyor.</p>

  <p class="block9">— Siz de hep bunu mu içersiniz?</p>

  <p class="block9">— Hayır! Ne mümkün! İngiliz kabinesinde, mührühas lordu ahbabımdır. Geçenlerde bir sandık yollamıştı.</p>

  <p class="block9">— Peki birader, öyle büyük yerden ahbaplarınız var da, bu çileyi neden çekiyorsunuz? Bilmem nerede, bir büyük memuriyet vermişler de razı olmamışsınız...</p>

  <p class="block9">— Benim de kendime göre düşündüğüm var. Lütfen bu paketi kabul edin... İçersiniz...</p>

  <p class="block9">Kendisini bu berbat, bu uydurma sigaraya layık görmediği için teğmenin telaşlandığı belliydi. Kâmil Bey, gizli bir neşeyle: “Birisi şuna yalanımı haber verse bana düşman olur” diye düşündü.</p>

  <p class="block9">Teğmen Şerif Efendi, elinde tuttuğu paketi nereye koyacağını şaşırmış, söyleniyordu:</p>

  <p class="block9">— Teşekkür ederim... Zahmet ettiniz. Ne lüzumu vardı? Yarım İngiliz ha! Vay, anasını!.. Bizim Rum kızma götüreyim de aklı başından gitsin. İnanmaz orospu, “Yalan vire Şerif’ diye güler namussuz.</p>

  <p class="block9">— Şu kâğıtlara bir baksanız. Belki bir, iki satır bir şey yazmışlardır. Okursunuz da...</p>

  <p class="block9">Nermin bir sürü resim kâğıdı da yollamıştı. Bir de mektupluk zımbalı defter... Bir paket zarf... Suluboya takımlarına bir şey demeyen subay efendi, ak resim kâğıtlarından korkuyordu.</p>

  <p class="block9">Kâmil Bey sesini yumuşatarak, açıklamaya çalıştı:</p>

  <p class="block9">— Bunlar resim kâğıdı efendim, zarflarla defter, isterseniz, dursun. Resim kâğıtlarının yasak olmaması lazım. Resim yapar da vakit geçiririm diye göndermişler. Sizin vesikalık fotoğrafınız var mı?</p>

  <p class="block9">— N’olacak?</p>

  <p class="block9">— Büyütürüm.</p>

  <p class="block9">— Yok canım... Becerebilir misiniz?</p>

  <p class="block9">— Elimden gelir. Merhum Sultan Reşat Efendi’mizin bir resmini büyüttüm de, pek memnun oldulardı.</p>

  <p class="block9">— Sahi mi?</p>

  <p class="block9">— Görürsünüz... Ellerini açtı. Bildiğiniz vesika fotoğrafını bu kadar büyültürüm. Eğer isterseniz ikinizi yan yana...</p>

  <p class="block9">— Beraber resmimiz yok. O kadar istedi de, çıkartamadık.</p>

  <p class="block9">— Olsun. Ben iki ayrı resmi yan yana getiririm.</p>

  <p class="block9">— Deme birader. Demek ikimizi yan yana ha!.. Ulan aferin! Seni buraya Allah gönderdi.</p>

  <p class="block9">— İki, üç tane kâğıt alsam elverir.</p>

  <p class="block9">— iki, üç ne demek? Hepsini al... Tükürmüşüm geçmişlerine... Ulan kâğıttan ne olurmuş ki? Esrar değil, afyon değil, sustalı çakı değil... Artık iyice tadını kaçırıyorlar. Ben buranın sorumlusuyum!.. Al, yürü... Sorumlu varsa benim. Götürün efendim... Kâmil Bey bavulu kapatırken Şerif Efendi, kapıya var kuvvetiyle bağırdı: Gel! Size zahmet olmasın, götürsünler.</p>

  <p class="block9">İçeri giren nefere emretti:</p>

  <p class="block9">— Beyefendinin öte berisini aşağı götür. Düşürür kırarsan, gözünü patlatırım. Kâmil Bey’e gülümsedi. Bir kahve içeydiniz. Resimleri birazdan yollarım. Ne zaman biter?</p>

  <p class="block9">— Bir hafta bile sürmez.</p>

  <p class="block9">— Bizimkinin yanağında bir de “ben” var. Unutulmasın!</p>

  <p class="block9">— Hiç unutulur mu?</p>

  <p class="block9">— Kendisine söylemeyelim. Birdenbire görünce sevinir.</p>

  <p class="block9">— Baş üstüne...</p>

  <p class="block9">— Bir şeye ihtiyacınız olursa hemen haber yollayın... Güle güle...</p>

  <p class="block9">“işte koca bavul var ya... Neye ihtiyacım olacak sersem?”</p>

  <p class="block9">Kâmil Bey, bugün yine ilk defa, Afrika ortasından Londra’ya getirilmiş bir vahşi gibi çekine çekine yeni şeyler öğrendi.</p>

  <p class="block9">Bavulda bir sürü -buraya göre gereksiz- ufak tefek vardı. Birkaç kutu fondan, birkaç paket çikolata, krem, pudra, traş sabunları, iki tane İngiliz piposu, bunların temizleme araçları, lastikten tütün kesesi, kokulu pipo tütünleri, ağızlıklar, tırnak makası, tırnak törpüsü, gayet şık bir el aynası, tıraş kutusu, yarım düzine keten mendil, iki şişe briyantin, saç için fırça-tarak, hasılı meraklı erkeğin alışkanlıkları...</p>

  <p class="block9">Kâmil Bey, oyuncak verilmiş bir küçük çocuk gibi sevindiğini neden sonra anladı. Öyle bir sevinç duymuştu ki, nerdeyse hayatın, bu ufak tefeklerden ibaret olduğunu sanacaktı.</p>

  <p class="block9">Üst üste: “Hay senden razı olsun kancığım!” diyor, hediyeleri nereye koyacağını bilemiyordu.</p>

  <p class="block9">— Bu ne beyim?</p>

  <p class="block9">— Bu mu, “eşarp” derler. Boyuna bağlanır.</p>

  <p class="block9">— Bu?</p>

  <p class="block9">— Dur bakayım, öksürük ilacı.</p>

  <p class="block9">— Şu kırmızı?</p>

  <p class="block9">— Sabun kutusu...</p>

  <p class="block9">— Bunları ablam mı yollamış?</p>

  <p class="block9">— Ablan...</p>

  <p class="block9">— Masraf etmiş fukara!</p>

  <p class="block9">Kâmil Bey hepsini, karmakarışık karyolanın üzerine sermişti.</p>

  <p class="block9">Ne cici, ne sevimli şeyler bunlar? Şimdi birisi gelse, kokusunu da, yağlı yapışkanlığını da hiç sevmediği briyantin şişelerinden birisini istese kederlenecek...</p>

  <p class="block9">Pipoları ağzına koyup denedi. Yanmış tütünün acılığını dilinde duymak bile hoşuna gidiyordu. Pipolardan enikonu iğrenen karısının bunları göndermeyi nereden akıl ettiğine şaştı.</p>

  <p class="block9">Sonra biraz ciddileşerek: “Mutlaka bir pusula yazmış bir yere koymuştur” diye düşündü; çamaşırları, buruşacaklarına aldırmadan hoyrat hoyrat araştırdı. Nihayet, hırkasının cebinde bir hışırtı duyarak soluğunu kesti. Bir sarı zarf çıkardı. “Hay aklımla yaşa kancığım!”</p>

  <p class="block9">— Mektup mu beyim?</p>

  <p class="block9">— Mektup galiba İbrahim!</p>

  <p class="block9">— Hele oku! İyi bir haber vardır inşallah...</p>

  <p class="block9">Zarftan Ayşe’nin iki fotoğrafından başka bir şey çıkmadı.</p>

  <p class="block9">Kâmil Bey kızının yüzünü görür görmez, “Ayşe!” diye inledi. Sanki yıllardan beri görmediği kızı, birdenbire bir köşeden kucağına hoplamıştı.</p>

  <p class="block9">Birisinde boynunu hafifçe bükmüş, biraz şımarık, bir parça kurnaz bakıyordu.</p>

  <p class="block9">— Bu kız ileride pek numaracı bir şey olacak...</p>

  <p class="block9">— Mektup mu beyim?</p>

  <p class="block9">— Hayır! Kızımın resmini yollamışlar. Baksana... İbrahim resmi aldı. Bir zaman, başını, ayaklarını bulmak için evirip çevirdi. Çocuğa, hele kız çocuğuna hiç değer vermediğini belli eden bir sesle “Allah uzun ömür versin!” dedi, o kadar...</p>

  <p class="block9">Nermin, kendi resmini koymamıştı. Kâmil Bey’in buna canı sıkıldı. Neden pipolara sevineceğim kestirmiş de, kendisini her şeyden, hatta zaman zaman hürriyetten bile fazla özlediğini akıl edememiş. Hem, bir iki satır da yazabilirdi. Hırkanın öteki cebini, kâğıtların arasını aradı. En sonra bavulun ceplerine baktı. Mektup yok. Oysa, bunların hepsinden çok Ayşe’nin resimleri de beraber, hepsinden ziyade, karısının el yazısına sevineceğini anlıyordu. “Darıldım size... Pekâlâ, hanımefendi, bu oldu mu efendim?”</p>

  <p class="block9">Temiz çamaşırlar geldikten sonra sırtındakiler, derisine paslı iğneler gibi batmaya başlamıştı.</p>

  <p class="block9">İbrahim’e kahve ocağından bir demlik sıcak su aldırdı. Muslukta ensesini, boynunu, dirseklerine kadar kollarını, ayaklarını sabunla yıkadı. Çamaşır değiştirdi. Jiletle traş oldu, ipek kaşkolünü boynuna sardı. Deve yününden dokunmuş İngiliz hırkasını giydi. Hele pantuflalarını ayağına geçirince yüreğini yumuşatan bir rahatlık, Nermin’e karşı derin bir minnet duydu. Bu kılıkla kendisini, nedense Anatole France’a benzetirdi. Bu hırçın yazarın kara takkeli bir resmini gördükten sonra, Fransız orta sınıfı halkının kibirli rahatlığını onun temsil ettiği gibi bir düşünceye kapılmıştı.</p>

  <p class="block9">Pipolarından birisini doldurdu. Tütün kesesiyle temizleyiciyi hırkasının cebine yerleştirdi. Ancak o zaman, ilk aramada üstünden alman dolmakalemini subaydan istemeyi akıl etmeyişine üzüldü.</p>

  <p class="block9">Çıkardığı çamaşırları bir gazeteye sarıp bavula yerleştirdi. Diğer ufak tefeği de içine doldurdu. Öyle ki, bu işler bitince, ortada bir bavulla üzerine özenerek sıralanmış, resim kâğıtlarından, defterinden başka bir şey kalmamıştı.</p>

  <p class="block9">Çamurlu pabuçlarını karyolanın altına sürdü.</p>

  <p class="block9">Odanın havasında, sabun, kolonya, pipo tütünü kokusu vardı.</p>

  <p class="block9">Kurşunkalemlerinden birisini, mektup yazmak için dikkatle yonttu. Zımbalı defterin ilk sahifesini açtı, Bu, açık mavi renkte, Hollanda kâğıdıydı.</p>

  <p class="block9">“Sevgili kancığım,</p>

  <p class="block9">Her şeyden önce ellerini öperek affını dilerim... ” Dün gece, pek beğendiği bu cümle, şimdi bütün gücünü, büyüsünü yitirmiş gibiydi.</p>

  <p class="block9">Âdeti olduğu üzere, Fransızca düşünmeye çalıştı. Diderot’nun mektuplarından ezberindeki cümleleri birer birer hatırladı. Hiçbirisi, şimdiki duygularını tutmuyor, ileri fikirlerine rağmen çevresiyle, zamanıyla dost geçinmeyi, devrinin zevklerinden yararlanmayı becermiş bu kurnaz adamla arasında hiçbir uygunluk bulamıyordu.</p>

  <p class="block9">Kalemi bırakıp piposunu yakarak ayağa kalktı. Ellerini beline koydu, birdenbire, dünyada, artık hiçbir işi kalmamış -yani ölmüş- bir adam gibi “kederlendi”.</p>

  <p class="block9">“Ne yapmalı Yarabbi? Nasıl vakit geçirmeli?”</p>

  <p class="block9">Büyük bir çaresizlik içinde duvardan duvara gidip geldi. Kunduraları varken ayak sesleriyle avunuyormuş meğer... Şimdi terliklerle kendisini pusuda yürüyen bir kediye benzetiyordu.</p>

  <p class="block9">Sönmüş piposunu ateşledi. Ağzı zehir gibi olana kadar içti. Yaşamak, insanı can sıkıntısından gebertecek derecede manasızlaşmıştı. Pek uzaklardan, bir tehlike sesi dinler gibi, hata edip etmediğini, yüreği ürpererek düşündü. “Pişmanlık” denilen çirkef dolu bir çukurun kenarında terazisini kaybetmiş bir insan gibi kollarını havada sallayarak sendeliyordu.</p>

  <p class="block9">“Karadayı" dergisini çıkarmasaydı, -pardon- bu işe karışmasaydı, İnönü’nde düşman durdurulmaz mıydı sanki? Roma’ya giderse, Ankara’dakilere daha faydalı olmayacağı nerden belli?</p>

  <p class="block9">Kendisini, ancak, Burhanettin Bey’e elçilikteki görevi kabul ettiğine dair bir tezkere yazmak için kâğıtla kaleme bakarken toplayabildi.</p>

  <p class="block9">“Kendine gel Kâmil, saçmalıyorsun!” diye yüksek sesle konuştu. “Haydi bakalım! Resim yapacaksın! İyi resimler... Ayşe için mahpushane resimleri... ”</p>

  <p class="block9">Defterin üzerine hemen bir kâğıt koydu. Kurşunkalemi eline aldı. Dünyanın en aç, en doymaz şeyi: Boş kâğıt, dizlerinin üzerinde olduğu halde, konu arayarak çevresine baktı. Bir yandan şiddetle, “Hemen resme başlamalıyım” diyordu. “Resim... Başka çare yok”. Ensesinde ılık bir fısıltı, “Burhanettin Bey’e iki satırlık bir tezkere yazmak... ”</p>

  <p class="block9">Üç kere, “Hangisi doğru? Hangisi” diye adeta bağırdı.</p>

  <p class="block9">Birden dönüp kâğıtlarla beraber yastığa kapandı, hüngür hüngür ağlamaya başladı. Ömründe kendini bildi bileli ilk defa böyle katılarak, kendisine acıyarak, aynı zamanda yüreğini temizlediğini sezerek ağlıyordu. Bir daha da ölünceye kadar, aynı zamanda sefil ve asil olan bu insancıl ihtiyacı, böyle insafsız bir şekilde asla duymadı.</p>

  <p class="block9">Kâmil Bey’de “resim dehası”na değil, resim zanaatına karşı bir amatör tutkunluğu vardı. Roma’da, Viyana’da, Paris’te, Berlin’de, Londra’da, Madrid’de müzelerin resim galerilerini gezerken, daha doğrusu bazı büyük tabloların önünde saatlerce, hatta, bazen bir gün sabahtan akşama kadar kımıldamadan otururken deha eserlerinin hiçbir zaman kompozisyonlarıyla, büyük planlarıyla ilgilenmemiş, onların dehşetli yaratma, daha doğrusu yaşatma güçlerine kapılmamıştı. Şuradaki gelişigüzel bir ışık çizgisiyle, bir parıltıyla ya da, üçüncü, dördüncü plandaki bir yüzle, çok zaman kompozisyon zoru altında boş kalan bir yeri doldurmak üzere yapılmış bir eşya, bir hayvancağızla ilgilenir, “deha”yı “deha” halinde değil, “zanaat” halinde, yakalamak isterdi. Bu suretle resim sevgisinde ressamın ruhunu bulduğuna inanmış, giderek bu garip huy, resim görüşüne temel olmuştu.</p>

  <p class="block9">Şimdi, büyük bir şiddetle resim yapmaya karar verince, daha doğrusu bundan başka çare kalmadığına inanınca, konu sıkıntısı çekmedi.</p>

  <p class="block9">Âdeti olduğu üzere günlerce, hiç yorulmadan, usanmadan çizdi, boyadı. Nihayet ortaya on dört tane resim çıktı. On dördünde de odanın biricik penceresi, onun yere düşen ışığıyla aydınlanan daracık döşeme parçası görülüyordu. Kâmil Bey, penceredeki bulutlu, yağmurlu kış gününün solgun ışığını zamana göre yer değiştirirken yakalamış, üşenmeden, bıkmadan kâğıda koymuştu. Avrupa kültürüne rağmen ruhunda bitmez tükenmez bir Doğulu zevki vardı. Türk hafızın, ezan, mevlit, Kuran üzerine yaptığı ses oyunları, Türk halısının, Türk çinisinin, Türk minyatürünün öz biçim özellikleri içine işlemiş olmalıydı. Mahpushane penceresindeki ışığı, işte bu garip Osmanlı dünyasının çocuksu tekniğiyle resmetmişti. Sabah ışığında doğumun umudu, öğle vaktinde, bir çeşit yaşama açlığı, akşam zamanında ölüm, alacakaranlık, sonra yokluk... Bunlar, aslında “Sanat sanat için” diyenlerin yapacağı şeylerdi. Kâmil Bey’in gizli maksadına, yani, günün belli zamanlarındaki ışığa anlam vermek isteğine uymayabilirdi. Zaten pencereyle oda, buna uygun değillerdi. Döşemenin, duvarın lekelerini temizlemek, eski saç mangalın çarpıklığını düzeltmek gerekmiş, işe, bol bol, uydurma karışmıştı. Belki de bu sebepten, on dört resmi ayrı ayrı alsa da, seyredenlere kendisi anlatsa, gene de pek bir şey söylemiş olamayacaktı. Bir vakitler yaptığı “ağaç dizisi” gibi, ancak hepsi bir aradayken, düşündürücü bir şey oluyorlardı.</p>

  <p class="block9">Suluboyanın arsız çiğliğini nasıl azaltacağını bir zaman bilememişti. Bereket versin, İbrahim’in getirdiği kırmızı bir çaydanlık imdadına yetişti. Resim yaptığı sürece mangalın üzerinde duran bu çaydanlık Kâmil Bey’in inancına göre eserleri kurtardı. Dört günden beri hiç güneş çıkmadığından resimlere kuzey ressamlarının tablolarındaki bol kurşunilik dolmuş, bu da, ağaç dizisiyle akrabalıklarını meydana çıkarmıştı.</p>

  <p class="block9">Kâmil Bey, bunu, on dördüncü resim bitince anladı, çok memnun oldu. Demek ki sanat hiç yalan söylemiyordu. Ağaçları da, bir anlama, mahpusken yapmıştı. Şimdiki gibi, dünyadan uzakken...</p>

  <p class="block9">Bitmiş resimleri bavulun dibine yerleştirirken “Ayşe, bu özellikleri anlayacak kadar resim kültürü almalıdır” dedi.</p>

  <p class="block9">Bu müddet içinde sinirleri yatışmış, yüreğinde kuşku kalmamıştı.</p>

  <p class="block9">Islıkla bir Macar valsi öttürerek Teğmen Şerif Efendi’yle dostu Matmazel Katina’nın resimlerini büyültmeye girişti.</p>

  <p class="block9">Rum kızı balık etindeydi. Beyazdı. Yanağında bir beni vardı. Gözlerinin kurnazlığına rağmen fotoğrafta pek aptal gülmüştü. Teğmen Şerif Efendi de büsbütün başka bir adam gibiydi. Bükülmüş bıyıkları, çatık kaşlarıyla âdeta heybetli bir savaş subayına benziyordu. Kâmil Bey çok uğraştığı halde, basurdan yakınan zayıf adamcağızın yüzündeki kederli pısırıklığı, bu heybetli resimden bir türlü silip çıkaramadı.</p>

  <p class="block9">Rum kızma vermek istediği fettanlık daha çok, şişman bir aşçı kadının yağ kokan hantallığını andırdı. Fakat Teğmen Şerif Efendi, kocaman resmi, daha doğrusu kocaman resimde, kendisini dostuyla yan yana görünce o kadar sevindi ki bunlardan hattâ şüphe bile edemedi:</p>

  <p class="block9">— Yahu! İkimizi bir araya nasıl getirdin kardeşim! Hayretle ellerini yanaklarına kapattı. Tıpatıp benzemiş. Tıpatıp... Resimciden iyi çıkarmışsın. Hele şu haspaya bakın! Bin kişinin içinde görsem, “Gel buraya namussuz!” diyerek kolunu tutarım orospunun...</p>

  <p class="block9">Rum kızı da çok sevinmiş olacak ki, resmin hediye gittiğinden iki gün sonra Kâmil Bey’e, teşekkürleriyle beraber bir büyük kutu pasta geldi.</p>

  <p class="block9">Gardiyan asker İbrahim’in resmine başladığı gün, öğleye doğru Kâmil Bey’i acele yukarıya çağırdılar.</p>

  <p class="block9">Herhalde Nermin gelmiş olmalıydı. Bavulu aldı alalı, ikinci ziyareti bekleyerek her sabah mutlaka tıraş oluyor, dikkatle giyiniyordu. Ceketi, pantolonu bir terziye yollayıp ütületmiş, kunduralarını boyatmıştı.</p>

  <p class="block9">Aynada saçlarını tararken, ilk defa görüyormuş gibi, yüzüne baktı. Pek güzel bir adam sayılmazdı ama, pek de çirkin denemezdi. Bazen bir gülümseme, ya da bir öfkeyle şirinleştiğini, bazen de, aynı şeylerle çirkinleştiğini biliyordu. Fakat kendisine asıl yaraşan hal, mahçupluktan gelen bir sevimli acemilikti. Şimdi, karısıyla yabancılar önünde konuşurken bu acemilikten bol bol yararlanacaktı.</p>

  <p class="block9">Kendisine güvenerek süngülü neferlerin önüne düştü.</p>

  <p class="block9">“Bu sefer mutlaka Ayşe’yi de getirmişlerdir. Ayşe, havanın kepazeliğini dağıtır” diyordu. “Ayşe bu! Binbaşı Burhanettin Bey, kırbaçlı İngiliz subayı falan tanır mı? Fransızca konuşmak zorunluğuna da kulak asmaz. ”</p>

  <p class="block9">Burhanettin Bey’in oda kapısını geçtikleri için yanı başında yürüyen Abdülvahap Çavuş’a yavaşça sordu:</p>

  <p class="block9">— Nereye gidiyoruz başefendi?</p>

  <p class="block9">Çavuş duymazdan geldi.</p>

  <p class="block9">Koridorun köşesini döndüler. Kırmızı san çizgili bir yol halısına basa basa geniş bir merdiveni çıktılar.</p>

  <p class="block9">Cigara içerek konuşan üç subaydan birisi, gelenleri görünce arkadaşlarından ayrıldı, kaşlarım çatarak “Nerede kaldınız?” diye sordu. Cigarasını fırlatıp kalpağım düzeltti:</p>

  <p class="block9">— Bekle! Haber vereceğim!</p>

  <p class="block9">Paşa hazretleri, Kâmil Bey’i ayakta kabul buyurdular. “Buyrun” demediklerinden, el uzatmadıklarından, oturacak yer de göstermediklerinden, görüşme Kâmil Bey için pek kötü başlamış oldu.</p>

  <p class="block9">Paşa hazretleri, orta boylu bir adamdı. İlk bakışta, haksız olarak, öfkeli, belki de çok kibirli zannedilirdi. Oysa, sesi yorgundu:</p>

  <p class="block9">— Merhum Selim Paşa hazretlerinin oğlu Kâmil Bey siz misiniz?</p>

  <p class="block9">— Evet efendim.</p>

  <p class="block9">— Merhum pederinizle eskiden beri dost idik. Karşılık bekler gibi durdu. Bir kere sizin koruda ava gelmiştim. Sizi orda gördüğümü hatırlıyorum. O zaman on yaşında kadardınız. Bir de Flober tüfeğiniz vardı.</p>

  <p class="block9">Kâmil Bey, hatırlamak gayretiyle gözlerini kırpıştırdı. Koruya her zaman bir sürü tanımadığı insan gelmişti.</p>

  <p class="block9">Paşa hazretleri, başını salladı:</p>

  <p class="block9">— Hatırlayamazsınız! Dini bütün, sakin, padişahımıza bağlı bir zattı. Başınıza gelenleri görmüş olsaydı kederlenirdi. İnanınız... Bir el işaretiyle Kâmil Bey’i susturdu. Padişahlığın hepimizce kutsal bir makam olduğuna inanıyor musunuz?</p>

  <p class="block9">— Evet.</p>

  <p class="block9">— Hilafetin imparatorluk için büyük önemini kabul eder misiniz?</p>

  <p class="block9">— Evet.</p>

  <p class="block9">— Şu halde, artık yanıldığınızı kabul etmeniz gerek... Tuttuğunuz yol, inandığınız değerlere zarar veriyor.</p>

  <p class="block9">— Tersine paşa hazretleri, ben sanıyorum ki...</p>

  <p class="block9">— Zanneden hata eder. Yanılıyorsunuz. Anadolu’da, padişahımızın, halifemizin istekleriyle iradeleriyle taban tabana zıt işler hazırlanıyor. Siz bunları elbette bilemezsiniz. Mazur görülmeniz de bundandır. Ben, olayların içyüzünü iyi bilen bir baba dostu sıfatıyla sizi aydınlatmak istedim. Yanılıyorsunuz oğlum!</p>

  <p class="block9">— Ben büyük bir cinayet işlemiş değilim ki efendim! Belki bir hata ettim. Fakat bu da nihayet yarım kalmış bir hatadır. Sizi temin ederim, sandığın içinde öyle önemli kâğıtlar olduğundan haberim yoktu. Bir daha da böyle işlere karışmayacağım. Beceremeyeceğim de meydanda...</p>

  <p class="block9">— Aferin! Ben zaten anlaşacağımıza emindim. Şimdi sizden devlet, millet adına yardım istiyorum. Sizi bu felakete sürükleyenler cezalarını çekmelidirler.</p>

  <p class="block9">— Beni bu felakete sürükleyen zaten cezasını çekti efendim... Ahmet Bey...</p>

  <p class="block9">— Ahmet Bey’i bırakınız. Son aylardaki hareketleriniz günü gününe izlenmiştir. Bütün raporlan inceledim. Biricik suçlu, Nedime ismindeki kadındır. Sizi de bu işlere onun sürüklediğini biliyoruz. Dün hareminiz hanımefendiyle halaları hanımefendiler bize gelmişlerdi. O kadının başınızı belaya sokmasına son derece üzülüyorlar. Haklıdırlar. Nur topu gibi bir kızınız var. Zeki, duygulu bir çocuk. Şimdi birisini çağıracağım. Bizim de, sizin de iyi bildiğiniz gerçeği bir tutanağa geçirecekler. Hemen bırakılmanıza emir vereceğim. Bu birkaç günlük sıkıntı size iyi bir ders olur.</p>

  <p class="block9">Zile basmak için elini uzattı. Kâmil Bey, borç vermekten kesinlikle vazgeçmiş bir cimri adam soğukluğuyla elini kaldmp önledi:</p>

  <p class="block9">— Bir dakika, efendim! Kapatıldığım odayı hiç şereflendirdiniz mi?</p>

  <p class="block9">— Kapatıldığınız oda mı?</p>

  <p class="block9">— Evet... En alt katta... Penceresi tavana yakın...</p>

  <p class="block9">— Hayır! Ne olmuş?</p>

  <p class="block9">— Oraya bir gebe kadın bırakıp hiçbir yere gidilemez de...</p>

  <p class="block9">— Gebe kadın mı? Biz bozgun devri yaşıyoruz oğlum! Hizmet etmeye çalıştığınız haydutların yüzünden, şu anda, Anadolu’da, kimbilir, kaç yüz tane günahsız gebe kadın öldürülüyor. Olayları boşuna “dramatize” ediyorsunuz. Siz o kadınla, benzerleriyle bir daha yüz yüze gelecek değilsiniz. Doğal kanunlar meydanda, kuvvetliler yaşayacak, zayıflar, eğer kuvvete karşı eğilip bükülmeyi beceremezlerse kırılacak, mahvolacak. Bunun şimdiye kadar önüne hiç geçilemedi. Sizi anlıyorum. Soylu duygularınıza saygım var. Ama, o gebe kadını bu işe siz karıştırmadınız. Saflığınızdan istifade ederek sizi mahvetmeye çalışan odur.</p>

  <p class="block9">— Hayır! Kadının bu işten haberi yok... Burası meydana çıktı.</p>

  <p class="block9">Kâmil Bey, bu sözü pek yavaş söylemişti. Bu, yapılan teklifin hatta reddedilmeye bile değmez olduğundandı. Paşa aksine, bunu “yola gelmek” sandı, sesini yumuşattı:</p>

  <p class="block9">— Şu andan sonra işe ben el koyuyorum! Sizin aklımız ermiyor. Sevimli bir gülümsemeyle gözünü kırptı. Meraklanmayın! Sizi yüzleştirmeyecekler. Mahkemeye de getirilmeyeceksiniz. Yarın, öbür gün karınızla çocuğunuzu alır, yeni görevinize doğru yola çıkarsınız! Kâmil Bey’in yüzündeki iğrenmeyi yine başka türlü manalandırarak cesaret vermeye çalıştı. Hadi, hadi! Şimdi sinirlisiniz... Bir zaman sonra, bugünkü düşüncelerinizle bile alay edeceksiniz.</p>

  <p class="block9">— Mersi paşa hazretleri... Beni, ailemi sevdiğinizi, bize acıdığınızı anlıyorum. Bize karşı duyduğunuz acımayı... iyiliğinizi hiçbir zaman unutmayacağım...</p>

  <p class="block9">— Tersine, ben size teşekkür ederim. Beni uğraştırmadınız. Kısa bir tutanak... Sonra serbestsiniz.</p>

  <p class="block9">— Hayır efendim. O anlamda söylemedim.</p>

  <p class="block9">— Ne demek?</p>

  <p class="block9">— istemiyorum.</p>

  <p class="block9">— istemiyor musunuz?</p>

  <p class="block9">— İstemiyor bile değilim... Olmaz, çünkü olamaz.</p>

  <p class="block9">— Olamayan nedir?</p>

  <p class="block9">— Salıverilmem karşılığında istenen bedeli ödeyemem. Yüzleştirilmemek, mahkemeye çıkmamak neyi halleder? imzalamayı göze aldıktan sonra, yapılamayacak hiçbir iş kalmaz. Ama, ben ondan sonra kendimden nasıl kurtulurum? İnsanların yüzüne nasıl bakarım? Nasıl soluk alırım? Boğazına sıcak bir şey takıldı. Tutuklandığımdan beri yalnız bir şey düşündüm paşa hazretleri... Ben alçak bir adam olabilir miyim? İşte hep bunu düşündüm. Şimdi daha iyi anlıyorum ki hayır!.. Diğer insanlardan farklıyım da ondan mı? Değil... Siz de benim yerimde bulunsanız, eminim, böyle davranırdınız. Eğer öteki insanların yapamayacaklarına iyice inandığım bir işi, yapmaya kalktığımdan bir an şüphelenseydim, istediğiniz kâğıdı derhal imzalardım. Fakat, eminim, bütün namuslu insanlar, ancak benim gibi davranırlar. İçinde yaşadığımız devirde gebe bir kadını mahvetmek pahasına kurtulmak belki de, önemli bir mesele sayılmaz. Lâkin dünyanın bütün namuslu insanlarıyla bir anda ilişiğimi kesivermek... Beni anlıyorsunuz değil mi efendim? Bakın, işte bu hiç olamaz!</p>

  <p class="block9">— Evet, anlıyorum. Siz, işi öyle bir açıdan görüyorsunuz ki böyle düşündüğünüz müddetçe başka türlü yapamazsınız. Bana bak delikanlı! Ben de bir gebe kadını tutuklayacağıma sevinmiyorum. Bana bir suçlu lazım. Bir suç işlemişsiniz. Bunu size ben yaptırmadım. Görevim suçluyu yakalamaktır. Babanıza karşı duyduğum sevgi, saygı, ailenize karşı duyduğum acıma sebebiyle bu suçlunun siz olmamanızı istedim. Ama, ailenize hiç kimse, sizin kadar acıyamaz. Sonra pişman olmamanızı temenni ederim. Güle güle...</p>

  <p class="block9">Paşa hazretleri bu sefer elini uzattı.</p>

  <p class="block9">Kâmil Bey kendisini iyice anlayıp haklı bulmuş olan bu olgun adamın elini minnetle sıktı.</p>

  <p class="block9">Tam kapının tokmağını tuttuğu sırada, arkasından paşanın yorgun sesini duydu.</p>

  <p class="block9">— Bir dakika! İyi düşünün! Mahkemede bile fikrinizi değiştirirseniz, sizin için bir şeyler yaparız. Ortada bir gebe kadın kalmaz. Nihayet bir anne kalır ki, sizin evinizde de böyle bir tane var.</p>

  <p class="block9">“Bunlar burada ne alıp satıyorlar, yahu?” Kâmil Bey’in koridorda ilk düşüncesi bu oldu.</p>

  <p class="block9">Abdülvahap Çavuş üst üste soruyordu:</p>

  <p class="block9">— Paşa hazretleri bir şey mi emrettiler? Eskiden tanır mıydınız? Ne söylediler? Ne üzerine?</p>

  <p class="block9">Kâmil Bey, baştan savma karşılıklar verdi.</p>

  <p class="block9">Odasına kapatılınca, yakalandı yakalanalı, ilk defa büyük bir soğukkanlılıkla durumunu gözden geçirdi:</p>

  <p class="block9">Sahiden! Nedime Hanım’a niçin acıyordu da, Nermin’le Ayşe’ye acımıyordu. “Ortada bir anne kalır ki. . ! Evinizde de böyle bir tane var!... ”</p>

  <p class="block9">“Hemen serbest bırakacaklar... Hemen serbest... Hemen!”</p>

  <p class="block9">Yutkundu. Korkuyla çevresine baktı. Oda, olduğundan daha pis, daha loş, daha soğuktu. Bir yerde, tahtaları kemiren fare dişleri... Pencerenin oynayan camında rüzgâr...</p>

  <p class="block9">Paşa hazretleri gözünün önüne geldi. Masanın başında, bir eli arkasında... Böyle durması birisini hatırlatıyor. Ya Bismark’ı, yahut Avusturya-Macaristan imparatoru Fransuva Jozefi... “Eli arkasında olan paşalar mutlaka bunları hatırlatır. ” Bismark “Her milletin kendisine mahsus Yahudisi vardır” buyurmuş. Buldog suratlı budala! Alman milletinin yaratıcılık devrinde yaşamaktan başka meziyeti olmayan salak... Ya, öteki... Kırmızı pantolonlu Karagöz göstermeliği... Boynuzlan imparatorluğundan uzun pezevenk...</p>

  <p class="block9">Elini ceketinin düğmeleri arasına sokan paşalar da Napoleon’a benzemek çabalamasındadırlar. Napoleon, kibirden, soytarılıktan ibaret bir küçücük adamcağızdır. Neye ihanet ettiğini bilmeden, ihanet etmek istediğini dünyaya hâkim kılmak için rezil olmayı göze almış bir dejenere... Bütün başarılarını, kışı soğuk bir memlekete gitmemiş olmasına, muharebe sabahı, iki saat yağmur yağmamasına, mareşallerinden birisinin kendisine hainlik etmemesine borçlu zirzop...</p>

  <p class="block9">Kâmil Bey, ağzı cigaradan acımış gibi tükürdü. Alçak insanlar yükseldikçe alçaklıkları da o ölçüde artıyor !” diye düşündü.</p>

  <p class="block9">Paşa hazretleri ne babacan adamdı. “Sureti Haktan görünmenin” bundan daha babayanisi olmaz. “Hey gidi baba dostu hey!”</p>

  <p class="block9">Birdenbire durakladı: “Ben giderek sapıtıyor muyum?” dedi, “Nedimeye neden acıyormuşum da, bizimkilere acımıyormuşum?”</p>

  <p class="block9">Çünkü Nedime’yi bekleyen şeyle, Nermin’i, Ayşe’yi bekleyen şey aynı değil. Birisini mahpusa atacaklar. Ötekilere, şimdilik, kara kuru sorgu yargıcından, Binbaşı Burhanettin Bey’e, enişte beyin dostu Entellicens Servisi yüzbaşısından halifenin merkez kumandanı paşasına kadar herkes acıyor, herkes...</p>

  <p class="block9">“Karşılaştırmalar, ancak birbirine benzeyen şeyler arasında olur” diyen bir söz hatırladı. Sayıların toplamında da cinslerin birliği şart... Nedime Hanım, her şeyiyle batmakta olan bir memleketi kudretince kurtarmaya uğraşıyor. Bu uğurda kocasını daha şimdiden kurban vermiş. Oysa Nermin’le Ayşe’yi, bu memleketi, bir daha çıkmamak üzere batırmak isteyenler koz olarak kullanmaya yelteniyorlar. “Kız koz olarak öyle mi?”</p>

  <p class="block9">Bu karmakarışık düşünceler, akşama doğru şöyle bir sonuca bağlandı.</p>

  <p class="block9">Birkaç güne kadar Loyd Tiryestino kumpanyasının lüks vapurlarından biriyle Roma Elçiliği başkâtibi olarak yola çıkmak da Harp Divanınca mahkûm edilip mahpushane revirinde yumruklarını yiyerek dolaşmak üzere, İhsan’ın yanma gitmek de elindeydi.</p>

  <p class="block9">Şimdilik, ikinci yolu tuttuğunu anlıyordu. Buna, hiç kimsenin baskısında kalmadan kendi kendine karar verdiği yüzde yüzdü.</p>

  <p class="block9">Pek az insanın, bu iki ayrı yoldan, kendi tuttuğuna razı olacağı da meydandaydı. Öyleyse, bugün paşa hazretlerine söylediğinin tersine kendisi, birçok başka insanlardan daha mı yiğit? Şu anda, mahkûm edilmekten ölesiye korktuğu halde...</p>

  <p class="block9">Nihayet, hepsini bir yana bırakarak cesaretin ne olduğunu bulmaya karar verdi. Sonunda şu inanca geldi: Cesur adam, o korkak adamcağızdır ki cesaret isteyen yerde, hele diğer insanların önünde korkuya yenilmez. Her şeyi sarsan korkuya rağmen dizlerini bükmemeyi, sesini kaybetmemeyi, ayakta kalmayı becerir. En garibi, bu kuvveti de ona karşısındakiler, yani kendisini korkutanlar verir.</p>

  <p class="block9">“Öyleyse, biz bir cesur adamız karıcığım” dedi, “öyle de kalacağız!”</p>

  <p class="block9">Karşısında, henüz bitmemiş olan suluboya portrede gardiyan- Asker İbrahim, resimde dik dursunlar diye, ağaçlardan topladığı zamklarla kıvırdığı seyrek sarı bıyıklarıyla sakin sakin duruyordu.</p>

  <p class="block9">Oysa, masanın üzerine konulan, pazarlığı yapılan şey, bu İbrahim’in belki de asırlarca sürecek alın yazısıydı.</p>

  <p class="block9">“İşte böyle oldu oğlum İbrahim! ‘Düşmek etrafı görememektendir’ demiş bir büyük şair, benim eşek oğlum İbrahim! Ronia’ya gitmeye kalksam benimkine ‘düşmek’ bile denmez. ‘Kendini öldürmek’ denir. Henüz dövüşülürken kendimi de öldüremem ya... Kızının resmini aldı. Gel bakalım Ayşe kız! -Fransızca olarak sordu ve âdeti üzere şahadet parmağını kızının burnuna değdirdi- Anladın mı benim sevgili küçük Karmen’im?”</p>

  <p class="block9">Ayşe kocaman gözlerle yüzüne bakıyordu. Anlamış, dahası... Çok da beğenmiş gibi...</p>

  <p class="block12"></p>

  <h2 class="block10" id="sigil_toc_id_11">6</h2>

  <p class="block9">Yargılama bir hafta sonra başladı.</p>

  <p class="block9">Harp Divanı beş subaydan kurulmuştu. Savcılığı Kurmay Binbaşı Burhanettin Bey yapıyordu. Daha ilk oturumda, bütün heybetine, halk arasına saldığı korkuya rağmen divanı, Burhanettin Bey’in hiçe saydığı anlaşıldı. Bu hal, adam asan o kurulun pis, haksız bir iş yaptığını bilmesinden ileri gelse gerekti.</p>

  <p class="block9">Arabacıyı bırakmışlar, Nedime Hanım hakkında delil bulamamışlardı. Ortada, Kâmil Beyle Ramiz Efendi’den başka suçlu yoktu.</p>

  <p class="block9">İlk oturumdan döndükleri zaman, -artık yalnız kapatılmak kaldırılmış olduğu için, Ramiz Efendi’yi de yanma vermişlerdi- Kâmil Bey sordu:</p>

  <p class="block9">— Dikkat ettiniz mi? Üstlerinde bir acayiplik var gibi geldi bana... Sanki dışarıdan bir ses bekliyorlar. Rahatsızlar.</p>

  <p class="block9">— İyi bildiniz. Yunan saldırısı başlamış.</p>

  <p class="block9">— Yok canım! Nereden haber aldınız?</p>

  <p class="block9">— Kapıda beklerken bir subay arkadaş söyledi. Daha doğrusu bir başkasına söyledi de bana duyurdu. Saldırının yönünü olsun öğrenebilsek...</p>

  <p class="block9">— İnşallah öğreniriz. Aklına başka bir şey geldi. Şimdi sizi mahalleden soracaklar. Yedek subay olduğunuz anlaşılırsa...</p>

  <p class="block9">— Meraklanmayın, anlaşılmaz. Rahmetli kardeşim kazancı idi. Adı Ramiz’dir. Benim adım Remzi... İkimiz de harbe gittik. Bir aralık ikimizin de “kayıp kâğıdı” geldi. Bugün, kim kime? Ramiz’i bilen nerede, Remzi’yi bilen nerede? Nuri Usta o kadarcık şeyi becerir.</p>

  <p class="block9">— Nuri Usta kim?</p>

  <p class="block9">— Bizim mahallenin muhtarı. Tesviyecidir. Gemiye kahveci girerken iyi hal kâğıdını Nuri Usta uydurdu. Meselenin içyüzünü bilir.</p>

  <p class="block9">— Anlaşılmasın da...</p>

  <p class="block9">— Anlaşılsa ne olur? Adam sen de...</p>

  <p class="block9">— Yalanınız meydana çıkar. Yedek subaylığınız bilinirse, külhanbeyi ağzına inanmazlar. Ne güzel taklit yapıyorsunuz:</p>

  <p class="block9">— Pek de taklit sayılmaz. Gençliğimizde bir zaman tulumbacılık ettik, sandık taşıdık. Kaldırım efeliği yaptık. Sonra öğretmen olunca hepsinden vazgeçtik ya... Evet, heriflerin üzerinde bir acayiplik vardı. Onlar, düşmanın kazanmasını istiyorlar. Biz, bizim kazanmamızı... Bunu, ileride bir gün anlatacaklar da, bebekler bile inanmayacaklar.</p>

  <p class="block9">— Daha tuhafı, bunlar da, memlekete iyilik ettiklerine inanıyorlar.</p>

  <p class="block9">— Sanmam! iyilik ettiklerine inansalar, o kadar kuşkulu olmazlardı. Yenilirsek yanarım Kâmil Bey... Yenildiğimize değil, haklı olduğumuzu ispat edemediğimize...</p>

  <p class="block9">— İnşallah yenilmeyiz.</p>

  <p class="block9">— İnşallah ama... Memleketin halini bilmiyorum. Birinci İnönü’nden, Çerkez Etem’den sonra birkaç ay içinde neler yapabildiler? Ordu olmazsa, orduya karşı durulmaz. Bu iş, başıbozukluğun başaracağı çaptan çıktı. Siz askerlik etmediniz, bilmezsiniz. Başıbozuk kuvvet, ne kadar çoğalırsa, bir memleketin dayanma kaynakları o kadar çabuk tükenir. Düşünsenize... On yıldan beri harp eden bir memlekette beş yüz atlıyla bir köye iniyorsunuz. Erkeksiz bir köy. Sizin arkanızda hiçbir örgüt yok. Hayvanlar yem, insanlar ekmek ister. Eyerlerin, bellemelerin, kantarmaların onarımı lazım. Giyimler yırtılmış, kunduralar parçalanmış olur. Noksanları tamamlamak zorundasınız. Eşkiya, yolları kestiği için para bile değerini kaybeder. Siz, köylüye istediğiniz kadar, ırzdan, namustan, düşman zulmünden söz edin. O yalnız, o gün aldığınız arpayı bilir. Arkanızdan beddua eder. Her şeyi saklamaya, hiçbir şey kaptırmamaya bakar. Civarda gezen meşhur eşkiyaların namlarına sığınarak geceleri yüzünü sarıp komşularını soymaya kalkanlar olur.</p>

  <p class="block9">— Bunları hiç aklıma getirmemiştim.</p>

  <p class="block9">— O sebepten dövüşmek size kolay geliyor.</p>

  <p class="block9">— Mustafa Kemal Paşa mutlaka ordu kurmuştur. Göreceksiniz.</p>

  <p class="block9">— İnşallah... Zaten ordu kurmaya vakit bulamadıysa felaket...</p>

  <p class="block9">— Harp Divanı üyeleri de sizin gibi bunları bilirler. Oradan haber de almışlardır. Ordu olmasa bu kadar tutuk davranmazlar sanırım.</p>

  <p class="block9">— Evet... Belki de... Bakın azizim. Bu seferki saldırıyı da durdurabilirsek, iyi kötü bir ordu kurmuş demektir. O zaman biz bu harbi mutlaka kazanırız. Bizim asker bir kere dayanmaya başlarsa, kolay sökülmez. Hele bu dayanmanın sonunda düşmanı kuvvetten düşüreceklerine inanırlarsa... Tamam...</p>

  <p class="block9">— Deli olmak işten değil... Nasıl haber alacağız? Bir memleketin hayatı böyle bir tek unsura nasıl bağlı kalıyor? Allah esirgesin!</p>

  <p class="block9">— Ben başka türlü düşünüyorum Bir memleketin kaderi bir tek unsura bağlı kalabilir, bazı bazı kalmalıdır da... Bundaki tehlike, nihayet yüzde ellidir “Kürt’ü kovalaya kovalaya dövmeli!” diye bir söz işitmiştim. Yani insanları fazla sıkıştırmaya gelmez anlamına... Bizi de fazla sıkıştırdılar. Kaçacak yerimiz kalmadı. Evlerimizdeki hamamlıklara kadar kaçtık. Şimdi hamamlık dolaplarının kapısını zorluyorlar. Hatta zorladılar. Çırılçıplak dışarıya uğradık. Bunu millet anladıysa, tamamdır.</p>

  <p class="block9">Nerden haber alacağız? Baksanıza “Peyam Sabah” bir şey yazmıyor.</p>

  <p class="block9">— “Kötü haber tez gelir” demişler, “iyi işler oluyor” diyelim de iyi çıksın... Ramiz Bey seyrek dişlerinin arasından kindar bir ses çıkardı. Memleket ne halde, biz burada nelerle uğraşıyoruz?</p>

  <p class="block9">Vay namussuzlar vay!</p>

  <p class="block9">Kâmil Bey, yüreğini çıkarıp verir gibi, ona bir cigara uzattı. Karşısındakinin duyduklarını tıpatıp duymak, aynı şeylere inanmak... Asıl kardeşlik buydu, asıl güçlendiren kardeşlik...</p>

  <p class="block9">Artık her gün, birbirini tutmaz, daha doğrusu ürkütücü haberler almaya başladılar. Düşman, Uşak ve Bursa gruplarıyla saldırmış. Gönderilmeden yakalanan belgelerde yazıldığı gibi.</p>

  <p class="block9">Kâmil Bey yumruklarım dizlerine vurarak hep aynı sözü tekrarlıyordu:</p>

  <p class="block9">— işi berbat ettik! Yüzümüze, gözümüze bulaştırdık. Kâğıtlar mutlaka yetişmeliydi.</p>

  <p class="block9">Ramiz Efendi, aynı karşılığı vermekteydi:</p>

  <p class="block9">— Aldırma gözüm... Bizimkiler kimbilir kaçıncı kopyası... Haber vaktinde gitmiştir. Zaten İstanbul yoluyla cephe haberi gitmez. Biz İstanbul’dan ancak İstanbul’la Trakya haberleri gönderebiliriz. Unutmayın ki düşman bizim toprağımızda bulunuyor. Katırına bir nal çaktırsa haberimiz olur. Göreceksiniz, saldırı hazırlığı haber alınmıştır, çoktan.</p>

  <p class="block9">Bir zaman sonra Kâmil Bey’in aklına bir başka ihtimal geldi:</p>

  <p class="block9">— Sakın, Londra’daki sulh konuşmaları bizimkileri gafil avlamasın?</p>

  <p class="block9">— imkânı var mı? Masa başı konuşması başka, siperde beklemek başka... Bekir Sami Bey cephe komutanı değil ki yahu!</p>

  <p class="block9">Bir aralık Eskişehir’in düştüğü, düşmanın Ankara üzerine yürüdüğü duyuldu.</p>

  <p class="block9">Ramiz Efendi, hiç sarsılmadı:</p>

  <p class="block9">— Ben, gene İnönü’nde hesaplaşırız sanmıştım! Olmadı. Pekâlâ! Eşek bile bir düştüğü çukura bir daha düşmez. Karşımızdakiler, anlaşılan eşek değil, katır... Ankara önünde görüşürüz, palikaryalar... Eğer Mustafa Kemal Paşa, Timurlenk’in Bayezid’e attığı köteği bunlara atmazsa, uf olsun ervahına... Siz üzülmeyin Kâmil Bey...</p>

  <p class="block9">Ramiz Efendi, Kâmil Bey’in söz dinlemeyip üzüldüğünü görünce konuyu değiştirmeye çalıştı:</p>

  <p class="block9">— Niyazi hergelesini yakalayamadıklarına canım sıkıldı, arkadaşların... Kıstırıp temizleyemediklerine...</p>

  <p class="block9">— Adam sen de... Zaten ölmüş bir herif!</p>

  <p class="block9">— Hiç de ölmüş değil... Daha çok ev yıkar. Hele namussuz kambur! Bir de milis yüzbaşısı yapmışlar da Sapanca’ya yollamışlar.</p>

  <p class="block9">— İnsanları hiç tanımıyormuşuz. Ben bu odada, kendimi onun hainliğine inandırıncaya kadar neler çektim. Nedime Hanım onu öyle severdi ki... Hani bir sabah musluk başında size bir şeyler söyledim ya... Orada çektiğim azabı bir ben bilirim, bir de Allah’ım bilir.</p>

  <p class="block9">— Neden? Ben pek mi heybetliyim?</p>

  <p class="block9">— Niyazi’nin ihanetinden sonra bana güvenemezsiniz, diye korkuyordum. Güvenmezseniz de haklı idiniz elbet...</p>

  <p class="block9">— Önce şüphelenmedim değil... İlk gelişinizde yakalandık. “Bunda bir iş var” dedim. Kimin dost, kimin düşman olduğu anlaşılmıyor ki kardeş!</p>

  <p class="block9">— Evet, anlaşılmıyor. Ömrümde, bari yalan söyleyen bir adam olsam... O akşam idarehanede Ada yalanı aklıma nereden de geldi?</p>

  <p class="block9">— Nedime Hanım’ı sevdiğinizden...</p>

  <p class="block9">— Hastaydı, rahatsız edilmesin diye düşündüm. Bir de, bana güvenememelerine artık kızmaya başlamıştım. Hep Doğulu kafası... “Vay! Ne demek olsun! Ben bir kadından aşağı mıyım?” diyerek onur meselesi yapmışım galiba... Pek de iyi olmuş.</p>

  <p class="block9">— Olmaz mı? Eğer siz o gereksiz yalanı söylemeseydiniz Niyazi’nin ne mal olduğu çok daha zor anlaşılırdı.</p>

  <p class="block9">— Zavallı Ahmet de bir yalan söylemişti. Ararat vapuru meselesi. Tesadüfe bakın!</p>

  <p class="block9">— O da Nedime Hanım’ı Ada’ya mı göndermiş?</p>

  <p class="block9">— Hayır! Tersi... Ben Nedime Hanım’ı işe karıştırmak istemem. Rahmetli, bizim acente direktörüyle yaptığımız konuşmayı nedense, kadıncağıza mal ettiydi. Yalan o kadar ileri gitmişti ki artık düzeltememiştim. Burada da Doğulu kafası var. Burada da iş tersine! Zorluğu ben halletmiştim. Bunu ileri atmak istiyorum zannedilir, diye düşündüm.</p>

  <p class="block9">— Öyle olacak, böyle olacak, bir namussuzun içyüzü meydana çıkacak. Ne demişler: “Bir sıçrarsın çekirge... İki sıçrarsın çekirge...”</p>

  <p class="block9">— Hep düşünüyorum. Acaba elli bin lirayı bulup verseydik, bizi gene ele verir miydi?</p>

  <p class="block9">— Sanmam! Belki o zaman paradan payını alır, defolurdu. Ama hiç belli olmaz. Böyle reziller fenalığı, çok zaman fenalık olsun diye yaparlar.</p>

  <p class="block9">— Doğru söyleyin Ramiz Efendi, benden epey şüphelendiniz mi?</p>

  <p class="block9">— Hayır! Sandığı nereden aldığınızı söylememiştiniz, bir de Nedime Hanımı ele vermiyordunuz. Harp Divanına çıkıncaya kadar minicik bir şüphe elbette kaldı. Fakat iddianame elime geçince: “Tamam, dedim, bu bizden... ”</p>

  <p class="block9">— Ama çektiğim azabı bir de bana sorun... Eğer Nedime Hanım tutuklansaydı da, benden şüphelenseydi, karar vermiştim, kendimi öldürecektim. Ay... Yüzümü kestim işte...</p>

  <p class="block9">— Ne lüzum vardı kardeş? Ben bu işi yapacağına kanı görmeden de inanırdım.</p>

  <p class="block9">Gülüştüler. Bunları, ziyaret günü, tıraş olurken konuşuyorlardı.</p>

  <p class="block9">Nermin, bugün ikinci defa gelecekti. Kâmil Bey, Harp Divanı’na çıktıklarını, Teğmen Şerif Efendi’nin odasında, haftada iki defa görüşebileceklerini yazmıştı.</p>

  <p class="block9">— Bakalım hanımlar ne havadis getirecek?</p>

  <p class="block9">Ramiz Efendi, yüzünü kolonya ile ovalarken, güvenle karşılık verdi:</p>

  <p class="block9">— Yengeyi bilmem, bizim hatun havadissiz gelmez. İyi kötü bir şeyler söyler. Bir huyu da var ki dağlar, taşlar dayanmaz. Şaşı, maşı bilmez, kör vesselam! Yalvarırım. “Canımı sıkacak haberleri sen vermeyiver. Başkasından duyayım. Yoksa ben senden bu gidişle soğuyacağım, karı!” derim. Hiç aldırmaz. Pek dobradır benim hatunum... Bak göreceksin. Ankara düşmüş olsa, müjde verir gibi anlatır. Bugün ayın kaçı?</p>

  <p class="block9">— Nisanın ikisi...</p>

  <p class="block9">— Bizimki ne zaman uğradıydı? Martın yirmi beşinde çamaşır bıraktı. O zaman saldırıdan kimsenin haberi yoktu galiba... Herkes Londra konferansını konuşuyordu. Ne olduysa Martın 29’undan bu yana olmuştur. Şu Ali Kemal’i elime verseler kör testereyle doğrarım. Yazsana namussuz, iyi de olsa, kötü de olsa, gerçeği yazıver. Arkadaşlar da telaştalar galiba... Bizim burada patladığımızı akıllarına bile getirmiyorlar<span class="calibre1">.</span></p>

  <p class="block9">“Bunlar hiç iyi alamet sayılmaz. Ali Kemal’in yazmaması insanın yüreğine su serpse de... ”</p>

  <p class="block9">Ramiz Efendi, böyle düşünerek sözü değiştirdi:</p>

  <p class="block9">— Hanımlar üşümüş gelecekler. Şu İbrahim dangalağını çağıralım da mangalı yaksın, demliği üstüne koysun. Biz yukarıdayken çayı hazırlar.</p>

  <p class="block9">— Pekâlâ!</p>

  <p class="block9">İlk defa Kâmil Bey’i çağırdılar. Ramiz Efendi, “Belki bir gizli lafınız vardır” diyerek beraber çıkmak istemedi.</p>

  <p class="block9">— Gizli laf! Şerif Efendi’nin önünde bu nasıl bir gizli lafmış.</p>

  <p class="block9">Hadi yürüyün. Ayşe’yi de görecektiniz ya...</p>

  <p class="block9">— Peki öyleyse... Ben kızı, bir de Şerif aptalını lafa tutarım.</p>

  <p class="block9">Siz, icabında bir, iki kelime kaçırırsınız.</p>

  <p class="block9">Nermin yine yalnız gelmişti. Kâmil Bey telaşla sordu:</p>

  <p class="block9">— Nerde Ayşe? Yoksa, bir tarafa mı saklandı yaramaz?</p>

  <p class="block9">— Getirmedim. Hava çok soğuk. Biraz da boğazı ağrıyor.</p>

  <p class="block9">— Evde yalnız mı?</p>

  <p class="block9">— Hayır. Bir haftadan beri halamın hizmetçisi Eleni bizde kalıyor.</p>

  <p class="block9">— Kız beni unutacak... Ramiz Efendi’yi hatırlayarak kabahatli gibi gülümsedi: İzin verin Nermin, size Ramiz Efendi’yi tanıtayım. Bir odada kalıyoruz. Ayşe’yi görmek istiyordu.</p>

  <p class="block9">Nermin, Ramiz Efendi’ye elini uzatmadı. Yorgun bir gülümsemeyle selamladı:</p>

  <p class="block9">— Enchante efendim. Odanızda ateş var mı?</p>

  <p class="block9">Kâmil Bey anlattı:</p>

  <p class="block9">— Var. Şerif Efendi’yi gösterdi. Şerif Bey, Allah razı olsun, hiçbir şeyimizi noksan bırakmıyorlar.</p>

  <p class="block9">— Halam da gelecekti. Bir işi çıktı. Yargılamanın iyi gittiğini söylüyorlar.</p>

  <p class="block9">— İyi evet... Ne var, ne yok, havadislerden?</p>

  <p class="block9">— Ne havadisi? Evden çıkmıyorum. Ayşe huysuzluk ediyor.</p>

  <p class="block9">Sözleri bitmiş gibi sustular. Ramiz Efendi, biraz bekledikten sonra tedirgin sessizliği bozmak istedi:</p>

  <p class="block9">— Hanım ablacığım! Bizim oğlandan bilirim. Hemen boğazı şişer. Bademcik mi, fıstıkçık mı ne karın ağrısıysa... İşte onlar. Hatun bağırta çağırta gırtlağına tentürdiyot çalar. Ihlamur içirir. Terletir. Ertesi gün bakarsınız turp gibi sıçramış kalkmış...</p>

  <p class="block9">— Evet... Bademcikler vücudun kaleleri imişler. Mikrop girince ilk boğuşma orada onlarda olurmuş. Türkçesi, meraka değmez.</p>

  <p class="block9">— Evet... Nermin kocasına döndü. Bir şeye ihtiyacınız var mıydı? Bir şey getiremedim. Paket taşımak, kalabalıklarda zor oluyor hafta içinde Eleni uğrayacak. Çamaşırlarınızı verirsiniz. Neye ihtiyacınız olursa daha önce yazınız.</p>

  <p class="block9">— Peki... Demek, hiçbir havadis işitmediniz?</p>

  <p class="block9">— Enişte beyim Harbiye Nazırı paşa hazretleriyle görüşmüş, bir şeyler yapacaklarını söylemişler.</p>

  <p class="block9">— Teşekkür ederim. Ben ortalığın halini sormuştum. Bir türlü “Anadolu’dan ne haber?” demeye cesaret edemiyordu. Harp haberlerini...</p>

  <p class="block9">— Hiç ilgilenmedim... Barış olacakmış... Londra’da konuşuluyor muş...</p>

  <p class="block9">— Evet... Ayşe pek mi hasta?</p>

  <p class="block9">— Soğuk almış. Meraka değmez. Önceki gün Arif Paşaların büyük kızı uğradı. Süreyya Beyefendi’nin haremi de beraber... O kadını hiç görmemiştim. “Şehla” diyorlardı. Adeta şaşıymış. Hasılı, bu hafta işitenler, birer birer bizi yokladı. Size hepsinin selamları var. Pek üzülüyorlar.</p>

  <p class="block9">— Teşekkür ederim.</p>

  <p class="block9">Karı koca yine sustular. Bir zaman sonra Nermin, nasıl vakit geçirdiklerini sordu. Deminden beri söze karışmak fırsatını arayan Teğmen Şerif Efendi, Kâmil Bey’in resim yaptığını, “hakçası” resmi de iyi yaptığını, yaptığı resimlerin “adama benzediğini”, büyüttüğü resmi görenlerin küçük dillerini yuttuklarını söyledi.</p>

  <p class="block9">Kâmil Bey, karısının resimleriyle ilgilenmesini, onları görmek istemesini pek istedi. Fakat Nermin, kederli bir dalgınlıkla susuyordu.</p>

  <p class="block9">Ramiz Efendi, çayı hatırladı:</p>

  <p class="block9">— Aman Şerif Abi, emret de çaydanlıkları falan getirsinler. &gt;, Aşağıda kaynıyor. Yenge hanım üşümüştür.</p>

  <p class="block9">— Hay hay! Teğmen kapıya doğru seslendi: Posta!</p>

  <p class="block9">Nermin önlemeye çalıştı:</p>

  <p class="block9">— İstemez efendim... Zahmet buyurmayın. Araba bekliyor. Gideceğim. Çocuk hasta...</p>

  <p class="block9">Ramiz Efendi kesip attı:</p>

  <p class="block9">— Olmaz. Çay içmeden giderseniz, Allah göstermesin siz de hastalanırsınız. Kâmil Bey abimiz kederinden ölür. Her şey hazır. Bardaklarımızın temizliğine de Kâmil Bey abimiz kefildirler.</p>

  <p class="block9">— Hayır. Onu demek istemedim. Belki beyefendiyi rahatsız ederiz.</p>

  <p class="block9">— Şerif Abiyi mi? Yok canım! Öldü mü erkeklik!</p>

  <p class="block9">Teğmen ellerini ovuşturarak:</p>

  <p class="block9">— Ne münasebet hanımefendi. Biz görevdeyiz!! Akşama kadar oturun... Keyfinize bakın.</p>

  <p class="block9">“Posta”ya çayı getirmesini emretti. Havaların bu yıl bozuk gittiğinden başlayarak, “Hıdırellez’in pek tatsız geçeceğinden korktuğunu, oysa arkadaşlarla Kâğıthane’ye gitmeyi kararlaştırdıklarını falan anlatıyordu ki, kapı birdenbire açıldı: “Burada mısınız?” diyerek içeriye kara çarşaflı, kısa boylu, zayıf bir kadın girdi. Peçesini arkaya atmıştı. Küçük esmer yüzü, çarşafın kara çerçevesinde büsbütün ufak görünüyordu. Birisine yol verdi:</p>

  <p class="block9">— İşte baban! Al bakalım!</p>

  <p class="block9">Ramiz Efendi, hemen kalktı:</p>

  <p class="block9">— Nerdesin bunca zamandır köpoğlusu?</p>

  <p class="block9">Çocuk, tos vuracak bir keçi yavrusu gibi kendisini babasına çarptı. Kucaklamak için, çamurlu potinlerinin burnunda yükseldi:</p>

  <p class="block9">— Konuşturmuyorlarmış... Annem öyle söylediydi. işte konuşturuyorlar ya...</p>

  <p class="block9">— Aferin ulan!</p>

  <p class="block9">Ramiz Efendi, oğlunun önüne çömeldi. Ellerini tuttu:</p>

  <p class="block9">— Donmuşsun rezil! Hadi, ellerini ısıt! Sonra da buradakilere “Merhaba” de. İşte Kâmil Bey amcan... Bu da Nermin Hanım teyzen.</p>

  <p class="block9">Ramiz Efendi’nin oğlu Kadir ellerini ısıtmak üzere sobaya yaklaştı. Zayıftı. Yüzünde kan yoktu. Bu da, gözlerinin karalığını büsbütün arttırıyordu. Hareketleri çekingen değildi ama, arsız da değildi.</p>

  <p class="block9">Kadın, çarşafının pelerini altından büyük bir bohça çıkarıp bir iskemleye koydu. Yüzü, dışarıdaki soğuğa rağmen hafifçe terlemiş- ti. Titiz olduğu için belli ki, “et, can tutmaz” kadınlardandı.</p>

  <p class="block9">Ramiz Efendi’nin sürdüğü iskemleye oturdu. Nermin’le bakıştılar. Kocasına döndü:</p>

  <p class="block9">— Nasılsın bakalım efendi, keyfin yerinde ya?</p>

  <p class="block9">— Eh... Siz yürüyerek mi geldiniz? Ayaklarınızın çamurundan belli...</p>

  <p class="block9">— Yokuşu çıkıverdik.</p>

  <p class="block9">Ramiz Efendi, Nermin’e gülümsedi:</p>

  <p class="block9">— Kocamustafapaşa’dan geliyorlar, “Yokuşu çıkıverdik” dediği yer orası...</p>

  <p class="block9">Nermin, Kocamustafapaşa’nın nerede olduğunu bilmediği için, sadece gülümsedi.</p>

  <p class="block9">Bu sırada, gardiyan asker İbrahim’le posta neferi, çaydanlıkları ve bardakları getirdiler.</p>

  <p class="block9">Ramiz Efendinin karısı bunları görünce, çok bilmiş çok bilmiş başını salladı:</p>

  <p class="block9">— Demek müjdeyi aldınız? Bu ziyafet onun şerefine...</p>

  <p class="block9">— Ne müjdesi?</p>

  <p class="block9">— Hadi oradan... Bir de eğleniyor. Hanımefendi söylemedi mi?</p>

  <p class="block9">— Ne var yahu?</p>

  <p class="block9">Bunu Ramiz Efendi hafif bir çığlık halinde sormuş, Kâmil Bey de yüreği durmuş olarak ayağa kalkmıştı.</p>

  <p class="block9">Kadın, erkeklerin haline gerçekten şaştı:</p>

  <p class="block9">— Sahiden mi duymadınız? İyi vallaha! Dünya birbirine giriyor. İnönü’nde yine kazanmışız.</p>

  <p class="block9">— Ne diyorsun...</p>

  <p class="block9">— İnönü’nde mi?</p>

  <p class="block9">Teğmen Şerif Efendi, atıldı:</p>

  <p class="block9">— Rica ederim hanım teyze, siyasi konuşmayacaksınız. Emir aldım.</p>

  <p class="block9">Ramiz Efendi’nin karısı Fatma Hanım, bit görmüş bir titiz kadın gibi gözlerini kısarak subaya baktı:</p>

  <p class="block9">— Siyasi ne demek? Ben siyasi falan bilmem... Bir iş olmuş onu söylüyorum. İnönü’nde düşmana kötek atmış bizimkiler... Sevinmediniz mi, siz yoksa?</p>

  <p class="block9">— Estağfurullah... Lâkin aldığım emir...</p>

  <p class="block9">— Kimse böyle emir veremez. A, üstüne iyilik, sağlık... Hamdolsun gâvur içinde değiliz... Ramiz Efendi’ye dargın dargın kaşlarını çattı. Ne duruyorsunuz efendi, çay verecekseniz veriniz.</p>

  <p class="block9">Kâmil Bey’le Ramiz Efendi çaydanlığa beraber saldırdılar, ikisinin de elleri titriyordu.</p>

  <p class="block9">Ramiz Efendi bardakları doldururken, boğuk bir sesle sordu:</p>

  <p class="block9">— Nasıl olmuş bu iş? Ne zaman olmuş?</p>

  <p class="block9">— Hangi iş? Muharebe mi? Basbayağı... Dün olmuş... Bir dövüşmüşler bizimkiler... Bir satır atmışlar... Arkasından sapan taşı yetişmiyormuş. “Bu sefer, Kemal Paşa İzmir’i mutlaka gelir alır” diyorlar. Nermin’e sordu. Siz duymamış mıydınız?</p>

  <p class="block9">— Hayır efendim!</p>

  <p class="block9">— Şaştım doğrusu? Biz, kaç gecedir uyumuyorduk. Dua ediyorduk. İşler önceleri, az kalsın kötüye gidiyormuş... Düşman bizim orduyu az kalsın bozuyormuş. Derken dün gece yarısı, ben yatmıştım. Baktım ki kafesi vuruyorlar. “Kim o?” dedim. Nuri Usta’nın oğlu Mustafa “Hey Kadir! Uyuyor musun hayvan!” dedi. Telaşla kalktım Mustafa Efendi müjdeyi verdi Allah razı olsun, geçti öteki kapıya... Mahalleye bir hal oldu birdenbire... Işıklar yandı. Kapılar açılıp kapandı. Bereket Nuri Usta aklını kaçırmadı da, bizi zaptetti. Kadınlar bir eve toplandık. Kocası, oğlu, kardeşi Anadolu’da olanlar biraz durgun. Malum ya muharebe olmuş. Nice ana, baba kuzulan ölmüştür. Onları teselli ettik. Erkekler kahveyi açtırmışlar... Sabaha kadar havadis yağdı. Düşman Bursa’ya doğru kaçıyormuş, şu kadar bin ölü, şu kadar bin yaralı... Tam tamına söylediler ama, ben rakamları aklımda tutamam... Mübarek İstanbul! Nasıl da kulağı delik memlekettir. Gazete gibi canım...</p>

  <p class="block9">Kâmil Bey, Avrupa’da, birçok güzel sesli büyük sanatçı, dâhilerin bestelediği müzik parçaları, ölmez piyeslerin büyük anlamlı sözlerini dinlemişti. Fakat hiçbirisi, şimdi, şu kara kuru küçük kadından işittiklerinin değerinde değildi.</p>

  <p class="block9">Ramiz Efendi, yüzü sapsarı, oğlunun omzuna tutunmuştu. Bu müjdenin ne demek olduğunu biliyordu. Kendisini şimdiye kadar, yenilme haberine alıştırmış, bu müthiş anı erkekçe, karşılamaya hazırlamıştı. Karısı, hiç görmediği, tanımadığı biri gibi, bir uzaklaşıp bir yaklaşıyordu. Yalnız sesi yabancı değildi. Gayet iyi tanıdığı, zaman zaman kuvvet aldığı ses... Halkın yanılmaz, sürgit yenilgi tanımaz gerçekçi, mert sesi...</p>

  <p class="block9">Oğlunun sıska omzunu tutuyor, uçsuz bucaksız bir yorgunluk duyuyordu.</p>

  <p class="block9">Fatma Hanım, anlatmaktaydı:</p>

  <p class="block9">— Bizim zayiatımız pek azmış. Bizimkiler aslanlar gibi dövüşmüşler. Karlarda, kıyamette... Bir de bu benim sıska oğlum nezle olunca huysuzlanır. Bir daha, “Hastayım” desin, falakaya yatıracağım. Bana söz verdi. Bir daha olur olmaz şeyden yakınma yok... Ağlamak yok. Nermin’e sordu. Sizin de çocuğunuz var mı?</p>

  <p class="block9">— Var.</p>

  <p class="block9">— İyi... Çocuk can yoldaşıdır. Erkek mi?</p>

  <p class="block9">— Hayır, kız!</p>

  <p class="block9">— Kaç yaşında?</p>

  <p class="block9">— Yedisini bitiriyor.</p>

  <p class="block9">— Pek de mini miniymiş şekerim. Neden getirmediniz?</p>

  <p class="block9">— Rahatsızca. Boğaz olmuş.</p>

  <p class="block9">— Geçer. Sıcak tutmalı. Erkekleri gösterdi. Bunları sakın merak etmeyin, Mustafa Efendi dedi ki, bunları artık fazla tutamazlarmış. Bırakırlarmış.</p>

  <p class="block9">— İnşallah...</p>

  <p class="block9">— Göreceksiniz. Mustafa Efendi bilir. Ben dün gece gelecektim. Nuri Usta salıvermedi: “Gece vakti orası kapalı olur. Seni içeri bırakmazlar. Haber de vermezler” dedi. Bugün kendisi de gelecekti. Lâkin dün hiç uyumamış. Nuri Usta’yı görmelisin. Gençleşti birdenbire... Mahalleliden utanmasa şakır şakır oynayacak. Size selamı var.</p>

  <p class="block9">— Eksik olmasın.</p>

  <p class="block9">— Kirli çamaşırlarını hazırladın mı? Götüreceğim.</p>

  <p class="block9">— Bugün kalsın, bugün istemez.</p>

  <p class="block9">Kâmil Beyle Ramiz Efendi, artık yalnız kalmaktan başka bir şey istemiyorlardı.</p>

  <p class="block9">Çay bitince misafirleri gönderdiler.</p>

  <p class="block9">Oda kapısı üstlerinden kapanır kapanmaz, Ramiz Efendi Kâmil Bey’in boynuna sarıldı. Sesi titriyordu:</p>

  <p class="block9">— Gözün aydın kardeşim! Benim gibi budala yoktur, benim kadar hayvan...</p>

  <p class="block9">— Neden?</p>

  <p class="block9">— Sana hep yalan söylüyordum! Demek ki hiç umudum yokmuş... Ne ayıp!</p>

  <p class="block9">İkisinin de gözleri yaşla dolmuştu. Dayanılmaz bir mutluluk içinde gülümsüyorlardı.</p>

  <p class="block9">Kâmil Bey, bitkin bir halde karyolaya oturdu. Ramiz Efendi, odanın içinde dolaşmaya başladı.</p>

  <p class="block9">— Az kalsın yıkılacaktım! Az kalsın... Oğlana tutunmasam devrilecektim.</p>

  <p class="block9">— Ya ben!</p>

  <p class="block9">— Gördüm, yüzünüz bembeyaz olmuştu. Ben de mi öyleydim?</p>

  <p class="block9">— Tıpatıp... Kâmil Bey, çetrefil bir cümleyle duygularını söylemeye çalıştı. Sizi tebrik ederim Ramiz Efendi... Karınız... Pardon yenge hanım için... Aslan gibi maşallah... Aslan kaç para...</p>

  <p class="block9">— Fatma mı? Hiç göstermez ama yiğittir.</p>

  <p class="block9">Öksürdü. Ellerini pantolonunun ceplerine sokmuştu. Duvardan duvara gidip gelirken, çok mutlu, ya da pek bahtsız oldukları sıralarda, bütün erkeklerin mutlaka yaptıkları gibi sevgilisinden söz etmek ihtiyacını duyuyordu? Kâmil Bey’in neye üzüldüğünü sezdiğinden öksürdü, duraklayarak konuştu.</p>

  <p class="block9">— Kadınlarda suç yok! Yetişme şartlarım bir düşünün... Hele yaşama şartlarını... Hanım yengeyi alalım. Kibar bir ailenin kızı. Öyle bir hayat için, yetiştirilmiş. Sonra sizinle evlenmiş. Hemen aynı şartların içinde kalmış. Kendisinden, yaşadığınız çevre için istediklerinizi tastamam yapmadı mı?</p>

  <p class="block9">— Evet... Ama sizi yetiştiren çevrede yaşamalıymış...</p>

  <p class="block9">— Hiçbir fevkaladeliği yoktur. Bizim çevrede kadınlar, sizin kadınlardan daha fazla baskı altındaydılar. Fazladan, onlara biz, sizin gösterdiğiniz saygıyı da pek göstermiyorduk. Sözgelimi, benim hatun, elini öpsem, delirdiğime hükmeder. Okuması, yazması olmayan basit bir kızcağız. Şimdi bile çok sıkışsa, derhal iki rekât namaz kılar, bir Yasin okur. Kendisini başka türlü teselli etmeyi hâlâ beceremez. Bakarsın çocuk gibidir. İki liranın hesabını yapamaz. Bakarsın, öyle doğru fikirler ileri sürer, öyle doğru davranışlar salık verir ki, ‘Allah’tan haber mi geliyor buna’ diye hayrete düşersin. Belki de bütün kuvveti derinden derine hesap etmeyi bilmemesidir. Ne demişler: Akıllı geçit arayıncaya kadar deli ırmağı geçermiş. İngiliz donanmasında kaç zırhlı olduğunu, bunların kaç top taşıdığını, harpte iktisadi ablukanın ne anlama geldiğini bilmez. Amerikan, Japon, Fransız, İtalyan ordularının bir araya gelmesinden doğacak kuvveti ölçemez. Ben, ya da Kadir, birimizden birimiz hastalansak, iki gözü iki çeşme ağlar. Sonra aklı bir işe takıldı mı, Nuh der, peygamber demez, diretir. Bir yedek subay arkadaş anlattı: Mütarekeden sonra Halep’ten dönüyormuş. Bozgunu taşıyan trenler görmedinizse gözünüzün önüne getiremezsiniz. Lokomotifi lokomotife, vagonları vagona, yolcuları yolcuya benzemez. Çuh çuh soluyan bir acayip, bir korkunç yaratıktır ki, tekerlekler üzerine alınmış bir müthiş yılan ölüsünü andırır. Tam ölü bile değil, hafif canlı, üstüne bir sürü haşerat üşüşmüş... İşte bu trenlerden birisiyle dönüyormuş. Bu arkadaş seferberliğin başından beri bütün cephelerde dövüşmüş, yuvarlak hesap on dört yara almış bir sahici kahramandır. Küçük istasyonlardan birisinde bir köylü kadına rastlamış. Bu kadın, yanından geçen üniformalıları durdurur: “Nerde benim Ahmet’im?” diye sorarmış. Telaşlı değilmiş. Fakat sakinliğinde dehşetli bir hal varmış. Arkadaş: “Nedense bana bir ana kartalı hatırlattı” dedi, “Olup bitenlerin biricik suçlusu benmişim gibi ürperdim. Dünyanın en müthiş karabasanı, Ahmet’ini arayan bir ana kartala hesap vermektir. “Nerde benim Ahmet’im?” sorusuna verilecek bir tek doğru karşılık vardı: “Ana, biz, senin Ahmet’ini kumarda kaybettik” demek... Fakat bunu ben değil, hiç kimse hatta en yaman korkusuzluğun kendisi bile ona söylemeye cesaret edemezdi. ”</p>

  <p class="block9">Her zaman düşünürüm: O basit köylü kadınına bu heybetli, intikamcı ana kartal kudretini veren nedir? Haklı olması mı? Çektiği acılar mı? Olayların içyüzünü bilmemekten gelen hesapsızlığı mı? Belki de hepsi birden... Belki de hepsinden çok, acınacak, korkulacak derecede yalnız olması... Düşünün gökyüzünde, çok yükseklerde, bazen tek başına bir kartal dolaşır... Döne döne... İnsana kesin yalnızlığı, kesin yalnızlığın fazlalaştırdığı yırtıcılığı düşündürür. Allah’a yakın bir şeyler... İşte bizim orta sınıf kadınlarından bazısı da böyle oluyor. Üstlerine birdenbire bir büyüklük, bir ana kartallık geliyor.</p>

  <p class="block9">— Dövüşmek lazım geldiğini ona siz mi anlattınız?</p>

  <p class="block9">— Biz bunu anlatabilir miyiz?</p>

  <p class="block9">— Yani nasıl inanırdınız? “Ben Nermin’e bir türlü açılamamıştım” diyecekti, vazgeçti. Yani dövüşmek gerektiğine...</p>

  <p class="block9">— Baştan başlayacağım. Seferberlikte biz, iyi, kötü dövüştük. Bazı kaçtık, bazı kovaladık. Seferberlik haklı mı, haksız mı? Girmemek mümkün müydü? Sonu böyle olmasaydı da zafer bizim tarafta kalsaydı ne kazanırdık? Bunların müspet menfi cevaplan var. Fakat bu tartışmayı daha rahat koltuklarda oturanlar yapıyor. Döğüşe girenleri bir hırs kavrar: Ne olursa olsun yenmek hırsı... Belki inanmayarak, istemeye istemeye gittim. Gözüm arkada kaldı. Çünkü arkada, bir evin içinde yapayalnız bir gebe kadın bırakmıştım. Bir başına Kocamustafapaşa’dan Kapalıçarşı’yı bulmayı beceremez bir kadıncağız. Lâkin cepheye gidince, şakasız ölüm alış verişi, diğerleri gibi beni de sardı. Yanımda arkadaşlar düşüyor, arkadaşlar sakat kalıyor, arkadaşlar kayboluyordu. Biz de karşımızdakilere aynı acılan tattırıyorduk. Nuri Usta’nın güzel bir sözü vardı: “Ne aman isteyeceksin, ne aman vereceksin!” der. Mücadelenin ana kanunu budur. Biz de bu kanunun içine düşmüştük. İşler, birdenbire öyle bir hale geldi ki, aman istemenin de, aman vermenin de anlamı kalmadı.</p>

  <p class="block9">Silahlar eskiydi. Cephane her zaman kıttı. Menzil örgütü, ulaştırma sıfır, bazen at arabalarında, çoğu, deve, eşek, kağnı kervanlarında götürülüp getirilen sandıklarda her şey noksandı, çürümüştü. Lazım olan yere lazım olduğu vakit yetişmiyordu. Yaralılar, bakımsızlıktan, kangrenden ölüyorlar, ruh bakımından güçsüz olanlar, daha Türkçesi tabansızlar hemen kaçıyorlardı. Buna rağmen, vallaha, hiçbirimiz, yenmek için elimizden geleni esirgemedik. Kaçanlar bile, tekrar kaçmak fırsatı buluncaya kadar aslanlar gibi dövüştüler. Nitekim kaçamayacak kadar korkak olanlar, köye dönerken çekeceği sıkıntıyı göze alamayanlar da sıkıştıkları yerde, imkân var mı, yok mu bakmadan aslanlar gibi vuruşurlar. “Zafer, savunuya muhtaç değildir” diye bir söz edilir. “Yenilgi de, tıpkı zafer gibi, savunuya gelmez!” diyenlerden çok özür ileri sürenleri üzer, şimdi burada, kaybedilmiş bir harbin savunuculuğunu yapmıyorum. Gerçek odur ki, okulların yüksek sınıflarından, köy odalarından kalıplarına kıyafetlerine bakarak çocuklar getirdiler. Bunlar, evet, sırasında, korkudan altlarına işemişlerdir, ama içlerinde korkunç bir cesaretle ölümü alaya alanlar, onunla bir köpek yavrusu imiş gibi şakalaşanlar, çok vardı. Harp uzun sürdü. Bu memleketin eli silah tutanlarından pek azı cepheyi görmemiştir. Yani, hepimiz “cephe” denilen kıyameti yakından tanıdık. Kan gövdeyi götürür mü? Gövdeyi değil kasabaları, temelinden söküp sürükledi. Biz, bıkıp usanıncaya kadar kan, yara, kahramanlık, korkaklık gördük. Bunları o kadar kanıksadık ki bu dünyada imreneceğimiz pek az kahramanlık, ayıplayacağımız pek az tabansızlık kalmıştır. Yalnız bir nesil değil, bu memleketin üç nesli bir çeşit filozof oldu. Bunun kârını da göreceğiz, zararını da... Pardon... Gevezeliğim tuttu. Pek mutluyum da...</p>

  <p class="block9">— Rica ederim... Çok ilgi çekici...</p>

  <p class="block9">— Hasılı, yenildik. Mütareke ilan edildiği zaman, ben İstanbul’da bulunuyordum. Galiba, üçüncü iznimdi. Cepheye döneceğim sırada, beni yeni kurulmuş bir alaya verdiler. Bilmem nereye gönderilmeyi bekliyorduk. İşte bu sırada “paydos” borusu çaldı. Cephede bulunsaydım, içine düştüğüm ters duygulara belki de kapılmazdım. Yenilmek beni başka türlü etkilerdi. Fakat bir aydan beri evde bulunmak, bitten temizlenmek, iyi kötü doymak, bol bol uyumak harbi unutturmuş olmalı. Yaralanan yok, ölen yok... Top sesleri, “Allah, Allah!” bağırtıları yok... Dünyanın üzerine sanki bir sessizlik çöktü. Uçsuz bucaksız, korkunç bir sessizlik! Hani Hâmit’in bir müthiş beyti var: “Yağsın nesi varsa kâinatın / Lâkin bu derin sükut dinsin!” der. İşte şairin ürpererek dinmesini istediği bir şey! Bir arkadaş anlattı. Keşfe çıkmışlar. Pusuya düşürülmüşler: “Bir yaylım ateş açıldı, ” demişti, kendimi yere attım. Kendimi yere atarken sağ tarafım katı bir şeye çarptı. Bu çarpma, ateş edildiği andan önce mi oldu, ateş anında mı, yoksa “kendimi yere attığım sırada, yere düşerken mi? Bunu hemen kestiremedim. Tabancama davrandım. Eyvah! Tabancam, kılıfı ile beraber kaybolmuş. Çalındım birkaç kere... Daha doğrusu birkaç kere tabancamı, belimde araştırdığımı zannettim. Meğer kurşunlar, sağ kolumun pazısı hizasında, kemikleri kül ufak etmişler. Bayılmışım. ” Kolu omuz başından kesilmiş bu teğmen arkadaşla bir gezgin hastahanede, tamam yedi hafta yatak komşuluğu yaptık. Ben de kamımdan yaralıydım. O anlattı. Kesilmiş kolunun tarafında, uçsuz bucaksız bir boşluk, daha garibi, derin bir sessizlik duyuyormuş sürekli... Kırk kişilik bando çalsa, bu sessizlik gene de, heybetinden zerre kaybetmez, öylece dururmuş.</p>

  <p class="block9">Mütarekeye inanmak istemedim. Hele sevinmeyi hiç aklıma getirmedim. Bana, ben kaçakmışım da bu yeniliş, benim kaçaklığım yüzünden olmuş gibi geliyordu. İlk zamanlar bu duygu, böyle tastamam değildi. Bir yalnızlık, bir can sıkıntısı hatta bir büyük hastalık başlangıcına benziyordu. Pek gizli bir vicdan azabı duyuyor, büyük bir namussuzluk yapmışım, ya da, yapmakta devam ediyormuşum gibi insanlardan ürküyordum. Tarif edilmez bir yorgunluk içindeydim. Yeniden öğretmenliğe başlamak bana öyle imkânsız gibi görünüyordu ki, birkaç zaman burada herkesi, her şeyi yüzüstü bırakıp Cezayir’e gitmeyi, yabancılar alayına yazılmayı bile tasarladım. Yüreğime çöken mutsuzluk, çürümüş bir ruhun ufuneti, ders vereceğim sınıfı bir anda doldurur, temiz yavrulan zehirler gibi geliyordu. Düşman İstanbul’a girdi. İzmir işgal edildi. Ben kahvede sabahtan akşama kadar tavla oynuyordum. Bunlar sanki o kadar olağan şeylerdi, alın yazısı gibi önüne geçilemez!</p>

  <p class="block9">Bir akşam, eve biraz geç döndüm. Fatma iki kere çocuğu yollamış. Evde önemli bir iş olmadıkça kahveden erkek çağırmak bizim mahallede ayıptır. Kadir, annesinin tembihi üzerine pencereden bakmış. Beni oynar gördüğü için seslenmemiş. Üçüncü gelişinde, dalgın dalgın duruyordum. Kulağıma, “Annem seni çağırıyor!” dedi.</p>

  <p class="block9">Ortalık nerdeyse kararacaktı. Kahveci lambayı yakmasa belki de, “Siz beni yemeğe beklemeyin!” derdim. Gönülsüz gönülsüz kalktım. Karıda bir surat. Başını bir tülbentle sarmış. Bu tülbentle baş sarmak son çaresidir. Ya, düşüp hasta olacak, ya da kükreyip dağlara çıkacak. Yemeği konuşmadan yedik. Kahveyi getirdi. “Kahve de içerdim!” dedim.</p>

  <p class="block9">Karşılık vermedi. Kapının yanma çömeldi. Bu da iyi belirti sayılmaz. O kadar üşeniyordum ki, bütün huysuzluğuma rağmen, haklı, haksız, hiçbir konuda çekişecek gücüm yok.</p>

  <p class="block9">Kahveyi bitirip kalktım. Yavaşça sordu:</p>

  <p class="block9">— Nereye, Efendi?</p>

  <p class="block9">— Kahveye.</p>

  <p class="block9">— Biraz dinler misin beni sen bakayım!</p>

  <p class="block9">— Ne var?</p>

  <p class="block9">— Ben bugün Sultanahmet’e gittim.</p>

  <p class="block9">— İyi.</p>

  <p class="block9">— Oraya binlerce kadın toplandı. Nutuk söylediler.</p>

  <p class="block9">— Ne nutku?</p>

  <p class="block9">— Nutuk... Biz hepimiz ağlaştık! Akıllı kadınlar, kara bayraklar yapmışlar. Erkeklere “Eğer vatanı kurtarmayacaksanız, örtülerimizi siz örtünün!” diye bağırdılar. Biz ağlaştık. Sade biz değil, aramıza bir de Fransız bahriyelisi karışmıştı. Halimizi görünce gâvur askeri de ağladı. “Dilimizi ağlamayan gâvur askeri imana gelirse... ” dedim can başıma sıçradı.</p>

  <p class="block9">— Peki!</p>

  <p class="block9">— Bir de “Peki!” diyor, Müslümanlar! Dönüşte Nuri Usta’ya uğradım. “Ne olacak!” diye sordum. Anadolu’da dövüşüyorlarmış. Burada, harıl hani hazırlık varmış. Sırası gelince sana da açılacaklarmış... Sana ne zaman sıra gelecek? Şimdiye kadar bize neden sıra gelmedi bakalım? Gâvur askeri ağlayana kadar... O kadınlar, o kara bayrakları yapıp sokağa çıkana kadar... Söylesene efendi?</p>

  <p class="block9">Fatma bunları pek yavaş söylediği halde, ben nedense “Bağırma yahu!” demişim. Sonra yalandan çıkıştım:</p>

  <p class="block9">— Sen öyle nutka falan kulak asma! Hem senin bu işlere aklın ermez...</p>

  <p class="block9">— Aklım ermez mi? Ne demek! Hemen şimdi Nuri Usta’yı bulacaksın... Şimdi.</p>

  <p class="block9">— Ne olacak?</p>

  <p class="block9">— Hazırlık varmış. Hazırlığa karışacaksın... Karışmadın mı, bak sonu fena olur.</p>

  <p class="block9">— Nasıl fena?</p>

  <p class="block9">— Artık bilmem... Seni yorgun sayıyorlar. Cephelerde dolanmış da yorulmuşsun. Sen cephelerde yoruldunsa, ben yorulmadım.</p>

  <p class="block9">— Yani, bu sefer de sen mi gideceksin hatun?</p>

  <p class="block9">Güler gülmez hata ettiğimi anladım. Fatma ömründe hiçbir gün olmadığı kadar ciddiydi. Kadir’i doğururken bile olmadığı kadar... Yüzüme bir an nasıl baktı? işte o öfkeli dişi hayvan bakışını asla unutamam. O bakış, içimde çoktan beri uyuyan dövüşçü erkek ruhunu yakasından tutup sarstı. Budala dalgınlıktan ayıldım. Merakla, hatta biraz iğrenerek yüzüme bakıyor, karşılık bekliyordu.</p>

  <p class="block9">Koşup kucakladım. Bir ağlama tutturdu. Boğulacak... Bir taraftan da: “Git... Hadi... Nuri Usta’ya! Çabuk... Bu geceden tezi yok... ” diyordu.</p>

  <p class="block9">İşte, benim harp ederken sırtımı dayandığım aşılmaz dağ, demin gördüğünüz o küçücük kadındır. Kadir’in annesi...</p>

  <p class="block9">— Kadın falan değilmiş kardeşim, adeta bir “millet”miş.</p>

  <p class="block9">Kâmil Bey’in sesi titriyordu. Gözleri yaşarmıştı.</p>

  <p class="block9">İbrahim kapıyı açtı. Yalan söylediğini saklayamayan bir duraklamayla: “Gazete bulamadım!” dedi.</p>

  <p class="block9">— Doğru söyle... Yoksa yasak mı ettiler?</p>

  <p class="block9">— Gazete bulamadım. “Şimdilik verilmeyecek” dediler ama, bulsaydım, kanaat olsun, alır, gelirdim. Gazeteyi tekmil yağma etmişler... Bir tanesi elli kuruşa...</p>

  <p class="block9">— Peki oğlum... İstemez...</p>

  <p class="block9">— Başka bir emriniz var mı?</p>

  <p class="block9">— Yok, teşekkür ederiz.</p>

  <p class="block9">İbrahim gittikten sonra Ramiz Efendi, elini dizine vurarak çırpındı:</p>

  <p class="block9">— Arkadaşlar dövüşürken böyle oturup gazeteden havadis beklemek rezillik! Bereket kazanıyorlar. Bir de kaybetseler yok mu!</p>

  <p class="block9">Kâmil Bey, Ramiz Efendi’nin sözlerini anlamadı bile... Büyük, fakat tatlı bir yorgunluk duyuyordu. Umut ağır bir yük gibi omuzlarına çökmüştü. Milletinde, Fatma Hanım gibi kadınların bulunması, ona İnönü zaferlerinden daha önemli görünüyor, Kadirin annesini, Nedime Hanım’dan bile çok daha yüksek, çok daha kudretli, daha güvenilir buluyordu.</p>

  <p class="block9">“Git Hadi... Nuri Usta’ya... Bu gece başla! Bu geceden tezi yok!”</p>

  <p class="block9">Millet, zamanı nasıl biliyor?</p>

  <p class="block9">7 ikinci İnönü Zaferi’nden beri, ihtiyar İstanbul’un bakımsız sokaklarında, kafesli tahta evlerinin çarpık çurpuk cephelerinde, servilerinde, çınarlarında, güvercinlerinde somurtkan rutubetli ilkbahar, gökyüzünde, saadeti insanı yoran bir bayram sevinci kımıldıyordu.</p>

  <p class="block9">Harp Divanı, bu bayramın dışarısına düşmenin utancıyla debelenmekte, bilerek fenalık edenlerin hepsi gibi kendi suçunu karşısındakine yükletmeye uğraşmaktaydı. Heyeti meydana getiren beş, altı yüksek rütbeli üniforma, ilk defa hata edip etmediklerini derin derin düşünmeye başlamıştı. “Bir avuç eşkiya”, “Ordudan kovulmuş birkaç serseri”, muzaffer bir dünyaya karşı, zafer kazanabilir mi? Bir kere, kendilerinden uzakta, kendilerinin yardımına muhtaç olmadan “zafer” değil, “aferin” kazanmak olur mu?</p>

  <p class="block9">Ramiz Efendi, bir oturum dönüşü ellerini sevinçle ovuşturdu:</p>

  <p class="block9">— Herifler hapı yuttu. Kişiliklerini kâinatın mihveri zannediyorlardı. Bu hal çoğunlukla namertlerde bulunan bir çarpık kasıntıdır. Bizim milletin bir “Namerde muhtaç olmak korkusu” vardır ya! İşte bunlar o korkuyu doğuran “namertler!”...</p>

  <p class="block9">Ertesi oturumda, Kâmil Bey heriflere bu gözle baktı, namert kelimesindeki bütün cıvık anlamı bu heyette kolayca buldu.</p>

  <p class="block9">Bugün beşinci oturuma getirilmişlerdi. Daha ilk dakikalarda, havanın, her zamankinden başka türlü olduğunu sezdiler. İki oturumdan beri şahit olarak getirilmeleri için şuraya buraya tezkere yazılan arabacı ile Gülcemal vapurunun Rum büfecisinin dinlenmesinden birdenbire vazgeçildi. Arabacının sorgudaki ifadesiyle yetindiler. Rum büfeci işi bırakmış, adresi bilinmeyen bir yere gitmişti.</p>

  <p class="block9">Savcı, delil dosyasının incelenmesine geçilmesini istedi. İsteği kabul edildi, imzaları zanlılardan saklanan bazı hafiye jurnalleri, resmi tezkereler, raporlar okundu.</p>

  <p class="block9">Bu işler görülürken Kâmil Bey tamamıyla başka şeyler düşünüyor; Nedime Hanım’ın kesinlikle kurtulduğunu anlayan Ramiz Efendi’nin gizli sevincinden habersiz öylece oturuyordu.</p>

  <p class="block9">Arada sırada, kendisine sorulan: “Ne diyorsunuz?”, “Bir diyeceğiniz var mı?”, “Doğru mu bunlar?”, “Kabul ediyor musunuz?” sorularına: “Bir şey demiyorum!” “Bir diyeceğim yok. ”, “Hayır, yalan söylüyorlar. ”, “Hayır, kabul etmiyorum!” karşılığını verdi.</p>

  <p class="block9">İhsan’ı mahpushanede kaç kere ziyaret ettiği raporlarda yazılıydı. Buna: “Evet” dedi.</p>

  <p class="block9">— Ararat vapuru işine de karıştınız?</p>

  <p class="block9">— Evet.</p>

  <p class="block9">— İçinde zararlı kâğıtlar bulunan üzüm sandığını vapura götürdünüz?</p>

  <p class="block9">— Evet.</p>

  <p class="block9">Gene birtakım kâğıtlar okundu.</p>

  <p class="block9">Kâmil Bey, bir namuslu zaferi mahkûm etmenin imkânsızlığını ruhunda geniş geniş duyarak rahatça düşünüyordu:</p>

  <p class="block9">“İnönü, nasıl bir yer acaba?” Harpten sonra gidip görmeye karar vermişti. Bir küçük otomobil, bir çadır, bir çifte tüfeği, Nedime Hanım, İhsan, Nermin, Ayşe... “Hayır canım, hiç olur mu? Ramiz Efendi, Fatma Hanım, Kadir de gelecek. ” Öyleyse bir büyük otomobil... Hatta bir otobüs lazım... Üç çadır, üç tane av tüfeği... Üsküdar’dan başlayarak adı bu şanlı işe karışmış memleketleri adım adım -Kâmil Bey buna “Tekerlek tekerlek” diyordu- dolaşmak. Adapazarı, Geyve Boğazı, Yozgat, Kuvayı inzibatiye! Geyve Boğazı... Baskınlar, pusular... Yozgat, Zile: Çapanogulları... Konya: Delibaş... Aydın, Nazilli, Ayvalık, Balıkesir, Torbalı... İlk kurşun! Sonra... İnönü...</p>

  <p class="block9">Ramiz Efendi “Pek aklımda kalmadı, demişti, hafif bir tepenin yamacında olacak. Tren yolunda. Birkaç da büyük ağızlı mağara gördüğümü hatırlıyorum!”</p>

  <p class="block9">Mağaralar, toprağın gökyüzüne açılmış karanlık, ağızlarıdır. Fırtınalı havalarda, onun türkülerini, gazaplarını, sevinçlerini, ıstıraplarını haykırırlar. İnönü’ndekiler, gözleri önünde dövüşen kendi adamlarına, silahı az, biti çok, gıdasızlıktan yaraları bile doya doya kanayamayan, vurulunca doyasıya inleyemeyecek kadar güçsüz insanlarına gene kimbilir neler söylemişlerdir? Bir büyük sanatçı yetişmeli. İnönü mağaralarının duvarlarına kaba taslak muharebe resimleri oymalı. Ama, kalın pazılı pehlivanlar değil, İnönü’nde vuruşmuş, hatta bir gözü köyüne kadar kaçmaktayken zafer kazanmış gerçek insanları. Birçok sanatçılar zaferleri, insanlardan aşırıp, yorulmaz, ağlamaz, ölmez devlere mal etmek alçaklığını neden yapagelmişlerdir. Yorulmayan, ağlamayan, ölmeyen olduktan sonra zaferin ne değeri kalır?</p>

  <p class="block9">İnönü mağaralarının kara duvarlarına aydınlık resimler oymak gerek! Meçhul Asker Anıtı’nı bu mağaraların içine yapmalı! Seyre gidenler için elektrik yakmak istemez. Her köşeye birer çoban ateşi...</p>

  <p class="block9">Milletlerin hayatında bazı kişiler, olaylar, yerler nasıl da umulmadık, hayale sığmaz bir önem kazanıyor. Eğer dünya savaşında yenilmeseydik, İnönü belki daha beş asır, herhangi bir köy olarak kalacaktı.</p>

  <p class="block9">— Sizin gemide bir büfeci varmış? Adı ne?</p>

  <p class="block9">— İpodromos Çorbacı!</p>

  <p class="block9">— Rum mu?</p>

  <p class="block9">— Rum.</p>

  <p class="block9">— Acayip! Artık Anadolu’dakilere Rumlar da mı yardım ediyor?</p>

  <p class="block9">— Ne gibi, paşa efendi baba?</p>

  <p class="block9">Ramiz Efendi’yle Harp Divanı Reisi arasında geçen bu konuşma Kâmil Bey’i hülyasından ayırmıştı.</p>

  <p class="block9">Reis açıkladı:</p>

  <p class="block9">— Elimizde bir rapor var. Bu işlere, bu herif de karışıvermiş. Bilgisine başvuracaktık. Gittiği yer belli değil!</p>

  <p class="block9">— Hay Allah senden razı olsun reis beybaba! Ramiz Efendi “reis” kelimesini “reiz” diye söylüyordu. Yahu! Biz sabahtan beri bunu bir Müslümana anlatamadık! Hay ömrüne bereket! Demek böyle bir rapor var! Yazan eller nur olsun! Dünya büsbütün battı mı canım, mert adam hiç mi kalmadı? Ee?</p>

  <p class="block9">— Ulan soytarı bana mı soruyorsun?</p>

  <p class="block9">— Hâşâ! Sana sormak ne haddimize. Ben işte o gâvurun nârına yandım reis beybaba! Ayaklarım öpeyim... O raporu şu kâğıtlardan ayır da, bir kenara koy! Raporu bir ayrı yere koysunlar! Hey kudretine, kuvvetine kurban olduğumuz Allah’ım! Gördün mü işi birader? Ey yerleri, gökleri yoktan var eden Rabbim!</p>

  <p class="block9">Ramiz Efendi, ayağa kalkmış, bir adım ileri geçmişti. Ellerini acemi aktörler gibi uzatarak konuşuyor, yüzünü buruşturup ağlama taklidi yapıyordu. Suratı maymuna dönmüştü:</p>

  <p class="block9">— Ayaklarım kırılsaydı da o gün gemiden çıkmasaydım, iki gözüm önüme aksaydı... Keşke son seferimizde gemi bataydı da, bir tanecik kölenize kavuşmasaydım, reiz paşa babacığım! Dalga meydana çıktı desene... Yarabbi hamdolsun! Yarabbi şükür! Benim nutkum tutulmuş paşa efendi baba! Ben...</p>

  <p class="block9">Bir ağlama kopardı. Omuzları sarsılmaya başlamıştı.</p>

  <p class="block9">Heyet, hokkabaz seyircileri gibi ilgilendi:</p>

  <p class="block9">Reis paşa dalıp gittiğini neden sonra fark ederek, öfkeyle bağırdı:</p>

  <p class="block9">— Sus! Bu da n’oluyor! Kes hüngürtüyü...</p>

  <p class="block9">— Susmam... Hayır! Burası neresi? Burası adalet kapısı! Hak kapısı! Siz bugüne bugün Peygamber postuna oturmuşsunuz!</p>

  <p class="block9">— Tövbe de rezil! O nasıl söz!</p>

  <p class="block9">— Demem! Hâşâ! Beni dinleyeceksiniz! Yüksek vicdanlarınıza kalmış bir mesele... Beni bir güzel dinleyin, hitamında boynum kıldan ince. Şuraya darağacı getirip asarsanız canım yanmaz! Benim gibi köpeğin bin tanesi, ayağının tozuna kurban olsa ne lazım gelir paşa baba! Biz haddimizi biliriz. Ben bir fukara parçasıyım. Şu şöyle olmuş, bu böyle olmuş! Bize vız gelir. Yahu, ben gâvur fendine uğradım, işte belli bir şey! Gâvur fendi! Bir gâvur fendinden sakınacaksın, bir kan fendinden...</p>

  <p class="block9">— Herif neler söylüyorsun? Sadede gel!</p>

  <p class="block9">— Gelemem! Hak, doğrunun yardımcısıdır, işte hak, gün gibi aşikâreye çıktı. Hamdolsun! “Ramiz oğlum! Şu sandığı alıver!” dedi. “Ne sandığı çorbacı!” dedim. “Nah! Şu sandık! Efendinin elinde!” dedi. Hay ayaklarım kırılsaydı da vapurdan çıkmasaydım. Merdiven kopsaydı da beyin üstü denize düşseydim. Bir düşünsene ahmak! Kendisi şuracığa gidip sandığı neye getirmez? “Bunda bir it oyunu var!” desene. Tuuu! Ervahıma yuf olsun! Benim çiğnediğim kaldırımlara yazık! Rahmetli pederin yedirdiği ekmek, anamın emzirdiği süt haram olsun, vesselam!.</p>

  <p class="block9">— Gâvur mu emretti?</p>

  <p class="block9">— Gâvur!</p>

  <p class="block9">Reis, Kâmil Bey’e döndü:</p>

  <p class="block9">— İpodromos isminde birisini tanıyor musunuz?</p>

  <p class="block9">— Hayır!</p>

  <p class="block9">— Sandığı böyle bir adama teslim edeceğinizi size söylemediler mi?</p>

  <p class="block9">— Hayır!</p>

  <p class="block9">Reis “lahavle” anlamına başını salladı. Ramiz Efendi’ye sordu:</p>

  <p class="block9">— Gâvur her zaman sandık alır mıydı? Yani ona böyle öteberi getirirler miydi?</p>

  <p class="block9">Ramiz Efendi duraklama geçirir gibi yapınca: Reis, cesaret vermek istedi:</p>

  <p class="block9">— Bak Ramiz, ayakların yerden ha kesildi, ha kesilecek. Gel doğrusunu söyle... Sana söz veriyorum, kurtarmaya çalışacağım... Çoluğunu çocuğunu düşün...</p>

  <p class="block9">— Şimdi gâvurun savuştuğu yüzde yüz mü?</p>

  <p class="block9">— Gâvurun adresi bulunamıyor.</p>

  <p class="block9">— Ulan namussuz, sonunda bize bu oyunu da mı oynayacaktın? Yahu! Bize ne oldu? Bizi herkes enayi mi belliyor? Vay namussuz gâvur vay! Ulan alacağın olsun! Cehenneme girsen seni bulurum. Biz öcümüzü yerde mi koyarız?</p>

  <p class="block9">— Ne öcü?</p>

  <p class="block9">— Aman reis beybaba efendi, ben batmışım... Aklım başımdan gitti. Çünkü gâvur benim ocağımı söndürdü. Pekâlâ! Ben de bunu senin yanına bırakırsam, nah, şunlar... Bıyıklarını tuttu: Anamın...</p>

  <p class="block9">— Sus rezil! Burası neresi? Doğruyu söyleyecek misin? Öç ne öcü?</p>

  <p class="block9">— Söylememesi kalmış mı reis paşa efendi hazretleri? Batmışım da haberim yok... İki yüz papel gitti...</p>

  <p class="block9">— Ne parası?</p>

  <p class="block9">— Sabret! Hepsini anlatmamış olmaz. İş işten geçti. Siz benim, bugüne bugün atam yerindesiniz. Dilersen affedersin, dilersen yüz bir yıl verirsin... İşin içyüzü reis paşababa efendi, esrar dalgası!</p>

  <p class="block9">— Ne dalgası?</p>

  <p class="block9">— Esrar. Yani nefes!</p>

  <p class="block9">— Bir şey anlayamadım. Açık söyle.</p>

  <p class="block9">— Yani keyf.</p>

  <p class="block9">— Ne diyorsun herif?</p>

  <p class="block9">— “Esrar”, “keyf’, “nefes” diyorum. Hani cigarasını sarar içerler, kabağa koyup çekerler... Sözün kısası, bu gâvur Anadolu’ya esrar götürüyordu paşa baba! İpodromos denilen kâfir...</p>

  <p class="block9">— E?</p>

  <p class="block9">— Ben “sandık” deyince o dalga sandım. Enselenince, aklım karışmış... Biz fukara bir herifiz. Lâkin terbiyemizi biliriz. Bizi mahallemizden sormalı. Muhtarımız Nuri Usta, tulumbacı reisi Müslim Ağa, imam efendi, asker emeklisi binbaşı bey... Bizi hep bilirler. Kahvecilikten aldığımız bizi geçindirmedi. Bir efkârlı zamanımda gâvur oğlu zihnimi çeldi. ‘Üç seferde, bir eşek yükü para kazanırız, aptal Türk!’ dedi. Bu dalgada kendisine yardım edeceğim. Basiretim bağlanmış. ‘Peki’ dedim. Bizde erkeklik var. Bir kere ‘Peki’ dedik mi, bitmiştir. ‘Gâvur oğlu, bizim iyiliğimizi istedi. Şimdi ele vermek erkekliğe yaraşmaz!’ dedik. İki yüz, banknot gitti ha! Eyvah!</p>

  <p class="block9">— Sen buraya gelince kâğıtları sormadılar mı?</p>

  <p class="block9">— Sordular.</p>

  <p class="block9">— Neden doğrusunu söylemedin?</p>

  <p class="block9">— Benim kâğıt işinden haberim yok ki... “Tamam, dedim, ya bizi benzetmeye uğrattılar, ya da işi karıştırıyorlar. ” Bekledim. Gâvurla konuşukluğumuz böyle. Herif İtalyan patentası altındaymış. “Yakalanırsak beni tutuklayamazlar. Ben de seni önce Allah, sonra bizim hükümet sayesinde, ipten alırı<span id="id_GoBack">m!” dedi. Ben de bekliyorum ki, günlerden bir gün gâvur gelecek de, bizi kolumuzdan tutup çıkaracak... Meğer herif paralarımızı yürütmüş...</span></p>

  <p class="block9">— Esrarı Anadolu’da kime satıyormuş? Orada rakı bile yasak değil mi?</p>

  <p class="block9">— Vay, reis paşa baba, sen duyduğun lafları sahi mi sandın? Anadolu’da, rakının yasak olduğunu, benim püskülsüz fesime anlatsınlar! Bu “Kuvayı Milliye” denilen heriflerde din, iman, mezhep, tarikat aramayacaksın reis baba efendi! Herifler gâvurdan daha namussuz. Millet orada bir belaya düşmüş Allah beterinden saklasın! Esrar dalgasıyla biraz derdini avutmasa bitti. Irz yok, namus yok, hepsi ayak altında, ne halt etsin millet? Anadolu’da şimdi, yedi yaşından yetmiş yaşına kadar esrar içmeyen kalmadı. Esrarı güzelce içiyorlar da şuraya uzanıp uyuyorlar, İnebolu’yu görsen “Çin Maçin içine düştüm” dersin. Ben Çin memleketini görmedim. Lâkin esir gidenlerden dinledim. Orada, afyon yutmazsan, esrar içmezsen, sana adam bile demezlermiş! Anadolu mülkü şimdi o biçim! Vallaha, billaha! İki gözüm önüme aksın, şu güneşe kör bakayım...</p>

  <p class="block9">— Peki, mademki, gözlerinle gördün... Kötülüğünü anladın. Onlara nasıl yardım ediyorsun?</p>

  <p class="block9">— Aman! Bu da nasıl bir söz? Ramiz Efendi, imdat arar gibi etrafına baktı. Ben mi yardım etmişim? Onlara mı? Kabul etmem! Hâşâ meclisten dışarı, senden başka söyleyenler halt etmişler. Beni “padişah taraftarı” diye İnebolu’da iki gün nezarete attılar. Hey Allah’ım! Nedir benim başıma gelenler! Kim demiş bu yalanı? Yok reis paşa, ben böyle iftiraları kabul edemem. Karşıma gelip söylesinler!..</p>

  <p class="block9">Yazıcı dönüp reise yavaşça bir şey fısıldadı. Reis: “Oku bakalım!” dedi.</p>

  <p class="block9">Okunması emrolunan kâğıt bulundu. Bu bir mahalle mazbatası idi. Kocamustafapaşa’dan Etyemez’e kadar beş, altı mahallenin muhtarı, imamı, ihtiyarlan, Ramiz’i temize çıkarıyorlar. Her ne kadar, önceleri biraz uçarı imişse de... Buna karşılık küçüğünü sever, büyüğünü sayarmış. Yangınlarda yararlığı olmuş, birkaç paşa konağının ateşten kurtulmasında kişisel çabaları görülmüş. Hatta bir defasında kavrulup gitmesine bıçak sırtı kalmış imiş... Muharebede iyi bir asker imiş. Mahallesinde, ırza, namusa yan baktığı zinhar yok... Anadolu’daki eşkıya ile hiçbir ilişiği bulunmadıktan başka, mahalle kahvesindeki bir tartışma sırasında Kuvayı Milliye taraftarlığından şüpheli bir subaya iki sille aşk ettiği meşhurmuş. Devlet, millet, din, diyanet uğruna bir de aslan gibi ağabeysini şehit vermiş ki, onun bergüzarları, -yani bir kızla bir oğlan çocuğu- bunun eline bakıyorlarmış.</p>

  <p class="block9">Reis paşa, savcıya dönüp sordu:</p>

  <p class="block9">— Ne buyruluyor?</p>

  <p class="block9">Savcı ayağa kalktı:</p>

  <p class="block9">— Durum aydınlanmıştır. Kâmil Bey suçu üstüne alıyor. Suç ortağı için kendisini feda ediyor. Nedime isimli kadının bu işle ilintisi meydana çıkarılamadı. Ada’da olduğu doğru olmadığı gibi, Ararat vapuru meselesine karıştığına dair de hiçbir delil bulunamadı. Ramiz’in ise, cahilliğinden yararlanıldığı anlaşılıyor. Meydana çıkan esrar kaçakçılığının işbu dava konusuyla ilintisi olmadığından salıverilmesini isterim. Kâmil Bey’e gelince...</p>

  <p class="block9">Ramiz birden ileri geçip var gücüyle bağırmaya başladı:</p>

  <p class="block9">— Padişahım çok yaşaaa... Yaşasın adalet, müsavat, uhuvvet aman!</p>

  <p class="block9">Reis Paşa şaşkınlıktan kurtulup çıkıştı:</p>

  <p class="block9">— Sus be herif! Allah belanı versin!</p>

  <p class="block9">— Susmam! Haaayt! Padişahım, devletinle, milletinle bin yaşaaaa... Bin yaşaaaa! Ceketinin koluyla gözlerini kuruttu. Şimdi eve gidecek miyim? Açlıktan ölmüşlerdir yetimler... Biraderin yavruları... Açlıktan... Arkasında duran süngülüye döndü. Duydun ya hemşeri! Bizi bırakıyorlar. Heyeti iki eliyle selamladı. Allah hepinizden razı olsun! Allah tuttuğunuzu... e mi!</p>

  <p class="block9">— Otur diyorum soytarı! Bir daha böyle pis işlere karışma!</p>

  <p class="block9">— Ömrüne bereket!</p>

  <p class="block9">Savcı, suçu meydanda olan Kâmil Bey’in uyar maddeyle cezalandırılmasını isteyip oturdu.</p>

  <p class="block9">Reis sordu:</p>

  <p class="block9">— Bir diyeceğiniz var mı Kâmil Bey?</p>

  <p class="block9">— Sandığın içinde kâğıtlar olduğunu bilmiyordum. Ararat vapurunda da ilaç ve hastahane malzemesi var zannediyordum.</p>

  <p class="block9">— Buralarını Harp Divanı düşünecek. Şimdi siz, biraz dışarıda bekleyin.</p>

  <p class="block9">Koridora çıktılar. Ramiz Efendi, muhafız askere dert yanmaya başladı:</p>

  <p class="block9">— Ben demedim mi kardeşim? Yukarıda Allah var. Allah doğruların yardımcısıdır. Biz helal süt emmişiz. Bir de sen bizim ağzımızın kalabalığına bakma! Yüreğimizde fenalık yoktur. Şimdi bırakırlar mı?</p>

  <p class="block9">— Bilmem!</p>

  <p class="block9">— Beni hemen salıversinler canım! Çoluğa çocuğa ekmek yetiştirmeliyim. Biz fukara adamlarız. “Yevmin cedid, rızkın cedid” hesabı bizimki... Senin anlayacağın, günübirliğine yaşarız! Kâmil Bey’e göz kırptı. Ben farkındayım beybaba! Seni de bırakırlar, görürsün.</p>

  <p class="block9">Kâmil Bey, kederli bir gülümsemeyle yüzüne bakıyordu.</p>

  <p class="block9">Tekrar içeri alınınca reis, Ramiz’e bir soru daha sordu:</p>

  <p class="block9">— Bana bak Ramiz! Doğru söyle! Siz, bir buçuk aydan beri bir odada oturuyorsunuz. Kâmil Bey, sana bir kadından söz etti mi? Nedime isminde bir kadından... Korkma... Çekinme... Bu sorunun karşılığı Kâmil Bey’in işine de yarayacak.</p>

  <p class="block9">Ramiz gözlerini kısarak bir zaman düşündü, sonra kesip attı:</p>

  <p class="block9">— Hayır! Paşa babacığım, karıdan kızdan laf açmadı.</p>

  <p class="block9">— Doğru söyle! Bak yanarsın da! Sen esrar kaçakçılığı yüzünden tutuklandığını sanmışsın! Hadi sorgu yargıçlığında kâğıt meselesi olduğunu bilmedin. Kâmil Bey sana bunu da mı anlatmadı?</p>

  <p class="block9">— Neyi anlatıyor? Herifi bir nuhuset kaplamış Allah göstermesin! Adını bile bir haftada öğrenebildim. Yahu! Dünya yıkıldı da sen altında mı kaldın? Karadeniz’de Gülcemal gibi koca vapurun mu battı? “Adını bağışla beybaba!” Ses yok. “Çay içer misin beybaba!” Ses yok. Duvarlar dile gelir de, bu söylemez. Paşa resim yapar. Bir keresinde: “Bey ağabey! Bizim sana öğüt vermek haddimiz değil ama, dinimizde tasvir günahtır. Ben derin hocalardan işittim. Ahirette bunlara birem birem can vereceksin. Can vermedin mi zebani topuzu hazır. Bilmiş ol!” dedim. Hiç oralı olmadı.</p>

  <p class="block9">Reis sağdaki üyeyle biraz fısıldaştı, sonra kaşlarını çatarak Kâmil Bey’e baktı:</p>

  <p class="block9">— Kâmil Bey, her ne kadar üzüm sandığı içindekilerden haberli olmanız mümkünse de, asıl suçluyu saklamak istediğinize kanaat getirildi. Öteki suçu bilmeyerek işlemişseniz bile bu ikinci tutumunuz devletin güvenliğine karşı kasten işlenmiş bir diğer suç sayılıyor. Sizi kanun on yıl kürek cezasına çarptırdı. Lâkin ailenizin devlete, padişahımıza yaptığı hizmetler, sizin harp içinde millete parasız çalışmanız gözönüne alınarak üç yılını indirip sizi yedi yıl kürek cezasına mahkûm ettik. Ramiz beraat etmiştir.</p>

  <p class="block9">— Sağol!</p>

  <p class="block9">— Bağırma! Kafamı kızdırıyorsun. Bu kadar sesi bu sıska herif nereden çıkarıyor bilmem ki?</p>

  <p class="block9">— Yürekten beybaba, yürekten...</p>

  <p class="block9">— Bir daha da böyle pis işlere karışma... Gözüme görünürsen seni vallaha asarım.</p>

  <p class="block9">— Elbet asacaksın. As... Ramiz kulun sana kurban olsun... Bu dünyada...</p>

  <p class="block9">Lafını bitirmesine meydan bırakmadılar. Reisin işareti üzerine muhafız asker, Ramiz Efendi’yi iterek dışarı çıkardı.</p>

  <p class="block9">Kâmil Bey, kulakları uğuldayarak arkalarından yürüdü.</p>

  <p class="block9">“Yedi sene!” kelimeleri kafasında kocaman bir davul gibi ötüyor, kendisini sersemletiyordu. “Yedi sene... Yedi sene... Yedi sene... ”</p>

  <p class="block9">Ramiz Efendi, muhafızına anlatıyordu:</p>

  <p class="block9">— Ben sana dedimdi de sen inanmadındı! İşte bu kadar. Ne yaptık yahu! Öldürdüğümüz yerde mi yatıyor? Biz kanunun maddelerini ezberlemişiz. Esrar işinde adama zulm etseler, üç ay ceza verirler. İşte bu kadar! Kâmil Bey’in omzuna vurdu: Aldırma babalık! Ben sana söylemiyordum ama, senin cezan on beş yıldı! Şükret! Acıdılar da... İnşallah yakında bir af çıkar, görmemişe dönersin... İşte tamam... Gayri mahpushanede istediğin kadar resim yap!</p>

  <p class="block9">Gardiyan Asker İbrahim, Kâmil Bey’e neden sonra, yavaşça sordu:</p>

  <p class="block9">— Essah mı beyim?</p>

  <p class="block9">— Evet!</p>

  <p class="block9">— Demek sen şimdi yedi yıl yatacak mısın?</p>

  <p class="block9">— Evet!</p>

  <p class="block9">— Tövbe töbe! “Ben yapmadım” demedin mi?</p>

  <p class="block9">— Dedim.</p>

  <p class="block9">— “Sizin söylediğiniz gibi olsun, pekâlâ!” demeliydin!</p>

  <p class="block9">— Dedim.</p>

  <p class="block9">— Ulan nedir? Hele reziller hele!.. Öfkeyle Ramiz Efendi’ye döndü. Sana da mı yedi yıl verdiler?</p>

  <p class="block9">— Hayır! Ben beraat ettim.</p>

  <p class="block9">— Yıl uğursuzun olur ama, bu kadar mı olur! Demek seninki beraat öyle mi? Ulan kahpe dünya, yürü!</p>

  <p class="block9">— Patlamadın ya... Daha kâğıdım gelecek...</p>

  <p class="block9">Asker Gardiyan İbrahim, Kâmil Bey’den “soytarı” Ramiz”e, “soytarı” Ramiz’den Kâmil Bey’e, bir zaman baktıktan sonra başını salladı: “Yahu! Adam, şu zibidiyi nallamaz mı, ille ceza kesilecekse? Suçu, toptan şuna yükleseydiler de, yedi göbek paşa oğlunu salaydılar, kıyamet mi kopardı? Bu bizim Harp Divanı, şaşırttı ki, şart olsun, ipin ucunu kaçırdı. ”</p>

  <p class="block9">— Bir emrin var mı beyim?</p>

  <p class="block9">— Yok! Sağol, İbrahim Efendi!</p>

  <p class="block9">— Hiç düşünme! Çok düşünmek, yiğit kısmına iyilik getirmez. Bakarsın af vermişler, görmemişe dönmüşsün.</p>

  <p class="block9">Gözlerini kaçırdı. Savcıya, mahpusların bütün konuştuklarını sıcağı sıcağına yetiştirmiş, bu arada, Kâmil Bey’in oruç tutmadığını, namaz kılmadığını da bildirmişti. “Söyledik ama, bunun kulağını da, güzelce büktük, ‘Dar yerdesin beyim! Orucunu tut, namazını kıl! Bak bu soytarı, hiçbirini boşluyor mu?’ dedik. ” Başındaki kabalağı iki kere çevirdi. “Tüh... ‘Seni yukarısı, Kuvayı Millici gâvuru sanmakta... Aman ha... ’ deyiverse miydik, kurban olduğum Allah?.. ”</p>

  <p class="block9">— Hele dur, Kâmil Bey’im. Yanlış manlış anlarsın, Harp Divanı’nın gürültüsünden adamın aklı sıçrar. Hiç yedi yıl olur mu? Ben şimdi, iyice sorar gelirim.</p>

  <p class="block9">Gardiyan çıkıp kapıyı üstlerinden kilitleyince, Ramiz Efendi, Kâmil Bey’in beklemediği bir şey yaptı, elini tutup öptü:</p>

  <p class="block9">—Aman rica ederim kardeşim! Ne yapıyorsunuz, rica ederim...</p>

  <p class="block9">— Aslında yalnız sizin elinizi öpmedim, bütün kahramanların ellerini öptüm. İnönü’lerde ölenlerin... Sakat kalanların... Mahpus arkadaşların... Yutkundu. Beni bağışlayın! Duruşmalarda yaptığım maskaralıklar için bağışlayın. İkinci İnönü müjdesi yetişmeseydi, bu heriflerin karşısında soytarılık etmeye gücüm yetmezdi. Beni ayıplamıyorsunuz değil mi?</p>

  <p class="block9">Kâmil Bey, yaşaran gözlerinin buğusunda çok daha çelimsiz görünen Ramiz Efendi’yi kucakladı:</p>

  <p class="block9">— Ayıplamak ne haddime!.. Bütün ömrümce, sizin gibi soytarılık edebilmeye çalışacağım. Bütün ömrümce sizin soytarılıklarınıza layık olabilmeye...</p>

  <p class="block9">Ramiz Efendi, tabakasını acele çıkardı:</p>

  <p class="block9">— Yakın! Şu ayı gelmeden birer de kahve içelim! Gaz ocağının durduğu yere gitti, çömeldi, arkası dönük konuştu:</p>

  <p class="block9">— İşin sonuna geldiğimizi biliyorsunuz. Buradaki misafirliğiniz, çok çok daha birkaç ay sürer. Dayanma gücünüzü arttırmaya yeltenmek aklımdan geçmez. Hanımefendi için üzülüyorum. Bizimki de çok kederlenecek... Ben Anadolu’ya geçsem de, geçmesem de Fatma Hanım size mutlaka uğrar!</p>

  <p class="block9">— Teşekkür ederim. Hiç yorulmasınlar. Bize getirdikleri İkinci İnönü müjdesini, ömrümün sonuna kadar minnetle hatırlayacağım. Bunu kendilerine lütfen söyleyin.</p>

  <p class="block9">Dışarda ayak sesleri duyulunca son defa kucaklaşıp öpüştüler.</p>

  <p class="block9">Ramiz Efendi çıktı, kapı kilitlendi:</p>

  <p class="block9">Kâmil Bey, yarı karanlık yeraltı odasını birden doldurup soluklarını kesen umutsuz yalnızlığın ortasında kalakalmıştı. Dört yanına şaşkın şaşkın bakarak titreyen yumruğunu ağzına götürdü: “Yedi yıl! Burada bir başıma... Olmaz hayır, olmaz bu... ” dedi.</p>
</body>
</html>
