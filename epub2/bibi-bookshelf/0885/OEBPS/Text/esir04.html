<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h2 class="block6"><span style="font-size: 1em; line-height: 1.2;">1</span><br /></h2>

  <p class="block9">Önü sıra sürüklediği kurşuni bulutlarla ufuktaki dağları silerek Ege Denizi’ne, ağlamaklı bir şubat akşamı iniyordu. Oldum olası güneş yüzü görmemişe benzeyen gün batıda, bir damla kızıllık yoktu.</p>

  <p class="block9">İmbat düşmüş, yaşlı şilepte rüzgâr ıslıklarının yerini, yorgun makinelerin ıslak hırıltısı, zangırdayan gövdenin demir gıcırtısı almıştı. Güvertede fıçılarla sandıklar karmakarışık, bütün demirler paslı, donanım ipleriyle brandalar lime limeydi.</p>

  <p class="block9">Savaş sırasında batarak armatörüne umduğu sigorta parasını kazandırmadığından, gemi yıllardır yüzüstü bırakılmış, bu sebeple on bir mil olan yolu, altı mile düşmüştü. Barselona’dan kalkalı on beş gün oluyordu. Rüzgârla sürüklenmese bu kadar zamanda bile, burasını -Midilli adası önlerini- tutacağı şüpheliydi. Kâğıtları buğday, kuru yemiş, tuzlu balık taşıdığım yazıyordu ama, mavzer tüfekleri, ağır makineli mermileriyle tıka basa dolu ambarlarında, Bolşeviklere yenilerek Kırım’a doğru çekilen General Vrangel’in ak ordularına kaçak silah götürüyordu.</p>

  <p class="block9">Kâmil Bey, seçmeye çalıştığı karaltının serseri torpil olmadığını anlayınca soluğunu hırsla boşalttı, var gücüyle sıktığı için sızlamaya başlayan parmaklarını gevşetti.</p>

  <p class="block9">1914 Dünya Savaşı karışıklığının, mütarekeden iki yıl sonra bile, eski bir şilepte böyle sürüp gitmesi, akıl alır şey değil. Daha geçen ay, bir İspanyol gemisi, Bozcaada önünde serseri torpile çarpmış, bir İngiliz torpidosu imdada yetiştiği halde, içindeki iki yüz elli kişiden ancak yüz kişi kurtulabilmişti. Bu olayı, ölümü kanıksamış alaycı Fransız süvariden dinledi dinleyeli, gündüz güvertede böyle gözcülük ediyor, geceleri de en küçük parıltılarla uyanıp sıçrıyordu.</p>

  <p class="block9">“Serseri torpile çarpan gemide olaydık, karımla kızımı n’apar yapar kurtarır mıydım? Niçin Kâmil ailesi kurtulan yüz kişinin arasında bulunsun da, boğulan yüz elli kişiden üçü olmasın?” Bu soruları ne zaman kendi kendine sorsa, ürküp sarsılmakta, pazı güçleri kadar akıllarına da güvenen cesur erkeklerin kesin inancıyla, “Kurtarmanın yolunu bulurdum yüzde yüz” demekteydi.</p>

  <p class="block9">Eskiden olsa, bunu bir kez sorup bir kez karşıladı mı, bir daha üstünde durmazdı. Son birkaç yıldır, kimi durumlarda, eski güvenini eski kesinlikte bulamıyor, alışmadığı bu düşman tedirginliği bir türlü yüreğinden söküp atamıyordu.</p>

  <p class="block9">Kâmil Bey, Abdülhamit’in en zengin vezirlerinden Selim Paşa’nın tek çocuğuydu. Genç yaşında çok büyük bir mirasa konmuş, buna dayanarak, her şeyde, -aile reisliğinde bile- gerçek amatör sporcu ölçüleriyle onurlu yaşamıştı. Tutumlulukta, eli açıklıkta, ataklıkta, ihtiyatkârlıkta, gururlulukta, alçakgönüllülükte, hatta sevgide, düşmanlıkta amatör sporcu doğruluğuyla davranır, hangi zor altında bulunursa bulunsun, bu ölçüyü bozmayacağına güvenirdi.</p>

  <p class="block9">Ruh gücünün, soyluluğunun, bilgisinin olağan sonucu saydığı soğukkanlılığını da çocukluğundan beri korumaya çalışmış, en tehlikeli durumlarda telaşını bastırıp kimseden yardım istememeye kendisini alıştırmıştı.</p>

  <p class="block9">Gördüğü karaltıların serseri torpil olup olmadığını daha kolay anlamak için dürbününü kullanmaması, batan geminin hikâyesini dinledikten sonra telaşlandığını, çevresine, öncelikle de karısı Nermin’e, sezdirmek korkusundandı. Bu inadına da ayrıca kızıyor, uzun süren Dünya Savaşı’nın yaşayışını altüst ederek sinirlerini bozduğundan enikonu ürküyordu.</p>

  <p class="block9">Savaş patladığı zaman -1914 Ağustos başlarında- Saint-Tropez’de, bir İspanyol prensi ahbabının yatındaydılar. Karısı dört aylık gebeydi.</p>

  <p class="block9">Kâmil Bey, ne yapacağını kararlaştırmak için, durumu her yanıyla ölçüp biçti. Olayları birer birer gözden geçirdi: Osmanlı İmparatorluğu, son altı yılda, “10 Temmuz”, “31 Mart” gibi iç sarsıntılar, “Trablus”, “Balkan” gibi utandırıcı yenilgiler geçirmişti. Başlayan savaşta hiçbir çıkar hesabı olamazdı. Tersine, uzun süredir, kendisini aralıksız tartaklayan büyük devletlerin kıyasıya kapışmasını fırsat bilip biraz soluklanması, derlenip toparlanmaya çalışması gerekti. Bu açıdan bakılırsa, savaş dışı kalacak, hiç değil, bunun için var gücüyle çabalayacak, dünyadaki kuvvet dengesi de bu yolda başarı sağlamasını kolaylaştıracaktı.</p>

  <p class="block9">Yattaki konukların hemen hepsi, kanlı boğuşmalardan, doğrudan doğruya çıkarlı görünmeyen, ayrıca “para konuşmayı” ayıp sayan Batı soylularıydı. Sözü bir etmişler gibi, “Bu çılgınlık uzun süremez” diyorlardı.</p>

  <p class="block9">Kâmil Bey hesaplarını memleketinin savaşa katılmayacağı üzerine oturttuğu için, İspanyol prensi dostunun sonbaharı Kordova’daki şatosunda geçirme teklifini hiç duraklamadan kabul etmiş, Osmanlı İmparatorluğu’nun savaşa girdiğini, bu sebepten, kasım ortalarında, Kordova’daki bir İspanyol şatosunda haber almıştı. (O günü, hiç unutmaz, tabancayla atış yarışması yapıyordu. Kendisi gene hiç unutmaz, 122 sayıyla öndeydi).</p>

  <p class="block9">Akdeniz’deki İngilizler ’den kaçarak Çanakkale’ye sığman iki Alman zırhlısını, -Gökben’le Breslav’ı- bir sandal ısmarlamaya gücü yetmeyecek kadar yoksul Osmanlı İmparatorluğu’nun “Satın aldım” dediği, müttefiklerin de -İngilizler ’in Fransızların, Rusların- bu yalanı yutmuş göründükleri biliniyordu. Gelen habere inanmak gerekirse işte bu gemiler -bu kez “Yavuz”, “Midilli” adıyla kıçlarına birer Osmanlı sancağı takarak Karadeniz’e çıkıp Rus limanlarını topa tutmuşlar, böylece de, temelleri çatırdayan Osmanlı İmparatorluğu’nu, Almanya’nın yağma savaşma sokmuşlardı. (Konuklardan genç bir İngiliz lordu, “Attığını böyle vurur savaşçılarım olsa, ben de Enver Paşa gibi, hiç durmam savaşa girerim” diye şakalaşmak istemişti ama... Tatsız!).</p>

  <p class="block9">Kâmil Bey iki gün sonra, bir Osmanlı vatandaşı olarak ne yapması gerektiğini danışmak için Madrid elçiliğine başvurdu.</p>

  <p class="block9">Elçi beyefendi, Abdülhamit’in en tecrübeli diplomatlarındandı, rahmetli Selim Paşa’yı çok yakından tanıyor, “Sen benim elimde doğdun” dediği Kâmil Bey’in Fransızcayı Parisli bir kadının da yardımıyla Galatasaray’da anadili gibi öğrendiğini, Oxford’u bitirdikten sonra İtalya’da yıllarca resme çalıştığını, İspanyolcayı da okuyup rahatça konuştuğunu biliyordu. Sözü uzatmadan “kutsal vatan savunması görevini ve bu uğurda seve seve can verip kan dökmek ödevini, elçilikte tercüman olarak yapmasını” söyledi.</p>

  <p class="block9">Kâmil Bey, irkilip tedirgin tedirgin gözlerini kırpmaya başlayınca kurt Osmanlı elçisi, karşısındakinin bu teklifi, amatör sporcu yasalarıyla bağdaştıramadığım, iltimas yoluyla korunmak isteniyormuş duygusuna kapılıp can evinden, yani “onurundan” yaralandığını anladı. Anlamasıyla da, hemen sesini değiştirip “Görev kutsaldır, çünkü parasızdır” dedi, gene hiç duraklamadan ekledi: “Çünkü yüksek devletimiz, şu sıra, kapıcı aylığı ödeyecek güçte değildir”, biraz sustu, derin derin içini çekip ağır bir umutsuzlukla omuzlarım silkerek havaya açtığı ellerini masaya bıraktı. Sonra kalktı, ancak baba dostlarının, böyle durumlarda, kendilerine tanıdıkları, her çeşit direnmeyi kesip atma yetkisiyle önüne düştü, çalışacağı odayı gösterdi. Madrid’in hangi otelinde kaldığını sordu, karşılık beklemeden, ev bulma angaryasını da yükleneceğini müjdeledi. (Aslında hiçbir şey yüklenmiyor, bir güzel İspanyol hanım ahbabının epeydir boş duran döşeli konağına uygun kiracı bularak bir taşla birkaç kuş birden vurmuş oluyordu. )</p>

  <p class="block9">Tam ayrılırken, en önemli şeyi hatırlamış gibi ciddileşti: “Doğurmak üzere olan bir kadınla savaş meydanlarından geçerek hiçbir yere gidemezsiniz yavrum!” dedi. Kâmil Bey kendisine, “yavrum” denilmesini hiç sevmezdi. Somurttu. “Ümittir ki bu kargaşalık uzun sürmez. Birkaç aya varmadan atarız bir lüks gemiye sizi bebekle beraber... Yallah!” Bunları söylerken yaramaz bir çocuğun suçunu bağışlıyormuş gibi omzunu okşuyordu.</p>

  <p class="block9">Kâmil Bey, böyle omuz okşamalarından da, küçükten beri iğrenirdi. Gövdesini hızla geri çekmemek için kendisini var gücüyle sıkarak, kaskatı durup katlandı.</p>

  <p class="block9">Haftalar, aylar geçiyor; savaş, yaman bir Osmanlı diplomatı olan Madrid elçisini bile şaşkınlıktan şaşkınlığa düşürecek “zerafetli cilveler” gösteriyordu.</p>

  <p class="block9">Yukarda, Sarıkamış’ta “bismillah” demeye vakit bulamadan, doksan bin kişilik koca bir orduyu kaybeden Osmanlı İmparatorluğu, biraz aşağıda, Kutul-Ammare’de İngilizleri bozup çevirip generaller esir almış, biraz daha beride Tih çölünü aşıp Süveyş Kanalı’na sarılmayı başarmıştı. Üç yıl önce dört küçük Balkan devletine utanılacak bir kolaylıkla yenilen ordusu aylardır, Çanakkale Boğazı’nı “Yedi düvelin” en korkunç silahlarına karşı arslanlar gibi savunuyordu.</p>

  <p class="block9">Ne çare ki, savaş sürmekte, salt Çanakkale savunusunun değil, İngilizlerle Fransızların kepazeliği göze alıp çekilmelerinin de fayda vermeyeceği anlaşılmaktaydı. Gidişat yavaş yavaş, fakat önüne geçilmez bir kesinlikle Alman-Avusturya-Osmanlı-Bulgar takımının aleyhine dönüyor, büyükelçi, “Aman kötü... Aman bu beladan sıyrılmanın yolu... ” diyerek döneliyordu. Buna karşılık “Kapı” barış lafını yasaklamış, bu kelimeyi, herhal, sözlükten bile çoktan söküp atmıştı.</p>

  <p class="block9">“Peki n’olacak bunun sonu?” derken 1917 Mart’ında, Rusya’da, içyüzü, -hatta kime karşılığı- pek anlaşılamayan bir devrim a ilsizin patladı. Gelişti, yayıldı, değişti, sonucu Anadolu’nun büyük bir parçasını -Trabzon’a kadar- bir daha bırakmamak üzere ele geçirdiğinden kimsenin şüphesi kalmayan Çar orduları dağılıp çekildi. Fakat Madrid elçiliğindekilerin “oh” demesine meydan kalmadan Birleşik Amerika, Almanlara karşı savaşa girdi.</p>

  <p class="block9">Osmanlı İmparatorluğu’nun fukara Madrid elçisi bu haberi aldığı zaman elindeki kâğıdı, “kim bilir ne saçma şeydir” diye hemen çözmeyi gerekli görmediği Amerika’nın savaşa girdiğini bildirir şifreyi masaya vuruyor, çok keyifli olduğu zamanlar kullandığı Ermeni ağzıyla Kâmil Bey’e takılıyordu: “Bendeniz bundan böyle, bu gidişatları kıyak görmekteyim Kâmil Bey ciğerparem, kıyaktan bile kıyak görmekteyim. Büyük varta Allah’ımıza şükür atlatılmıştır ve de Çarlık belası resmen savuşturulmuştur. "</p>

  <p class="block9">Büyükelçi beyin “gayet kıyak” dediği şeyin nasıl bir bela olduğunu belki de Kayzer Vilhelm’le Enver Paşa’dan önce Kâmil Bey, para durumunda apansız görülen değişmeyle anlamıştı. O zamana kadar en köpoğlu bankerlerin bile akıl erdiremeyecekleri karmakarışık bir düzenle bütün tarafsız memleketleri dolaşarak gelebilen havaleler birden kesilmiş, Suriye’deki Musul’daki çiftliklerden çoktandır hayır kalmamıştı. Bir buçuk yıldan beri, bir yandan İstanbul’daki mülkleri, bir yandan da Nermin’e aldığı elmasları satarak yaşayışlarını değiştirmemeye çalışıyordu. Mondros Mütarekesi imzalanıp Osmanlı İmparatorluğu pes ettikten sonra, para durumu, beklenenin tersine büsbütün bozuldu.</p>

  <p class="block9">İttihatçı kodamanlar savuşmuş, işgal edilen İstanbul’da savaş zenginleri birer kuytuya sinip paralarının üstüne oturdukları için, ortada, yok pahasına mülk değil, cevahir alacak kimse kalmamıştı. Buna karşılık “1919 yılında, barış yüzde yüz” derken- Yunanlıların İzmir’e asker çıkardığı, Anadolu’da yer yer çarpışmaların başladığı duyuldu.</p>

  <p class="block9">Kâmil Bey bir ara Londra’ya, oradan Paris’e giderek para sıkıntısına çare aradı, herkesi, her şeyi inanılmayacak kadar değişmiş buldu. Birinin sözü öbürünü tutmuyor, en güvenilir dostlar, dün söylediklerini, bugün unutuyordu. Savaşı kazananlar yediden yetmişe, talandan en büyük payı kapmak hırsındaydılar. Herkesin gözleri dönmüş, savaş öncesinin kibarlığı, sanki ölenlerle beraber göçüp gitmişti.</p>

  <p class="block9">Kâmil Bey telaşa kapıldığını yakınlarına sezdirmemek için kendisini zorlayarak bir zaman daha Madrid’de, boş yere, ortalığın düzelmesini bekledi. Barınmak imkânsız hale gelince, yolculuk bahanesiyle ne var ne yok satarak Barselona’dan bu eski şilebe bindi.</p>

  <p class="block9">— Pardon mösyö, yerinde mi kaptan?</p>

  <p class="block9">Nermin bunu Fransızca sormuştu. Sesi telaşlıydı. Akşam alacasında kocasını tanıyınca durakladı:</p>

  <p class="block9">— Siz misiniz? Üşümediniz mi?</p>

  <p class="block9">—N’apacaksınız kaptanı?</p>

  <p class="block9">Şilebin Fransız süvarisi kaptan köşkünden çıkmış, kapelasının siperliğini iki parmağıyla tutarak Nermin’in önünde eğilmişti<span class="calibre1">:</span></p>

  <p class="block9">— Emrinizdeyim aziz madam!</p>

  <p class="block9">— Yok bişey... Özür dilerim! Bozcaada’yı soracaktım. Gece mi geçeceğiz?</p>

  <p class="block9">— Bozcaada!.. Hangi Bozcaada?.. Kaptan hemen hatırladı: Anladım! Hay Allah! Anladım, neden sorduğunuzu!</p>

  <p class="block9">Kâmil Bey araya girdi:</p>

  <p class="block9">— Neden sormuş olabilir Mösyö kaptan?</p>

  <p class="block9">— Kadınlar deniz kazalarıyla ilgilenmemezlik edemez. Sayın Madam Kâmil, oysa, hikâyeyi dinlerken ilgisiz görünmüşlerdi.</p>

  <p class="block9">Nermin, yarım ağız, yalanlamaya çalıştı:</p>

  <p class="block9">— Yok hayır! Nereden çıkardınız? Hangi hikâye? Unuttum bile çoktan...</p>

  <p class="block9">Kâmil Bey karısına dikkatle bakarak yumuşacık sordu:</p>

  <p class="block9">— Korktunuz mu sahi? Çocuk gibisiniz Nermin! Adı üstünde... Serseri torpil... Hepsi gelip birikecek değil ya Bozcaada önüne bunların...</p>

  <p class="block9">Süvari keyifle güldü:</p>

  <p class="block9">— Kadının korkmazından korkarız biz Fransızlar aziz beyim! Bu yüzden, bizim kadınlarımız korkmadıkları yerde bile korkmuş görünürler!</p>

  <p class="block9">Nermin, bu kez, başını gururla kaldırdı:</p>

  <p class="block9">— Ben korkmam! Hele Kâmil yanımdayken hiç korkmam!</p>

  <p class="block9">— Bravo!</p>

  <p class="block9">— Kurtarır bizi çünkü... N’apar yapar kurtarır!</p>

  <p class="block9">— Bir bravo daha!</p>

  <p class="block9">— Kurtarır! Kocasına döndü. Kurtarırsınız değil mi, yüzde yüz...</p>

  <p class="block9">— Bir şey yapılabilir umarım... Kâmil Bey palavraya düşmemek için uygun kelime arıyordu. Kurtulan olmuşsa... Bir şeyler yapılabilir demektir; torpile çarpan gemi, hemen kaynamıyor olmalı ki... İmdat isteyebiliyor... Dahası... İmdat gelene kadar da su üstünde kalıyor.</p>

  <p class="block9">Kaptan köşkünde ışık yanmış, Nermin’in yüzünü aydınlatmıştı. Yirmi sekiz yaşında olduğu halde, ancak yirmisinde gösteriyordu. Salt çok güzel kadın değildi, onurluydu, kibardı.</p>

  <p class="block9">Tanıştıkları gün -bundan sekiz yıl önce- dünyada bu kadar güzel bir kadının var olabileceğine inanamayarak Kâmil Bey donakalmış, “Hiçbir büyük ressam böyle bir güzelliği tutup gösteremez” diye düşünmüştü.</p>

  <p class="block9">Aşırı güzellerin çoğu kımıldarken, kahkahayla güler, gerçekten ağlar, gerinip esnerken güzelliklerini az çok yitirdikleri halde, Nermin, en nankör durumlarda bile kat kat güzelleşen kadınlardandı. Her kımıldanışı, her duruşu güzelliğine bir yeni başkalık veriyordu. Bilgisinin sınırlarını hiç zorlamayan ölçülü gerçekçiliği, rahat kibarlığıyla yirmi yaşında ilk defa gittiği Avrupa’da, bin yıllık adlarıyla öğünen Batı soyluları önünde, şaşkınlık göstermemeyi başarmıştı.</p>

  <p class="block9">Nermin’in bütün silahlara karşı meydan okuyan kişisel gücünün bir tek yufka noktası vardı. Güven içinde yaşamak istiyor, önemli önemsiz hiçbir güvensizliğe, en küçük bir direnme gösteremiyordu.</p>

  <p class="block9">Kâmil Bey nasıl paşa oğluysa, Nermin de paşa kızıydı. Yirmi yaşına kadar yoksullukla, güvensizlikle, maddi manevi hiçbir zorlukla karşılaşmamıştı. Babası Taceddin Paşa’nın aşırı kumar tutkusu kadar, çok zengin olduğu da söyleniyor, sürdürdüğü yaşam da bunu doğruluyordu. Gecelerce kumarda kaldığı halde, kalabalık konağının aşırı harcamalarından, karısıyla kızının pahalı fantezilerinden bir kere bile yakınmamış, geçim zorluğu denilen şeyin ne olduğunu anlatacak en küçük bir belirtiyi evinin eşiğinden içeri geçirmemişti.</p>

  <p class="block9">Tacettin Paşa’yı birtakım adamlar, bir gece, sabaha karşı konağa ölü getirdiler.</p>

  <p class="block9">Paşa babası böyle apansız ölünce Nermin, o zamana kadar dünyada varlığından tamamıyla habersiz yaşardığı fakirlikle yüz yüze gelmekle kalmadı, alacaklıların borçlu bir eve nasıl saldırdıklarını, yağma eder gibi, her şeyi nasıl kapıp götürdüklerini, arkada bıraktıkları sefil boşlukların insanın içine nasıl dayanılmaz bir umutsuzluk saldığını da dehşetle gördü.</p>

  <p class="block9">O zaman bu zamandır dengeli kişiliğinin ruh gücündeki en yalınkat yön, yaşama zorluklarına karşı hiç beklemediği bir anda güvensiz kalmak korkusuydu.</p>

  <p class="block9">İlk karşılaştıkları gün, evlenmek için tanıştırıldığı Kâmil Bey’e yalnız sonuna kadar güvenebilip güvenemeyeceğini anlamaya çalışarak bakmış, yirmi beşindeki uzun boylu, geniş omuzlu delikanlıyı, ciddi görünüşü yüzünden, otuz beş yaşındaki olgun bir erkek kadar güvenilir bulduğu için kocalığa kabul etmişti. Bu kararda Kâmil Bey’in babadan kalma ünlü zenginliğinin yeri, ancak, kişiliğinin verdiği güven duygusu kadardı. Bu güven duygusu, evlendikten sonra kocasını sevmesine yardımcı olacak yerde, aralarında garip bir engel meydana getirmişti. Nermin, her güvensizlik ürküntüsü atlatışında, kocasına yeni bir güvenle sığınmaktaydı ama, bu hal, şuurunu zorlayarak, her zaman yeniden gayret harcaması yüzünden, kendisini sevgiye doludizgin bırakamamasına, biraz ürkerek, biraz utangaç, belli belirsiz soğuk kalmasına da sebep olmaktaydı.</p>

  <p class="block9">Kâmil Bey, bekârlığında, aşkı, geçici ilintilerle hiç karıştırmamış olduğu için, Nermin’i, yıpranmamış yüreğinin var gücüyle sevmişti. Bu sevgide, candan yakınlığı vardı. Bunca yıllık karısındaki gizli tutukluğu sezememesi, güvenilir erkek olduğuna yüzde yüz emin bulunmasından, sevdiği kadının en küçük ürküntüde kendisine sığınmasını olağan saymasındandı.</p>

  <p class="block9">Nermin’in torpillenme tehlikesi karşısında bile, hiçbir hesaba dayanmadan, “Kâmil bizi kurtarır” demesi çok hoşuna gitmişti. Kolunu karısının beline doladı:</p>

  <p class="block9">— Kaç kez söyledim size Nermin! Serserinin hiçbir çeşidinden korkulmaz, isterse torpil olsun!</p>

  <p class="block9">Fransız süvarinin bu sefer candan çektiği bravo, sona ermeden yemek çanı vurdu.</p>

  <p class="block9">Kâmil Bey’in kızı Ayşe, Barselona’dan beri, sofrada süvarinin sağında oturuyor, altı yaşında olduğu halde, iyi yetişmiş bir genç kız gibi davranarak şeref yerinde oturmayı hak etmeye çalışıyordu. İlk bakışta çok esmerdi. Arada sırada kullandığı İspanyolca kelimeler rengine yaraşıyordu. İkinci kaptanla hemen arkadaş olmuşlar, bu arkadaşlığı birkaç gün içinde dostluğa doğru geliştirmişlerdi. İkinci kaptan, Fransızca konuşan Belçikalılardandı, Ayşe’nin babası gibi iri kıyımdı. Sporlardan boksu seviyor, iri yumruklan, kalın pazılarıyla çocuk gibi övünüyordu. İlk günlerde Nermin’e kur yapmayı denemiş, kadının böyle bir işin dünyada var olduğundan habersiz bulunduğunu şaşırarak anlayıp vazgeçmişti.</p>

  <p class="block9">Bir ara, kendi aklınca esmerliğine bakarak Kâmil Bey’in Yahudiliğine kesinlikle inandı. Bir Türk’ün İngilizceyi, Fransızcayı, İtalyancayı böyle hiç duraklamadan konuşması olur şey değildi. Salt konuşsa canı yanmaz! Kalın kalın kitaplan okumasını ne yapalım?</p>

  <p class="block9">Yolculuğun üçüncü günü sabahı, zenci tayfalardan biriyle idman yaparken Yahudi-Türk bir zaman bakmış, kara oğlanı kolayca dağıttığı halde, başını “olmadı” anlamına sallayarak gülümsemişti.</p>

  <p class="block9">Buna çok kızdı Belçikalı, neye güldüğünü sordu.</p>

  <p class="block9">Yahudi-Türk savunusunun açık verdiğini, hele vururken kendisini tehlikeye düşürdüğünü söylemesin mi? “Şuna bir oyun oynayayım” diye geçirdi içinden kabadayı ikinci kaptan, “Gösterir misiniz lütfen” dedi yumuşacık...</p>

  <p class="block9">Kâmil Bey duraklamadan eldivenleri giydi. İlk saldırıda, Belçikalıyı kıçının üstüne düşürdü. Herif yumruğun nerden çıkıp çeneyi nasıl bulduğunu anlamaya çabalarken kollarını eldivenlerini çözmesi için zenci tayfaya uzattı.</p>

  <p class="block9">— Durunuz, çıkarmayın rica ederim! Biraz daha...</p>

  <p class="block9">Kâmil Bey, alık delikanlıya, idmanın saatine kaç frank istediğini sordu, sonra da, saatini ödemeden kendisini dövmesinin neden mümkün olamayacağını anlatmaya çalıştı. Soylularla halk ilintisinin hangi yasalara bağlı olduğunu Belçikalı, memleketinden biliyordu. Kıpkırmızı kesilerek özür diledi, bundan böyle de Kâmil Bey’le ailesine gerçekten saygılı davrandı.</p>

  <p class="block9">— Tuzluğu geçirir misiniz lütfen Mösyö Albert!</p>

  <p class="block9">İkinci kaptan soylu bir büyük insana hizmet etmenin acelesiyle tuzluğu Ayşe’ye verdi.</p>

  <p class="block9">— Teşekkür ederim! Hiç tuz koymamışlar, öyle değil mi?</p>

  <p class="block9">Nermin kızına gözleriyle susmasını işaret etti.</p>

  <p class="block9">Süvari, Bolşeviklik hakkında duyduklarını, gördüklerini anlatıyordu.</p>

  <p class="block9">Rusya’da her şey alt üst olmuş, kısacası, kıyamet kopmuştu. Açlık, yoksulluk, hepsinden besbeteri, can mal güvensizliği. Çünkü hiçbir yerde devlet düzeni yok...</p>

  <p class="block9">— Lenin, evet, yıkmasını çok iyi biliyor amma, yeniden yapmaya geldi mi... Çok büyük bir felakete uğramış gibi içini çekti: Ne diyorlar sizin sosyalistler bu işlere?..</p>

  <p class="block9">— Bizde sosyalistler yoktur.</p>

  <p class="block9">— Yok mu? Olmaz öyle şey... Çünkü sosyalistsiz memleket olmaz.</p>

  <p class="block9">— Benim bildiğim... Biz ayrılmadan önce yoktu. Hiç duymadım.</p>

  <p class="block9">— Ne zaman ayrıldınızdı memleketinizden?</p>

  <p class="block9">— 1912’de... O zaman duyulmamıştı. Sonra peydahlansa, duyardım mutlak!</p>

  <p class="block9">— Sosyalistsiz bir memleket... Yani, kutsal kitabın yazdığı cennet!.. İnanılır şey değil... Biraz düşündü, gömleğinin yakasını iki parmağıyla gevşetip şarap bardağını aldı: Anlamadığım... eğer sosyalistiniz yoksa... Yunanlıları neden çıkardık İzmir’e?.. Geçenlerde okudum, iyi hatırlıyorum Bolşevik olmak istiyormuş sizde birtakım adamlar... İkinciye döndü: O paşanın, adı neydi?</p>

  <p class="block9">— Paşa değil patron, padişahın veziri...</p>

  <p class="block9">— Veziri meziri... Adını soruyorum!</p>

  <p class="block9">— Kâmil Paşa... Pardon! Kâmil sizin adınız...</p>

  <p class="block9">— Kemal Paşa olmasın! Mustafa Kemal Paşa?..</p>

  <p class="block9">— Tamam! Kaptan sevindi: Bulduk. Kemal Paşa...</p>

  <p class="block9">— Bolşevik miymiş Kemal Paşa?</p>

  <p class="block9">— Elbette Bolşevik... Savaştan yana olur mu Bolşevik olmasa...</p>

  <p class="block9">Ayşe deminden beri yemeği unutmuş, bir süvariye bir babasına bakıyordu.</p>

  <p class="block9">Süvari Bolşeviklerin neden barışa yanaşmadıklarını gazetede okumuştu. Özetlemeye çalıştı.</p>

  <p class="block9">Kâmil Bey Bolşeviklik hakkında pek bir şey bilmiyordu amma, süvarinin de İspanya’daki kralcı gazetelerin yazdıkları saçmalardan daha fazla bilgisi olmadığını anlıyordu.</p>

  <p class="block9">Madrid elçisi de Bolşeviklik üstünde hemen hiç durmamış, “Bildiğimiz anarşistlerdir bunlar... Arada sırada, şuraya buraya bomba atarlar, büyüklerden birini öldürüp sakinleşirler!” demişti. İspanya hükümetiyle yakın ilgisi olan ünlü bir gazete başyazarından da Lenin’in yüzde yüz Alman ajanı olduğuna dair kesin sözler işittiğini hatırlıyordu.</p>

  <p class="block9">Gemi süvarisi, Bolşevikler yüzünden çok dertliydi. Bir süvari ile bir miçonun nasıl olup da eşit yaşayabileceklerine akıl erdiremiyor, hele dine saldırılmasının nedenini gerçekten anlayamıyordu. “Zenginlikler baldırı çıplaklarla paylaşılacakmış... Zengin olmak imkânı kalmazsa kim çalışır? Nereden bulmalı böyle alıkları?” Kendisinden paha biçerek “İlerde sırtüstü yatıp gelirimle geçinmek mümkün olmazsa çalışır mıyım?” diye soruyor, tarafsız konuştuğunu ispatlamak için de “Benim bu dünyada, gömleklerimden başka kaybedecek bir şeyim yok!” diye yakasına dokunuyordu.</p>

  <p class="block9">Süvari temiz gömlek meraklısıydı. Bu eski şilepte, temiz gömlek giymeyi, mucize gösterircesine sürdürebiliyordu. İnsanların temiz gömlek giymeleri olağan sayıldığı halde, onu iki kez görenler, gömlek temizliğine aşırı merakını mutlaka sezerlerdi.</p>

  <p class="block9">— Düşünün, sabun yok Rusya’da bugün... Gömleğinizi değil, yüzünüzü yıkayamazsınız! Ölür insan... Bence insanoğlu, her şeye katlanır, kirli çamaşıra katlanamaz... Günde hiç olmazsa bir kez yıkanmamağa katiyen dayanamaz! Ben Fransa’da Aksiyon Fransez okurum! Kralcı mıyım? Hayır! Neden okurum... Doğrusunu yazar çünkü... Her şeyin doğrusunu yazdığına eminim! Her pazartesi “Bu hafta sonuna kadar dayanmaz Bolşeviklik, yıkılır!” diye yazar bizim Aksiyon Fransez... Her sözü çıkar da, neden üç yıldır, bu sözü çıkmaz, akıl erdiremedim. Gözlerini çaresizlikle kısarak makinenin hırıltısını bir zaman dinledi. İçini çekti: Allah yardımcınız olsun! Eğer bir iki yıla kadar yıkılmazsa bu Allah’ın belâsı Bolşeviklik, dumandır haliniz...</p>

  <p class="block9">Kâmil Bey konudan adamakıllı bıkkın, gülümsedi:</p>

  <p class="block9">— Sanmam! Biz, son iki yüz yıldır Çarlık Rusya’sından o kadar çektik ki, daha kötüsü olabileceğini sanmıyorum!</p>

  <p class="block9">— Sakın ha!.. Bolşeviklik, çarlığa benzer mi? Çarlık, bildiğimiz krallık... Biz “kral” demişiz, onlar “çar” demiş... Nitekim siz de “sultan” demişsiniz! Din ayrı olur, mezhep ayrı olur. Zarar vermez! Çünkü hepimizin başında bir kral vardır!.. Bolşevikliğe geldiniz mi. .</p>

  <p class="block9">— Bolşevik ne demek babacığım?</p>

  <p class="block9">Kâmil Bey bir an kavrayamadı:</p>

  <p class="block9">— Bolşeviklik mi?.. Çoğunluk demek yavrum!</p>

  <p class="block9">— Nece bu?</p>

  <p class="block9">— Rusça.</p>

  <p class="block9">— Siz Rusça biliyor musunuz?</p>

  <p class="block9">— Hayır!</p>

  <p class="block9">— Rusça bilmiyorsunuz da, Bolşevikliğin çoğunluk demek olduğunu nerden biliyorsunuz?</p>

  <p class="block9">Kâmil Bey, “çok şükür kızım gerçekçi olacak” diye düşündü.</p>

  <p class="block9">Nermin nedense, torpil tehlikesiyle uğraşıyordu. Tedirgin, keyifsiz, dalgın güldü.</p>

  <p class="block9">Çanakkale’ye öğleüstü varılmış, süvari birini görmek için karaya çıkmıştı. Buradaki kanlı savaşların yarası taze olduğu için herkes güvertedeydi.</p>

  <p class="block9">Kâmil Bey gemiye öteberi satmaya gelenlerden haber sordu, aydınlatıcı hiçbir karşılık alamadı. Boğazın iki yanma yabancı askerler yerleşmişti. Öyleyken Hamdi Bey adında biri, birçok silah kaçırmış, Allah’ın izniyle, Anadolu’ya... Mustafa Kemal Paşa, evet ‘başkaldırdı’ diyordu aklı erenler... Başkaldırması doğru ama, bizim buralara yakın değil, bu iş! Kimi ‘Rus sınırında, Üçüncü ordu taraflarında’ demekte, kimi ‘yürüdü, sürdü, Türk içine, Ankara’ya geldi’ demekte... ” Aslına bakarsan hemşerim, ordusuz paşa ne yapar! Gövdesi kadar yer yakar. Yahu elvermedi mi bu paşalar belası bu Osmanlı ülkesine... Batmayanı da batırmadan basılmayacak mı, Allah lillah aşkına, bu paşa lafı? Bizim buralarda da hüküm Anzavur Paşa’nızdadır ama, askeriye paşası bellemeyeceksin, dini bütün müslüman, başıbozuk paşasıdır bizim Anzavur Paşa’mız, sağında düldül (dürbün), solunda Kur’an asılı geçen bir paşa ki beş vakit namazda, camiye koşmayanı asar, hiç bakmaz, tespih tanesi gibi... Ben onu bunu bilmem, Aydın-Ödemiş yönüne kulak vermeyince hiç olmaz! Çünkü Aydın ve de gâvur İzmir ve de Nazilli ve de Salihli, ille de Ödemiş dedin mi, on dakka düşüneceksin! Biz bu seferberlik askerliğini oralarda kıyı boyu koruyucusu olaylarında yaptık. Benim bildiğim zeybek efeleri, kötü Yunan’ı denize çoktan dökeceklerdi ya... Neden dökmediler? Sorduğuna bak kardaş, subay gâvurları aman vermekte mi hiç? Ne karışır padişahımızın başıbozuk askerine, okulun gâvur subayı? Hayır, karışabilemez! Karışmadıkları iş kaldı mı ki sen bunu böyle dedin bre ağa... Karışmadılar da, arslan gâvur İzmir’imizin arslan zeybek efeleri Yunan’ı neden bitirmedi şimdiyecek? Ben onu bunu bilmem, bu rezillik Amerika’nın koca kömüş mandası gelip yetişmeden basılmaz! Manda da neymiş! İlintisi nedir? Manda işi çok önemli! Manda geldi mi ne Yunan kalacak, ne okulun gâvur subayı... Hepsi temiz! Dur yahu! Nasıl bir mandaymış bu yere batasıca... Bildiğimiz su kömüşü mü? Evet, bildiğimiz su kömüşü, ya ne sandın? Su kömüşü mandası gelmekle... Git işine herif, bir söz etmeli ki altı üstünü tutmalı... Kara su kömüşü bizim rezilliğimize nesiyle derman olacak? Su kömüşü dedikse, bizim Karamürsel batağının su kömüşü demedik, Amerika’nın su kömüşü ki... Uzatma elin mandası gelmekle bizim rezilliğimiz nasıl kalkacak ortadan? Ben buna karşılık isterim! Karşılığı... Geçende alay müftüsü anlattı. Hint’te yesir kalmış bir müftü ki dünyanın altından üstünden haberli bir müftü... Hint adamının işini kim görüvermiş bakalım?</p>

  <p class="block9">Bildiğimiz kara sığır... Hemi de kara sığırın kancığı... inek deyeyim de sen anla!... Bu Hindiya’yı vaktin birinde İngiliz bastı ya... Say ki bizi bastığı biçim... Oranın da içi karışmış o vakit... Hintli, Sindi birbirine düşmüş. Kan gövdeyi götürmüş. Sonra akıl daneler bakmışlar ki durum vaziyet kötü... Salıvermişler akılsız Hint adamının arasına inekleri... Bildiğimiz süt ineği mi? Evet, bildiğimiz kara sığırın kancığı... Tamam mı? Nasıl tamam olabilirmiş... ineği salmakla ne oluyor? Bunlar ineği görmeleriyle silahı atıp yere uzanmışlar! Neden? Nedeni... Hintli adamı mecusi olurmuş. Mecusi ateşe tapan... Bunlar bir zaman ateşe taparlarmış... Tüh yüzüne... Bu nasıl terbiyesiz bir söz! “Höst” dedim, sen seni topla, şamar gelmekte ki hele gör nasıl gelmekte... Yahu benim ne suçum var, ben koca alay müftüsünün yalancısıyım! Müftü ak sakalıynan ve de bunca okumuşluğuynan böyle bir yalanı neden savursun da bir kahve halkını aldatmaya kalksın! Çekişmeyelim arkadaşlar... Amerika’nın mandasına gelelim!.. Bizde Hint’in mecusisi hesabı, mandanın orasına mı sakın!.. Orasına dedikse, oğlum bize gelecek manda, manda boğası bu bir... İkinciye, sürgit değil bu manda meselesi, şu belayı savuşturup selamete çıkana kadar... Hah öyle de çünkü... Bu iş Amerika’nın su kömüşüyle dönecekti de padişahımız ‘seçim yapılsın’ deyip bunca mebusu İstanbul’a neden biriktirdi? Bre dayı, mebuslar şu kadar yüz kayma maaş almayınca olur mu ki sen bunu böyle demektesin! Tamam, şimdi aklım yattı! Beri bak oğlum, sen kulağı delik, gözü açık takımındansın, de bakalım, ceremesi neymiş bu Amerika su kömüşünün? Ceremesi... Ceremesini bilene rastlamadım! Kimi 'koca Amerika nasıl bir alçak olmalı ki, bir kötü su kömüşü mandasına Osmanlı’dan para istemeli’ demekte, kimi ‘Amerika’yla sen oyun mu oynamaktasın! Amerika bildiğin madrabazdır ve de sürmeyi gözden çeken köpoğlusudur. Amerika’da evlat babaya, baba evlada para almadıkça “sabahın kalimera” demez ve de bedavadan kimse kimsenin avcuna işemez!’ demekte... Artık bilmem gerisini... ”</p>

  <p class="block9">Ne fayda ki bu saçmasapan sözler Kâmil Bey’in aklını büsbütün karıştırmaktan başka bir işe yaramadı.</p>

  <p class="block9">Herifler Kâmil Bey’in dikkatle dinlediğini gördükçe coşmuşlar, aylardır kahvelerde konuşulan birbirini tutmaz lafları ballandırarak bu dünyada kafa gezdirdiklerini ispatlamaya girişmişlerdi.</p>

  <p class="block9">Marmara gecesinde tek yıldız, kıyılarda tek ışık yoktu.</p>

  <p class="block9">Şilep, ıslak bir karanlıkta, yüreğe acıma veren tıknefes bir gayretle yol almaya çabalamaktaydı.</p>

  <p class="block9">Kâmil Bey Boğaz’da gemiye gelen Çanakkalelilerden dinlediklerini evirip çeviriyor, bu lafların arkasındaki insan gerçeklerini anlamaya uğraşıyordu.</p>

  <p class="block9">Amerikan mandası, Madrid elçisi için, -hele Yunanlılar İzmir’e çıktıktan sonra- biricik kurtuluş umudu olmuştu. “Bu vartayı atlatmaya bakacağız! Padişah, halife, bir de başkent kurtuldu mu gerisi kolay” diyordu. Nasıl kolaydı gerisi? Memleketsiz, milletsiz padişah, halife, başkent neye yarayacaktı? Sonra yeniden toplanmak... Bunu düşünmezler mi düşmanlar? Toplanma imkânı verecek boşluklar, dayanaklar bırakırlar mı?</p>

  <p class="block9">Kâmil Bey bir cigara yaktı. Fırsattan yararlanarak derin derin soludu. Doğrusu istenirse asıl düşündüklerini zihninden uzaklaştırmak için, mandayla, memleketin geleceğiyle ilgileniyor, düpedüz kendisini aldatıyordu.</p>

  <p class="block9">Yarın sabah, İstanbul’daydılar. İstanbul’da işlerini nasıl bulacak, ilk günlerin acemiliğini, geçim zorluklarını nasıl atlatacaktı?</p>

  <p class="block9">Son mektubunda Nermin’in halası, doğruca onlara ineceklerini, başka türlüsünü akıllarından geçirirlerse kendilerine başka bir İstanbul bulmalarını yazmıştı.</p>

  <p class="block9">Hala hanım, kocalarını, görünüşte kılıbık, gerçekte pis zampara eden dediği dedik kadınlardandı. Gençliğinde sayılı güzellerden olduğunu anlatmak için iki kahkaha arasında “kızına bakın anasının nasıl olduğunu anlayın” diyordu.</p>

  <p class="block9">Enişte bey, saçı erken dökülüp göbeği erken şişmiş tiplerdendi. Serçe parmağında tek taş pırlanta yüzük, altın kösteğinin ucunda platinden mason nişanı taşırdı. Politikadan anlamazlığa vurduğu halde, bütün işlerini parti kodamanlarına dayanarak, hükümetle çeviriyor, Edirne’den ötesini bilmez göründüğü halde, Almanya’nın en önemli şirketlerine yıllardır temsilcilik ediyordu. Abdülhamit zamanında işleri tıkırındaydı. İttihatçılar gelince durumu daha da güçlendi. Mütarekedense hiçbir şikâyeti yoktu.</p>

  <p class="block9">Savaşın ikinci yılı Viyana’da görüştükleri zaman, yükünü adam akıllı tutmuşa benziyordu. Kâmil Bey’in para işlerini, biraz kasılarak, baştan savma dinlemiş, güvendiği bir avukata alıp satmalı bir genel vekâletname çıkarmasını, gerisine karışmamasını söylemişti.</p>

  <p class="block9">Hala hanımın, Nermin’den iki yaş küçük Sabriye adında bir kızı vardı. Savaş başlarken sevip evlendiği yakışıklı kurmay binbaşıdan geçen yıl boşanmıştı. “Hayır şımarık bile değil... Bir garip! Kimi zaman çok kımıltılı, kimi zaman çok durgun... Kimi zaman gürültücü, geveze, kimi zaman suskun... Bir bakıma çok kibirli... Bir bakıma ilk rastladığı erkeğe razı olacak kadar alçakgönüllü... Kimi zaman gayet hırslı, kimi zaman yatmaktan hiçbir şey anlamaz firijitlerden... Aradıkları erkekleri bin yıl bulamazlar böyleleri, bahtsız yaşayıp bahtsız ölürler. ”</p>

  <p class="block9">Bu aileyle bir arada nasıl oturacaktı, daha kötüsü, nasıl beraber oturmamazlık edebilecekti.</p>

  <p class="block9">İkinci kaptan selam verip geçmişti. “Durup gevezelik etmediği iyi oldu” demeye kalmadan süvari, piposunu çekerek geldi. Uykusunun bölünmesine katılan şarap mahmurluğuyla suratı asıktı.</p>

  <p class="block9">Kâmil Bey nezaket olsun diye sordu:</p>

  <p class="block9">— Ne zaman varırız İstanbul’a kaptan?</p>

  <p class="block9">— Yarın... Saat dokuza doğru... Neresinde oturuyorsunuz İstanbul’un?</p>

  <p class="block9">— Şehri bilir misiniz...</p>

  <p class="block9">— Galata’yı, Beyoğlu’nu... Örtülü çarşıyı...</p>

  <p class="block9">— Size nasıl anlatmalı Nişantaşı’nı... Fransız hastahanesine gittiniz mi hiç?</p>

  <p class="block9">— Bir kez...</p>

  <p class="block9">— Tamam! Onun arkasına düşer! Boğazdan yana...</p>

  <p class="block9">— Kendi eviniz mi?</p>

  <p class="block9">— Evet! Boş yere yalan söylediği için Kâmil Bey’in canı sıkıldı.</p>

  <p class="block9">— Evet dedimse, hanımın akrabaları... Bu sefer de gereksiz açıklamalara girmişti. Kesip attı, bizim sayılır!</p>

  <p class="block9">— Siz bana “Savaşta hiç torpillendiniz mi?” diye sormuştunuz. Ben de size sorayım: Eviniz yandı mı hiç?</p>

  <p class="block9">— İki kere...</p>

  <p class="block9">— “İstanbul’da çok yangın olur” diye duymuştum. Demek doğru?..</p>

  <p class="block9">— Doğru evet!...</p>

  <p class="block9">Süvari bir zaman ileriye baktı:</p>

  <p class="block9">— Satıcılarla konuşmuştunuz. Önemli bir şey söylediler mi, olup bitenlerden?..</p>

  <p class="block9">— Hayır! Okuması yazması olmayan adamlar... Akıllan ermiyor.</p>

  <p class="block9">— Rum kılavuza bakarsanız işi kötüymüş sizin Sultanın...</p>

  <p class="block9">— Ne gibi?</p>

  <p class="block9">— Mustafa Kemal Paşa söz dinlemiyormuş. Savaşmakmış niyeti... Venizelos demiş ki “Sultan hakkından gelemezse benim ordum gelir” demiş...</p>

  <p class="block9">— Yürüyecek miymiş içerlere?</p>

  <p class="block9">— Başıbozuk çeteler rahat vermediklerinden, ister istemez yürüyecekmiş... Savaş olsa katılır mısınız?</p>

  <p class="block9">— Ben mi?... Bilmem! Asker değilim ben... Savaş asker işi...</p>

  <p class="block9">— Yedek subaylık yok mudur sizde?</p>

  <p class="block9">— Şimdi var sanırım. Eskiden İstanbul halkını askere hiç almazlardı.</p>

  <p class="block9">— Oh ne mutluluk!.. Biraz düşündü: Siz hariciyecisiniz sahi... Gene bir yabancı memlekete gidersiniz!</p>

  <p class="block9">— Hayır! Hâriciyeyle ilgim yok. Savaş yüzünden yollar kapandığı için çalıştım İspanya elçiliğinde... Az kalsın “parasız” diyecekti. Dişleri sıktı: Öyle... Geçici...</p>

  <p class="block9">— Anlıyorum!.. Demek hiç dövüşmediniz!</p>

  <p class="block9">— Evet!</p>

  <p class="block9">— Bizde zordur özrü olmayınca... Savaşmamak...</p>

  <p class="block9">— Nasıl zor?</p>

  <p class="block9">— Hakaret ederler enikonu... Sosyal ilişkileri bile bozulur insanın... Daha kötüsü, ekonomik durumu bozulur. Sizde nasıl?</p>

  <p class="block9">— Bilmem!.. Avrupa’da geçti ömrüm çoğunlukla... Balkan Savaşında başvurdum, “Biz seni gerektiği zaman çağırırız” dediler, çağırmadılar. Galiba, vakit kalmadı çağırmaya...</p>

  <p class="block9">— Dostlarınızdan, tanıdıklarınızdan savaşa gidenler olmuş mudur?</p>

  <p class="block9">— Elbette...</p>

  <p class="block9">— Ölenler... Sakatlananlar?</p>

  <p class="block9">— Belki...</p>

  <p class="block9">— Çetin sizin işiniz aziz Kâmil Bey, çok çetin. .</p>

  <p class="block9">Kâmil Bey, yüreğinin derinlerinde uyanan tedirginlikle gözlerini kıstı, Fransız’ın yüzünü seçmeye çalıştı. Bütün Batılılar, hain oldukları için mi bu kadar çiğ gerçekçiydiler, yoksa, bu kadar çiğ gerçekçi olduklarından mı bir yerde, ister istemez hain, kaba, bencildiler?</p>

  <p class="block9">Yaşlı şilebin yorgun makineleri ıslak ıslak hışırdıyor, gövdesi direklerin ucundan sintinesine kadar sarsılıyordu. Adı, Mari Galant’tı. “Hani Batılılar gerçekçiydi? Oynaklığı kim yakıştırmış bu külüstür yük gemisine?.. Nasıl bir hayal zorlaması bu?” Mari Galant adını bir yerde duymuştu. Süvariye soracağı sırada hatırladı. Kristof Kolomb’un ilk yolculuğunda üç gemiden birinin adıydı Mari Galant, dinsel olsun diye Santa Mariya’ya -Aziz Meryem’e- çevirmişlerdi.</p>

  <p class="block9">Önce bu iki tekne, sonra kendisiyle Kristof Kolomb arasındaki benzerliğe şaştı. Cenevizli gemici Hindistan’a varacağını sanarak yola çıkmış, Amerika’ya ulaşmıştı. Kâmil Bey ise İstanbul’a gittiğini kesinlikle biliyordu ama, doğduğu şehri nasıl bulacağını katiyen kestiremiyordu.</p>

  <p class="block9">Yüreğinden acıtıcı bir ürperme geçti. Fransız süvariye niçin olduğunu bilmeden, teşekkür edip merdivene doğru yürüdü.</p>

  <p class="block9">Dürbünün içindeki denizle gökyüzü koyu kurşuni, adalar, Kayışdağı’na kadar Kadıköy, beride İstanbul, kirli bir camdan bakılıyor gibi, silikti.</p>

  <p class="block9">Küçük Ayasofya’dan Etyemeze kadar bütün mahalleleri yangınlar silip süpürmüş, yanmayan ahşap ev yığınlarını da, uzun savaş yılları, onarımsızlıktan kağşatıp çökertmişti. Büyük camilerin kubbeleriyle minareleri bile sanki artık kâgir katılıklarını taşımıyor, pamuk balyası yığınları gibi insana yumuşaklık duygusu veriyorlardı.</p>

  <p class="block9">Mari Galant şilebi Ahırkapı fenerini dolaşıp limana girerken Nermin’le Ayşe, özenle giyinmiş olarak güverteye çıktılar.</p>

  <p class="block9">Ayşe “Nerede Sabriye teyzemin evi? Göstersenize anneciğim!” diye mızmızlanırken Nermin sekiz yıldır görmediği İstanbul’a bir zaman baktı. Her şeyi birbirine katan koyu kurşuninin ürperticiliğine, Boğazı dolduran yabancı zırhlılara hiç aldırmadan sevinçli bir hasretle içini çekerek “Oh canım İstanbul!” diye sevindi.</p>

  <p class="block9">“Bu mühürlü zarfın içindeki defterle mektup, ölümümden sonra, Çanakkale İstihkâmları Komutanı Albay Sayın Şevket Bey’e verilecektir. M. Ali”.</p>

  <p class="block9">Sevgili komutanım,</p>

  <p class="block9">Artık hayatı bırakmak, ölüme sığınmak gerekiyor. Bunun nedenlerini, şimdi, şu satırları yazarken tamamıyla açıklayabilecek durumda değilim. Kafama üşüşen karanlık düşünceler arasında bunaldım. Kurtuluşu ölümde arayacağım. Aşk... Ölüm... Ve milliyetime dokunan yaralar... Bu akıl almaz yenilgi... Bir subay arkadaşla aramızda geçen dünkü konuşma, daha başka nedenler, aylardır olgunlaşan bu ölüm kararını, apansız kolaylaştırdı. Bakınız ‘kolaylaştırdı’ diyorum. Çünkü bu benim için yeni bir fikir değildi. Zavallı Türkler düşman çizmelerinin altına düştükten sonra yaşamak bana önce zor gelmeye başlamıştı. Sonra imkânsızlaştı. Arkadaşım, savaşta gösterdiğimiz atılganlığın, ölümü hiçe saymamızın aptallık olduğunu delilleriyle saydı döktü. Hiçbir yararlı ödev yapmadan ölüme teslim olduğum için sizden utanıyorum. Yaşamayı göze alan silah arkadaşlarımın benden daha güçlü olmalarını Tanrı’dan dilerim. Ben daha fazla dayanamadım. Allah size de büyük işler görmeyi nasip etsin! Ruhum Türklerin mutluluğuna elbette katılacaktır. Fakat bunu bekleyip gözümle görmeye gücüm yetmedi. Çok acı çekiyorum. Bu ölüm kararma adım adım nasıl sürüklendiğimi ilişik defterde okuyacaksınız. Karmakarışık, kırık dökük yazdım. Siz anlarsınız. Beni bağışlayın aziz komutanım, elveda! Bahtsız yâveriniz Üstteğmen M. Ali. ”</p>

  <p class="block9">Uzun uzadıya düşündükten sonra günlük tutmaya karar verdim. Nedenini kestiremiyorum. Belki de kendime hakaret içindir. Başımıza gelenlerin neresinden başlayacağımı da uzun boylu düşündüm. Katıldığım savaşlardan söz etmeyi kalemim göze alamadı. Kendimi duygularıma bıraktım. Düşman gemilerinin edepsiz bir kibirle Boğaz’dan geçişleri gözümün önüne geldi. Bunu geriye itmek, unutmak istedimse de beceremedim. Önce on torpido, ortada kruvazörler, arkada, dretnotlar, hiç bitmeyeceklermiş gibi temiz Marmara’mıza giriyorlardı. Yirmi ikisi İngiliz, on ikisi Fransız, on yedisi İtalyan, dördü Yunandı. Çanakkale savaşlarımızın bilançosu iki yüz elli bin ölü imiş... Böyle namussuz bir sonuç için bu kadar korkunç bir bedel nasıl ödenir?</p>

  <p class="block9">Buradan geçen gemiler, İstanbul’a varınca hemen karaya asker döküp şehrin önemli noktalarını tutmuşlar. Haydarpaşa’dan, Eskişehir’e kadar tren yoluna İngilizler el koymuş. İzmir hattını Fransızlar, Konya’ya kadar da İtalyanlar almış. Demiryolu bir memleketin can damarıdır. Can damarımızı kestiler demek? Ne yapacağız biz... Ne yapabiliriz?</p>

  <p class="block9">Top kamalarımızı almak için düşman subayları geliyor. Komutanımdan izin istedim. Bir şey sormadan ‘peki’ dedi. İstanbul’a gideceğim. İstanbul’a... Esir İstanbul’a... Hak ettik miydik bütün bunları biz? Komutanımla vedalaşırken bunu sorayım dedim. Bir türlü cesaret edemedim. Belki on kere davrandım. On keresinde de vazgeçtim. Hak ettik miydi? Hak ettik mi? Hak etmek ne demek? Hak ne demek?</p>

  <p class="block9">Kulaklarımda uğultular var. Bir bakıma geminin makine seslerine benziyor. Hayır! Bunlar yer altından, ölüler dünyasından gelen homurtular! Yuf sesleri... İsrafil’in borusudur bu... Nereden mi biliyorum? Ruhumu dondurmasından... Ölümün tırpanı vınlıyor başımın üstünde... Düpedüz kıyamet! Mahşer meydanına koşacağız hepimiz, hesap günü, hesap vermeye... Terazi başına...</p>

  <p class="block9">Biraz önce emir erimi uyandırıp yukardan tabancamı getirttim. Saat gecenin üçü... Hayır! Üç on beş... Yedi aydan beri üçüncü defadır ki bu isteği önleyemiyorum. Zavallı, Mehmet oğlu Mehmet, bakıyor yüzüme anlayamadan... ‘Bir yaramaz iş mi var teğmenim’ diye ürkek soruyor! Söyler misiniz komutanım, bunca zaman beraber bulunduk. Ölüm karşısında debelendik, bu kadar güçsüz müydüm ben?.. Kaltaban mıydım bu kadar?..</p>

  <p class="block9">Tabancamı evirip çevirdim. Ölmek nedir? Ya ölümden sonrası... Eğer din kitaplarının yazdığı gibi ruh ölmezse... Kendini öldürmenin ne faydası olur? Ben başımın içindeki zonklamadan kurtulmak umuduyla istiyorum ölümü... Gücü yeter mi insanın bundan kurtulmaya?.. Nerede bulmalı bu sorunun karşılığını?.. Dışarısı katran karanlığı... Uzaklarda şimşekler çakıyor. Bunalıyorum. Şimşekler çakıyor. ‘Ölümün ötesi ışık’ der gibi... ‘Rahatlık’ der gibi... Tanrı günahlarımı affetsin! Çok mu günah işledik biz komutanım? Namluyu şakağıma dayadım. Ürperdi vücudum tepeden tırnağa... Bir fısıltı duyarak irkildim:</p>

  <p class="block9">Dünyada inanmam hani görsem de gözümle</p>

  <p class="block9">İmam olan kimse gebermez bu ölümle</p>

  <p class="block9">Hızla indirdim silahı... Mehmet Âkif Bey’indir bu mısralar...</p>

  <p class="block9">Nereden geldi aklıma? Arkası nasıldı?</p>

  <p class="block9">Ey dipdiri meyyit iki el bir baş içindir</p>

  <p class="block9">Davransana eller de senin baş da şenindir.</p>

  <p class="block9">His yok, hareket yok, acı yok leş mi kesildin?</p>

  <p class="block9">Hayret veriyorsun bana sen böyle değildin!</p>

  <p class="block9">Gerçek mi komutanım, böyle değil miydim ben? Böyle değildiysem ne oldu bana? Ne oldu bize? Nasıl göze alabiliyorum böyle sefil bir ölümü? Vatan yolunda dövüşürken ölmek neden geçmedi benim elime? Şimdi bir şeyler yapılamaz mı? Ben hiç mi bir işe yaramam? Bir işe yaramak için beklemek gerek... Bunu göze alamıyorum! Bitmeli bu iş, bir ayak önce... Bunu anlıyorum. Ölçüp biçtim, beklemek imkânsız... Fakat komutanım, gene de, kolay değil kendini öldürmek! Hele bu sabah yağmurdan sonra ortalık ne kadar güzeldi. Bunu, geceyi uykusuz, bunaltılı geçirenlerden başkaları hiç bilmez. Kendini öldürenlere ‘delirdi’ derler. Ah keşke, delirebilsem... Ölümden korkmadığımı gördünüz, komutanım; ben, ölmemekten korkuyorum. Yani, öldükten sonra da bu acılar sürerse diye ödüm kopuyor! Acı çeken gövde mi, ruh mu? Bunu kesinlikle bilmek ne büyük mutlulukmuş!</p>

  <p class="block9">Dün gece Kasımpaşa’da yangın vardı. Bir zaman baktım pencereden, genişleyince duramadım, giyinip gittim. 400 ev, 9 dükkân, iki cami, bir kilise, bir karakol yandı. Evler tahtadandı, eski püsküydü. Şiddetle esen rüzgârda, kuru ot yığınları gibi hızla tutuşup çöküyorlardı. Kıpkırmızı temel çivileri, hatta yanan kalaslar ağır makineli mermiler gibi havada ıslıklanarak uçuşuyordu. Her yanda kadın çığlıkları, çocuk bağrışmaları vardı. Bir deniz subayıyla konuştum. On yıl içinde, İstanbul’da yirmi dokuz yangın olmuş. 50. 000 ev yanmış. Yangın alanları beş milyon metre kareyi aşıyormuş. Bu savaşı kazansaydık da, demek başkentimizi yangın yeri halinde bulacaktık. Nasıl olur komutanım! Bu kadar kanlı boğuşmalardan sonra, biz, hiçbir şeyi savunamamış mı olacaktık? Lanetlenmektir bu... Neden bıraktı Tanrı bizi böyle yüzüstü?... Neden umut kapılarını kapattı yüzümüze?... Neden komutanım? Ne yaptık biz? Lütfen söyler misiniz, nedir bizim işlediğimiz bu korkunç suç ki bağışlanmaz?</p>

  <p class="block9">Gazeteleri okumamaya karar vermiştim. Bu kararı ancak bir hafta tutabildim. Eskiden zor karar verir, bir kere verdim mi, dayanırdım. Siz, komutanım, tanıksınız buna... Cigarayı ne kolay bıraktığımı gördünüz! Artık güçsüz düştüm besbelli... İçim boşaldı. Hiçbir şeyi zorlayamıyorum. Saçma geliyor. Direnmek için amaç ister! Amaç olmayınca, önünüzde yaşamak olmayınca, neden debelenmeli?..</p>

  <p class="block9">Gazetelere baktım. Makalelerin topu aptalca... Hepsi insafsız...</p>

  <p class="block9">Kimi haberleri istemeden aklımda tuttuğumu yeni fark ettim. Buna ‘akılda tutmak’ bile denmez. Hiç anlamadan okuyorum. Sonra hiçbir yerde okumamışım da, kendim uyduruyormuşum gibi hatırlıyorum. Uyduruyormuşum gibi... Çünkü hepsi yarım yırtık... Karmakarışık... Aslında beni ilgilendirmemesi gerek bunların... Öyleyken defterime yazmamazlık edemiyorum:</p>

  <p class="block9">‘Son zamanlarda polis kendilerini satan 113 küçük kız çocuğunu yangın yerlerinden toplamıştır. Yaşları küçük olduğundan bunlara vesika verilememektedir. Yarısıı cinsel hastalıklara yakalanmış bulunduğundan ilgililer ne yapacaklarını şaşırmışlardır.</p>

  <p class="block9">Kayıp aranıyor: Şam’ın düştüğü gece Riyak Caddesi’nde görülen, bu sebeple de orada esir düştüğü sanılan ve o zamandan beri ölüsünden, dirisinden haber alınamayan Yirminci Kolordu karargâh Muhafız Takımı Komutanı Üstteğmen Mustafa Behçet Efendi’den bilgisi olanların insanlık adına aşağıdaki adrese...</p>

  <p class="block9">Eski Halep ambar memuru İştipli Üstteğmen Mehmet Efendinin nerede bulunduğunu bilenler...</p>

  <p class="block9">İşte hayat... İşte ölüm... Iştip neresi, Halep nere? Zavallı insanlarımız! Rüzgârın önünde kuru yaprak gibi savruldular. Şüphesiz içlerinde niceleri var ki kaderleri benimkinden çok daha karanlık olduğu halde yaşamaya dört elle sarılmışlardır. Yine birçokları var ki benim dış görünüşüme imrenirler, yerimde olmak isterler. Para sıkıntısı çekmiyorum. Yakışıklıyım. Omuzlarım geniş, boyum uzun... Böyle birinin ölümle kol kola dolaştığını, yakında ona teslim olacağını nerden bilsinler!</p>

  <p class="block9">‘Avam tedavihanesi: Belsoğukluğu 5, frengi 15 neosalvarsan şırıngasıyla iki ayda tedavi edilir.</p>

  <p class="block9">Postahane caddesi Allahverdi Eczahanesi...</p>

  <p class="block9">Bel gevşekliğine ve güçsüzlüğüne karşı pek yararlı bir ilaç: Erlökin Mina gelmiştir. Deposu Bahçekapı Minasyan Eczahanesi. Fiyatı 100 kuruş.</p>

  <p class="block9">Frengi ve belsoğukluğuna yakalanmamak için daima ve yalnız Prifilaksa... Deri ve Cinsel Hastalıklar Uzmanı Doktor Ömer Abdurrahman tarafından hazırlanmıştır. Fiatı 50 kuruş.</p>

  <p class="block9">Bağışlayın komutanım. Bu iğrenç şeyleri yazmamazlık edemedim. Hastalıklar tedavi edilmesin denemez! Ama rezilliğin de bir gizliliği olmalı değil mi? Bağışlanmaz suçumuzu sormuştum size geçenlerde. İşte suçumuz!.. Suçların en büyüğü, en bağışlanmazı: UTANMAZLIK!..</p>

  <p class="block9">Bugün sabaha karşı dalabildim biraz... Korkunç bir baş ağrısıyla uyandım... Ağrının korkunçluğu, boyun damarlarım kopacak, gözlerim yuvalarından fırlayacak sanıyorum. Artık bu çırpınmayı bitirmek zamanı geldi. Gece düşündüm. En iyisi... Kızkardeşim Büyükada’da oturuyor! Epeydir de görmedim. Kalkıp gitsem, dedim, son vapurla dönerken... Ayrışığı da var. Denizin serinliği... Ucuz bir ölüm! Cebime taşlar doldurdum. Cenaze alayı şart mı? Arkada kalanlara da sıkıntı vermemiş olurum! Kayıp ilanlarında arananlar gibi... İnsanın ölüsü bulunmazsa yaşadığı bile umulabilir. Böylece ölmenin korkusu da kalmaz. Sevgili tabancama, sevgili Marmara yardım eder.</p>

  <p class="block9">Mücadeleli hayattan şu sırrı anladım ki ben</p>

  <p class="block9">Ölüm didinmelerin sükûna inkılâbıdır.</p>

  <p class="block9">Kaç gündür aklımda bu beyit... Şairler sezer. “Ölüm didinmelerin sükûna inkılâbıdır” demiş... Neden olmasın?</p>

  <p class="block9">Gazeteler bugün cinayetle dolu...</p>

  <p class="block9">‘Hrisantos, Dolapdere’de bir sivil polisi çevirmiş, üstünü arayıp bırakmış. Abdurrahman Efendi adındaki öteki polisin silahını istemiş, vermeyince kafasına bir kurşun sıkmış... Akarca Sokağı’ndan Tatavla’ya sayıp savuşmuş... Hrisantos bununla beşinci polisi öldürmüş oluyor. Aylardır elini kolunu sallayarak dolaşıyor. Resmini görmüştüm. Baygın gözlü pis bir oğlan! İngilizler koruyormuş bu namussuzu...</p>

  <p class="block9">Aksaray yangın yerinde şüpheli adamlara polis ‘dur’ demiş, durmayınca ateş etmiş, Necmeddin adında birini öldürmüş... Hrisantos polisi öldürüyor, polisler de vatandaşları vuruyor. Bu ne akıl almaz kargaşalık...</p>

  <p class="block9">Dün gece saat onda evine giden Salih’in kolu, sarhoş Yunan erlerine dokunmuş, üstüne atılıp dövmeye başlamışlar. Polis araya girmek isteyince Yunanlılar tabancalarını ateşlemişler, 640 numaralı polis Haşan Efendi böğründen vurularak ölmüş. Katil, Osmanlı tebaasından Tanaş oğlu Dimitri yakalanmışsa da Yunanlılar gelip müdüriyetten almış götürmüşler.</p>

  <p class="block9">Ölen polisin ailesine hükümetçe 20 lira yardım yapılacağı haber alınmış!’</p>

  <p class="block9">Yirmi lira... Bu kadar ucuzladı mı Türk canı? Kaç çuval kömür alınır yirmi lirayla, kaç ekmek alınır? Geçende yirmi para zam edildi, 17 kuruş oldu ekmek... Yapılan yardım 120 ekmek!.. Ailesi beş nüfusluysa... Günde birer ekmekten 24 günlük yavan ekmek parası... Evet, şaşılacak kadar ucuzladık aziz komutanım, ‘ciğeri metelik etmez’ derler ya, işte öyle olduk! yuf bize!</p>

  <p class="block9">Zihnim, karmakarışık ve birbirleriyle çelişen fikirlerin kıyametiyle aralıksız zonkluyor. Kafamda sürekli bir meydan savaşı var. Birlikler devriliyor, saflar biçiliyor. Her ses ‘ölüm’ diye, bunların hepsini bastıran ses ‘Hadisene... ’ diye fısıldıyor bana... ‘Hadisene yüreksiz!’ Belki delirmek budur. Sanki duvarlar birbirine yaklaşıyor, ciğerlerimi sıkıştırıyor. Tavanla döşeme o kadar yaklaştı ki ayakta duramayacağımdan korkuyorum. Soluğum kesiliyor. Artık insanlardan değil, kendimden iğreniyorum. Fakat bu tıkanıklıkta bile birisi bana yardım edebilir. Ölümden başka çıkar yol olduğuna belki beni inandırabilir. Bu birisi belki de siz olabilirsiniz komutanım! Size inanırım! Yalan söylemeyiniz. Beni aldatmazsınız. Birkaç kere koşup size sığmayım, dedim. Böyle bitik görünmeyi göze alamadım. Size gelseydim, beni bu ölüm kemendinden kurtarırdınız değil mi? Dün gece düşümde bir alay sancağı önde, bando arkada, Ortaasya’ya doğru gidiyormuşuz. Anayurda... Turan’a doğru... Dağlardan sayısız atlılar akıyor ovaya... Hepsi de bizden, hepsi bizim atlılarımız...</p>

  <p class="block9">Bin atlı akınlarda çocuklar gibi şendik</p>

  <p class="block9">Bin atlı o gün dev gibi bir orduyu yendik!</p>

  <p class="block9">Marş sözleri yapmışız Yahya Kemal Bey’in Atlılar şiirini...</p>

  <p class="block9">Stepi gümbürdetiyoruz. Ter içinde uyandım. Ter! Hâşâ! Sevinç denizine dalıp çıkmışım sanki... Yüreğimle değil derimle seviniyorum. Bütün gövdemle... Bütün varlığımla... Sabaha kadar yumruklarımı dişleyerek ağladım.</p>

  <p class="block9">‘Tersane amelesinin grevi. 1500 amele aşağıdaki isteklerle greve başlamıştır.</p>

  <p class="block9">Gündelikler iki aylık olarak verilsin. (Biri vaktinde verilmemiştir. ) Emeklilik adıyla amele gündeliklerinden kesilen yüzde onlar artık kesilmesin, ya da bu kesinti bundan böyle üçe bölünsün, birini hükümet, birini patron yerindeki Harbiye Nezareti, birini de amele versin. (Bu istek kabul edilmiştir. ) Paralı tatil (Yılda altmış gün çalışmadıkları hesaplanmış 60000 lira tuttuğundan kabulüne imkân görülmemiştir. ) Fazla çalıştıkları saatler için para, (Kabul edildi. ) günde sekiz saat çalışma. (Kabul edilmedi. ) Şimdiye kadar kesilen paraların ne olduğuna amele temsilcileri baksın (Kabul edildi. ) Grevciler cezalandmlmasın (Kabul edildi). Grevle geçen günlerin gündeliği verilsin. (Kabul edilmedi. )</p>

  <p class="block9">“Bunlar nasıl meseleler komutanım? Kim kiminle çekişiyor? Niçin? Ekmek isteyenlere, varsa, ekmek verilir. Duraklanmaz. Ekmek yoksa katlanılır, istenmez! Hayır. Bu dünya, bizim, savaş patlayınca bırakıp gittiğimiz dünya olamaz. Biz demek ki savaşa gitmedik, eski dünyamızdan çıkıp gittik. Sonra, bir başka dünyaya, bize yabancı bir dünyaya savrulduk. Dış görünüşün eskisine benzerliği yalan... Alçakça bir oyuna geldik bizler, komutanım... Düşmanlarımız bizimle eğleniyor? Dayanılır mı buna... Dayanılır mı hiç?</p>

  <p class="block9">Gazetede okudum. İnanmadım, hâlâ da inanmıyorum. Geçenlerde Beşiktaş Fulyatarlası’nda polisler tarafından çevrilince kendisini vuran Bekirağabölüğü kaçağı Eski Vali Doktor Çerkez Reşit Bey’i haber eden Doktor Hüsnü Bey’e 100 lira mükâfat ve Osmanlı nişanı verilecekmiş... Ne demek? Neyin ücretidir bu<span class="calibre1">,</span> ihanetin mi, yamyamlığın mı?</p>

  <p class="block9">Dün gece düşümde sizi gördüm komutanım! Elinizi omzuma koydunuz, “Silkin şu mezellet tozu uçsun üzerinden” dediniz. Sabahleyin şaşkın uyandım. Daha doğrusu uyanıp bu mısrayı hatırlayınca şaşırdım. Subay şerefim üzerine yemin ederim ki komutanım, silkinmeye var gücümle çabaladım. Bir haftadır tıraş olmamıştım. Oldum, yaşamaya atılmak istedim. Gazetelerdeki eğlence ilanlarına göz gezdirdim. Deneyeceğim! Söz veriyorum size komutanım, son bir deneme daha... Son mu? Kaçıncı son?.. Sevginize, acımanıza layık değilim hiç... Yüreksizin biriyim ben...</p>

  <p class="block9">‘Beyoğlu Tepebaşı tiyatrosunda sinema.</p>

  <p class="block9">Önümüzdeki cuma günü (Karmen operası) altı kısımlık gayet uzun bir şerit (hanımlar için başka gün).</p>

  <p class="block9">Hoş bir gece geçirmek arzu eder misiniz? Beyoğlu, Dogruyol’da Gülistan Birahanesi’ne geliniz. Genel sıhhat açısından içkilerin helal ve tasdikli olanını bulundurmaktayız. Akşam saat beşte başlayarak geceyarısına kadar ünlü Kemancı İhsan, ünlü Kemençeci Sotiri ve Kanuni Mustafa, Udi İhsan, Udi Marko, ve klarnet Seyfi, okuyucu Muhittin ve Sıtkı Beyler ve Şamram Hanım çalıp söyleyerek müşterileri memnun edeceklerdir.</p>

  <p class="block9">Şehzadebaşı Millet Tiyatrosu: Ünlü sanatçı Naşit Bey şerefine (Kin ve Aşk) müthiş dram bir perde, (Kadın Galip, Erkek Yenik) kahkahalı komedi bir perde, (Aman Vermez Avni İstanbul Çapkını) bir perde, (Çocuk Kimden) komedi bir perde, (Bozacı Kuvarteti), İşbu komediler Naşit Bey ve arkadaşları tarafından mükemmel bir surette oynanacaktır.</p>

  <p class="block9">Kemal Bey sineması: Temiz duygulu Mariye Jakobini ile sanat arkadaşı Lea Giz tarafından oynanan Atanta (6 bölüm. )</p>

  <p class="block9">İstanbul’un en süslü sineması Alemdar. Her gün gündüz hanımlara, gece beylere: Büyük İtalyan dramlarından Nikrana (6 bölüm) Aşkî polislik dram.</p>

  <p class="block9">Dün akşam yaşamaya biraz ısınırım umuduyla gezmiştim, bütün gece gördüklerim, artık bu bencil insanlardan kurtulmak gerektiğini anlattı. Bu sabah her zamanki gibi kalktım. Yıkandım. Yalnız fazla olarak boy aptesti aldım. İnsanlar felaket günlerinde manevi güçlerden yardım istemek zorunda kalıyorlar. Tanrı’dan suçlarımı bağışlamasını dilerim. Fakat yüreğimi asıl yaralayan, şu felaket sırasında milletime yararlı bir iş girememek... Ah önemli bir iş yapabilsem de kendimi astırabilsem! Asılmak... Şimdi bana bu kelime ne kadar daha kolay geliyor.</p>

  <p class="block9">Gazete okumamak kararını bozduğum ne kadar iyi olmuş. Eğer gazete okumasaydım, bunca zamandır debelendiğim rezilliği bugün kesip atamazdım. Kararımı veremezdim. İnsanlardan çok uzaklaştığımı sanmakla meğer ne kadar yanılmışım. Meğer ben, kendimi çoktan bitirmiş sayarken tanımadığım insanların bile yanında, yüreğinde yaşarmışım. Yüzünü hiç görmediğim Üstteğmen Kadri Bey kardeşim! Sana teşekkür ederim. Başımıza gelenleri gazeteye bildirmeseydin ben, kimbilir, daha ne kadar sürünecektim. Sağol, var ol! Çok, çok yaşa... Vatanın mutluluğunu benim için de gör!</p>

  <p class="block9">‘Aksaray tramvayıyla Eminönü’ne giden istihkâm talim ve tecrübe subaylarından Üstteğmen Kadri Efendi, yazıyor: 667 numaralı Vatman Kâzım bir Türk kadınına hakaret ediyordu. “Kadınlara karşı böyle şeyler söylemek doğru değildir, insan hiç kızkardeşine hakaret eder mi?” diyecek oldum. “Subaylığın modası geçti. Artık kimseye söz geçiremezsiniz. Çalım da satamazsınız. ” diye başladı. Arkadaşı 613 numaralı Ahmet de ona arka çıktı. Polisi çağırmak zorunda kaldım.</p>

  <p class="block9">Mülazım ve yüzbaşılara 230 kuruşa üç metre şayak, birer pabuç vermek çareleri araştmlıyor. Bu haber duyulalı beri birtakım subayların büsbütün hırpani giyinmeye başladıktan söyleniyor.</p>

  <p class="block9">Vatanın felaketine dayanamayan Maarif Nezareti orta öğret kalemi memurlarından Yedek subay Mustafa Nami Bey, dairesi de tabancayla kendisini vurmuştur. Böylece son aylarda, aynı &lt; ki altında kendisini vuran subaylarımızın, savaşçılanmızm say üçe yükselmiştir. Bunlardan birisi Erenköylü yedek subaylardı Arif Bey’le, adını yazmak istemediğimiz bir başka yedek subaı mızdır. ’</p>

  <p class="block9">Şimdi artık bu satırlara son vererek ailemden görebildikler mi göreceğim. Sonra yapılacak en doğru iş, Ada’ya bilet alıp son vapura binmek, kafaya bir kurşun sıkıp, kendimi denize, sonsuz derinliklere, ölüme bırakmak... Güneşi, dünyada her şeyi bugün son defa göreceğim. Her şeyi... Caaanım İstanbul’umu... ”</p>

  <p class="block9">“ACI BlR ÖLÜM: Çanakkale Müstahkem Mevki Komutar Albay Şevki Bey’in Yaveri Mehmet Ali Bey dün gece, Ada’ya giden son vapurda, eldivenlerini, kalpağını bir de kapalı büyü1 zarfı saltanat hanedanına mahsus kamarada bırakarak vapurun burnuna gitmiş, kafasına bir kurşun sıkarak kendisini denize atmıştır. Bütün aramalara rağmen cesedi bulunamamıştır. Mehme1 Ali Bey 21 yaşındaydı. Hayatının son yıllarını cephelerde geçirmiş, Çanakkale’de, Kafkasya’da, Filistin’de kahramanca çarpışmıştı. Şiirle ve edebiyatla uğraşır çok nazik ve çok duygulu bir Türk subayı olan Mehmet Ali Bey’in ölümü silah arkadaşlarını yürekten kederlendirmiştir. ”</p>

  <p class="block9">Kâmil Bey dergideki fotoğrafa bir zaman, derin bir acıyla baktı. Evet, yakışıklı delikanlıydı Üstteğmen Ali Efendi... Daha korkuncu, iyice rötuş edilmiş resminde yumuşacık gülümsemesiyle çok iyimser, alabildiğine de mutlu görünüyordu. Bu fotoğraf, zor beğenir bir genç kıza gösterilmek üzere görücülere verilmek için çıkarılmış gibiydi.</p>

  <p class="block9">Kâmil Bey, birden irkilip çevresini, ürkek, araştırdı, iki ayrı ses, odanın loşluğunda, sanki fısıldaşıyordu, birisi Nermin’in, öteki Üstteğmen M. Ali Efendi’nin...</p>

  <p class="block9">“Ah caaanım İstanbul!”</p>

  <p class="block9">“Canım İstanbul’um... ”</p>

  <p class="block9">İstanbul, pencereden göründüğü kadarıyla, ağır yaralar alarak yere serilmiş bir erkek gövdesine benziyor, gezgin satıcıların, akşam alacasının derinliklerinde, yükselip alçalan anlaşılmaz sesleriyle, sanki inliyordu.</p>

  <p class="block9">Nermin’in halası, Nişantaşı’nın en değerli kârgir konaklarından birini satın almış, girişten başlayarak, tıka basa antika eşyalarla doldurmuştu. “Buna dayalı döşeli denmez, düpedüz antika deposu denir” diye suratını buruşturdu, ilk gördüğünde Kâmil Bey, bu kadar pahalı karışıklığın içinde yaşamaya insanların kendilerini nasıl mahkûm ettiklerini bir türlü de anlayamadı.</p>

  <p class="block9">Bu üç kişilik ailede antika eşya merakına önce kimin düştüğü artık bilinemiyordu.</p>

  <p class="block9">Önce kim girmişse girmiş, giderek, ötekileri de arkasından sürüklemişti. Evin böyle antika deposu haline gelmesinde ana, baba, kız, eşit olarak suç ortağıydılar. Her şeyde üç ayrı yola saptıkları için, koltuklarda kanapelerde Sabriye, Luilerden XV. ’yi tutuyor. Hala hanım, Mari Antuanetin kanlı sonuna çok acıdığı için XVI. ’ya bayılıyordu. Rene Dubos’un bu bahtsız kraliçe için “yarattığı” söylenen bazı komodin konsolların, Serwerolfeger tarafından yapılmış bir mücevher çekmecesinin çok pahalı kopyalarını ele geçirmişti. Bilhassa evine gelen Amerikalılara karşı bunların sahici olabilecekleriyle övünüyordu. Enişte Bey altına güç yetiremediği için gümüşe, bunun yanı sıra da porselen biblolara meraklıydı. Göz bebeğiyse, J. Fieffe’in olduğunu yeminle ileri sürdüğü oymalı duvar saati... Gümüş şamdanların, duvar tabaklarının sayısı artık bilinemiyordu. Sabriye yatak odasının bitişiğine Fontainebleau sarayındaki Türk buduarının tıpkısını yaptırmıştı. Halıların çoğu yere değil duvara asılacak cinstendi. Enikonu tablolar... Bir iki sahici Goblen, birkaç tane sahiciye yakın, ya da, eskiliğine kadar iyi taklid edilmiş Arras, birkaç gerçekten değerli Şiraz halısı başta geliyordu.</p>

  <p class="block9">Kâmil Bey İstanbul’a ayak bastı basalı -onbeş günden beri- kendini müzelik olmuş saymakta, ancak astım hastalarının anlayabileceği dayanılmaz bir tıkanıklıkla bunalmaktaydı. Oysa ev sahipleri çok naziktiler, çok da seviyorlardı kendilerini... Paralanıyorlardı. Hala hanımın otoritesiyle evde servis şaşılacak kadar düzgün, yemekler nefisti. On beş günde belli belirsiz tombullaşmışlar, kemerleriyle çekişmeye bile başlamışlardı. Öyleyken, Kâmil Bey bu cendereden nasıl kurtulacağını derinden derine düşünüyor, gittikçe telaşlanıyordu. İçinde bulunduğu para derdi buranın giderlerinden hiçbirini karşılamaya kesinlikle elverişli olmadığından, masrafa katılmayı yarım ağızla da olsa öne sürmek söz konusu değil. “Borçlanırım da sonra öderim” demek, kendi kendisine bile, şu sıra, biraz komik, hatta alçaltıcı geliyordu.</p>

  <p class="block9">Kâmil Bey böyle düşünerek, aynada kara papyon kravatını kolayca bağlayan smokinli Kâmil Bey’e yorgun, ayıplamış gülümsedi.</p>

  <p class="block9">Bu gece yemeğe çağırılan konuğun önemli biri olduğu anlaşılıyordu. Akşamdan sonra çıkmadığı halde, Hala hanım da, enişte bey de birkaç günden beri başka bir yere söz vermemesini tembihlemişlerdi sıkıca...</p>

  <p class="block9">Genellikle enişte bey iş ilintilerini eve getiremiyordu. Akşam yemeğinde bulunanlar hala hanımın yaşları geçkin ama yürekleri genç ahbaplarıyla Sabriye’nin sosyetedeki poker arkadaşlarıydı. Bunlar Kâmil Bey’le Nermin’i izleyip inceliyorlar, özelliklerini anlamaya, hangi işlere yarayabileceklerini kendilerince kestirmeye çalışıyorlardı.</p>

  <p class="block9">Erkeklerin birtakımı politikacı, birtakımı hariciyeci, çoğunluğu da yabancı subay ve elçilik yüksek memurlarıydı.</p>

  <p class="block9">Kâmil Bey, sofradaki sohbetlerin iki yönden de dışında kalıyordu. Kimi geceler aşırı, uydurma, sinire dokunur, gürültülü kahkahalarla gittikçe sulanan neşelere durgun mizacı yüzünden istese de katılamamakta, kimi geceler Batı sanatı üzerinde yapılan şaşılacak kadar yüzeyde, önü sonunu tutmaz, basmakalıp, uşak beğenisi, uşak yılışıklığı övgüleriyle sürdürülen bilgiçlik numaralarından bunalmaktaydı. Saçlarıyla bıyıklarını her sabah boyayan, Paris’i, Berlin’i, Roma’yı, Viyana’yı, Beyoğlu gibi tanıdığı ile kasılan bir büyükelçi eskisi vardı ki, her söze “Bilirsiniz” diye çok kibar başlamakta, “Bulvar Haussman’dan Monmartre’a sapan Rue de Taitbout’yu bilirsiniz... Rue de Chateaudun’a çıkar. Köşedeki büyük meyhanenin ispesyalitesini... Kırmızı şarabı hatırladınız. Nasıl derler... Ven Roze... içine, bilirsiniz, gül yaprağı koyulur!” (Koyulur’a koyuğluğ diyor, Kâmil Bey’in tüylerim diken diken ediyordu. ) Her “Bilirsiniz” den sonra küçücük meydan adları, en daracık sokaklardaki eski dükkânlar, “bistro”lar, gizli “Tripo”lar... Kâmil Bey, o zamana kadar çok sevdiği Fransızcadan nerdeyse iğrenecekti. Konuşurken kendi sesinde taklitçi büyükelçi eskisinin sesini duyar gibi oluyor, sırtı ürpererek kekelemeye başlıyordu.</p>

  <p class="block9">Bu geceki önemli konuk bunlar, ya da bunlardan biri değildi herhalde... Merak da etmiyordu pek... Baş ağrısı bahanesiyle yemekten sonra hemen odasına çıkmaya kararlıydı.</p>

  <p class="block9">Başka bir zaman, bir başka yerde tanışsaydılar, İngiliz de bu kadar yumuşak, bu kadar alçak gönüllü olsaydı, Kâmil Bey geceden memnun olacaktı. Sör Henri Dikson uzun yıllar Uzakdoğuyu dolaşmış, ayrıca Boerlerle savaşmış soylu İngiliz subaylarındandı. Kutul-Ammare’de esir düşmüş, rütbesi ve Entellicens servisteki önemli yeri bakımından General Tavnshend’le beraber Büyükada’da oturup savaşın sonunu beklemesi mümkünken, isteyerek Afyonkarahisar’daki, Kastamonu’daki esir kampında kalıp Anadolu’yu öğrenmeye çalışmıştı. Mütarekeden sonra memleketine Mısır yoluyla gitmesi Lavrens’i görüp Osmanlı İmparatorluğu üzerine konuşmak içindi. Böylece kendi görüşlerini, bir kere de bu garip Yakın Doğu karıştırıcısının fikirleriyle karşılaştırmakta fayda gördüğünü söylüyordu. Sonra İngiltere büyükelçiliği ataşemiliterliği ödeviyle İstanbul’a gelmiş, ek hizmet olarak da İşgal Kuvvetleri fevkalade komiserliği yardımcılığına atanmıştı. Şimdiyse, hem jandarma müfettişi, hem Yakın Doğu Müttefik Başkomutanlığı Kurmay Başkanlığı Haberalma şefiydi.</p>

  <p class="block9">Enişte beyle çok içli dışlı görünüyor, kendi evinde gibi rahat davranıyordu. Kadınlarla hemen hiç ilgili değildi. Ayşe’nin yanağını bile biraz ürkek okşamıştı.</p>

  <p class="block9">Kâmil Bey’e başından beri nedense aşırı saygı gösterdi, sofrada hep onunla konuştu. Kimliği, özellikleri, yaşadıkları üzerinde bilgi edinmek istediği belliydi. Savaş öncesi Karpat’taki ayı avlarından, İngiltere’deki, Fransa’da, İtalya’da, İspanya’daki dostlarından, hatta elçilikteki tercümanlık işini parasız yaptığından haberli olduğunu saklamamış, buna karşılık yemekten sonra salona geçip viski içmeyi sürdürdükleri sırada bile asıl tanışma nedenine değinmemişti.</p>

  <p class="block9">Anadolu’da gördüklerini, Türk milleti hakkındaki fikirlerini anlatıyordu:</p>

  <p class="block9">— Benim burada ilk öğrendiğim gerçek, Türkleri tanımadığımız oldu. Fransızlar sizinle bizden çok önce ilinti kurdular. Politikacılarımızın, yüksek rütbeli subaylarımızın hemen hepsi, Türkleri, bugünkü yenik hallerinde, Hintlilerle, hatta Afrikalılarla eşit sayıyorlar. Oysa siz Türkler yüzyıl öncesine kadar dünyanın en büyük imparatorluklarından birine sahiptiniz. Yüzyıl öncesine kadar teknikte de pek büyük bir fark yoktu sizinle bizim aramızda... Biz buharı makineye uyguladıktan sonra sizi hızla geçtik<span class="calibre1">.</span></p>

  <p class="block9">— Durdunuz mu üstünde? Siz buharı makineye uyguladığınız halde, biz neden yapamamışız bu işi?.. Örnek önümüzdeyken... ' Batılılaşmaya da yöneldiğimiz halde?</p>

  <p class="block9">— Buharı makineye uygulayanlar burjuvalardır. Bana kalırsa burjuvalarınız olgun değildi sizin... Hatta bir bakıma, bizdekine benzer burjuvanız hiç yoktu?</p>

  <p class="block9">— Neden, yok?</p>

  <p class="block9">— Bence... Bizans uyuttu sizi... Bu benim kişisel düşüncem...</p>

  <p class="block9">Belki yanlıştır. Çürümüş Bizans, Türk’ün canlı ruhunu bozdu, yumuşattı, nasıl derler, pelteleştirdi. Gerçek budur bence... Bu ne kadar gerçekse Türkler’in çekildikleri Anadolu’da, kendilerinin gerçek fikirlerini tanımamış bir dünyaya karşı çıkacakları, el ele, gönül gönüle verip direnecekleri de o kadar gerçektir. Uzun yıllar Anadolu insanlarının arasında yaşadım. Cevherinizi inceledim. Dayanışma geleneğiniz var. Zümreler arasındaki uçurumları er geç kapatacaksınız. Türkler sık sık, kolayca yer değiştiriyorlar. Tarihte bu böyle... Yeni yerlerine rahatça yerleşiyorlar. Orasını savunmaya hazırlanıyorlar. Ben bunu, özellikle Rumeli göçmenleriniz için söylüyorum. Sizin bir başka özelliğiniz de, karanlıktan çıkıp başınıza geçenlerin kimliğini aramamanız, onları hemen hemen hiç yadırgamamanızdır. Çok önemli bir milli özelliktir bu, pek büyük bir güçtür.</p>

  <p class="block9">Viskiden, ince Havana purosundan içti. Gözlerini kısmıştı.</p>

  <p class="block9">Sesinde garip bir yumuşaklık vardı. Kâmil Bey sözün başında memnunlukla dinlerken, belki de sesteki garip yumuşaklıktan işkillenmiş, söylenenleri değil, bu sözün nereye getirileceğini kestirmeye girişmişti.</p>

  <p class="block9">İngiliz subayı, bir Türk’ü bir Türk’e anlatmada hiç zorluk duymadan sözünü sürdürüyordu.</p>

  <p class="block9">— Büyük güçtür, eski başbuğların yerine yeni başbuğları koyabilmek... Yeni başbuğlardan emir almak, bunları hiç duraklamadan uygulamak... Emri kimin verdiğine değil, emrin ne dediğine bakmaktan gelir bu olgunluk... Bir milletin yaşamak gücü bence bu özelliktir. Ancak böyle özelliği olan toplumlar, en ölü sanıldıkları sıralarda kalkıp dikilirler. En umulmaz direnci gösterirler... Böyle toplumlardan en durgun sıralarında en keskin tepkiler beklemeli... Bugün 1920 yılı Mart ayındayız! İşte size güvenle söylüyorum. Anadolu’nun tepkisi bizim Loyit Corc gibi, Amerika’nın Vilson’unu, Fransa’nın Klemanso’sunu, İtalya’nın Orlando’sunu da yüzlerce danışmanlarıyla beraber şaşırtacaktır. Savaştan sonra, galip devletlerin bu ünlü diplomatlarca, kurulduğu sanılan düzeni siz altüst edeceksiniz!...</p>

  <p class="block9">Kâmil Bey gözlerini kırpıştırdı.</p>

  <p class="block9">Kadınlarla enişte bey, İngiliz’le Kâmil Bey’i yalnız bırakmak istemişler gibi, salonun öbür ucuna gitmişlerdi.</p>

  <p class="block9">İngiliz hep öyle kendinden emin, karşılık beklemeden konuşuyordu.</p>

  <p class="block9">— Aslına bakarsanız bu savaşta yenilen Türk milleti değil, Türk devletidir.</p>

  <p class="block9">— Her millet için böyle olmaz mı bu?</p>

  <p class="block9">— Hayır! Sizin özelliğiniz burada... Bu özelliğin en önemli yanı da dış görünüşüyle yabancıları kolay aldatması... Anadolu’yu dolaşan bir yabancı neyle karşılaşır? Hasta, bakımsız, güçten büsbütün düşmüş, bütün umutlarını yitirmiş bir halk yığım... Görünürde, yani üretimde erkekten çok kadın var. Çocuklar, yani gelecek kuşaklar, sıtmadan karınları şişmiş, derileri incelip yeşile dönmüş zavallılar... Bugünden yarma çıkacakları şüpheli... Üretim araçları, ilk tarım çağlarındaki kadar ilkel... Toprak da üstünde yaşayanlar kadar güçsüz... Demek, Anadolu, maddesiyle, insanıyla, ruhuyla hiçbir dayanağı olmayan yarı ölüler ülkesi... “Burada, kimseden en ilkel, en doğal yaşama tepkisi beklenemez. Bunlar ölüme karşı bütün canlılarda görülen en küçük savunu kımıltısını gösteremezler, maddi, manevi her baskıyı, her yeni durumu dirençsiz kabullenirler” derseniz yanılırsınız! Türk’ü küçümsemek aptallıktır. Dediğim gibi... Hepimizi şaşırtan İstanbul... Daha doğrusu Bizans... İstanbul kımıl tısız... Ruhsuz... Subayları katmıyorum bu ruhsuzluğa... Onların sakatları bile kabullenmiyorlar bu yenilgiyi... Çünkü suçlu sayıyorlar kendilerini bu işte... Savaş sakatı olmak bile utançlarını silip alamıyor üstlerinden... Amerikalılar bu ruh halini sezebileydiler, Anadolu’ya yardım ederlerdi. Biz, bir türlü dert anlatamıyoruz liberallerimize... Daha doğrusu sivillerimize... Türklerin bahtsızlığı, bence böyle çetin bir dönemde, Morgentav gibi bir Türk düşmanı Amerikan elçisinin karşılarına çıkmasıdır. Biraz düşündü, purosunu çekti. Bir bakıma iyi de oldu bu rastlantı... Direnmenin şanı, şerefi size kalacak. .</p>

  <p class="block9">Kâmil Bey, birkaç gündür hatırlayıp hariciyecilere sormak istediği soruyu, ağızdan kaçırdı.</p>

  <p class="block9">— Önleyemez miydi İngiltere Yunanlılar’ın İzmir’e çıkmasını?.. O zaman uzlaşılırdı kolayca... Yeniden davranmaya, belki de kan dökülmesine meydan kalmazdı!</p>

  <p class="block9">— Sizin bir atasözünüz var. “Akacak kan damarda durmaz” derdiniz. Şakanın kaba kaçtığını anlayarak hemen toplandı. Ben askerim ama, kan dökmekten yana değilim. İspatı da Kutul-Ammare’de size teslim olmam... Sör Tavnshend de ben de, kan dökülmemesi için kolayca teslim olduk. Yiyeceğimiz, cephanemiz boldu. Yardım da umulabilirdi. Daha doğrusunu isterseniz Halil Paşa’nın birlikleri de bizi bunaltacak güçte değildi. Size bir gerçeği daha açıklayayım... Gizlidir ama, siz bizim dostumuzsunuz! Kâmil Bey irkilince gülümsedi. Oxford İngilizcesini bu kadar güzel konuşan bir insan İngiltere’ye düşman olamaz. İstese de olamaz!.. Açıklayacağım gizli şudur: Yunanistan’ın İzmir’e asker çıkarmasından önce, kan dökülmemesi için kralımızın hükümeti, bilhassa biz askerler, bütün tedbirleri aldık. Birinciye dövüşmesi umulan Nurettin Paşa’yı değiştirttik. Türk birliklerinin silahlarını topladık, toplarının kamalarını söktük!</p>

  <p class="block9">— Saldırıyı önleseydiniz, Yunanlılar’ın silahlarını alsaydınız da, işgal hiç olmasaydı...</p>

  <p class="block9">— Dedim ya, her zaman akıl idare etmiyor memleketleri...</p>

  <p class="block9">— Loyit Corc bu kadar akılsız mı? Akılsızsa nasıl oluyor da, İngiltere gibi büyük bir memleketin başına getirilebiliyor?</p>

  <p class="block9">— Bunu size anlatmak güç... İngiliz demokrasisinin oyunudur bu... Çoğu zaman akıllı İngilizler de, demokrasi denilen bu maskaralıktan memnun değil ama, çaresiz katlanıyor. Biraz daldı. Hayır! Loyit Corc’a aptal denilemez. Memleketimin yetiştirdiği ender devlet adamlarındandır, bunların da en büyüklerindendir. Küçük bir çocuğu avutur gibi sesini yumuşattı. Düzelecek hepsi... Göreceksiniz, en umulmaz sırada, düzelecek... Elverir ki bizler, yani siz, biz hepimiz, tarihin yüklediği ödevleri duraklamadan yerine getirelim!.. Köşedekilere bakıp sesini biraz alçalttı. İlgilendiniz mi İngiliz Dostları Derneği’yle?</p>

  <p class="block9">— İngiliz Dostları Derneği mi?.. Enişte beyden böyle bir şey duyduğunu hatırladı. Galiba Enişte bey de kurucularından olmalıydı. Yok hayır! Kim kurmuş? Nerede?</p>

  <p class="block9">— Burda... Türkler kurdu. Başında büyük din adamlarınızdan biri var: Sait Molla... Din bilginlerinizin büyüklerinden...</p>

  <p class="block9">— İngilizler de kurdular mı, bunun karşılığını? Onun başına din bilginlerinizin büyüklerinden biri geçti mi?</p>

  <p class="block9">— Latife etmek istediniz ama yarısı gerçektir söylediklerinizin... İngiltere’de böyle bir dernek kurulmadı henüz... Buna karşılık buradaki Derneğin güçlenip gelişmesi için memleketimizin ünlü rahiplerinden biri çalışıyor. Adı: Fruw’dur. Bu adı aklınızda tutun!... Sık sık duyacağınıza eminim! Hatta ilgilenirseniz tanışmanız bile mümkündür.</p>

  <p class="block9">— Çok mu bizdeki İngiliz dostları... Ne kadar?</p>

  <p class="block9">— Geçen ay derneğe kaydolanlar elli bini aşmıştı. O zamandan bu yana belki de altmış bini bulmuştur.</p>

  <p class="block9">— Altmış bin... Ben başka türlü sanmıştım. Yalnız aydınlar arasında... Altmış bin sayısında biraz abartma olmasın! Ben İngiltere adasının haritadaki yerini bilen bu kadar vatandaşımız bulunduğunu sanmıyorum.</p>

  <p class="block9">— Aydınlardan çok, halka gitmeyi uygun gördüler.</p>

  <p class="block9">— Nasıl anlatabiliyorlar halka bu işi? Zorluk çekmiyorlar mı?</p>

  <p class="block9">— Hayır! Demek üyelerine kimlik kartları bastırdılar. Sağında Osmanlı sancağı, solunda İngiliz bayrağı var. Aralarına tasdikli fotoğrafı koyuluyor üyelerin... Bir çeşit lesepase... İşgal polisinden kolaylık görüyorlar. Anladınız mı?</p>

  <p class="block9">— Hayır!</p>

  <p class="block9">— Esnafın, gezgin satıcıların, hele geceleyin şurada burada gezenlerin... Laf aramızda, Türk polisiyle çatışmaktan çekinenlerin işine geliyor. Kâmil Bey suratını asmıştı. İngiliz subayı, gene içini çekti. Karışık zamanların yolları da karışık oluyor. Bunu yadırgamamak...</p>

  <p class="block9">— Böyle bir demekle nasıl bir ilgi kurabilmemi düşündünüz?</p>

  <p class="block9">— Hiç... Aklıma geldi öyle... Haberiniz oldu mu, üstünde durdunuz mu, öğrenmek istedim. Savaş yüzünden iktisadi durumunuzun bozulduğunu söylemişlerdi. Bir yardımımız dokunabilir mi, diye araştırdık!</p>

  <p class="block9">Kâmil Bey, halanım ailesinin Nermin’i de alarak kendisini niçin İngiliz’le yalnız bıraktıklarını artık iyice anlamıştı. Kızacağına, ürkeceğine rahatlayıverdi. Gülümseyerek enikonu dostça sordu:</p>

  <p class="block9">— Bulabildiniz mi bir çıkarını bari?</p>

  <p class="block9">— Her şeyin bir çıkarı bulunur. Hele İngiltere İmparatorluğu bunu isterse...</p>

  <p class="block9">— Kişilerle de ayrı ayrı uğraşacak zaman bulabileceğine emin misiniz? Hem de dünkü düşman memleketlerden birinin vatandaşıyla...</p>

  <p class="block9">— İngiliz kültürüyle yetiştiniz, imparatorluk, kültürünü taşıyan herhangi bir kimseyi, sizin gibi soylu bir aileden gelmese bile, gücü yettiğince korumaya çalışır, işgalimiz altındaki yerlerde topraklarınız, değerli hisseleriniz var. Eğer anlaşabilirsek sadece biz size yardım etmiş olmayacağız, siz de bize büyük yardımlarda bulunacaksınız!..</p>

  <p class="block9">Kâmil Bey bu söze gerçekten şaştı. Şaşması, “böyle bir yardımı dokunabilir mi?” sorusundan geldiği kadar, böyle bir şey söz konusu değilse karşısındakinin kendisini, boş laflarla aldatılacak kadar alık gördüğündendi.</p>

  <p class="block9">Sör Henri Dikson viski bardağını aldı, sözü değiştiriyor, daha doğrusu çok değersiz bir şeyden laf ediyor gibi sordu:</p>

  <p class="block9">— Şirketi Hayriye’nin hisse senetleri var mı sizde?</p>

  <p class="block9">— Şirketi Hayriye’nin mi? Hayır... Sanmıyorum! Neden sordunuz?</p>

  <p class="block9">— Aramızda kalmak şartıyla, söylüyorum. Boğaziçi Vapur Kumpanyası’nı Fransız dostlarımız ele geçirmek istiyorlar. Oysa İngiltere bunu uygun görmüyor. Böyle senetleriniz varsa gerçek değerinin çok üstünde satın alabiliriz.</p>

  <p class="block9">— Hayır!.. Bende yok!.. Aklımda yanlış kalmadıysa, bu şirketin hisse senetleri Türkler’den başkasına satılamaz. Tüzüğü böyledir.</p>

  <p class="block9">— Tüzükler değişir. Değişmeseler de, hiç bozulmadıklan halde, yasakladıkları şeyler kolayca yapılabilir. Kanuna göre yüzde yüz Türk olduğu halde, aslında Türk-Fransız olanlar hiç mi yok?.</p>

  <p class="block9">İngiliz pot kırdığım anlayarak alt dudağını dişledi. Aptallık etmiş, bu lafla, Kâmil Bey’den Türkİngiliz olmasını istemişti. Kâmil Bey, gittikçe keyifleniyordu. Anlamazlığa vurdu:</p>

  <p class="block9">— Sahi! Vardır, olmaz mı? Şu halde arttırmaya binecek... En çok verenin üstünde kalacak, bizim Boğaziçi vapurları, desenize...</p>

  <p class="block9">— Hayır! Biz de, Fransızlar da açıktan açığa rekabete girişmek istemiyoruz. Biraz daldı. Demek bu şirkette yok hisseniz... Nereden aklımda kalmış böyle bir şey? Tamam! Ya bir başka Kâmil Bey olacak, ya da Kâmil’e benzer bir başka ad... Sizinle ilintilerimizi zorlaştıran bir mesele de soyadı taşımamanız... Herkes Mehmet, herkes Ahmet... İnsanların, sizde kolay kolay ortaya çıkmaları da, kolay kaybolmaları da bundan... Yanılmışım... Özür dilerim! Ama gene de yardım edebiliriz birbirimize... Musul petrollerinde oldukça önemli hisseniz olduğunu biliyorum.</p>

  <p class="block9">Bunu, herhangi bir saklamayı önlemek için söylediği açıktı.</p>

  <p class="block9">Kâmil Bey’in keyfi kaçtı. Eniştesi, İngiliz’in kendisiyle konuşmak istediği konuyu neden açmamıştı önceden?.. Baskına uğratmak için mi? Hangisi uygun gördü baskını?.. Sahici İngiliz mi, Türkİngiliz mi? Can sıkıntısı öfkeye dönüyordu. Geçenlerde bir yolunu bulup petrol hisselerini, ucuz pahalı, satmayı düşündüğü halde, birden kesinlikle satmamaya karar verdi. Duraklamadan verdiği bu kararla rahatlayıp öfkeden sıyrıldı. “Nereden çıkardılar bu herifler benim Türkİngiliz olduğumu?” diye bir yandan düşünüp bir yandan dinliyordu.</p>

  <p class="block9">— Osmanlı hanedanı üyeleri çoktan satmaya başladılar hisselerini... Geçenlerde, Abdülhamit’in kızlarından Şaziye Sultan’a küçük bir hisse için on bin İngiliz altını verdik. Aslında, biliyorsunuz, Musul ve çevresindeki petrol alanlarının gerçek sahibi Abdülhamit’ti. ittihatçılar elinden aldılar mülkiyetini... Biz, bunu olup bitti de sayabiliriz. Barışta bu topraklar mutlaka sınırlarınızın dışında kalacak... Kılıç hakkının ne demek olduğunu siz Osmanlılar iyi bilirsiniz. Hiçbir şey ödememek de mümkündü. Fakat İngiliz İmparatorluğu, eski düşmanlarının mülkiyet haklarına bile saygılıdır. Sizin hisseniz Şaziye Sultan’ın hissesinden pek fazla değilse de, daha da az değildir. Sultan telaşlanmasaydı, belki birkaç bin lira daha koparırdı.</p>

  <p class="block9">“Demek biz telaşlanmazsak koparacağız!” Kâmil Bey gülümsüyordu. İngiliz subayı birden değişmiş, soylu savaşçılıktan madrabazlığa geçip eskici Yahudilerin kelimeleriyle konuşmaya başlamıştı. Durum gittikçe eğlenceli oluyordu.</p>

  <p class="block9">— Enişteniz İbrahim Bey dostumuzdur. Sizinle dost olmamak için de hiçbir sebep yok! Bizce yok! Akıllı adamsınız, kültürlüsünüz! Sizce de olmamak gerek... Hisselerinizi bize satmanızda başkaca faydalar da...</p>

  <p class="block9">Kâmil Bey hep gülümseyerek, dostluğa alınacak yumuşak sesiyle İngiliz’in sözünü kesti:</p>

  <p class="block9">— Bir yanlışlık olacak sör! Benim petrolde hissem yok, Kerkük’te birtakım topraklarım var.</p>

  <p class="block9">— Evet! Biliyorum. Petrolü sözgelimi kullandım. Topraklarınızı satın bize...</p>

  <p class="block9">— Hiç düşünmedim. Rahmetli babam, toprak satmayı sevmezdi. Vasiyeti vardır bana... Bundan başka, bu derece değerli toprakları satmak zorunluğu duyacak kadar...</p>

  <p class="block9">— Affedersiniz... O anlamda söylemedim. Bu bir politika alış verişidir. Tekrar edeyim, bizim için, hem de bir bakıma sizin için yararlı... Biraz bekledi. Kâmil Bey bir şey sormayınca sözünü sürdürdü: “Sizin için bir bakıma” dedim. Osmanlı vatandaşısınız! Savaştan sonra dünya çok değişti. Bunu, sizin gibi bir insana kolayca söyleyebilirim. Osmanlı vatandaşları için savaş sonrası dünyasında yaşamak, pek kolay olmayacak gibi...</p>

  <p class="block9">— Topraklarımı satarsam beni savunacak mı İngiliz İmparatorluğu?..</p>

  <p class="block9">— Aslında İngiliz İmparatorluğu’na satacak değilsiniz topraklarınızı. .</p>

  <p class="block9">— Ya?</p>

  <p class="block9">— Gülbenkyan adında bir vatandaşınıza satacaksınız. “Bir eski vatandaşınız” demek daha doğru... Ermeni vatandaşlarınızdan biridir bu Gülbenkyan... Toprağınızı bir Ermeni’ye satmakla savaş içinde işlenen Ermeni kırımı suçundan da temizlenmiş olacaksınız, bir bakıma...</p>

  <p class="block9">— Suçlu muyum ki?.. Olay yerinden binlerce kilometre uzakta bulunurken...</p>

  <p class="block9">— “Manevi suçluluktan” diyelim! Rahatlayacaksınız. Beklenmez üzüntülerden kurtulacaksınız.</p>

  <p class="block9">Kâmil Bey sözün uzaması üzerine telaşlanarak yaklaşan enişte beye bakıp gözlerini kıstı:</p>

  <p class="block9">— Bugünlerde acele bir şey satmak zorunda mıyım enişte bey?.</p>

  <p class="block9">— Anlamadım! Ne satması?..</p>

  <p class="block9">İngiliz can sıkıntısıyla söze karıştı:</p>

  <p class="block9">— Yanlış anladınız beni... Pardon! Aslında ben anlatamadım.</p>

  <p class="block9">Bu araya giriş, İngiliz’in Türkçeyi ne kadar iyi bildiğini de meydana koymuştu. Kâmil Bey gülümsedi:</p>

  <p class="block9">— Anlattığınız çok güzel... Tehlikede olabileceğimi de eklediniz! Biraz ürkütmek isteğine benzediyse de...</p>

  <p class="block9">Enişte beyin telaşı gittikçe artıyordu:</p>

  <p class="block9">— N’oldu canım?</p>

  <p class="block9">— Musul’daki toprakları hemen satmaya mecbur muyum? Borçlarımız çok mu birikti? Alacaklılar kapıyı mı çevirdi?</p>

  <p class="block9">— Ne borcu? Nereden çıkardınız borcu harcı?..</p>

  <p class="block9">İngiliz ilk defa Türkçe konuştu:</p>

  <p class="block9">— İstiyorum satmak Kâmil Bey... İstiyorum ki yok zarar Kâmil Bey çok... Verecek biz çok para... İngiliz... altın... Yok Musul Türkiya...</p>

  <p class="block9">Enişte Bey birden hatırlamış gibi gözlerim açtı:</p>

  <p class="block9">— Anladım! Musul deyince anladım. Sör Henri dostumuz, belki sonunda büsbütün zarar ederiz diye düşündü. Geçende ben etmiştim sözünü, laf arasında yeri geldiydi de... “Çaresi?” dedim! “Buluruz!” dedi, Allah razı olsun! Toprakların kimde kalacağı belli değilmiş. Bakarsın işler uzar, büsbütün karışır. Hem de karışacağına şüphen olmasın, ben Anadolu’da başkaldıran ittihatçı eşkıyaların gidişatını hiç de iyi görmüyorum. Bilmediğimiz bir sebep yoksa, değerini de bulursak, satalım gitsin! Orayı satar, burada alırız! İstanbul’un hali berbat... Yüzük taşı sayılacak hanlar, apartmanlar yok bahasına el değiştiriyor. Belli bir geliriniz olur!.. Ne verdi Sör Henri dostumuz, sen ne istedin? Birden canlanmış, pazarlık bağlamaya hazırlanan at cambazlarına benzemişti. Nerdeyse eline yapışıp, “Hadi iste” diye sallamaya başlayacaktı. Satılık olsa da, olmasa da alıcının alımkârlıgmda ayıp yok! Bine satmazsın da on bine satarsın! Dün on bine “olmaz” dediğimi, bugün bine “olur” derim, gider. Ne verdi bakalım Sör Henri dostumuz?</p>

  <p class="block9">— Daha bir şey vermedi ama ben satmıyorum!..</p>

  <p class="block9">Enişte bey önce bu “satmıyorum” sözünün kesinliğini sezemedi. Kâmil Bey suratını asınca hala hanımı, Sabriye’yi, Nermin’i yardıma çağırdı. Nermin’le Sabriye pek karışmadılar ama hala hanım, İngiliz’le kocasını, bir zaman desteklemeye çabaladı.</p>

  <p class="block9">Kâmil Bey’in elli bin İngiliz altınına da olmaz demesi, üstelemenin faydasızlığını meydana koymuştu. Durumu anlayan İngiliz fazla uzatmadı. Fikrini değiştirirse bu pazarlığın kaldığı yerden başlayabileceğini söyleyerek ayağa kalktı. Hala hanımı kaba bir el sallayışla susturdu.</p>

  <p class="block9">Dış görünüşünün gerçek İngiliz centilmenliği birden kaybolmuştu. Kâmil Bey bu “gerçek İngiliz centilmeni” ölçüsünün kendisine nereden geldiğini, neyi belirlediğini şaşarak düşündü. Hiç durmamıştı üstünde, çünkü şimdiye kadar hiçbir İngiliz’le pazarlığa oturup çekişmemişti. Biraz şaşkın, biraz ürkek bakıyordu. Herif apaçık değişmiş, Elizabeth çağının, aynı zamanda hem tüccar, hem büyükelçi, hem korsan, hem amiral olan sörlerine benzemişti. Nitekim, meteliksiz kalmış yenik bir Türk’ün inadını kırmaktan vazgeçmediğini saklamayan yırtıcı bir sırıtışla hep birden Garden Bar’a gidip birer viski içmeyi teklif etti.</p>

  <p class="block9">Kâmil Bey anlayacağını anlamıştı. Gülümseyerek bu nazik davete teşekkür edip özür dilediyse de İngiliz o kadar üsteledi, evsahipleri de ona öyle koşuldular ki, peki demek zorunda kaldı.</p>

  <p class="block9">Garden Bar’ın kışlık salonu, tavandan yere kadar inen kırmızı kadife perdelere, sarı atlas döşemelerine, mauna boyanmış vernikli tahtalarına, masalardaki renk renk abajurlarına rağmen çadır salaşlığını örtememişti. Cazbandın kılığı Arjantinlilerle Macar çingeneleri arasında melez bir şeydi. Hatta bacaklarındaki mujik pantolonları, kaba çizmeleriyle Rusların balalayka takımlarını hatırlatıyordu.</p>

  <p class="block9">Müşterilerle oturup içen kadınların hemen hepsi beyaz Rus’tu. Sırtlarına saray toplantıları için yapılmış ağır tuvaletler giymişlerdi. Birkaçının boyunlarında, kulaklarında sahiciye benzeyen taşlar parlıyordu. Hemen hepsi orta yaşlı, olgun kadınlardı. Hayatın rezilliği önüne, birer gerçek kahraman cesaretiyle dikilip körpe kızlarına gövdelerini siper etmişlerdi. Meydan okur gibi görmeden bakan çelik mavisi gözlerinden arada bir, nerede bulunduklarını, buraya nasıl geldiklerini araştıran kıstırılmış hayvan ürkekliği geçiyordu. Gülüşleri biraz yorgun, biraz kinliydi. İlacı bulunamamış öldürücü hastalığa tutulan insanların umutsuz gülümsemelerine benziyordu.</p>

  <p class="block9">Müşterilerin hemen hepsi üniformalı işgal ordusu subaylarıyla savaşı kazanmış devletlerin elçilik memurlarıydı. Bu hal Kâmil Bey’e büsbütün acıklı geldi. Kanlı bir çetenin ortaklarıydı bunlar... içlerinden birine hile yapmışlar, hissesini cebe indirerek kadınlarım kendilerine kadeh dolaştırmak zorunda bırakmışlardı. Bundan utanç duyacak yerde gizlice zevkleniyor gibiydiler. Bu zevklenmede, kaltabanlık edip çeteyi zora düşürmüş ortaktan öç alma payı da olmalıydı.</p>

  <p class="block9">Sör Henri, Kâmil Bey’in aklında geçirdiklerini sezmiş gibi, “Bu iş kendiliğinden ateş almış bir cephanelik yangınıdır bence” dedi. Kâmil Bey pek umursamadan sordu:</p>

  <p class="block9">— Hangi iş?</p>

  <p class="block9">— Bolşevik devrimi... Yangın çevrildi. Komşu evlere atlaması önlendi. Şimdi söndürülmesi kalıyor. Son haberlere bakılırsa uzun da sürmeyecek... Lehliler ilerliyor, Denikin orduları ilerliyor, Romenler ilerliyor. Lenin yok olmaktan kurtulamaz.</p>

  <p class="block9">— Nasıl boş bulundu kocaman Çarlık... O kadar polisiyle, ordusuyla?</p>

  <p class="block9">— Savaştan yararlandılar anarşistler... Rus milletinin romantik nihilistliği de yardım etti. Allah’a şükür, anladı mujikler artık, Çar babasız yapamayacaklarını... Bindikleri dalı kestiklerini... Hiçbir memleket, aydınlarının, soylularının, devlet adamlarının topundan bir anda vazgeçemez. Geçmeye kalkarsa kıyamet kopar. Ayak takımı kısa zamanda yer birbirini... Gorki’yi bilirsiniz. Bolşevik yazarlardandı. Geçen hafta karısıyla beraber kurşuna dizmişler herifi Bolşevikler...</p>

  <p class="block9">— Bolşevik yazarsa, Bolşevikler neden kurşuna dizsin?</p>

  <p class="block9">— Ayak takımına yaranılmaz da ondan... Anlaşamazsınız. Çünkü iyilikle kötülüğü ayırt edemezler. Bugün bir telgrafı vardı Havas ajansının... Verdiği haberi duysa ne kadar sevinirdi şuradaki güzel Rus hanımı. .</p>

  <p class="block9">— Nedir?</p>

  <p class="block9">— General Pilsudski ile görüşmüş muhabirlerinden biri... Bolşevikleri nasıl yendiğini sormuş... “Her çarpışmada yeneriz, buna eminiz” demiş Lehli general, “Kızıl orduyu meydana getiren birliklere askerlikten anlamaz birtakım bilgisiz adamlar kumanda etmektedir, istediğimiz zaman, onları, manevra sayesinde yeniyoruz. ” demiş...</p>

  <p class="block9">— Mümkün müdür yalnız manevra sayesinde orduları yenmek?..</p>

  <p class="block9">— Başlarında değerli komutanlar yoksa... Birlikler eğitim görmemişlerse... Silahları kıtsa, mümkündür. Birden toparlandı. Kadınlara döndü. Özür dilerim hanımlar... Daldık gene. . Suç bende... Neden azarlamadınız Sabriye Hanımefendi? Bardağını kaldırdı. İçtikten sonra hala hanımın önünde eğildi. Bu tangoyu bana lütfeder misiniz efendim?</p>

  <p class="block9">İngiliz içmeye başlamıştı domuzuna... Bardağını her defa, Kâmil Bey’e doğru kaldırıyor, adeta yarışmaya zorluyor, meydan okuyordu. Nermin içmezdi evvel eski, içkinin hiçbir çeşidini sevmezdi.</p>

  <p class="block9">Halanımın gözleri baygınlaşmış, enişte beyin yüzü morarmıştı.</p>

  <p class="block9">Sabriye’nin enikonu sarhoş olduğunu Kâmil Bey tangoya kalktıkları zaman fark etti.</p>

  <p class="block9">Omzundaki elini ensesine götürmüştü. Bir yandan tırnaklarını batırırken bir yandan karnını karnına sıkıca bastırıyordu.</p>

  <p class="block9">Nermin’e göre ufak tefekti ama, hem biçimliydi, hem de şaşılacak kadar tıkızdı. Kâmil Bey, hiç hazır olmadığı halde, belinin inceliğini, kalçalarının genişliğini, göğüslerinin sertliğini, ağzına yaklaşan sıcak soluklarla iç içe duydu. Ürkerek Nermin’in oturduğu masaya baktı. Çekilmek, dansın kendisine yaraştıramadığı edepsizliğinden kurtulmaya çalıştı. İçin için davranmak istediği halde, çekilemiyordu. Boş bulunmuş, kapana kısılmıştı.</p>

  <p class="block9">Sabriye hışır hışır fısıldadı:</p>

  <p class="block9">— Bırakın canım figür yapmayı... Uyun bana... Uyun bana diyorum!</p>

  <p class="block9">— Yoruldunuzsa...</p>

  <p class="block9">— Ne anlayışsız adamsınız!.. Gerçekten duygusuz musunuz bu kadar?.. Sıkın belimi. . Sıkın n’olur! Kütürdetin kemiklerimi...</p>

  <p class="block9">— Saçmalıyorsunuz Sabriye... Sarhoşsunuz!</p>

  <p class="block9">— Sarhoş olsam n’apardım! Boynuna sarılıp öperdim. Koparırdım dudaklarını...</p>

  <p class="block9">— Rica ederim... Kâmil Bey kurtulmaya çalışarak korkuyla karısına baktı. Nermin enişte beyin geniş el işaretleriyle anlattıklarına dalmıştı. Yalvardı. Hadi oturalım Sabriye... Farkına varacaklar!</p>

  <p class="block9">— Uf nerdeyse inanacağım Nermin’in anlattıklarına...</p>

  <p class="block9">— Ne anlattı Nermin?</p>

  <p class="block9">— Papaz gibi gezmişsiniz bütün Avrupa’yı... En güzel kadınlar çevrenizde pervane gibi dönerlermiş siz farkında bile olmazmışsınız. Nermin karımış ama ben hiç inanmam! Asıl böylelerinden korkmalı... Papaz görünenlerden... Biz papazların ne korkunç satirler olduklarını okumadık mı Bokaçyo’dan?.. Aklıma koydum enişte bey er geç sizi baştan çıkaracağım! Dayanamazsınız bana... Canımın çektiğine doymazsam ölürüm!</p>

  <p class="block9">— Yavaş rica ederim! Delirdiniz mi?</p>

  <p class="block9">— Duysunlar! Kızdırırsanız söylerim Nermin’e... “Tutuldum” derim! Kendinizi çektikçe hırsım artar benim... Sonunda alırım öcümü... Nazlandığınızın on katı inletirim sizi...</p>

  <p class="block9">Kâmil Bey, Nermin’in ne kadar üzüleceğini düşünerek dehşete kapılmıştı. Sonra bu saçma sözleri ciddiye aldığı için kendisini ayıpladı. Göründüğünden daha çok sarhoştu Sabriye... Yarın ya hiçbir şey hatırlamayacak, ya da, hatırlayıp utancından günlerce odasına kapanacaktı. Güvenle gülümsedi.</p>

  <p class="block9">— Neden satmıyorsunuz. Musul’daki topraklarınızı İngilizlere?</p>

  <p class="block9">Kadın boynuna sarılıp şapırtılarla öpmeye kalksaydı Kâmil Bey bu kadar şaşırmazdı. Kendini toparlamaya çalışırken apansız karşılaştığı sarkıntılıktan kurtulduğuna da sevinmişti.</p>

  <p class="block9">— Nereden aklınıza geldi Musul’daki topraklar şimdi?</p>

  <p class="block9">— Geldi. Seni sevdiğim için söylüyorum. Yoksa uğraşmam böyle şeylerle ben... Hiç ilgilenmem, başkası olsa...</p>

  <p class="block9">— Şatsam mı iyi?..</p>

  <p class="block9">— Çok... “Daha da fazlasını koparırız” dedi babam... Satın gitsin! Hatırım için satın...</p>

  <p class="block9">— Hatırınız için... Neden hatırınız için? Kimin yaraeına sürüyorsunuz hatırınızı ortaya?</p>

  <p class="block9">— Zarar etmeni istemiyorum!.. Olacaklardan haberin yok? Irak devleti kuracaklarmış Bağdat’ta İngilizler... Musul o devlete verilecekmiş. Hiçbir şey geçmeyebilirmiş eline... Geçse de dava yıllarca sürermiş...</p>

  <p class="block9">— Kim söyledi bunları size?.. Sör Henri mi?</p>

  <p class="block9">— Babam söyledi biraz önce...</p>

  <p class="block9">Enişte bey demin tuvalete götürmüştü kızını... Demek orada, hela aralığında, avanak damadı yola getirmek için bir de dul kızı bahtını denesin istemiş...</p>

  <p class="block9">İngiliz’e gözü ilişti. Herif gözlerini kısarak kendilerine bakıyor, sanki konuşulanları anlamaya çalışıyordu. Kâmil Bey, Sör Henri’yi birden, sirklerin vahşi hayvan terbiyecilerine benzetti. Sanki kırbacını şaklatarak kendilerini zorla oynatıyor, iyice alıştırdıktan sora gösterecekleri hünerlerden kaç para kazanacağım kestirmeye çalışıyordu.</p>

  <p class="block9">Kâmil Bey kaşlarını çatarak Sabriye’nin gözlerine dik dik baktı.</p>

  <p class="block9">— Sana fenalıkları dokunur diye korkuyorum!..</p>

  <p class="block9">— Kimin?</p>

  <p class="block9">— İngilizlerin. .</p>

  <p class="block9">Sör Henri, topraklarını satarsa başka faydalar da göreceğini söylemişti. Demek satmazsa bunun tersi... Zarara uğrayacak... Düpedüz şantajdı bu...</p>

  <p class="block9">— Ne gibi fenalık, sözgelimi?</p>

  <p class="block9">— Senin haberin yok enişte... İstanbul’u işgal edecekler bunlar yakında...</p>

  <p class="block9">— İstanbul’u mu? Zaten işgallerinde değil mi İstanbul?</p>

  <p class="block9">— Yeniden asker çıkaracaklarmış... Yüzde yüz. O zaman belki kan gövdeyi götürecekmiş İstanbul’da... Mimlediklerinin n’olacagı bilinmezmiş!.. Satın n’olur! Takışmayın bu heriflerle...</p>

  <p class="block9">— Boşuna üzülüyorsunuz Sabriye, bir yanlışlık var bu işte... Bunlar topraklarımı Musul’da sanıyorlar. Oysa, Musul’da bir karış toprağım yok benim...</p>

  <p class="block9">— Ya?</p>

  <p class="block9">— Kerkük’tedir. Selim Paşanın çiftlikleri... Kerkük, Musul’dan iki yüz kilometre uzaktadır!</p>

  <p class="block9">— Söylemediniz mi?</p>

  <p class="block9">— Söyledim!</p>

  <p class="block9">— Anlayamadı mı acaba? Söyleyeyim mi bir daha?</p>

  <p class="block9">— Hayır! Bırakın!</p>

  <p class="block9">— Söyleyeceğim! İstemiyorum başınız belaya girsin! Korkunçmuş bunların düşmanlığı... Babam dedi ki, “Kurtuluş yoktur” dedi. Dünyada, ayak basacak bir karış toprak bulamazmış İngiliz düşmanları...</p>

  <p class="block9">Kâmil Bey, aslında satmak istediği toprakları, çocukça bir inatla “satmayacağım” diyerek kızıyla karısını tehlikeye düşürmekte olup olmadığını araştırır gibi omzu üzerinden ürküntüyle masaya baktı.</p>

  <p class="block9">Enişte bey anlatıyor, Nermin, çenesini ellerinin üstüne dayamış dinliyordu. Dış görüntüdeki rahatlığa rağmen karısının tehlikede olması duygusunu bastıramadı.</p>

  <p class="block9">Eve dönünce, enişte beyin uzun uzun neler anlattığını karısına sordu. Musul’daki toprakların İngilizlere satılmasındaki faydaları sayıp dökmüş... Kocasının inadını kırmak için yardımını istemiş...</p>

  <p class="block9">— Karışmam işine ben dedim!.. İnanmadı. Halamın çok üzüleceğini söyledi. Halamın hatırı için sizi satma işine yatırmalı imişim! Bir an durakladı. Dahasını ister misin? Rüşvet bile teklif etti Eniştem bana...</p>

  <p class="block9">— Ne rüşveti?</p>

  <p class="block9">— Eğer satışa razı edersem, yüzük alacak bana... Sabriye’ye aldığının eşi... Kaça, biliyor musunuz? Beş bin lira... Benim sezinlediğim, seni razı edemezlerse İngilizleri darıltacaklarından korkuyorlar, işlerinin bozulacağından... Kâmil Bey soluğunu keserek, “Büyük bir sakınca yoksa neden satmıyorsunuz?” diye sormasını bekledi: Hadi, geliyor musunuz, Ayşe’ye bakalım!</p>

  <p class="block9">Nermin’de bu söz bütün konuşmaların bittiği anlamına geliyordu.</p>

  <p class="block9">Kâmil Bey karısını kucakladı, minnetle öptü, sanki çoktandır yakındığı bir şey vardı da nihayet istediğinin müjdesini getirmiş gibi fısıldadı:</p>

  <p class="block9">— Hiç meraklanma sevgilim! Yakında çıkıp gidiyoruz buradan...</p>

  <p class="block9">— Nereye?</p>

  <p class="block9">— Nereye olacak, kendi evimize...</p>

  <p class="block9">Serencebey’deki konakla, Çengelköyü’ndeki yalı yanmış, arsaları bile satılmıştı. Evleri olmadığı için burada oturduklarını bildiği halde Nermin bu evin nerede olduğunu artık merak bile etmedi.</p>

  <p class="block9">Kâmil Bey nerdeyse dağılacak gibi her yanından ayrı gıcırtılar gelen paraşolla Üsküdar’dan Bağlarbaşı’na çıkıyordu.</p>

  <p class="block9">Düşünüp taşınmış, hesaplamış, uygun bir ev bulup döşemeye gücü yetmeyeceğini anlayarak, anneannesinden kalan Bağlarbaşı’ndaki köşkü hatırlamıştı. Köşk daha babasının sağlığında haraptı. Bir ara selamlık onarıldı mı, yoksa onarılması mı düşünüldü birazdan görecekti. Avukat anahtarları verirken bekçinin iki yıl önce öldüğünü, o zamandan beri uğramaya vakit bulamadığım, satılması için bir emlakçıya bırakıldığı halde müşteri çıkmadığını söylemişti. “İster misiniz, söküp götürmüşler; köşk değil, kümes bile kalmamış olsun!”</p>

  <p class="block9">Arabacı kırbacını şaklatarak sıska hayvanlarını haydalıyor, yokuş gittikçe dikleştiği için Kâmil Bey koca gövdesinden adeta utanıyordu.</p>

  <p class="block9">Mezarlık uzayıp karanlıklaşmada, karşı sıradaki ahşap evler gittikçe küçülüp seyrekleşmekteydi.</p>

  <p class="block9">Kâmil Bey, karısıyla kızım buralardan geçirip Bağlarbaşı’ndaki harap köşke nasıl götüreceğini, orada nasıl barındıracağım düşünerek kaygılandı. Parasızlığın ne kadar umut kırıcı bir şey olduğunu, şimdiye kadar hep aklıyla bilmiş, böyle yaşayışında hiç denememişti. Yoksul insanların varlıklılarla neden aynı olaylar karşısında aynı düşüncede, duyguda, davranışta olamayacaklarını şimdi daha iyi anlıyordu. Yoksulluk umut kinciydi. “Umudunu yitiren her şeyi yitirmiş olur” sözü doğru ise yoksulların duyacaktan bunaltının hele çok sürer, hele başkalarının sorumlulukları da binerse ne kadar dayanılmaz hale geleceğini şimdi, bu eski arabanın diş gıcırtılarına benzeyen sesleriyle sarsılırken gerçekten anlıyordu. Oysa, parası yoktu ama, gene de hatırı sayılır büyük zenginlerdendi. “Belki de, duyduğum korkulu şeyler bile asıl gerçek değil... Çünkü benim için, bu durumda kesin umutsuzluk daha söz konusu olamaz” diye geçirdi aklında...</p>

  <p class="block9">Köşkü gözünün önüne getirmeye çalıştıkça, ağaçları, orman kadar kalabalık, çok büyük bahçeyi, suyu kesilmiş büyük havuzları, dibi görünmeyen derin kuyuları, yıkık duvarları hatırlıyordu. Köşkün oturulmaz halde olduğuna emindi. Selamlığa yerleşmeyi tasarlamıştı. Hiç hatırlayamadığı, belki de hatırlamak istemediği için hatırlayamadığı selamlığa nasıl yerleşeceği üzerinde hiçbir fikri yoktu. “Yerinde görürüm, ne yapacağımı orada kararlaştırırım” diyerek çıkmıştı yola... Bina çok eskimişse kaça onarılır? Eşyalar kullanılabilir gibi değilse, şubat ortalarından mayısı tutabilmek için gerekli sobalar, odun, kömür kaç paraya, nereden sağlanır?</p>

  <p class="block9">Dondurucu soğuğu iliklerinde duyarak kalın paltosuna sarındı. Ne olursa olsun enişteden, haladan para istememeye kesinlikle karar vermişti. İstemeyecekti de ne yapacak? Orasını bilmiyor, düşünmeye de yanaşmıyordu. Belki okul arkadaşlarının varlıklılarına, uzak akrabalarına, baba dostlarına başvuracaktı. Avukat bazı hisseli arsaların satışı imkânından söz etmişti. “Veririm yok pahasına... Yok pahasına verilince alıcı bulunur elbette... ”</p>

  <p class="block9">Arabadan kapının önünde indi. Arabacıyı savdı. Bulunduğu yerden köşkün üçüncü katlarıyla damı görünüyordu. Kiremitler uçmuş, saçaklar sarkmış, pancurların bir kısmı kopup düşmüş, camların bir çoğu kırılmıştı. Buna karşılık sokak üstündeki yüksek duvarlar, arabaların girip çıkması için epeyce büyük tutulmuş kapı sağlam gibiydi. Selamlık kapının solundaydı. Onun da badanası bozulmuş, panjurları kağşamıştı. Kancasından kurtulup sarkan su oluğuyla çarpılmış soba borusu bakımsızlığını gösteriyor; genel görüntüsü güvensizlik veriyordu.</p>

  <p class="block9">Kâmil Bey “İmkânsız burada barınmak... Peki n’apacağız?” diye içinin içinden irkilip, ürküntüyle gözlerini kırpıştırdı. Belli bir şey, içerde görecekleri burda barınma umudunu büsbütün gülünç hale getirecekti. Çevresine korkuyla bakarak bir an savuşmayı tasarladı, sonra, bakmadan dönmenin aptallık olacağını düşünerek, isteksiz, yürüdü.</p>

  <p class="block9">Kapıdaki kocaman asma kilidi görünce avukatın anahtarları verirken söylediklerini hatırladı. “Bekçi ölünce mahalle imamı bir asma kilit takmış kapıya... Anahtarı da Mahir Paşa köşküne bırakmış... Hatırladınız mı böyle bir komşu?.. ”</p>

  <p class="block9">Kâmil Bey, Mahir Paşayı değil, oğlu Fuat Bey’i hatırlamıştı. Fuat Bey kendisinden dört yaş büyüktü. Galatasaraylıydı. Çok okur, galiba şiir bile yazardı. Beraber ava giderler, kürek çeker, boks yaparlardı. İstanbul’daki İtalyan Büyükelçiliği müsteşarının güzel kızıyla -1900’de- evlenip Avrupa’ya yerleşmişti. 1906’da, Fuat Mahir Bey’in başına, hiç beklenmez, bir büyük felaket geldiği duyuldu. Karısı bir başkasını severek altı yaşındaki kızını alıp gitmiş, o zamandan beri de Fuat Mahir Bey’i gören olmamıştı. Kâmil Bey, bu yakışıklı çocukluk arkadaşının uğradığı hakareti ne zaman hatırlasa dehşete yakın bir ürküntü duyuyordu. Gene aynı ürküntüyü duyduğu için duvarın dibinden çekinerek yürüdü. Köşeyi döndü. Kapıya isteksiz yaklaştı, çıngırağın halkasını tuttu, bir an durakladı. Geçenlerde rastladığı okul arkadaşlarından birinin “O felaketten sonra gören yok!” dediğini hatırlayarak halkayı çekti.</p>

  <p class="block9">Zilin çalmasıyla kapının açılması bir olmuş, karşısına, hiç beklemediği biri, bir Kadiri dervişi çıkmıştı. Başında kara taç, kara sarık, sırtında kara cüppe, belinde kara taşlı kemer vardı. Kara sakalı nerdeyse göbeğine inecekti. Önce dalgın, uzak bakmış, sonra tanımaya çalışarak kara gözlerini kırpıştırmaya başlamıştı.</p>

  <p class="block9">Kâmil Bey karşısındakinin Mahir Paşa’nın oğlu Fuat Bey olabileceği şüphesiyle irkilmişti. Hayır, zevkli giyimleriyle 1900’lerde başkentin yerli, yabancı bütün şık delikanlılarını arkasında sürükleyen Fuat Mahir olamazdı bu derviş...</p>

  <p class="block9">— Kâmil Bey... Kâmil... Nerden çıktınız?</p>

  <p class="block9">— Fuat Bey... Siz misiniz kardeşim?</p>

  <p class="block9">Kucaklaştılar.</p>

  <p class="block9">Kâmil Bey ayrılıp bakmaya cesaret edemiyordu.</p>

  <p class="block9">Fuat Bey geri çekilerek yol verdi:</p>

  <p class="block9">— Buyrun!</p>

  <p class="block9">— Girmeyeyim... Bizim köşkün anahtarını...</p>

  <p class="block9">— Evet, bize bırakmış imam efendi... Yalnız mısınız?</p>

  <p class="block9">— Evet!</p>

  <p class="block9">— Girin öyleyse... Birer kahve içelim!</p>

  <p class="block9">— Mersi... Rahatsız olmayın...</p>

  <p class="block9">— Girin girin... Kimbilir nereye koydular! Arayacağız! Geçin şöyle...</p>

  <p class="block9">Alındığı oda sıcaktı. Kâmil Bey yalnız kalınca çevresini gözden geçirdi. Duvarlarda çeşitli tarikat taçlarının resimleriyle çeşitli yazı levhaları asılıydı. Bunların en büyüğü, herhalde en değerlisi Kadiriliğin piri İsmail Rumi’nin adını taşıyordu. Resimlerden biri Rufai arması, birisi resul kapısıydı. Raflarda Rufai şişleri, Rufai gülü, şifa topuzu, meydan aynası, dergâh çırağı, şifa tasları, birkaç keşkül, işlemeli buhurdanlar, gülabdanlar, kudümler, çalpareler, bir tane üstü yazılı teber, çok değerli olduğu anlaşılan kırk budak dünya güzeli denilen şamdan vardı. Yerlere geyik, tiftik, koyun gibi çeşitli hayvanların postları serilmişti. Raflardan biri meşin kaplı kitaplarla doluydu. Bunlardan bir tanesi, elyazma bir kitap sedirde açık duruyordu. Gençliğinde güreş tutan, boks yapan, iyi ayak topu oynayan, eskrimde Avrupa’nın en ustalarıyla başa çıkan, zengin, güçlü, yakışıklı olduğu kadar da uçarı hovarda, birkaç Batı dilini ana dili gibi bilen Fuat Mahir, nasıl bir kıyametten geçerek bu kadar değişmişti?</p>

  <p class="block9">— Şekerli yaptım kahvenizi Kâmil Bey... Hava soğuk... İyi gelir! Yanlış mı düşündüm!</p>

  <p class="block9">— Rica ederim!.. Zahmet oldu! Rahatsız ettim. Okuyordunuz...</p>

  <p class="block9">— Değeri yok...</p>

  <p class="block9">Kâmil Bey ayıp bir şey yapıyormuş gibi, utançla gözlerini duvardaki levhalarda, raflardaki öte beride gezdirdi. Gülümsemeye çabalıyordu.</p>

  <p class="block9">— Şaştınız değil mi Kâmil Bey kardeşim... Beni görünce... “N’oldu buna” dediniz...</p>

  <p class="block9">— Yok... Hayır! Anlıyorum! Zor... Çok zor... Hiç beklemediğimiz felâketlere uğradık! Memleket... Hepimiz...</p>

  <p class="block9">— Evet... Fuat Mahir bir an duraklamış, belli ki, bir şey söyleyecekken vazgeçmişti. Gözlerini utançla yere eğdi. Çoktan beri mi buradasınız? Nerdeydiniz savaş yıllarında?</p>

  <p class="block9">— Yeni geldik. Niyetimiz buraya yerleşmek... İmdat istediğini sözünün yarısında fark ederek tutuklaştı: Bitişiğe... Bundan sonrasını büsbütün zor söyledi. Sizi burada bulduğuma sevindim. Komşu olacağız...</p>

  <p class="block9">— Ne kadar iyi... Ama bilmem ki, ben artık makbul bir komşu sayılır mıyım? Dünya ile ilintimi kestim. Hayır, doğrusu kesmeye çabalıyorum. Başıma gelenler... Bir an gözlerini yumdu: Savaş yıllarından sonra başımıza gelenler... Oturup düşündüm. “Ya silahlanıp Anadolu’dakiler gibi dağa çıkmalı ya da dervişliğe sığınmalı” dedim. Çok güçsüz bir insan olduğumu, karar verdikten sonra anladım! Benimkisi düpedüz kaçaklıktır.</p>

  <p class="block9">— Rica ederim!</p>

  <p class="block9">— Kaçaklıktır. Olsun! Gitgide hiçbir utanç, hiçbir olay beni sarsmıyor. Dünya ile arama bir kara cüppeyi germeye uğraşıyorum! Mümkün mü? Göreceğiz! İnsanoğlu gücünün yetmeyeceğini kestirdiği yerde çabalarsa alçaklık eder. Önceleri, bu kılıkla sokağa çıkmayı göze alamıyordum. Bavulda taşıyordum, tekkelere giderken bu ıvır zıvırı... Bir ara, memleketten büsbütün basıp gitmeyi düşünmedim değil... Çekersin tetiği pırr der uçarsın! Gücüm yetmedi. Ölmeye gücüm yetmedi de, inanır mısınız, bu kılıkla sokağa çıkmaya yetti. Şimdi rahatım!. Elimi göğsüme götürüp bir hu çekiyorum yürekten... “Derviş baba” diyorlar, seviniyorum. Tarikatlar üzerinde durdunuz mu az çok?...</p>

  <p class="block9">— Hayır!..</p>

  <p class="block9">— Ayıramaz mısınız dış görünüşten kimin hangi yolda olduğunu?</p>

  <p class="block9">— Sanmam!</p>

  <p class="block9">— Ben aslında Kadiriyim. Ayrıca Rufailiğe de heveslendim. Bu üstümdekiler Rufai giyimidir. Akşama doğru Tabutçular içindeki Sandıkçı Şeyh Etem tekkesine gidecektim.</p>

  <p class="block9">— Engel olmadım ya? Çok üzülürüm...</p>

  <p class="block9">— Neye engel olacaksınız! Akşama gidecektim. Gitsem n’apacaktım? Bir köşeye oturup tek başıma düşünecektim. İnsan, bir kere tek başına kalmaya görsün! Nerde olsa tek başınadır. Meydan savaşında bile... Gözlerini kapayıp bir zaman sustu.</p>

  <p class="block9">Özür dilerim! Daldım elimde olmadan... Sesini yalvarır gibi alçalttı. Aklımda yanlış kalmadıysa... Çocuğunuz vardı değil mi? Yutkundu. Yanılmıyorsam kız çocuğu?..</p>

  <p class="block9">— Evet!</p>

  <p class="block9">— Kaç yaşında?</p>

  <p class="block9">— Altısına yeni bastı.</p>

  <p class="block9">— Altısına... Sıhhatli mi?</p>

  <p class="block9">— İyidir.</p>

  <p class="block9">— Çok yaşasın!..</p>

  <p class="block9">Dayanacak bir yer arıyormuş gibi bakındı. Çaresizlikle göbeğine bağladığı ellerinin parmaklarını sıkıyordu. Utançla gülümsedi:</p>

  <p class="block9">. — Bir dakika... Bakalım buldular mı, anahtarı, alıp geleyim... Satmayı düşünmüyorsunuz değil mi? Birkaç kez tellallar müşteri getirip gezdirdiler. Ödüm koptu, çalgıya çengiye meraklı bir yeni zengin alır diye...</p>

  <p class="block9">— Yok, hayır! Oturmayı düşünüyorum bu yaz... Ne dersiniz barınılabilir mi?</p>

  <p class="block9">— Köşkte sanmam! Kalabalık değilseniz, uygun da görürseniz, selamlık daha iyicedir. Ama, gene de biraz onarım ister!..</p>

  <p class="block9">Derviş Fuat Mahir gülümseyerek çıktı, zincire bağlı bir anahtarı getirdi.</p>

  <p class="block9">— Buyrun! Hemen bakmak ister misiniz? En iyisi, hadi beraber görelim!</p>

  <p class="block9">— Zahmet olmasın!</p>

  <p class="block9">— Yok canım! Merak ettim apansız... Bakalım, on, on beş yıldır ne kadar değişmiş... Aslında bu değişme ile kendi değişmemizi de madde olarak görmüş olacağız!</p>

  <p class="block9">İki yıllık derviş Fuat Mahir Bey’e, iki yıllık yoksul Kâmil Bey, köşkün kapısını birisine baskın vereceklermiş gibi soluklarını keserek açtılar, bahçeye girince sözleşmişler gibi hiçbir şey konuşmadan yan yana köşke doğru yürüdüler. Oysa köşkte en küçük umut olmadığı ilk bakışta görülüyordu.</p>

  <p class="block9">Çifte merdivenin mermer basamaklarından birkaçı çatlamış, kapıyı örten renkli camların çoğu kırılmıştı. Paslı kilit anahtara epey direndi, rezeler gıcırdadı.</p>

  <p class="block9">Alt kat insanın nefesini tıkayacak kadar küf kokuyordu. Bağlarbaşı’nın yüksekliğinde bu küf kokusu, ancak ancak damın akmasıyla açıklanabilirdi. Odalar tamtakırdı. Sıvalar dökülüp bağdadiler ölü iskeletleri gibi meydana çıkmış, sarkan tavan tahtaları gibi döşemeler de yer yer çürümüştü.</p>

  <p class="block9">Karanlık hamam aralığından, kapısı kaykılmış kiler odasına kedi kadar fareler koşuşuyordu.</p>

  <p class="block9">Birinci katın merdivenlerini yarısına kadar çıkabildiler. Basamaklar her adımda beşik gibi sallanıyordu. Trabzanların aralarını örümcek ağları silme kaplamıştı.</p>

  <p class="block9">Burayı baştan aşağı yıkıp yerine yeni bir bina yapmaktan başka çare olmadığını anlayınca kapıyı kapatmayı bile gerekli görmeden bahçeye indiler.</p>

  <p class="block9">Kâmil Bey için daha korkuncu, selamlık da umduğu kadar sağlam değildi. Alt kat taşlığı kapkaranlık, oda kapıları bakımsız... Köşelerde süprüntü yığınları duruyor. Üst kat da yer katından daha aydınlık sayılmaz!</p>

  <p class="block9">Kâmil Bey içerisine eşyalar koyulmuş odayı bile açmak istemedi. “Hele bir baksak” diyen derviş arkadaşına suçlu gibi utangaç utangaç gülümsedi:</p>

  <p class="block9">— Burada barınmak mümkün değilse, ne faydası var bakmanın?</p>

  <p class="block9">— Burada barınmak... Fuat Mahir Bey gözlerini kısarak çevresine çepeçevre baktı. Badana edilse... Silip süprülse... Şurası burası biraz onarılsa... Belki benzer bir şeye... Ne kadar harcayabilirsiniz? Ne tasarladınız?</p>

  <p class="block9">— Hiçbir fikrim yok! Böylesini kestirememiştim. Hayır! Burada olmaz. Nermin’e böyle bir şey yükleyemem! Kızımın ödü kopar orman gibi bahçede... Köşkün korkunçluğu düşlerine girer!</p>

  <p class="block9">— Evet! Mümkündür. Kaç yaşında, demiştiniz? Altı, değil mi?</p>

  <p class="block9">Altı yaş... Fuat Mahir Bey gözlerini yummuştu. Sıkı tutmalı kızları bu yaşta...</p>

  <p class="block9">— Sıkı mı tutmalı? Nasıl sıkı...</p>

  <p class="block9">— Bırakmamalı kadınlara... Nasıldır ilginiz? Gündelik ilginizi soruyorum.</p>

  <p class="block9">— Gündelik ilgi... Olağan... Bütün babalar gibi... Sabahleyin yatağıma gelir. Biraz oynaşırız. Öğle yemeğinde, ya görürüm ya görmem! Akşam uyumadan önce beni öper!</p>

  <p class="block9">— Olmadı! Hiç olmaz! Katiyen...</p>

  <p class="block9">— Katiyen mi? Anlamadım?</p>

  <p class="block9">Derviş Fuat Bey de, kendi sözlerinden hiçbir şey anlayamamış gibi, gözlerini şaşkınlıkla kırpıştırarak gülmeye çalıştı:</p>

  <p class="block9">— Anlaşılır şey değildir aslında... Ben, kız çocuklarının kadınlar tarafından eğitilmesine karşıyım. Nedeni uzundur. Bence babalar daha yakından ilgilenmelidir kızlarıyla... Bir gün anlatırım!... Kâmil Bey’in elini tuttu. Daha önce şu ev işini bitirelim!</p>

  <p class="block9">— Nasıl?</p>

  <p class="block9">— Durumu anlayarak... Oturur hale gelir mi? Buna gücümüz yeter mi?</p>

  <p class="block9">— Kimden öğrenebiliriz bunu?</p>

  <p class="block9">— Hele gelin bakalım!.. Bu memlekette mahalle kahveleri boşuna dopdolu değildir.</p>

  <p class="block9">Nuhkuyusunun köşesindeki bahçeli kahveye gittiler.</p>

  <p class="block9">Fuat Mahir Bey Dülger Cemil Usta’yı sordu. Evinde olduğunu öğrenince çırağı koşturup acele çağırttı.</p>

  <p class="block9">Dülger Cemil Usta tez canlılığı, dobralığı kadar hiç öfkelenmemesiyle de semtte ün salmış ufak tefek bir adamdı.</p>

  <p class="block9">Hep yere bakarak konuşuyor, böylece insanlarla ilgisiz görünüyordu.</p>

  <p class="block9">Derviş Fuat Mahir Bey’i ölçülü bir saygıyla selamladı. Anlattıklarını dikkatle dinledi. Gözlerini kaldırmadan yavaşça sordu:</p>

  <p class="block9">— Fuat Bey! Arkadaşınız her şeyi çok bildiğini sanan üstün akıllı, derin fikirli beyefendilerden midir?</p>

  <p class="block9">— Nasıl her şeyi?</p>

  <p class="block9">— Sözgelimi, ev onarımı işlerinden... “Şuraya şu kadar metre mikâp tahta gider, şu duvara şu kadar araba taş ister” filan diye karışır mı üstüne elzem olmayan işlere?..</p>

  <p class="block9">— Hayır! Sanmam!</p>

  <p class="block9">— Bakın bu iyi... Yakın uzak akrabalarından bilgiçler... Akılda- neler... Koşar gelir her işe burnunu sokar hayır sahipleri var mıdır?</p>

  <p class="block9">— Sanmam! Neden sordun?</p>

  <p class="block9">— Ona göre fiyat isteyeceğim!</p>

  <p class="block9">— Daha mı az, daha mı çok?</p>

  <p class="block9">— Elbette daha çok! İşten anlarla boğuşacağız! Haydi gidelim de ne istediğinizi yerinde söyleyin!</p>

  <p class="block9">Yolda selamlığı onartmak istediklerini, fakat fazla para harcamak niyetinde olmadıklarını Fuat Mahir Bey anlatmıştı.</p>

  <p class="block9">Cemil Usta, selamlık binasını önce dışardan çepeçevre dolaştı, gözlerini kısarak bir şeyler hesapladı.</p>

  <p class="block9">İçeri girince derviş, Kâmil Bey gibi şöyle bir bakıp merdivene yönelmedi. Pencereleri, kapılan açarak taşlıkla odaları, mutfağı aydınlattı. Yukarda da aynı işi yapınca Kâmil Bey yıllardır kapalı kalmış bir eve loşluğun bir bakışta verdiği “Burda oturulmaz” fikrinin ilk andaki kadar gerçek olmadığını anladı.</p>

  <p class="block9">Bol ışık, burada barınılabilecegini meydana koymuştu ama, onarımın pek ucuza çıkamayacağını da göstermişti.</p>

  <p class="block9">Cemil Usta, zengin bir müşteriyi muayene eden ünlü bir doktor gibi selamlığın her yanını yokladı. Bahçeden aldığı kalınca bir değnekle dokunup, vurup gelen sesleri dinledi, ufak tefek onarımdan başka ne gibi değişiklikler düşünüldüğünü sordu. Yukardaki helanın alafrangaya çevrilmesi, büyük odadan ara kapıyla geçilen küçük bir sandık odasının fayans döşenerek banyo haline getirilmesi şarttı.</p>

  <p class="block9">Cemil Usta gene zihninden birtakım hesaplar yaparak bütün bu işlerin yedi sekiz yüz liraya çıkabileceğini söyledi.</p>

  <p class="block9">Kâmil Bey, binlerce lira bekliyordu. Yedi sekiz yüz liraya şaştı, sevindi, fakat içinde bulunduğu durumun bu kadarcık bir parayı bile bulmaya imkân vermediğini sıkılarak açıkladı.</p>

  <p class="block9">Bahçeye keyifsiz indiler.</p>

  <p class="block9">Derviş Fuat Mahir Bey biraz çekingen, “Borçlansanız da sonra yavaş yavaş ödeseniz” dedi.</p>

  <p class="block9">Hayır, bugünkü durumda, böyle bir borcun altına giremezdi, şundan ki, ödeme şartlarını zamanında yerine getireceğine güvenemezdi.</p>

  <p class="block9">Onlar konuşurken Cemil Usta, fesini ensesine yıkmış çevresine bakıyordu. Neden sonra, Kâmil Bey’in sözünü kesti:</p>

  <p class="block9">— Köşkü ne yapmayı düşünüyorsunuz?</p>

  <p class="block9">— Hangi köşkü?</p>

  <p class="block9">— Bunu... Cemil Usta çenesiyle büyük kapıyı gösterdi...</p>

  <p class="block9">— N’olacak bu böyle?..</p>

  <p class="block9">— Hiç... N’olabilir?</p>

  <p class="block9">— Biraz daha geçerse yıkılır durduğu yerde...</p>

  <p class="block9">— Evet...</p>

  <p class="block9">— Başka bir niyetiniz yoksa... Verelim bunu yıkıcılara...</p>

  <p class="block9">— Kime verelim?</p>

  <p class="block9">— Yıkıcılara... Sokağa atsan bin lira, bin beşyüz lira eder.</p>

  <p class="block9">— Yok canım! Alan olur mu, emin misiniz?</p>

  <p class="block9">— Olur! Ayrıca bazı meşe kaplamalardan da yararlanırız. Tavan süslerinden falan... Selamlığın onanmı da böylece daha ucuza gelir.</p>

  <p class="block9">— Gerçek mi? Hay Allah sizden razı olsun!.. Karşılar mı onarım masrafını?</p>

  <p class="block9">— Vızır vızır!</p>

  <p class="block9">Kâmil Bey, son birkaç yıldır, hiç bu kadar candan yürekten sevinmemişti.</p>

  <p class="block9">Derviş Fuat Bey, Cemil Usta’nın omuzuna vurdu:</p>

  <p class="block9">— Hay aklımla bin yaşa!.. Neden düşünemedik biz bunu? Nerde buluruz yıkıcıları?.. Çok sürer mi bu iş?</p>

  <p class="block9">— Yok canım! Bizim Ermeni Bedros Ağa şuracıkta... Ermeni kırımından bize kızgın olduğu için hırsla girişir ki... Haftaya bırakmadan dümdüz eder.</p>

  <p class="block9">Kâmil Bey kendi sesini yadırgayarak elinde olmadan yalvardı:</p>

  <p class="block9">— Alır mısınız üstünüze bu zahmeti Cemil Efendi?..</p>

  <p class="block9">— Hay hay!</p>

  <p class="block9">— Sağolun! İşte anahtarlar... Zorluk çıkarsa, Fuat Bey’e başvurursunuz! Ben artık bu işe “oldu bitti” diyebilir miyim?</p>

  <p class="block9">— Bedros Ermeniyle pazarlığı kestikten sonra evet...</p>

  <p class="block9">— Pazarlığı da siz yapsanız... Hiç aklım ermez benim... Gerçekten ermez!..</p>

  <p class="block9">Cemil Usta, Kâmil Bey’e bu kez bir başka alıcı gözüyle baktı.</p>

  <p class="block9">— Nerede oturuyorsunuz?</p>

  <p class="block9">— Nişantaşı’nda...</p>

  <p class="block9">— Telefon var mı?</p>

  <p class="block9">— Var evet!</p>

  <p class="block9">— İyi öyleyse... Verin bana numarasını...</p>

  <p class="block9">Cemil Usta ertesi gün telefon ederek pazarlığı Bedros Ermeni ile bin altıyüz liraya kesiştiğini, razı olursa yıkımın yarın sabah başlayacağını haber verdi.</p>

  <p class="block9">İki gün sonra Kâmil Bey Baglarbaşı’na gittiği zaman köşkün çatısı değil, üst kat bile sökülüp alaşağı edilmişti.</p>

  <p class="block9">Kâmil Bey, önce sevindi, sonra birden durumun çapraşıklığını fark ederek ürktü, saflığına kızdı.</p>

  <p class="block9">Kapıdan girdiği zaman karşılaştığı görüntü, birkaç ayda değil, belki de bir yılda imlâya gelmeyecek bir kıyametti. Yıkıcı Bedros Ağanın takımı, naralar atarak çalışıyor, her naralanma sonunda çatırdıyla bir şeyler sökülüp havaya toz bulutları kaldrıyordu.</p>

  <p class="block9">Selamlık da iskelelerle çevrilmiş, iskelete dönmüştü.</p>

  <p class="block9">Kâmil Bey ne yapacağını kara kara düşünürken Cemil Usta yıkıcıdan aldığı bin altı yüz lirayı sayıp verdi, sonra selamlığın onarım hesaplarını yeniden yaptığını, köşkten seçtiği bazı meşe kaplamalardan, tavan oymalarından yararlanacağı için bu işi çok daha ucuza bitireceğini söyledi. Kâmil Bey paralar elinde, dalgın dinliyor, memnun olmuşa benzemiyordu. Sökülen tahta çatırdıları arasında çekinerek sordu:</p>

  <p class="block9">— Ne zaman biter?.. Bence önemli olan çabuk bitmesi...</p>

  <p class="block9">— Onarım mı? En geç... on beş gün... Hadi biraz daha uzun tutalım, en geç yirmi gün sonra taşınabilirsiniz!</p>

  <p class="block9">— Demeyin!.. Bu kargaşalık... Bu toz duman...</p>

  <p class="block9">— Anlamadım! Hiç meraklanmayın... Hafta sürmez, köşkü sırtlayıp savuşur Bedros Ağa... Temellerini öyle düzler ki burada, böyle bir köşkün olduğuna on tanık getirseniz kimse inanmaz.</p>

  <p class="block9">Kâmil Bey de bu söze pek inanmamıştı. Bakımsızlıktan ormana dönmüş bahçeye kederle bakıyordu.</p>

  <p class="block9">Cemil usta gülümsedi:</p>

  <p class="block9">— Bahçeyi de Fuat Bey üstüne aldı... İşe girişti bile...</p>

  <p class="block9">— İşe mi girişti?</p>

  <p class="block9">— Çoktan... Duvarların yıkıklarını ördürüyor bir yandan, bir yandan da, elinde balta, kazma kürek, çalıyı çırpıyı söküp ağaçları buduyor...</p>

  <p class="block9">— Yok canım! Nerede şimdi?</p>

  <p class="block9">— Hamam yıkığının arkasında...</p>

  <p class="block9">Kâmil Bey telaşla yürüdü. Derviş Fuat Bey mart güneşinde cüppeyi atıp kollarını sıvamış, keskin bir nacakla ağaç gövdelerini saran fışkınlara girişmişti, ilahi ağzıyla şiirler okuyordu:</p>

  <p class="block9">Şeriri bezmi fakiri öyle her cana vermezler, Değil her cana be yahu belki canana vermezler.</p>

  <p class="block9">“Vermezler”e alay olsun diye “virmezler” diyor, “be yahu”nun son hecesini beşer elif boyu uzatarak ortalığı inim inim inletiyordu.</p>

  <p class="block9">Kâmil Bey’i görünce nacağının sapma dayanıp durdu, dörtlüğü tamamladı:</p>

  <p class="block9">Efendiiii hiç umma abı hayatı bâdeden hisse</p>

  <p class="block9">Ânı insana tahsis ettiler hayvana virmezler!</p>

  <p class="block9">— Kolay gelsin Fuat Bey... Neden yoruyorsunuz kendinizi?..</p>

  <p class="block9">— Dervişlikte yorulma yoktur, çabalama vardır. Biz Kadiri donuna boş yere mi girdik! Hayır! Ne denilmiştir: “Ansının balıyım, bahçesinin gülüyüm Bağının bülbülüyüm, pirim Abdülkadirin” denilmiştir. Abdülkadir’i âyandan Kürt Abdülkadir belleme Kâmil Bey, Abdülkadir Geylani Efendi’inizdir anılan. İlerde, küçük baltasıyla zikreder gibi iki yana sallanarak çalışan kıranta adama seslendi: Gel bakalım bahçıvan dedi... Yaklaş ki adı Kâmil, kendisi Kadiri yoluna girmediğinden, kara cahil bir can göresin! Kederlenesin! Kederlenesin! Çünkü ne denilmiştir, “ham ervaha eyvah eyvah!” denilmiştir. Kırçıl sakallarından ter damlayan pembe yanaklı, baygın çakır gözlü adamı Kâmil Bey’e tanıştırdı: Abdülkadiri Geylâni Efendi’miz köçeklerinden... Ve de Üsküdar’ımızın belli başlı Kadiri dergâhlarından Selamsızdaki Hindiler Tekkesi dervişlerinin göz bebeği, gündüzleri Bağlarbaşı bahçelerinde, geceleri de cennet bağlarında uğraşır, canım ciğerim, bahçıvan Derviş Lâleci Zülfi can...</p>

  <p class="block9">Adam elini göğsüne götürerek derin bir hu çekti.</p>

  <p class="block9">Derviş Fuat Mahir Bey’in keyfi yerindeydi. Nacağı “hınk” diyerek sallarken Lâleci Zülfi canı anlatıyordu:</p>

  <p class="block9">— Kadiriliği tamamlayıp Halvetiliğe hoplamıştır ve de halifelik katma kurulmuştur. Ne demektir bu? Yedi dâireyi sırayla aştı demektir. Ardından mükâşefe çağı görünür. Mükâşefe, keşiften azmadır. Aslı kul ile Tanrı arasındaki nur ile karanlıktan meydana gelen yetmiş bin utancın gelişmesidir. Halife Tanrı’ya yakınlığı, zevk aracılığı ile duyar. Bu zevk, Selim Paşa’nın oğlu Kâmil Bey, sizin gibi hamların sandığı günah zevki değildir. Bu zevk riyazetle elde edilir. Sonu vuslattır ama, Osmanlı divanlarında aziz köpürterek istenen et vuslatı değildir. Halvetilik de utanç derecelerinin en yükseğidir. Halvetle olur. Velilik mertebesine bir şey kalmaz ki, her babayiğitin eline geçmez. Çünkü...</p>

  <p class="block9">Her çünkünün arkasından bir sürü anlaşılmaz söz geliyordu. Kâmil Bey bu sersem edici söz kalabalığının arasında kendisini, nasıl olduğunu bilmeden elde nacak çalı çırpı yolarken buldu.</p>

  <p class="block9">Dervişler bir ağızdan ilahiler okuyorlar, “Ben bilmez idim gizli ayân hep sen imişsin tenlerde ve canlarda nihan hep sen imişsin” diye höykürüyorlardı.</p>

  <p class="block9">Öğle ezanı okunup yemek paydosu için işi bıraktıkları zaman Kâmil Bey adamakıllı acıkmıştı. Kollarında, bacaklarında, belinde çoktandır unuttuğu tatlı bir çekilme vardı. Yıllardan beri ilk defa gerçek iştaha ile canı ekmek istiyordu. Fuat Bey’in “lokma” davetini hiç nazlanmadan kabul etti.</p>

  <p class="block9">Lâleci Zülfi Derviş gelmediğinden yemekte yalnızdılar.</p>

  <p class="block9">Kâmil Bey, yüzde yüz Batı kültürüyle yetişen, ömrü Avrupa’da geçen Fuat Bey’in Kadiri dervişliğiyle hangi yenilgiye teselli aradığım kestirmişti ama, bu karara nerelerden geçerek vardığını da öğrenmek istememezlik edememişti. Eğer çocukluk arkadaşı ilk görüştükleri günkü gibi davransaydı gene belki bir şey soramayacaktı. Fakat Fuat Bey de ne düşünmüşse düşünmüş, değişmişti. Daha rahattı. Dervişliğiyle övünüyor denebilirdi.</p>

  <p class="block9">Kâmil Bey bundan cesaret alarak, önce özür diledi, istemezse karşılık vermemesini rica ederek dervişliğe neden, nasıl, ne zaman girdiğini sordu.</p>

  <p class="block9">Fuat Mahir Bey de böyle bir soruyu bekliyor olmalıydı. Hiç duraklamadan söze başlamasından hazırlandığı da anlaşılıyordu.</p>

  <p class="block9">— Bilmem başınıza hiç geldi mi? Yaşamaktan usanıverdim bir gün apansız... Neden mi? Uygun bir sırada, nedenlerden birkaçını söylerim. Saçma bulacaksınız. Evet, saçmadır! Ama bilirsiniz, bazı dönemlerde, insana en saçma şey en ciddi olaydan daha dramatik gelir. Kendimi öldürmeyi düşündüm bütün ciddiliğiyle... Şakası yok, elde tabanca ölümün yanına gittim geldim iki defa... Hani Çar subayları sarhoşken bir oyun oynarlarmış... Beş mermi atan bir toplu tabancaya tek bir mermi koyarlar, topu avuçlarına sürerek bir zaman çevirirler, sonra namluyu şakaklarına dayayıp tetiği çekerlermiş... Bir garip ölüm oyunu... Beşte dört boş... Biri dolu... Ölümle beşte bir alay... İki defa yaptım bunu... ikisinde de boş çıktı.</p>

  <p class="block9">— Yok canım, inanılır şey değil!..</p>

  <p class="block9">— Evet, şimdi ben de “Budalalık” diyorum. Ama yaptım. Sonra herhangi bir ad altında sömürge alaylarına yazılıp kaybolmayı tasarladım. Bunun için Cezayir’e kadar da gittim. Hoş gelmedi bana havası... Batı’nın ipten kazıktan kurtulmuş sefilleri pis herifler... İnsan, kendisini alçaltmak istese bile katlanamaz bu kadarına... Bir gün sokakta bir dervişe rastladım. Dileniyordu. Birden bu dilenmenin çok başka bir şey olduğunu sezdim. Sadaka bekleyerek duruşu, verildikten sonra elini göğsüne götürerek selamlayışı, şaşılacak kadar gururluydu. Sadakanızı kabul ederken size, şahane bir bağışta bulunuyor, ihya ediyordu sizi sanki...</p>

  <p class="block9">O zaman bizim tarikatlar üzerinde bildiklerimi hatırlamaya çalıştım. Kendimi öldürmeye karar verdiğim sıralar, bizde, dünyayı boşlayan papaz tarikatları, ıssız dağ başlarına sığınmış tenha manastırlar bulunmadığına esef etmiştim. Tekkelerimiz nasıl olup da aklıma gelmemişti. Gördüğüm tekkeleri, tanıdığım dervişleri geçirdim gözümün önünden... İlk vapura atladım. Hiçbir yolculukta varacağım yere, hemen ulaşmayı bu kadar hırsla istememişimdir. Gerçek kurtuluşu bulmuşum gibi heyecanlıydım. Yanılmadığımı da buraya gelir gelmez anladım.</p>

  <p class="block9">— Sahi mi? Aradığınız rahatlığı buldunuz mu kolayca...</p>

  <p class="block9">— Hiçbir şeyin sahicisi rahatça bulunmuyor. İlk günlerde bocaladım. Hatta tökezledim. Geçenlerde dediğim gibi, derviş kılığında çıkmayı göze alamıyordum. “Tanıdıklara rastlarsam” diye ödüm kopuyordu. İlk zorluk seçmekten çıktı.</p>

  <p class="block9">— Neyi?</p>

  <p class="block9">— Gireceğim tarikatı...</p>

  <p class="block9">— O kadar çok mudur?</p>

  <p class="block9">— Bizde tarikatlar 100’e yakındır, bunların ayrıca yüzü aşkın şubeleri vardır. Yalnız bizde böyle değil bu... Hıristiyanlıkta, Musevilikte, yetmiş beşe yakındır tarikatlar... Bunları, gireceğim yolu seçmeye çabalarken okudum biraz... Şunu gördüm. Araplar mezhep kurucusudurlar. Biz Türkler, tarikat kurucusuyuz. Arap mezhepleri Sufiliğe, Türk tarikatları tasavvufa dayanır. Tasavvufa göre dünyada her şeyden önce güzellik vardı. İbadet bu güzelliğe tutkunluktur. Bu sebeple Türk’ün bağlanacağı inanç, Allah korkusundan değil, Allah sevgisinden gelir. Okudukça tasavvufun yalnız Türk’e mahsus bir yol olduğunu anladım. Türk illerinde doğmuş, Anadolu’da gelişmiştir. Türk tasavvufu, şamanlıkla İslamlığın karışımıdır. Buna biraz da yeni Platonculuk katılmış Roma Anadolu’sundan kalıntı... Daha doğrusu Stoisizm... Anadolu’ya Şeyh Ahmet Yesevi adına halifeleri yaymıştır tasavvufu... Bunların hepsi dünyadan el çeken basit köylülerdir, bence... Pir Dede, Keyifli Baba, Horoz Dede, Aptal Musa, Avşar Dede, Akyazılı Baba, Kudümlü Baba Sultan, Sarı Saltık... Bunlar köylü halkı etkilemişler, Anadolu’nun İslamlaşmasını, bir anlamda Türkleşmesini sağlamışlar. Anadolu bu tohuma o kadar uymuş ki, Yunus Emre gibi kocaman bir dahi sanatçı yetiştirmiş...</p>

  <p class="block9">— Aradığınız rahatlığı...</p>

  <p class="block9">— Buldum evet... Kederle gülümsedi. Dünyada insanoğlu ne kadar rahatlayabilirdi... Çünkü aslında kendimizi acılara gene kendimiz sürüyoruz! Akıl her zaman doğru çalışmıyor, çeşitli hırslar, isteklerde yanılmaları kolaylaştırıyor. En kötüsü kendi kendimizle çoğu zaman çelişmeli yaşadığımız halde, başka bir insanla birlik kurmaya, duygularımızı bir biriyle hiç ayrıntısız eşleştirmeye çabalıyoruz! Duvardaki levhalardan birine bir zaman baktı. Daha acı gülümsedi. Aslında gerçekten rahatlamaz, avunur ademoğlu... Belki de avunmamız bile kendi sanımızdır. En iyi avuntu da, dünyadan vazgeçtiğimize, hırsları zincirlediğimize kendimizi inandırmak... Yalan da olsa, inandırmak...</p>

  <p class="block9">Kapı çalındı. Lâleci Zülfi gelmişti. Bahçeyle boğuşmak için kalktılar.</p>

  <p class="block9">Sözün burada, böyle kesilmesine Kâmil Bey çok sevindi. Fuat Mahir Bey kem küm etmeye başlayınca sorduğuna pişman olmuş; eski arkadaşını, memleketin içine düştüğü bela yüzünden dervişliğe vurduğunu söyleyerek, vatanseverlik gösterisi yapmak zorunda bırakacağından ürkmüştü. Öyle bir cıvık geçit geçiliyordu ki herkes her şeyi, hatta düşmanla işbirliğini bile vatan için yaptığını söylüyordu.</p>

  <p class="block9">Yol boyu Ayşe’nin aralıksız sorularıyla geçmiş, Kâmil Bey kızının meraklarını elinden geldiği kadar karşılamaya çalışmıştı.</p>

  <p class="block9">Ayşe hasırlı paraşol arabasına bayıldı. Belki de bu araba Sevil bayramlarında bindiği arabaları hatırlattığı için, Üsküdar’ın, bir çalım İspanya’ya benzediğini söyledi. Kâmil Bey boş bulunmuş, kızının bu benzetmesini akıllılığına vererek çok beğenmişti. Oysa, beş, altı yaşındaki çocukların her sözünde analarla babaların böyle deha belirtisi görmelerini eskiden beri budalalık sayıyordu.</p>

  <p class="block9">Ayşe’nin saçlarını merhametle okşadı.</p>

  <p class="block9">Kızı getirmesini, Fuat Bey kaç gündür istiyor, üsteliyordu.</p>

  <p class="block9">Bağlarbaşı’na yaklaşırken Kâmil Bey, Ayşe’yi bu tanışmaya hazırlaması gerektiğini düşündü. Ayşe yeni gördüğü insanlardan kimini nedense yadırgıyor, üstüne düşüldükçe çekingenliği enikonu vahşiliğe dönüyordu.</p>

  <p class="block9">— Derviş amcayı merak etmiyor musun ham’fendi?</p>

  <p class="block9">— Derviş nedir?</p>

  <p class="block9">— Derviş... Bildiğin... Şey... Hani papazlar vardı ya Madrid’de... Yemeğe gelirdi bir tanesi bize...</p>

  <p class="block9">— Padr Moreno mu?</p>

  <p class="block9">— Tamam! Padr Moreno... Dervişler de bizim Padrlarımız!</p>

  <p class="block9">— Parlak taşlı istavrozu var mı bizim Padrımızın? Padr Moreno’nunki gibi?</p>

  <p class="block9">— İstavrozu yok ama, taşlı kemeri var belinde...</p>

  <p class="block9">— Ne güzel! Bağlar mı benim belime de azıcık?..</p>

  <p class="block9">— Bilmem! Söyleriz bikez... Belki bağlar.</p>

  <p class="block9">— İyi yürekliyse... Küçük kızları seviyorsa, evet, bağlar. Gerekirse yalvarırım. Yumuşatırım!</p>

  <p class="block9">Kapıdan girer girmez, Ayşe’nin ilk sözü “Oh! ne büyük bahçe... Hepsi bizim mi babacığım?” diye sormak oldu. Nişantaşı’ndaki konakta çok sıkılmış olduğu anlaşılıyordu. Kızın bahtına hava güneşliydi. Kapıya yakın ağaçların altı temizlenmiş olduğu için mart güneşi bakımsız bahçeye, bakımlı orman hali vermişti.</p>

  <p class="block9">Fuat Bey kaba kalaslardan derme çatma yapılmış bir sırada oturuyor, dalgın, cigara içiyordu. Yaklaştılar. Ayak seslerine başını çevirdi. Kızı görünce gözlerini kısarak dikkatle baktı. Bakışlarına araştırıcı bir ürkeklik gelmişti. Ayşe, İspanya’da öğretildiği gibi eteklerini iki yandan tutup bir ayağını geri alarak bel kırınca irkildi. Gülümsemesi yüz buruşturmasına dönüverdi.</p>

  <p class="block9">— Bunlar ne güzel kara gözler... Sesi belli belirsiz titriyordu: Bu ne güzellik!</p>

  <p class="block9">— Teşekkür etsene... Öp hadi bizim Padrımızın elini...</p>

  <p class="block9">Ayşe gene bel kırdı, fakat el öpmedi. Kara sakallı derviş amcaya ilgisiz bakarak sordu:</p>

  <p class="block9">— Gezebilir miyim, bahçeyi?.. İzin verir misiniz efendim?</p>

  <p class="block9">— Hay hay!</p>

  <p class="block9">Kâmil Bey hemen koşmağa hazırlanan kızını tuttu:</p>

  <p class="block9">— Kuyuya yaklaşmak yok ama... Derviş amcanın elini öpmeden olur mu? Ne kadar ayıp!</p>

  <p class="block9">— Bırakın, bırakın!</p>

  <p class="block9">— Kuyu...</p>

  <p class="block9">— Örttük ağzını... Meraklanmayın! Önce bahçeyi gezsinler, sonra daha iyi tanışırız! Daha kolay...</p>

  <p class="block9">Ayşe kafesinin kapısını açık bulan bir kuş gibi, uçup gitti.</p>

  <p class="block9">Arkasından kaybolana kadar baktılar.</p>

  <p class="block9">. Fuat Bey gözlerini çevirmeden yavaşça sordu:</p>

  <p class="block9">— Dadısı mı öğretti böyle bel kırarak selam vermeyi?</p>

  <p class="block9">— Bilmem...</p>

  <p class="block9">Fuat Bey hızla döndü. Gözlerinde adeta korku vardı.</p>

  <p class="block9">— Bilmez misiniz? Yanlış... Çok yanlış... İlgilenmiyoruz çocuklarımızla yeterince... Söylemiştim bir kere daha... Çocuklarımızı apansız yitirmek istemiyorsak, tetikte olacağız... Cigara arıyordu. Hep tetikte...</p>

  <p class="block9">Kâmil Bey yanma oturarak paketi uzattı, ateş tuttu. Fuat Mahir Bey’in elleri titriyordu:</p>

  <p class="block9">— Kaybettiğim zaman, tam bu yaştaydı. Önce aklım almadı böyle bir işi... Kızınızı yitiriyorsunuz apansız... Olur mu? Hayır, olmaz! Yitiriyorsunuz demek, artık onu dünyanın pisliklerine, rezilliklerine, tuzaklarına karşı koruyamayacaksınız demek... Olur mu? Hayır olmaz! O korkunç günlerde, iki anı musallat oldu bana... Dünyayı çepeçevre gezip görmüş adamım! Bütün dünyadan iki rezil anı... Biri Londra’dan... Kralın parlamentoyu açmaya gittiği gündü. Bilirsiniz bu töreni... Yoksullarla orta halli İngilizleri cıvık bir duygululukla gece karanlığında sokaklara döken, kaldırımlarda süründüren maskaralık... Gözlerinizin önüne geliyor mu saltanat arabası?.. Ben her görüşümde, bizim karpuz sergilerinin karpuz kabuğundan yapılmış fenerlerine benzetirim! içinde bir kadınla bir erkek... Balmumundan yapılmış mankenlerden farksız! Hayvanlar, uşaklar, özel koruma birliği sırmalara batırılmış... Yoksul İngilizlerle orta halli İngilizler, kadın, erkek gözlerinde yan kutsal, yarı şehvetli bir baygınlıkla bakıyorlar. Bitmişler. Ben bunları düşünüyordum ki “Tanrı korusun” diye bir çığlık koptu. Bir kadın çığlığı... Hayır değil! Erkeklikle çocukluk arasındaki oğlanların pürüzlü sesi... Baktım, incecik marazlı bir kız... Hep öyle bağırarak arabanın arkasından elindeki çiçeği fırlattı. Sırtında rengi solmuş bir eski entari, ayaklarında topukları aşınmış pabuçlar vardı. Karanlık bastıktan sonra Soho’da gelip geçen erkeklere “Güzel Lordum” diye etini teklif eden küçük orospucuklardan biri... Kralını selamlamak için yırtmıyordu. Düpedüz histeriydi bu... Kendini arabanın tekerlekleri altına da şehvetle atabilirdi. O an, biraz iğrenerek gülmüş olmalıyım! İğrenme duyduğuma eminim, hemen yürüdüm çünkü...</p>

  <p class="block9">Kızımı yitirdiğim günler, bu değersiz anı, binlercesini itip en alttan çıkarak bana neden musallat olmuştu, anladınız!.. Bir an susup karşılık bekledi: “Benim kızım da böyle olursa... ” diye düşündüm, o gün galiba, hiç farkına varmadan... Kız babası olarak etkilendim! Müthiş bir şeydi bu... Dehşeti hâlâ sürmese açmazdım!</p>

  <p class="block9">Fuat Bey biraz soluklandı. Güneş örtülmüş, bakımlı ormanın yerine, ortasında bir yara izi gibi duran köşkün temelleriyle bakımsız bir bahçe gelmişti.</p>

  <p class="block9">Kâmil Bey, birinin yarasını deşmek korkusunu, ilgilenmemek kabalığıyla karşılaştırıyor, ikinci anıyı sormanın duygusuz bir bencillik, pek de önem vermediği bir merakı giderme sayılıp sayılmayacağını araştırıyordu.</p>

  <p class="block9">— İkincisi daha da beterdi. Fuat Bey sakalını kaşıyarak acıyla gülümsedi: Bir gece Paris’te... Monmartre’de... Sapık kadınların toplandığı bir küçük meyhanedeydim. Yanımda bir Polonyalı kontes vardı. Kontes otuzunda olduğu halde, ancak yirmisinde gösteren sarışın kadınlardandı. Hani, hep genç kız görünüşüyle yaşlanan kadınlardan... Burasını görmek istemişti. Sadece görmek... Masalarda kadın kadına oturuluyor, ortada kadın kadına dans ediliyordu. Ben yanımdaki arkadaşın mizacını bildiğim için rahattım. Kontes de ilk tedirginliği üstünden atmış, neyi görmeye gelmişse onu araştırmaya dalmıştı. Nereden olduğunu hâlâ kestiremem, apansız arkadaşımın bir şeyden ürktüğünü sezdim, arandım. Karşı masalardan birinde tek başına bir kadın oturuyordu. Orta yaşlıydı, ufak tefekti. Başındaki geniş kenarlı şapka, yırtıcı kuş gagasına benzeyen burnunu, ince dudaklı kocaman ağzını gölgelemişti. Sırtında erkek gömleği, boynunda kravat vardı. Açıkça sevici üniforması... Masadan sarkıttığı uzun parmaklı ince eli şaşılacak kadar cansız, buna karşılık, saklamaya çalıştığı istekli dişi hayvan bakışlarıyla gözleri korkunç saldırgandı. İnatçı, acımasız, hırslı bakıyor, hak bile değil, düpedüz haraç istiyordu.</p>

  <p class="block9">Belli etmeden gözetledim. Kontes bir zaman bu yapışkan, pis hırsa yiğitçe karşı koydu. Sonra böyle sapık, kirletici istekler karşısında sağlam insanların duyduğu utançla başını eğdi. Şakakları belli belirsiz kızarmış, solukları sıklaşmıştı. Tehlike sezmiş körpe bir savaş atı gibi sinirlendiğini anladım. “İmdat isteyecek mi?” diye düşünerek soluklarımı kestim. Neden sonra “Dünya çok değişmiyor” diye gülümsedi. “Kalkalım mı?” dedim. “Hayır” dedi. “Nedir değişmeyen?” diye sordum. İnsanların, hele kadınların güçsüzlüğü. Buna ‘aptallık’ demek belki daha doğru... Eski Roma’da, soylu kadınlar, esirlerini yollayıp hamallar getirtirlermiş hamamlarına... Doğurmak için değil, kendilerini imkânın en sonuna kadar kirletebilmek için...</p>

  <p class="block9">Karşıdaki kadın kendisinden söz edildiğini, daha doğrusu, isteğinin geri çevrildiğini anladığı halde, istifini bozmuyor, dikedik, pervasız bakıyordu. Birden kızdım. Kalkıp bu hadım erkek bakışlarım yumruklamaktan kendimi nasıl alıkoydum, hâlâ çıkaramam!.. Yalnız yanımdaki kadına sarkıntılık edilmiyor, erkekliğim de düpedüz hiçe sayılıyordu. Ömrümde duyduğum en korkunç öfkedir bu... Bir kadına bu kadar utanmazlığı yaraştıramayışın öfkesi... Bir kız babasının gene hiç farkında olmadan kapıldığı “Ya benim kızım da bu sapıklığa düşerse... ” korkusunun müthiş öfkesi... Daha doğrusu, en derin umutsuzluğun...</p>

  <p class="block9">Ayşe var gücüyle bir İspanyol türküsüne başlamıştı. Fuat Bey’i nedense, yadırgadığı halde, Lâleci Zülfi Dedeyle hemen arkadaş olduğu anlaşılıyordu.</p>

  <p class="block9">Kâmil Bey, Derviş Fuat Bey’in anlattıklarıyla tuzağa tutulmuş gibi tedirgindi. Bu tedirginlik, gelecek için tehlike sezdiğinden değil, kendisinin Ayşe’den yana hiçbir bahtsızlığa uğramayacağına yüzde yüz emin olmasından, bu bencil rahatlıkla bahtsız arkadaşı karşısında duyduğu utançtan geliyordu.</p>

  <p class="block9">Fuat Bey kızın söylediği yabancı türküyü bir zaman gözleri yarı kapalı dinledi. Sonra sesindeki pürüzü gidermek için avucuna öksürdü:</p>

  <p class="block9">— Bilirsiniz... Bir İtalyan’la evlendiğimi... Bebekken, İtalyanca öğreniyordu kız... Sevinip övünüyordum... Yanlıştır!.. Çocuklara yabancı bir şey öğretmemeli... Diyeceksiniz ki anası İtalyan... İtalyanca ana dili... Doğru evet... Aslında yabancı kadın almamalı... Yabancı dil gibi, yabancı ana da çocuğunuzla aranıza girer. Yabancı diyorum... Bilirsiniz Osmanlılar kendilerinden olmayan herkese “yabancı” derlerdi, din, kan ayrımı gözetmeden... Babam, önlemeye çalışmadı ama, hiç istemedi yabancı bir kadınla evlendiğimi... Çalışsaydı da dinlemezdim. Güvenirdim çünkü kendime... Benim olan her şeyi en imkânsız durumda sonuna kadar savunup, kurtaracağıma yüzde yüz inanırdım. Kızıyla beraber geçip gittiği gün, avdaydım. İyi atmış, iyi vurmuştum. Keyifliydim. O zamana kadar, kadınla aramızda bir başka erkek bulunduğunu sezememiştim hiç... Bıraktığı kâğıdı okuyunca şakalaşıyor sandım. Adını ünleyerek odadan odaya koştum. Farkında değilim, meğer kızın adını bağırmışım. Uşak, hizmetçi koştu geldi. Madam bavullarını alıp gitmiş... Bir koltuğa yığıldım. Kendimi yoklamayı akıl ettiğim zaman, yarı geceydi. Kadına değil, kızıma kırıldığımı, yavaş yavaş ona kin tutmaya başladığımı dehşetle anladım. Altı yaşındaydı. Anasıyla beraber olunca bu yaştaki çocuklar, babalarına çok düşkün de olsalar, kolay avunurlar. Öyleyken kızıma kızıyordum. Bir gün, zorla bir yere götürülmek istenen bir çocuğun “Ben annemi isterim” diye kendini paraladığını, katılacak kadar bağırdığını görmüştüm. “Altı yaşında da olsa, bir şeyler sezinler, beni arar, günleri, saatleri, dakikaları yaşanmaz hale getirir, kendisini bana göndertir” diye haftalarca umut ettim. Hiçbir ses çıkmayınca kadına karşı duyduğum kin, kıza döndü. Büyüyüp aklı başına gelinceye kadar görmemek kararım o sıralar verdim. Bilmem ki doğru muydu? Gitsem arasaydım, o yaşta benden büsbütün koparılmadan kurtarmak mümkün olur muydu?</p>

  <p class="block9">Fuat Bey’in yüzünden yenilgi zamanlarının utanç gülümsemesi geçmiş, Kâmil Bey’e, “Güldüm bu gülüş benden eziyet gibi geçti” mısraını hatırlatmıştı. Duyduğu acıyı saklamak telaşıyla gereksiz yere sordu:</p>

  <p class="block9">— Affedersiniz; “aklı başına gelince” ölçüsünü nasıl hesaplamıştınız?</p>

  <p class="block9">— Saçma! Sapıtıyor çok bahtsız olursa insan... Bir zaman “on iki yaş” demiştim, “İlkokulu bitirsin”... Sonra... Göze alamadım, bir başka hayal kırıklığını... Sefil bir korkuyla, liseyi bitirmesini beklemeye karar verdim. Fuat Bey elini yüzünden geçirdi. Bir an anlatmaktan cayacak olmuş, dertleşmenin vereceği acıklı ferahlıktan vazgeçememişti: İki yıl önceydi. Gittim. Floransa’da oturuyorlardı. Kız liseyi yeni bitirmişti. Dört yıl cephelerde ölümü aramıştım. Kendimi vaktiyle yüzüstü bırakılan onurlu erkekten çok güçlü sayıyordum. Kendimce duruma en uygun davranışı tasarlamıştım. Kızda benden hiçbir şey yoksa ters yüzü dönüp geleceğim! Durakladı. Yorulmuştu: Kadınla nasıl karşılaştık, neler konuştuk, önemi yok... Tasarladığım görüşme biçimini anlattım. Sevinçle kabul etti.</p>

  <p class="block9">— Neydi tasarladığınız?</p>

  <p class="block9">— “Ben senin babanım” demeyecektim. Babalık, ne de olsa, tarihin derinliklerinden gelen çok eski bir ilintidir. Ayrıca etkilensin istememiştim. Babasının arkadaşlarından biriymişim gibi, beraber yemek yiyecektik. Gerekirse açacaktım. Gerekmezse kimliğimi söylemeden ayrılacaktım. Bir cigara yaktı. İçine çekti, özür diler gibi gülümsedi. Ertesi gün kızı aldım. Bütünüyle müzeye benzeyen Floransa, yapmak istediğim saçmalığa, dekor olarak, tıpatıp uyuyordu. Yürürken yan gözle bakıyordum. Anasına benziyordu. Benden hiçbir şey almamış gibiydi. Yolda rastlasam, hiçbir şey duymadan, yürüyebilirdim yanı sıra... Türkler hakkında çok genel, çok avanakça birkaç soru sordu. Harem var mıymış?.. Halk gerçekten domuz eti yemez, şarap içmez miymiş? Sultanlar öfkelendikleri zaman odalıklarını çuvala koyup denize atarlar mıymış?.. Susmalar gitgide uzuyordu. Liseden sonra ne yapacağını sordum. Roma Güzel Sanatlar Akademisi’ne gideceğini söyledi. Birkaç denemesi şimdiden ünlü eleştiricilerin dikkatini çekmiş... Babası, pek istemiyormuş resim yapmasını... Yemekte Piyer Loti’den birkaç söz etti. Dezanşanteyi karıştırıvermişti galiba dün, bir Türk’le yemek yiyeceğini öğrenince... Gelişi güzel birkaç parçayı şöyle süzmüş olmalıydı. Bir ara, çok önemli bir şey hatırlamış gibi hadımlık üstünde durdu. Erkekliği yok edilmiş erkeklerin neler duyabileceğini merak edermiş eskiden beri... Freud’un bu mesele üzerinde çalışmayışım büyük kayıp sayıyordu. Kanındaki melezlik belli ki kızda, evlenmeden yaşlanmış İngiliz karılarının tıkanık cinsel duygularından gelen meraklar uyandırmıştı. Babasını nasıl düşündüğünü sordum.</p>

  <p class="block9">Anasının ikinci kocasını anlatmaya başladı. Türk babasından söz ettiğimi söyledim. Yüzü asıldı. Anası bu kadar yanlış bir işi nasıl yapmış, anlayamıyormuş bir türlü... Bir Türk baba... Bilmem kestirebilir miymişim, hele Avrupa’da, belli sosyal seviyelerdeki insanlar için, ancak bir sirk numarası sayılabilirmiş... Anasının bir zamanlar hayran olduğunu söylediği özelliklerimden birkaçını maskaralıklarım haline getirip dinleyenleri güldürmek için anlattığı belliydi. Bir yandan konuşuyor, bir yandan da eti, makarnayı, körpe bir hayvan iştahıyla silip süpürüyordu. Üşümüş gibi ürperdi. Hayal kırıklığı bile bırakmadı bende, bu buluşma, inanır mısınız? “Bırakmadı” dedimse, yenilgim kat kat artmadı anlamına değil! Bu karşılaşmayı ne kadar başka türlü düşünmüştüm. Hem mutlu olabilmek umudu vardı, hem de bu son umudu yitiren adamın adamlıktan büsbütün çıkarak posa haline gelmesi...</p>

  <p class="block9">Ağır bir yükü dinlenmek için bırakmış gibi soluyarak sustu. Gülümseyerek cigarasından çekti. Bir şey söyleyecekti, vazgeçti. Elini “Adam sende” anlamına salladı.</p>

  <p class="block9">Bu zoraki boşveriş, Kâmil Bey’e, dinlediklerinden kat kat korkunç geldi.</p>

  <p class="block9">Nermin bavulları taşıttıktan sonra eve girmiş, bahçeyle hiç ilgilenmemişti. Burasını ilk defa görüyordu. Üstünkörü dolaştı, yağlı boya, taze kereste kokan evi rabıtalı buldu. Salon, eski eşyalara küçük parçalar katılarak zevkle döşenmişti. Kocasının, burasını, böyle oturulur hale getirebilmek için ne kadar didindiğini fark etmediği gibi, başarısı karşısında “Hayat adamı oldum” diye ne kadar sevindiğini de sezemiyordu. Sanki yazlığa kiralamışlardı burasını, birkaç ay için...</p>

  <p class="block9">Kâmil Bey, bu güzel “cahilliği”, kendine çekti, acımaya benzer bir şeyler duyduğu halde ağız tadıyla öptü.</p>

  <h2 class="block10" id="sigil_toc_id_2">4</h2>

  <p class="block9">Tarih 16 Mart 1920, günlerden salıydı. Kâmil Bey, saatlerden beri bahçede çalışmış, Ayşe de, küçük küreği, kovası, tırmığıyla babasına yardım etmişti. Şimdi cigara molasında, baba, kız, ilerde yapacakları işler üzerinde konuşuyor, büyük havuzu onarıp su tutar hale getirmeyi, böylece, içinde ördekler yüzdürmeyi tasarlıyorlardı. Ayrıca ak tavuklar, kara tavuklar, paçalı tavuklar alınacak, hatta birkaç tane de iri kaz bulunacaktı. Ayşe “O zaman çiftlik olur mu burası babacığım?” derken Dülger Cemil Usta çıkageldi. Telaşlıydı. Soluk soluğa sordu:</p>

  <p class="block9">— Duydunuz mu Kâmil Bey?</p>

  <p class="block9">— Hayrola!</p>

  <p class="block9">— İngilizler bu sabah İstanbul’u işgal ettiler.</p>

  <p class="block9">— Yok canım! Kâmil Bey, Garden Bar gecesi dans ederken Sabriye’nin söylediklerini hatırlamıştı. Şaşırdı. Allah Allah! Duymuştum da inanmamıştım.</p>

  <p class="block9">— Duydunuz mu? Kimden?</p>

  <p class="block9">— Tanımazsınız! İnanılır şey değil... Hatta ben “İşgal altında olan bir şehri neden tekrar işgal etsinler” demiştim.</p>

  <p class="block9">— Benim de aklım ermedi. Var bunda bir oyun... İngiliz oyunu... Kan gövdeyi götürmüş Beyazıt-Fatih taraflarında, diyorlar.</p>

  <p class="block9">— Vuruşulmuş mu? Emin misiniz?</p>

  <p class="block9">— Kimi diyor “On ölü”, kimi diyor “on beş”.</p>

  <p class="block9">— İngilizlerden mi?</p>

  <p class="block9">— Onlardan da ölen olmuştur elbette... Bunlar bizden...</p>

  <p class="block9">Kâmil Bey, Sabriye’nin İngilizleri kızdırmamak için söylediklerini hatırlayıp kapıya doğru kaçamak baktı.</p>

  <p class="block9">— Tutuklamışlar mı, şunu, bunu?..</p>

  <p class="block9">— Tutukladıklarını duymadım!...</p>

  <p class="block9">— Duymadınız... Kâmil Bey biraz düşündü. “N’olmuş babacığım n’olmuş?” diye telaşla eteğini çeken Ayşe’nin başını okşadı: Yok bişey!.. Önemsiz!</p>

  <p class="block9">Ertesi gün, işgal sırasında sadece beş Türk askerinin öldüğü anlaşıldı. Söylenenler doğruysa bunlar Şehzadebaşı’ndaki mızıka karakolu erlerindenmiş. Uykuda öldürülmüşler. Buna karşılık, Harbiye Nezareti, Genel Kurmay Başkanlığı, tersaneler, kışlalar işgal edildiği halde çarpışma yok!</p>

  <p class="block9">Akşama doğru büsbütün inanılmaz bir haber duyuldu. Esir İstanbul’u tekrar işgal eden İngilizler Eskişehir’le Afyonkarahisarı’ndaki askerlerini geri çekmişlerdi.</p>

  <p class="block9">Kâmil Bey, kuşkulu birkaç gün geçirdi. Kapının her çalmışında Nermin’e belli etmemeye çalışarak irkiliyordu. Henri Dikson, Musul’daki topraklarını satmadığı için, bu karışıklıkta, küçük bir bahane bulup, kendisini biraz süründürebilirdi. İşgal altındaki bir şehri yeniden işgal eden, bu yolda kan dökmekten bile çekinmeyen akılsızlıktan her şey beklenir.</p>

  <p class="block9">Bereket versin halanımla Sabriye geldiler, söz arasında, herifin selamını söylediler de, rahatladı.</p>

  <p class="block9">Sabriye biraz yalnız kalmalarından yararlanarak “Ben size demiştim de inanmamıştınız!” diye fısıldadı. Hayır, Sör Henri satış meselesini bir daha açmamıştı. “Kibar adamdır çok” diyordu, Sabriye. “Bana sorarsanız, o geceki üstelemesinden utanıyordur bile... ” Halanım, İttihatçı düşmanlarının ağzıyla, sanki İstanbul’u Kuvayı Milliyeciler işgal etmişler gibi, Anadolu’ya ateş püskürmekteydi. İnancına göre bütün kötülükler subayların, hele de, paşaların başı altından çıkıyordu. Bunlar zanaatları gereğince dövüşmekten başka bir şey bilmeyen alık heriflerdi. Bir bakıma haklıydılar. Aptal gibi yenilmişler, askerliği de yüzlerine gözlerine bulaştırmışlardı. “Ordu dağılınca erler köyüne giderek rençperliğe başlar” diyordu. “Ya subaylar ne halt eder?”</p>

  <p class="block9">Halanıma göre, Derviş Fuat Bey’in evinde tanıdığı Hürriyet İtilafçı bir topçu yarbayı da, tıpkı böyle söylemişti: “Yenilen haddini bilmeli, kuyruğunu apış arasına alıp yenilginin sonucuna katlanmalı. Memleketi bu duruma ittihatçılar getirdi. İngilizler az mı yalvardılar, 1914’te savaşa girmeyin, diye... Para bile teklif ettiler... Almanlardan güçlü müyüz, daha mı akıllıyız sanki biz?..</p>

  <p class="block9">. Nasıl sinip oturuyor herifler! Çünkü onların generalleri Avrupalı... Ayrıca vatansever! Milletine acır! Koca Almanla beraberken yenildik! Şimdi, bir başımıza, çoban sopasıyla yedi düvelin karşısına çıkmak ne demektir? Kudurganlıktır bu... Resmen kudurganlık... Bereket versin akıllandı bizim alık milletimiz. Subay demiyor musunuz, şeytan görmüş gibi kaçıyor! Oh olsun! Bizde bir süt ana vardı, ‘Ev yandı ya, fareler de yandı ya’ derdi. Yenildik ya, şu subay denilen kudurganlar da, aylıktan, tayından oldular ya!” Halanım giderken biraz para bırakmaya kalkıştı, borç olduğunu da hemen ekledi. Kâmil Bey hiç beklemediği böyle bir teklif karşısında birden irkilmiş, kekeleyerek teşekkür etmişti. Gerekirse istemekten elbet çekinmeyecekti. Somurtkanlığı atamadı üstünden bir türlü, Nermin’e bir şey sezdirmemek için kendisini zorladığı için de büsbütün sıkıldı.</p>

  <p class="block9">Kâmil Bey, İngilizlerin edepsizlik etmeleri kuşkusundan kurtulalı beri çevresindeki insanları sezdirmeden incelemeye başlamıştı. Dünyayı bu kadar gezdiği halde, şimdiye kadar, yenilmiş bir memlekete yolunun düştüğünü hiç hatırlamıyor, bunu düşündükçe “Yenilip yere serilmiş bir memlekete gezgin gitmek tatsızdır da ondan” diyordu. Burada bulunmadığından, birinci işgalin etkisini görmemişti ama, ikinci işgal, halkın son direnme gücünü de yerle bir etmişti. Üsküdar’da, hele Bağlarbaşı’nda kimsenin ağzını bıçaklar açmıyordu. Açık bir yılgınlık çökmüştü erkeklerin üstüne... Davranıp silkinmek beklenemezdi. Görünüşe bakılırsa, polisler, jandarmalar, memurlar, artık kendi hükümetlerine çalışmadıkları halde, görevlerini yapıyorlardı eskisi gibi... Sokaklarda çocuklar, gene bağıra çağıra oynamakta, kadınlar komşularına gitmekte, alışveriş edilmekte, düğünler yapılıp mevlitler okutulmaktaydı, ama tatsız...</p>

  <p class="block9">8 Mart’ta sadrazam olan Salih Paşa 25 gün sonra çekilmiş Tevfik Paşa kabul etmediği için bu makama, dördüncü defa Damat Ferit Paşa getirilmişti.</p>

  <p class="block9">İngilizler bazı milletvekillerini, Millet Meclisi’nde tutukladıklarından Meclis başkanıyla birtakım mebusların savuştuğu söyleniyordu.</p>

  <p class="block9">Cemil Usta’ya bakılırsa gene son umut Anadolu’da kalmıştı.</p>

  <p class="block9">Kâmil Bey, ömründe, Yakacık’tan öteye geçmemiş bir İstanbul çocuğuydu. Anadolu hakkında zaten hiçbir fikri yoktu. İstanbul’a gezgin satıcı, apartman kapıcısı, hamal, besleme sağlayan; sınırları belirsiz bu memleket, elbet, içinde yaşayanlardan başka türlü olamazdı. Öyleyse, kendi kendisine davranıp kalkmasını, isyan ederek silaha sarılmasını ummak boşunaydı. İstanbul -İmparatorluğun başı- kubbelerden kamburlarını çıkararak böyle sinmişken, Anadolu ne yapabilir ki? Hele Antalya-Konya bölgeleri İtalyanların, Antep, Maraş, Adana Fransızların, Samsun tarafları İngilizlerin, Zonguldak Fransızların işgali altında olursa... ‘Anadolu’ neresi? Yunanla dövüşenler kimler? Ankara ile Mustafa Kemal mi?</p>

  <p class="block9">Kâmil Bey, fazla düşünmeden milletin -yani İstanbul’un- ümitsizliğine hak verdi.</p>

  <p class="block9">Nisan ortalarında sıcaklar apansız bastırınca bahçede çalışmanın zevki kalmamış, işsizliğin can sıkıntısı başlamıştı.</p>

  <p class="block9">Eskiden her gün bir yere davetli olur, evinde her zaman birkaç konuk bulunurdu.</p>

  <p class="block9">Oysa şimdi, belki de fakir düştüğü duyulduğundan, kimse kendisini arayıp sormuyordu. Tanıdıklarının hepsi de iyi gün dostu değillerdi. Yardım isteyeceğinden korkanlar bir yana bırakılırsa, asıl sohbetlerinden zevk duyduğu insanlar, teselli kabul etmez derde düşmüş bir dosta, hallerine gizlice şükrederek acımış görünmek istemiyor olmalıydılar. Zaten bunlardan önemli bir kısmı da ortada yoktu. Bu ortada olmayanları, sorduğu zaman, karşısındakiler korku ile iki yanlarına bakarak: “Anadolu’ya geçti galiba?” diye fısıldıyorlardı.</p>

  <p class="block9">Hala hanımın kocası, böyle işsiz, güçsüz dolaşmasını uygun bulmayarak Hâriciyede bir memuriyet istemesini salık verdi. Gerekirse Hariciye Nazırı’nı, daha başka nüfuzlu kişileri görecekti. Gidip gördü de... Bunların hemen hepsi, Kâmil Bey’in babası merhum Selim Paşayı iyi tanıyan insanlardı. Oğluna değersiz bir memuriyet vermek istemediler, biraz sabırlı olmasını söylediler.</p>

  <p class="block9">Kâmil Bey, aydınlan her zaman kolaylıkla iş bulan, okumuş yazmışı kıt memleketlerde olduğu gibi, işsizliğinden hiç telaşlanmıyordu. Avukata göre davalardan bir ikisi neredeyse kazanılacak, davalı kira bedellerinden de ellerine toplu paralar geçecekti.</p>

  <p class="block9">Bu sebeple, Kâmil Bey bahçeyle uğraşıp yirmi ocaklı bir bağ yeri hazırlamış, kitaplar bularak tavuk, kaz, ördek yetiştirmeye hazırlanmıştı. Bilhassa kaz beslemek üstüne Fuat Mahir Bey’in söyledikleri Kâmil Bey’in pek hoşuna gitti.</p>

  <p class="block9">— Bu dünyada, birçok öğrenilmesi kolay, faydalı hakikatler var. Biz bunlardan şüphe dahi etmeden boşu boşuna yaşayıp gidiyoruz! Sözgelimi, kaz için “aptal” deriz. Oysa hayvanların içinde ondan daha zekisi, uyanığı, hatta sevimlisi bulunmaz. Bir kere temizdir. Kuş cinsinden olduğu halde, insana kuvvetli görünür. Yani, merhamet duyurmaz. Bu kuvvetli görünüşte, yırtıcı kuşların, yürek ürperten korkunçluğu da yoktur. Tıpkı, bizim gibi canım... Kalabalık yaşamayı sever. Erkekleri çok evlenme taraflısıdır. Kadınları eski harem töresince birbirlerini pek kıskanmadan, kadın kadıncık yaşarlar. Erkek kaz hem kabadayı, hem kıskanç olur. Çoğu zaman onuru uğruna ölesiye dövüşür. Dövüş sırasında, hanımları ona bir ağızdan bağırarak gayret verirler. Fakat bu da biz insanlarda olduğu gibi, yenmek şartına bağlıdır. Bizim dişiler gibi kaz hanımlar da, kavgada yenileni pek sevmezler. Galibin arkasına takıldıkları çok olur. Size bir şey söylesem şaşarsınız... Kaz da insana, koyun gibi alışıyor. Benim “Akağa” adında bir dövüş kazım vardı. Bana alışıktı. Çağırsam gelir, verdiklerimi hiç çekinmeden elimden yerdi. Sonra çok faydalı yaratıklardır bunlar... Bir tanesinden, iyi beslenirse, iki, iki buçuk okka yağ alınırmış. Ben denemedim. Bu yağdan çeşitli börekler, tatlılar, hele pirinç pilavı yapılırmış ki parmaklarını yermiş insan... Bu kış deneyelim. Ama bakın bir önemli sakınca var, bahçeyi domuzlar gibi eşeler kaz kısmı... Sonra bir kaz, bir mandadan daha fazla yiyor. “Fazla yiyor” burada bir şey belirlemez! Hiç durmadan yiyor, hiç durmadan... Anadolu’da “kaz boğazı, kız boğazı” diye bir laf ederler. Artık bilmem ne kadar uygundur. Bildiğim, kazın kazlığı aralıksız tıkınmasından gelse gerek...</p>

  <p class="block9">Kâmil Bey için en zor, en alışamayacağı iş çarşıya çıkıp öteberi almak oldu: İlk gün Nermin’in istediklerini kâğıda yazarken bununla avunacağını, hatta, zevkleneceğini ummuştu. Dışarı çıkıp kapıyı çekince duraladı. Sokakta, kendisini en korkunç yoksulluğun derinliklerinde bulmuş, Selim Paşa’nın oğlu Kâmil Bey’e karşı yüreğini parçalayan derin bir acıma duymuştu.</p>

  <p class="block9">Sakakları zonkluyor, göğsü sıkışıyordu. Yüzünün kıpkırmızı olduğuna emindi.</p>

  <p class="block9">Fuat Beyle karşılaşmaktan korkarak hızlandı. Bakkala, kasaba, dilenecekmiş gibi tepeden tırnağa ürpererek girdi. Cebindeki kâğıda bakarsa nereye tekerlendiği sanki anlaşılacaktı. Aklında kalanları istedi. Paketler, üçü geçince büsbütün şaşırıp telaşlandı. Bunları yüklenip götürmesine, hayır, imkân yoktu. Sebzecinin, “çırak bırakıversin!” sözünü bir an anlayamadı, sonra dünyalar kendisine verilmiş gibi sevindi.</p>

  <p class="block9">Eve döndüğü zaman sırtı ter içindeydi. Hâlâ ürperiyordu.</p>

  <p class="block9">Hemen odasına girdi. Bir şey söylenirse duyduğu utanç dışarı vuracak, onuru bir daha onarılmaz biçimde yaralanacak sanıyordu.</p>

  <p class="block9">Sabahleyin bir defter almış, üstüne tarih atıp parasının tutarını yazmıştı. Aklı sıra, gündelik masrafı meteliğine kadar kaydedip ev bütçesi tutacak, aylık masrafını bilecekti. Bunu, vaktiyle, milyoner bir Fransız Fabrikatörünün hanımında görmüş, imrenmişti.</p>

  <p class="block9">Fiyatlarını hatırlamaya çalışarak aldıklarını alt alta yazdı:</p>

  <p class="block9">2 paket ahali cigarası 16 kuruştan 32 kuruş - 5 okka lahana, altışar kuruştan 30 kuruş - Bir okka şeker 60 kuruş - Yarım okka kahve 60 kuruş - Bir okka İngiliz pirinci 35 kuruş - Bir okka halep yağı 200 kuruş - Bir okka İspanya kalamata zeytinyağı 130 kuruş - Bir okka zeytin 70 kuruş - Bir okka sabun 47 kuruş - Ekmek (iki okka) okkası 17 kuruş - Bir okka tuz 10 kuruş.</p>

  <p class="block9">Bu ev bütçesi gayreti ancak iki hafta sürebildi, ilk günler kendisini ciddi bir iş olarak bunu kabullenmeye zorluyor, yalnız aldıklarının değil, ilerde almak zorunda kalacaklarının fiyatlarım da defterin bir sayfasına yazıyordu. Sözgelimi, gazete ilanlarından şunları kaydetmişti: “Zarif ve şık kumaşlardan sivil paltolar. 750 kuruştan 5000 kuruşa kadar - Halis köseleden pek ziyade şık kunduralar: 400 kuruştan 2000 kuruşa kadar - İngiliz muşambaları: 500 kuruştan 2500 kuruşa kadar - Don gömlek (yün takım) 365 kuruştan 550 kuruşa kadar - Olağanüstü nefis battaniyeler: 600 kuruş - İspanya basması, arşını 25 kuruştan 40 kuruşa kadar - İngiliz basması arşım 30 kuruştan 50 kuruşa kadar - Kara saten (çift en) arşını 80 kuruştan 100 kuruşa kadar - Patiksa (yardası) 38 kuruş - zafir keten (çift en) arşını 32 kuruştan 40 kuruşa kadar - Pantolonluk çift en arşını 80 kuruştan 105 kuruşa kadar... ”</p>

  <p class="block9">Karamanlı bakkalın çırağı her sabah uğrayıp istenenleri getirmeye başladıktan sonra, Kâmil Bey, kendi mizacında bir mirasyedi için, ev bütçesi tutmaya kalkmanın acıklı gülünçlüğünü fark etti. Metelikleri biriktirip borsadan hisse senetleri alan milyoner Fransız karısına özenmeye kalkışması düpedüz aptallıktı. Daha da beteri kendisini aldatmak... Böyle saçmalıklarla sadece işsiz güçsüz olduğunu anlamazdan gelmeye çalışmıyor, hiçbir işe yaramaz serseriliğini kendisine karşı örtbas etmeye çabalamakla gerçeklerden kaçmaya yelteniyordu.</p>

  <p class="block9">Önünde açık duran defterin üstüne elini, umutsuz koydu. Son yazdıkları tramvay paralarıydı. Avukatına gittiği gün cebinde kalan biletten çıkarmıştı: “Birinci Bölge-Birinci 4 kuruş, ikinci 3 kuruş... İkinci Bölge-Birinci 5 kuruş, ikinci 3 kuruş... Üçüncü Bölge-Birinci 6 kuruş, ikinci 5 kuruş... Sonuna kadar-Birinci 8 kuruş, ikinci 5 kuruş... ”</p>

  <p class="block9">Sayfayı yukardan aşağıya o kadar hırsla çizdi ki kurşun kalemin kalın ucu kırıldı.</p>

  <p class="block9">Sabahleyin komşusu Derviş Fuat Bey telaşla gelmiş, Düzce’de isyancıların yirmi dördüncü tümeni esir ettiklerini, Tümen Komutanı Yarbay Mahmut Bey’i öldürdüklerini söylemişti. Perişandı. Çerkez Mahmut Bey’in, Çerkez isyancıların elinde böyle pisi pisine ölmesini aklı almıyordu. Savaş boyu, bütün çarpışmalarda beraber bulunmuşlar, belki yüz kere ölümün tırpanı altından geçmişlerdi. Acısı o kadar derin olmasa çocuk gibi ağlayacaktı. Parmaklarım birbirine geçirmiş, ovunuyordu. “Seni boşlayacağım, varlığından habersiz yaşayacağım” diyerek dünyaya meydan okumaya kalkan bahtsız Fuat Bey’in sanndığı bütün zırhlar dökülmüş, altındaki yaralı insan çırılçıplak ortaya çıkmıştı. Artık güçsüzlüğünü saklamaya çalışmıyor, yenilgisini boynu bükük kabulleniyordu. Sabaha kadar düşünmüş, ölçüp biçmiş, dervişliğe sığınmanın maskaralığını anlayarak Anadolu’ya geçmeyi kararlaştırmıştı: Evet, orada ne yapacağını, hangi işe yarayacağını şimdiden kestiremiyordu ama, bundan başka çıkar yol kalmadığına da kesinlikle inanıyordu.</p>

  <p class="block9">Sözünü bitirince masanın üstüne bir zarf bıraktı. Kâmil Bey’in sormasına meydan vermeden, içinde 1200 lira olduğunu, bir ara tekkeye bağışlamayı düşündüğünü, sonra... Elini kaldrıp Kâmil Bey’i susturdu bunu kendisine borç vermenin daha uygun olacağına karar verdiğini söyledi. Sesi de, yüzü gibi derinden açılıydı, iğrendiği açıkça belli olan bu konuda, sözü uzatmamasını Kâmil Bey’den adeta yalvarıyordu. Ayşe’yi kendi adına öpmesini söyleyip kaçar gibi çıktı.</p>

  <p class="block9">Fuat Bey’in Bağlarbaşı’ndaki yaşayışında boş bıraktığı yeri, Kâmil Bey, hiçbir zaman, hiçbir insan dostluğuyla dolduramadı. En güçsüz sıralarında tazelenen bu dostluğun ruhunda kalan, derinliği ölçülemez etkisini, uzun yıllar, farkına varmadan taşıdı.</p>

  <p class="block9">Anadolu’dan -Cemil Usta’nın aracılığıyla- kötü haberler geliyordu.</p>

  <p class="block9">Bolu-Düzce ayaklanması bir türlü bastırılamamış, tersine bir yandan Beypazarı’na, beriden Adapazarı’na doğru genişlemişti.</p>

  <p class="block9">Konya’da, Yozgat’ta kötü kımıldanmalardan söz edilmekte, Anadolu’nun taraf taraf kaynadığı ileri sürülmekteydi.</p>

  <p class="block9">Anzavur üçüncü defa ortaya çıkmış, birtakım yeni isyancılar Tokat yakınlarında taburlar bozmuştu.</p>

  <p class="block9">Yunanlıların genel saldırıya geçecekleri söyleniyordu. Belli ki her şey bitmek üzereydi.</p>

  <p class="block9">— Don Quichotte’a başlamalı. Başka çare yok!</p>

  <p class="block9">— Efendim? Bir şey mi dediniz?</p>

  <p class="block9">Kâmil Bey, karısının yüzüne anlamadan baktı. Sabahleyin uyanır uyanmaz, Don Kişot’tan bahsetmek... Kadın şaşırmakta haklı... Nermin’in elini tuttu. Yüzüklü parmağını âdeti üzere öptü.</p>

  <p class="block9">— Ayşe’yi getireyim mi?</p>

  <p class="block9">— Ben giderim. Şaşırdınız değil mi? Don Kişot’u Türkçeye çevirmeyi çoktan beri istiyordum. Don Quichotte, sonra Voltaire’den “Candide”, sonra Goethe’den “Faust”, sonra Dostoyevski’den “Budala”, sonra İbsen’den “Hortlaklar”, sonra Edgar Poe... Sonra Dickens... Sonra... Yahut, Don Quichotte’tan hemen sonra “Gülliver’in Seyahatleri... ”</p>

  <p class="block9">— Yoruluyorsunuz...</p>

  <p class="block9">— Sanmam! Böyle boş oturmaktan yoruluyorum. Dehşetli yoruluyorum. Benden şikâyetçi değilsin ya, karıcığım?</p>

  <p class="block9">— Ne gibi?</p>

  <p class="block9">— Seni yalnız bıraktığım için...</p>

  <p class="block9">— Hayır. Neler düşünüyorsunuz? Bir yere çıktığınız yok.</p>

  <p class="block9">— Hani, bir hizmetçi bulmanı söylemiştim.</p>

  <p class="block9">— İstemez. Beceriksiz bir hizmetçi beni daha çok yoracak... Hele kış gelsin...</p>

  <p class="block9">— Yorulma da... Don Quichotte’u çevirmek... Değer, değil mi?</p>

  <p class="block9">—: Siz bilirsiniz...</p>

  <p class="block9">Kâmil Bey, hemen kalktı. Acele giyindi. Don Quichotte’u çevirmeyi çok eskiden kararlaştırmış, hazırlık bile yapmıştı. Kitabın gayet ender, gayet eski bir İspanyolca nüshası, birkaç Fransızca, birkaç İngilizce çevirisi kitaplığında işe başlamasını bekliyorlardı. İspanya’dayken bir edebiyat meraklısı ahbabının isteğiyle ilerde yapacağı bu çeviri için birçok da resim çizmişti.</p>

  <p class="block9">Kahvaltıdan sonra kitapları, sözlükleri, ansiklopediyi alarak masasına oturdu.</p>

  <p class="block9">Cervantes’ın hayatını kısaca anlatan, sanatını uzun uzun inceleyen bir önsöz yazacaktı.</p>

  <p class="block9">Bir zaman, heyecanla çalıştı. Başlangıçta cümleler kendiliklerinden yazılıyor gibiydiler. Fakat sonra iş yavaşladı, giderek büsbütün durdu. Yazacak şey bulamadığından değil, tersine, Don Quichotte hakkında o kadar çok söz edilmiş ki hepsini sıralamak gerekse, eserin aslı büyüklüğünde bir başka kitap meydana gelecekti.</p>

  <p class="block9">En iyisi önsözden vazgeçerek doğruca esere girmek... Ne Cervantes, ne de eseri, herhangi bir önsöze muhtaç mıdırlar?</p>

  <p class="block9">Dışarıya yağmur yağıyordu. Dünya daralmış, bir pencerelik kalmıştı. Islak ağaçlarla dolu bir pencerelik dünya...</p>

  <p class="block9">Neden sonra önündeki kâğıda baktı. Farkına varmadan bir şeyler çizmişti. Demek, sabahki enerji çevirisiyle değil, resimle ilgiliymiş... İçinde bulunduğu ruh haliyle bunun, sanata sığınmaktan başka bir şey olmadığını hemen anlayamadığından pek şaşırdı.</p>

  <p class="block9">Büyük bir kâğıdın üzerine iki tane ağaç resmi yapmıştı. Büyük bir yorgunluk, tadına doyulmaz bir yürek ferahlığı duyarak bir zaman arkasına dayandı. Eskinin büyük sanat eserlerine dair karmakarışık şeyler düşünerek, bir süre öylece kaldı. Don Quichotte’u, Cervantes’i, onlardan sonra çevrilme sırası bekleyen büyük eserleri unutmuştu.</p>

  <p class="block9">“Bir pencere dolusu dünya... Ama bir pencere dolusu dünya bile ölümlü bir insana bazen elveriyor... Bazen bize bir tek mısra nasıl yeterse, işte öyle... ”</p>

  <p class="block9">Pencereden baktı. Marmara’yı duman kaplamıştı. Duman değil, Marmara bir volkan ağzı gibi tütüyor, daha doğrusu, doğa, şimdi bütün ana unsurlarıyla öfkeli fakat aptal bir hayvan gibi insanın üstüne yürüyordu. Ondan korkmamak mümkün değildi. Bu korkuyu, romantik Alman ressamlarının ağır bulutlu, karanlığı bol tablolarını seyrederken birçok kereler duymuştu.</p>

  <p class="block9">Uzakta, İstanbul, kurşunilerden, bu rengin koyudan açığa, açıktan koyuya giden bütün zavallı ayrıntılarından ibaretti.</p>

  <p class="block9">Ara sıra bulutları yaran güneş, bu yaşlı “Esir Şehre” maskara renkleriyle makyaj rezilliği veriyordu.</p>

  <p class="block9">Kâmil Bey, Tevfik Fikret’in “Sis” şiirini hatırladı. Şair, kocaman bir çocuk gibi, sevdiği şehrin taşma, toprağına öfkelenmiş, onu, biraz da haksız yere hırpalamıştı. Oysa İstanbul da, bütün öteki şehirler gibi, üzerinde yaşayan insanlar, iyi, haklı, güzel işler yaptıkları zaman, böyle kasvetli günlerde bile temizlenip gençleşir... Her yerinde korkaklık, âdilik, yeniklik varsa suç onun mu?</p>

  <p class="block9">Neden sonra, kendisini dışarıdaki gizli dehşetten kurtarıp yaptığı resimlere döndü, iki ağaç çizmişti. Bunlar, şaşılacak derecede canlı, yalnız canlı değil, insan gibi beş duygulu korkunç yaratıklardı. Birisi genç, birisi yaşlı, fakat ikisi de akıl almayacak kadar yırtıcıydılar. Gövdelerinin toprağa yakın yerleri, damar damar... Toprağa kinle, kıskançlıkla, öfkeyle geçirilmiş parmaklar gibi... Dalları da, aynı hırsla gök yüzünü parçalıyor.</p>

  <p class="block9">Kâmil Bey “ağaç milleti”nin, Allah tarafından, niçin yere mıhlı yaratıldığını anlar gibi oldu. Bunları, başka türlü zaptetmenin imkânı olamazdı. Kan emerek yaşayan vampir bitkileri, bir de dallarına insan başları asılan tarihin kanlı kavağını düşündü.</p>

  <p class="block9">Kâğıdı çevirip resimleri baş aşağı getirdi. Hiçbir şeyin değişmediğini korkuyla gördü. Bu suretle, gökyüzü, bir şeffaf toprağa, toprak, çamurdan bir gökyüzüne benzemişti, o kadar...</p>

  <p class="block9">Kâmil Bey, ağaç sevgisine ihanet ediyormuş gibi garip şeyler duyarak kederlendi. Belli ki sinirleri bozuktu. Bunlar modeli olmayan karakunculus hayalleriydi, içindeki perişanlığın, umutsuzluğun, yaşamaktan usanmanın belirtileri...</p>

  <p class="block9">Acele bir başka kâğıt aldı. Bu sefer, şuuraltının kurşun kalemini fenalığa çekmesine meydan bırakmadan başka ağaçlar, genç fidanlar çizdi. Heyecandan yüzü pembeleşmiş, solukları sıklaşmıştı. Kalem, bir yere yetişmek istiyor gibi çizgiden çizgiye atlıyordu.</p>

  <p class="block9">Bir saat, bütün gayreti, iyi niyeti, sevgisiyle çalıştı. Sonra kâğıdı biraz uzaklaştırıp, gözlerini kısarak baktı.</p>

  <p class="block9">Kendisini tutmasa: “Nermin, Nermin!” diye, haykıracaktı.</p>

  <p class="block9">Karakunculusu çok şükür, tepelemişti. Birinci resmin, namuslu bir insanın bir aralık, gayet namussuz bir iş düşünmesi gi-. bi kaleminden, daha doğrusu yüreğinden gelip geçtiği anlaşılıyordu. Doğa, asla, o kadar hain, ahlaksız, hele, insana düşman olamazdı, olmamalıydı<span class="calibre1">.</span> içindeki iyi duyguları -umudu- dağıtmamak için kimseye bir şey söylemeden yukarıya sandık odasına çıktı. Bavullardan birisinde unutulup kalmış resim kâğıtlarıyla kalemleri indirdi.</p>

  <p class="block9">O günden sonra kahramanları ağaçlar olan bir güzel dünya yarattı. Resme ilk heves ettiğinden beri, bu işin dâhilerine yetişemeyeceğini anlamış, daha çok süslemeler, minyatürlerle ilgilenmişti.</p>

  <p class="block9">Yaptığı ağaçlara bu tarzdan özellikler koyduğunu anlayınca bir kat daha sevindi. Bunlar doğanın ağaçlarına benzemiyorlardı. Fantezisinden çıkmış, renkleri ve şekilleriyle çeşitlerini inkâr eden uydurma şeylerdi. Fakat hepsinde birleşik bir yön vardı. Gençtiler, umutluydular. Görüp de “Ne güzel!” diye, gülümsememek, küçük bir çocuğun cenneti hayal ederken düşündüğü şeylere yaklaşmamak mümkün değildi.</p>

  <p class="block9">Kâmil Bey, ruhuna bol bol umut doluncaya kadar, resim yaptı. Albümler doldurdu. Nihayet umut, bu uydurma umut da yüreğinde dayanılmaz bir ağırlık haline geldi ama, İstanbul’un yağışlı günlerinin sıkıntısını da atlatmış oldu.</p>

  <p class="block9">Gerçekte bütün bu buhranlar, fakirliğe, parayı hesapla harcamaya, gelecek günlerden, ömründe ilk defa, korkmaya mecbur kalışından ileri geliyordu.</p>

  <p class="block9">Kaç gündür Cemil Usta görünmemişti. İki gün daha bekledi. Üçüncü günün ikindisinde, saçmalığını bildiği sıkılganlığı yenerek, adeta arkasından itiliyormuş gibi, mahalle kahvesine gitti.</p>

  <p class="block9">Kendi, buraya ilk defa geliyordu ama, mahalleli, yeni komşu hakkında esaslı bilgiye sahipti. Ninesiyle paşa babasını tanıyanlar vardı. Merhum hanımefendinin mescitle çeşmenin onarımına yardım edişi, fakirlere merhameti unutulmamıştı. Sonra, alçakyürekli bir paşa oğluydu Kâmil Bey... Amelelerle beraber çalıştığını, tavuklarıyla kendisinin uğraştığını görmüşlerdi. Köşkte, böyle bir felaket devrinde, çalgı sesi, sarhoş narası gökyüzüne çıkmıyordu.</p>

  <p class="block9">Kâmil Bey’i edeple, sevgiyle karşıladılar. İmam Efendi ile binbaşı emeklisi Flasan Bey’in, Cemil Usta’nın oturdukları köşeye buyur ettiler. Bu köşe, havı dökülmüş bir hah ile örtülüydü. Köşenin gedikli müşterilerinden birisi bile orada olsa, mahallenin delikanlıları, esnafı, tavla pullarını, dominoları fazla şakırdatmazlar, iskambil kâğıtlarını şaklatmazlar, yüksek sesle küfretmezler, üst üste kahkahayla gülmezler, öfkelerine sahip olurlar, edepli mektep çocukları gibi davranırlardı.</p>

  <p class="block9">Kâmil Bey, içeri girdiği zaman, köşede yalnız İmam Efendi vardı. Lâpçınlarını çıkarmış, mestli ayaklarından birisini altına alarak yan bağdaş kurmuştu. Toparlanıp yer gösterdi. Kahve ısmarladı.</p>

  <p class="block9">Hal hatır sordu. Karısı, “Safa geldiniz” demeye uğrayacakmış ama, kendisi “Henüz yerleşmemişlerdir” diyerek...</p>

  <p class="block9">— Teşekkür ederim. Gelseydiler... Memnun olurduk...</p>

  <p class="block9">İmam, biraz şaşı gözlü, burnunun ucu çopur, çatık kaşlarından celâlli olduğu belli bir adamdı. Seferberlikte, mahallenin erkeksiz kaldığı sıralarda, askerde bulunan Duvarcı Tosun’un evine bir gece hırsız girmiş; kadınların feryadına yetişen imam Mümin Efendi, hırsızı bir tokatta baygın yere sermişti. Her ne kadar, imamla her gün buluşmadan yapamadığı halde bir saat çekişmeden duramayan Cemil Usta “Hırsız açmış, yoksa ne haddine!” diyorsa da imamın o zamandan beri bilhassa külhanbeyliğe hevesli delikanlılar arasında namı yürümüştü. İmam Mümin Hoca, misafire kahve gelinceye kadar bekledi. Sonra sözünü bıraktığı yerden aldı:</p>

  <p class="block9">— Derken Hazreti Ömer vaaza başlamış... Bir an durdu. Kâmil Bey’e döndü: Meselenin baş tarafını duymadınız. Bir gaza neticesinde, ganimetten bütün Müslümanlara birer entarilik düşmüş. Ertesi gün cuma. Hazreti Ömer halife olduğundan hutbeden sonra vaaza başlamış. Dinden, dinayetten, Allah’ın emrinden anlatırken bedevinin biri ayağa kalkmış. “Ya Ömer!” diye bağırmış, “Senin bütün sözlerin vallah yalandır. ” Camidekiler öleyazmışlar. Boru değil, Allah’ın kitabı inkâr ediliyor. Hem de kimin ağzından? Hazreti Ömer’in ağzından... Mübarek, hiç telaşlanmadan: “Niçin?” diye sormuş. “Çünkü sen hırsızsın. Hırsız olduğundan sözlerin de yalandır”, “Benim hırsız olduğumu sen nereden biliyorsun?”, “Şundan biliyorum ki, ganimetten hepimize birer entarilik düştü. Bana düşeni eve götürdüm, ölçüp biçtik. Eteği diz kapaklarıma ancak yetişen bir entari çıktı. Oysa sen benden en aşağı bir karış daha boylusun. Topuklarına kadar inen bir entari yaptırmışsın. ” Hazreti Ömer gülmüş: “Sana oğlum cevap versin!” demiş. Ön sırada oturan oğlu ayağa kalkmış. “Evet, ” demiş, “babama düşen paydan entari çıkmadı da, ben kendiminkini ona verdim. ”</p>

  <p class="block9">İmam susarak, hikâyesinin etkisini araştırdı. Dinleyenler, bir ağızdan beğeniyle inlediler.</p>

  <p class="block9">İmam Mümin Hoca, elini kaldırdı:</p>

  <p class="block9">— İslam böyle emirlerin yüzü suyu hürmetine cihanın her tarafında dal budak saldı. Şimdi biz İslam mıyız? Hâşâ! Biz İslam’ın eli kiriyiz! Başımıza gelenler de hep bundan...</p>

  <p class="block9">Cemil Usta, hikâyenin yarısında içeri girmiş, kapıda durup sözün bir yere bağlanmasını beklemişti.</p>

  <p class="block9">Başını sallayarak yaklaştı:</p>

  <p class="block9">— Gene eski defterleri açmışsın Hoca! Yahudi müflisleyince eski defterleri yoklarmış...</p>

  <p class="block9">— Tövbe estağfurullah... Sen nereden çıktın dülgerlerin yüz karası?..</p>

  <p class="block9">— Tam zamanında yetiştim. Yeni komşumuzu, acemi buldun da hemen Hazreti Ömer’den başladın, değil mi?</p>

  <p class="block9">— O gelmeden anlatıyordum.</p>

  <p class="block9">Cemil Usta, selam verip oturdu. Kâmil Bey’e göz kırptı:</p>

  <p class="block9">— Bunlar, Hazreti Ömer olmasa bilmem ki ne halt edecekler? Sanki Hazreti Ömer’in adalet çağı, bugüne imdat edebilirmiş gibi... Sen ne sandın Mümin Hoca? Bugün elinde, Hazreti Ömer gücü olanlar bu anlattığın hikâyeleri bilmiyorlar mı? Senden beş fazlasını biliyorlar. Şeyhülislâm Efendi, bugün fetvahaneyi gezmeye gelen İngiliz karılarını kaç kere eteklemiştir de, kamını bir güzel doyurduktan sonra dalkavuklarına senin gibi Hazreti Ömer kıssaları anlatmaya girişmiştir. Haberin olsun ki, lafla peynir gemisi yürümez!</p>

  <p class="block9">— Tövbe Yarabbi! Tövbe Yarabbi! Şu dil uzattığı yere bakın... Herif sen giderek çizgiyi tamam çıktın... Şimdiye kadar, “Bu herif doğru cehenneme gider” diyordum ama, fikrimi değiştirdim. Sen meyil dereliksin farmason, hem de bir daha çıkmamacasına...</p>

  <p class="block9">— Hocalar?</p>

  <p class="block9">— Hocaları ağzına alma!</p>

  <p class="block9">— Onlar cennete gideceklerse, ben zaten orada yokum... Yahu! Ben aklımı kaçırmadım. Bu dünyada, bir tek Mümin Hoca elvermekteyken...</p>

  <p class="block9">— Kes melun! Misafirden ayıp. Sahi sanır!</p>

  <p class="block9">Kâmil Bey, buraya gelirken duyduğu çekinmenin bu kadar çabuk dağılmasına, sanki yıllardır bu insanlarla ahbaplık ediyormuş gibi rahatlayışına şaşıyordu.</p>

  <p class="block9">Bir hafta geçmeden, mahalleyi enine boyuna tanıdı. Yalnız mahalleyi değil, bu mahalleden öğrendikleriyle memleketi de biraz anladı<span class="calibre1">.</span> İmam Mümin Hoca ile binbaşı emeklisi Haşan Bey Anadolu’ya karşıydılar. “Peyam Sabah” gazetesini okuyorlar, Ali Kemal’in yazdıklarına yüzde yüz inanıyorlardı, inançlarınca gene; “İttihatçı” denilen domuzların şerrine uğranılıyordu. Bu herifleri, on yıldır süren savaşlar bir türlü kana doyuramamıştı. Leş yiyen akbabalar, sırtlanlar da böyle değillerdi. Şimdi de, iki buçuk zeybekle yedi düvele karşı koymaya yeltenmekteydiler. Hem neden yeltenmeyeceklermiş? Kazanırlarsa hürriyet kahramanı, kaybederlerse, paralar cebe, yallah, Avrupa’ya...</p>

  <p class="block9">Cemil Usta güvenli, sakin karşılık veriyordu:</p>

  <p class="block9">— İttihatçı ayıracak sıramız değildir. Vatan kurtarmaya elbirliğiyle çabalamak sırasıdır.</p>

  <p class="block9">Topçu binbaşılığından emekli Haşan Bey de kendisinden emindi. Elini kaldırdı:</p>

  <p class="block9">— Orada dur bakalım dülger ustası... Bu zamana kadar, sen hiç “Vatan batıracağım” diye ortaya çıkanı gördün mü?</p>

  <p class="block9">— Ne demek?</p>

  <p class="block9">— Şu demek ki azizim, herkes vatan kurtarmaya çıkar. İttihatçısı da, Jöntürkü de, bilmem kimi de, hep vatan kurtarmak çabalamasındadır. Şimdi, aklın varsa, az biraz düşün de karşılığını ver bakalım! Anadolu’daki, “milliciler” dediğin padişaha, hilafete bağlı mıdır?</p>

  <p class="block9">— Elbette... Şüphen mi var!</p>

  <p class="block9">— Var ki ne kadar, akılsız dülger! Padişaha bağlı olan adam padişahın hakkına saldırır mı?</p>

  <p class="block9">— Hangi hak! Kim saldırmış?</p>

  <p class="block9">— Kabine reisi seçmek padişahın hakkı değil mi? Memurları kabine tayin etmeyecek mi? Bu hakkı uluorta kullanmak, padişahın hakkına saldırmak olmaz mı?</p>

  <p class="block9">— Yahu padişahı da kurtaracaklar... Vatanı kurtarıp padişahı esir mi verecekler?</p>

  <p class="block9">— Orasını bilmem! Asker toplamak padişahın, halifenin hakkı mı? Karşılık isterim.</p>

  <p class="block9">— Hakkı!</p>

  <p class="block9">— Öyleyse birkaç baldırı çıplak zibidiyi silahlandırıp padişah ordusunu yıldırmak, buradan verilen emirleri dinlememek, gönderilen komutanlara birlikleri teslim etmemek, kanunla, kullukla uyuşur mu?</p>

  <p class="block9">— Kendi eşkıyalığı için mi yapmakta? Hayır, Yunan yürümüş gelmektedir. Kötü Yunan’ı tepelemek için yapmakta...</p>

  <p class="block9">— Tepelemek içinse de kanunsuz olmaz. Neden kanunsuz?.. Çünkü hırsızlar, soyguncular, adam eti yiyenler, memleket batırmaktan suçlular birikmiş Ankara’ya... Böylelerinin, işlerine gelmez kanun... İşlerine gelmez padişah buyruğu... Padişahı kurtaracak olsa, kudurmuş mu bu padişah ki tekerleğine odun soksun, kendisini kurtarmaya çabalayanların?..</p>

  <p class="block9">— Aradaki Damat Ferit’i, Ali Kemal’i, İngiliz’i n’apalım?</p>

  <p class="block9">— İngiliz’in kimden yana olduğunu ben daha kestiremedim dülger ustası. Sen kestirdinse aferin!</p>

  <p class="block9">— Vay başıma gelenler! Bu da yeni aklı mı Nigehban takımınızın?.. Albay Sadık Bey’iniz mi aldı geldi gâvur içinden bu aklı?</p>

  <p class="block9">— Ya ne sandın! Anadolu’da ordu yok! Yunan neden yürüyüp gelmez Ankara’ya?</p>

  <p class="block9">— Zeybekleri n’apalım? Arslan zeybeklerimizin telli kurşunlarını?.</p>

  <p class="block9">— Zeybek kurşunuyla ordu bozulsa, Enver Paşa’nızın zamanında, Anadolu dağları eşkıya doluydu. Bir sayıma, iki yüz elli bin, bir sayıma üç yüz elli bin tüfekli zeybek gezinmekteydi Anadolu dağlarında... Şimdinin üç buçuk baldırı çıplağı kaç para! Benim sözüme kulak vermeli, dülger ustası omuz vermeli değil... Ben geçenki Londra Konferansından pirelendim iyicene... Bu İngiliz’in işinde bir iş var ya bilmem nasıl bir iş var!</p>

  <p class="block9">— Millicileri çağırınca mı işin içinde iş oluyor, aklına kurban olduğum?</p>

  <p class="block9">— İngilizlerin işi akıl ermekten çıktı arkadaş! Bu herif padişahtan yana olsa burasını yeniden işgal edip padişahın dayanağı Millet Meclisi’ni kapatmayacaktı. Padişahtan yana olsa Mustafa Kemal’le çatışan Ali Rıza Paşa kabinesini “filan filan nazırları değiştireceksin” diye sıkıştırıp çekilmeye zorlamayacaktı. Bunlar hep padişahımıza karşı oyunlar... İngiliz, padişaha karşıysa İngiliz’le boğuşan Mustafa Kemal’in padişahla çekişmesi ne demek?</p>

  <p class="block9">— Tamam! işte geldim meselenin bam teline... Boşuna soluk tüketmekteyiz binbaşım... Bizimkilerin işi danışıklı dövüş.</p>

  <p class="block9">Kâmil Bey, onları dinlerken anladı ki, Mustafa Kemal Paşa’yla Ankara artık bir insan, bir kasaba adı olmaktan çıkmış... Anadolu’ya kaçanları Merdivenköy’üne kadar geçirip orada Kuvayı Milliye çetesine teslim ettiğini öğrendiği Manav Ali Ağa artık bir işlemeli poturdan, bir abani sarıktan ibaret İstanbul esnafı değil... Bu kaba saba suratın altında galiba, övünmeye asla tenezzül etmeyecek bir kahraman gizli.</p>

  <p class="block9">Kısa bir zaman sonra, Kâmil Bey için, gerçek sandığı birçok şeyler tepetaklak oldu. Şimdiye kadar, polisin, jandarmanın, memurun, işgal kuvvetlerine var güçleriyle çalıştıklarına emindi. Oysa yanıldığım anlıyordu. Kuvayı Milliyecilerden birisini tutmaya gelmiş İngiliz polislerine yardım eder görünen şu yorgun polis, belki aynı gece, Anadolu’ya geçen kalabalık bir takıma kılavuzluk edecekti.</p>

  <p class="block9">Henüz bir ay geçmeden, İngilizlerin soğuk kasıntısı, Fransızların sinire dokunan kibarlığı, İtalyanların acemi sömürgeciliği, Amerikalıların hoyrat neşesi, Japonların panter ciddiliği, Kâmil Bey’i artık eskisi kadar ürkütmez olmuştu.</p>

  <p class="block9">Çünkü millet göründüğü kadar yılgın değildi. Cemil Usta’nın dediği gibi, “İşlerin er geç düzelmemesine imkân yoktu. Bunu anlamamak için insanın yalnız eşek değil -sözüm burdan dışarı- eşşoğlu eşek olması gerekti”.</p>

  <p class="block9">Cemil Usta, bunu hoca ile binbaşı yokken söylerken, keyifle gözünü kırparak kesinlikle öyle bir sallıyordu ki, Kâmil Bey dinleyip seyretmeye doyamıyordu.</p>

  <p class="block9">Kâmil Bey İstanbul’a geldiğinin haftasında avukata gitmiş, durumunu öğrenmek istemişti. Kira getiren mülklerden para edenlerin yok pahasına satıldığı, birtakımının da yanıp kül olduğu anlaşıldı. Yangın yerindeki arsalara dönüp bakan yoktu. Bazı hisseli mülklerin hissedarları, ölümler yüzünden, o kadar artmış, bunların nerede bulunduklarını, sağ olup olmadıklarım öğrenmek o kadar imkansızlaşmıştı ki, kimi dükkânlarla kimi hanların mülkiyeti adeta, kiracılara geçmişti. Bundan başka, kiralar yıllardan beri arttırılmadığı için, boşaltma davalarına harcananlarla icra masrafları, alınacak paraları aşmışa benziyordu.</p>

  <p class="block9">Avukat, konak satılırken, Selim Paşa’dan kalan bütün kâğıtları bir demir çekmeceye kilitleyip Bağlarbaşı’ndaki köşkün selamlığına koyduğunu, şimdiye kadar da gözden geçirmeye fırsat bulamadığını söylemişti.</p>

  <p class="block9">Derviş Fuat Bey’in bıraktığı para azalınca Kâmil Bey avukatına uğradı. Avukat haczedilmiş bazı eşyaların satılmak üzere olduğunu haber verdi, bunu beklerken eski kâğıtları gözden geçirmesini öğütledi. Miras yoluyla mütevelli hakkı Kâmil Bey’e geçmiş bazı vakıflar çıkarsa biriken kiraları ele geçirmek belki mümkün olabilirdi.</p>

  <p class="block9">Kâmil Bey işsizlikten bunaldığı bir ikindiüstü demir çekmeceyi kimseye göstermeden odasına taşıdı. Buna çok zor karar vermiş, bir iki kere yerinden kalktığı halde, cigara yakmak bahanesiyle biraz dolanıp duvardaki resimlere bakarak ayak sürümüştü.</p>

  <p class="block9">Sandığı sedirin üstüne bırakırken Cemil Usta’nın çok kullandığı “Yahudi müflisleyince eski defterleri yoklar” sözünü tekrarlıyor, utançla gülümsüyordu. Açmayı geciktirmeye çalıştığını fark edemeden çekmecenin demir oymalarını, kilit süslerini gözden geçirdi. Sanki niyeti okumak değilmiş gibi fetvaların, fermanların, senetlerin kâğıtlarını, yazılarını inceledi. Ecdat sahibi olmanın, onlardan böyle kâğıtlar miras almanın, sahiplerinden, yazıp imzalayanlardan çok daha uzun ömürlü olmalarına takıldı.</p>

  <p class="block9">Kâğıtlardan birini gelişigüzel aldı:</p>

  <p class="block9">1063 yılında, yani aşağı yukarı üç yüz yıl önce yazılmıştı. Şunları anlatıyordu:</p>

  <p class="block9">“Aslında İstanbul ahalisinden olup Musul mirlivası bulunan Hacı Nureddin Ağa oğlu Süleyman Ağa, bir yıl önce İstanbul’un Zeyrek mahallesinde yaptırdığı on dört odalı medresesine yine ol mahallede bulunan dışta bir oda bir miktar avlusu olan pederinden kalan ev ile mezkûr mahallede, gene bir oda ve bir ahır dış ve iki oda biraz avlusu olan iç kısımlarıyla diğer bir ev ve bir tarafı ayrıca mülkü olan beş kurnalı ve aralık tabir edilen soğukluğu ve bir camekânı bulunan bir hamam ve iki dükkân ile ve kendi satın aldığı bir diğer evi ve yüzde beş faiz ile işletilmek üzere 550 kuruş vakfetmiştir. Bunlardan bir ev müderrisin oturmasına bırakılmıştır. Hamam, dükkânlar ve öteki akarın geliri müderrise aittir. Senede seksen iki buçuk kuruş tutan 550 kuruşun faizi de şuralara şöyle bölünecektir: Üç kuruştan 14 hücrenin aydınlatılması, 1 kuruş; mütevelliye, 2 kuruş; akarat ve medrese onaranına, 15 kuruş; müderrise, 15 kuruş; müderrisin seçeceği 14 hücredeki öğrencilerden nöbetle sabah namazından sonra Kur’andan bir cüz okuyacaklara, 7 kuruş; yine cüz okumak için ayrı bir hafıza yarım kuruş ki toplamı seksen iki buçuk kuruş. Bu şartların yerine getirilmesi için medreseye ölümüne kadar müderris tayin edilen Acemzade Nasreddin Efendi, aynı zamanda mütevelli tayin edilmiş ve Zeyrek mahallesi halkı da parasız denetçi dikilmiştir. Müderrisin ölümünden sonra ailenin en büyük erkek evladı, bulunmadığı takdirde, en yaşlı damadımız mütevellilik edecektir. Bu vakfın şartlarını icabına göre değiştirmeye, azaltma ve çoğaltmaya vaktin sadrazamı salahiyattar kılınmıştır. Başka türlü değiştirme mümkün olmaz ve ailemden kimse bulunmaz ise akar ve gelirlerinin Müslümanlardan fakir olanlara verilmesi şarttır. ”</p>

  <p class="block9">Buna ekli bir başka kâğıt, bu medreseye sonradan dört oda. daha eklendiğini, sokak tarafındaki sınırına “ince yontulmuş sarı taştan muntazam ve metin” bir kütüphane binası, cenup tarafına bir ahşap cami ve şadırvan yaptırıldığını gösteriyordu.</p>

  <p class="block9">Kâmil Bey, bir başka kâğıtta, Mısır Valisi Mehmet Ali Paşa isyanına dair şunları okudu:</p>

  <p class="block9">“... Fermanım varınca biline ki hâlâ Mısır Valisi Flacı Mehmed Ali ile Sayda Valisi Abdullah Paşa aralarındaki çekişmeden dolayı Mısır Valisi bu esnada tarafı şerifi padişahanemden bir gûna emr ü irade olmaksızın kendiliğinden saldırı ve hareket suretinde muharebe maksadıyla Sayda havalisine karadan ve denizden asker ve biraz gemi göndermiş olduğunu bundan önce duymuştum. Kullarımdan istediğim memleket düzenini bozmamak ve halkın rahatını kaçırmamak olduğu halde böyle vakitte birbirleriyle muharebeye kalkışmaları yüzünden fakir fukaranın zarara uğrayacaklarından hem şeriata hem de benim istediğime aykırı olduğuna oysa onların ikisi de kullarımdan bulunduklarından kendilerini dünyada ve ahirette kötü sonuçlardan kurtarmak için beyinlerini ıslah ve barıştırmaya, yani birbirleriyle davaları ne ise tarafı saadetime bildirerek iktizası görülmek suretiyle evvela Mısır Valisi işbu gönderdiği askeri hemen Mısır’a çekmek ve Sayda Valisi dahi katiyyen Mısır’a ait işlere karışmamak üzere ikisine dahi başka başka memurlar gönderilerek gereken tenbihler yazılmış ise de Mısır Valisi bu kerre ve gerek ki bundan önce her türlü öğütlerle yazılan tenbihata kulak asmayarak henüz cevap göndermemesi cihetiyle kendisinde kötü niyetler sezildiğinden gereken işlemin yapılması, söz dinlemediği halde isyancı sayılacağından hak ettiği cezanın verilmesi düşünülerek şimdiden Akkâ taraflarında bulunan Mısır askerini geri atmak üzere halen Rakka Valisi olup bu defa Haleb eyaleti de kendisine verilen Haleb eski kaymakamı vezirim Mehmed Paşa Şam ve Arabistan seraskerliği unvanıyla memur tayin kılınmış ve İstanbul’dan dahi mirliva Haydar Paşa ve Necip Paşa kumandanlanıyla piyade ve süvari asker alayları ve topçu ve lağımcı neferleri yollanarak gereğine göre hareket eylemeleri halen serasker müşir vezirim Hüsrev ve Mehmed Paşa tarafından... ”</p>

  <p class="block9">Kâmil Bey, arkasına yaslanıp, bir zaman, pamuk yığınlarına benzeyen bulutlara bakarak, bu çetrefil, güvensiz dille konuşan bahtsız tarih parçasını düşündü. Yavuz, elbette fermanlarını böyle yazmamıştı. Devletler, tıpkı, insanlara benziyorlar, yaşlandıkça acması, titrek, gülünç oluyorlardı.</p>

  <p class="block9">“... eyleyemez babında fermanım çıkmıştır. Buyurdum ki vardıkta yazıldığı gibi iş göresiniz, şöyle bilesiniz ve âlâmeti şerifeme itimad kılasız... ”</p>

  <p class="block9">Altında 1247 tarihi vardı. Yani doksan şu kadar yıl önce... Şimdi içinde yaşanılan çöküntü günleri nasıl yavaş yavaş hazırlanmış!</p>

  <p class="block9">Kâmil Bey, bu eski kâğıtları karıştırdıkça bir garip kedere kapıldı. Eski adamlar, bütün davranışlarını dine uydurmaya uğraşmışlardı. Yürüyen ve değişen hayatı donmuş kalıplara uydurmaya çalışmaktan daha zavallı bir iş olur mu? Zamanın hâkim sosyal fikri (din) olduğu, herkes servetini, canını, şerefini ona bağladığı halde, onu kurtarıp yaşatalım derken nasıl da kolayca berbat etmişlerdi. İşte, her vesika, her ferman, her kadı mahkemesi hükmü, dini, başka başka kazançlara alet edebilmek için, akıl almaz şeriat hileleriyle dolu. .</p>

  <p class="block9">Kâmil Bey, o zamana kadar bir türlü anlayamadığı bazı şeylerin sebeplerini şimdi bulmuştu. Sözgelimi, İstanbul’u dolduran büyük camilerin yanma neden böyle sürü sürü cemaatsiz mescit yapılmış? Devrin, bir fermanla baş kesip aynı fermanla bütün bir serveti yağma etmek düzenine çare bulmak için... Her vakıf, din perdesi altında garanti edilmiş bir servetten, güvene alınmış bir mirastan başka bir şey değil...</p>

  <p class="block9">Bu, başı sarıklı, dili Kuranlı dalavereye sarılarak, ekmek parası çıkarmaya uğraşmak Kâmil Bey’e pek ayıp bir iş gibi geldi. Bu duyguya kapılınca dedelerinden kalma kâğıtları karıştırmaktan vazgeçti. Bir kısmını götürüp “Ne yaparsanız yapınız” diye avukata bırakmak kararıyla demir çekmeceyi yavaşça kapattı.</p>

  <h2 class="block10" id="sigil_toc_id_3">5</h2>

  <p class="block9">Kâmil Bey’le avukatı, mayısın sıcak bir gününde saat ona doğru, icradaki dosyalara bakmak, para yatırılmışsa almak üzere Ayasofya’nın önündeki ağaçlı yoldan geçerek, Adliye’nin parke taşı döşeli avlusuna girdiler.</p>

  <p class="block9">Adliye Nezareti, kocaman bir ahşap yapıydı. Kapılan, merdivenleri, sanki devlet için düşünülmüşe benziyor; insan, merdiven başında, “Üç Silahşörler” romanında yazıldığı gibi, kılıç talimine girişmiş ortaçağ şövalyelerini elinde olmadan arıyordu. Basamaklar, karısına “İtaat İlamı” almaya uğraşan emekli adamcağızla, on lira borcunu almak gücünden yoksun bir biçarenin inip çıkması için değil, imparatorların kalabalık maiyetleri için dahi, son derece genişti. Kapılar o kadar yüksek yapılmıştı ki, kanatlarını şu sıska odacının tek başına açıp kapamasına imkân olamazdı.</p>

  <p class="block9">Fakat bütün bu kasıntısına rağmen, burda, “adalet”e zerre kadar saygı duyulmadığını sezerek, Kâmil Bey sıkıntıya kapıldı.</p>

  <p class="block9">En ayıbı, her taraf toz içindeydi. Vaktiyle bu yapı tepeden tırnağa yağlı boyayla boyandığı halde yıllardan beri boyaların yerini kapkara kir tutmuştu. Bütün bu harap ve sefil görüntüye, tavanların, alçıları yer yer dökülmüş, yaldızlı süsleri, gülünçlük katıyordu.</p>

  <p class="block9">Adliye dairesinin alt katı evrak mahzeni, icra dairesi ve ambar olarak kullanılmaktaydı, icra dairelerinde o kadar çok dosya, öyle bir kalabalık vardı ki, senelerce uğraşılıp elde edilmiş bir ilamın burada, bir daha bulunmamak üzere ebediyen kaybolacağından korkmamak imkânsızdı. Nitekim uzun uzadıya bekledikleri halde iki dosya bulunamadı, birisine yatırılan on lira bir saatte alınabildi.</p>

  <p class="block9">Kâmil Bey hazır gelmişken şurasını gezip görmeyi istemişti. Avukatın arkasına takıldı. Mahkeme kalemlerinde, kilimler halılar seriliydi. Bunlar, renklerini, çizgilerini büsbütün yitirmiş, paramparça harap şeylerdi. Masalar, iskemleler, evrak dolapları, pencerelerin tozlu, kırık camları, hokkalar, kalemler, tuncu küflenmiş divitler her şey birbirine uyuyordu. Masaların üzerinde umutsuz kâğıt tomarları, fala bakıldığı tabaklarındaki kahve pisliklerinden belli fincanlar, içinde sinekler dolaşan kırmızı çizgili çay bardakları unutulmuştu.</p>

  <p class="block9">Hukukla ceza mahkemelerinin hali birbirine benziyor, yalnız ticaret mahkemesi ötekilerden biraz ayrılıyordu. Bunların kalem odaları bazı banka şubelerini, ecnebi şirketlerin kasa dairelerini hatırlatacak biçimde düzenlenmiş, memurlar; üzeri ince, sarı tellerden parmaklıklarla “süslü” bir “tezgâhın” arkasına yerleştirilmişti. Öteki kalemlerdeki “kapı yoldaşlarının” tersine buradakiler daha temiz, daha şıktılar. Birinci ceza kaleminde, çıplak ayaklarıyla bir tahta parçası üzerinde namaz kılan dilenci kılıklı kayıt memuruna karşı, burada, güzel bir delikanlı, aynada yeni sürmeye başlayan bıyıklarıyla uğraşıyordu. Avukatları, hâkimleri, zabıt kâtiplerini, mübaşirleri, hademeleri iş sahiplerinden ayıracak hiçbir işaret, hiçbir üniforma düşünülmediğinden koridorlarda, telaşlı bir kalabalık kaynaşmakta, herkes, işini, herkesten önce bitirmek hırsıyla yanındakileri kakıştırmaktaydı.</p>

  <p class="block9">Kâmil Bey, davacısına beddua eden cadalozla avukatına çıkışan orta yaşlı erkeği, sıtma görmemiş sesiyle kasılan mübaşiri, annesini kaybettiğini sanıp avaz avaz ağlayan çocuğu aynı zamanda duyarak, baş dönmesine benzeyen bir sersemliğe düşmüştü.</p>

  <p class="block9">Burada, on dakika dolaşmak, temelleri birkaç yüzyıldır çatırdıyan kocaman bir imparatorluğun neden çöktüğünü insana anlatabilirdi. Bir devletin, devrini tamamladığı, adaletinin bu halinden belliydi. Burası, karmakarışık, yırtık pırtık, mahvolmuş bir adaletin süründüğü “antika” bir yerdi.</p>

  <p class="block9">Avukatı, Kâmil Bey’i, büyük bir odanın penceresine götürdü:</p>

  <p class="block9">— İşte yeni tevkifhane! dedi.</p>

  <p class="block9">Kâmil Bey, ilk bakışta, avuç içi kadar küçük, avuç içi kadar çıplak, inadına sapsarı bir avlu gördü. Önünde durduğu pencere üçüncü katta olduğu için avlu, akıl almaz derecede aşağıdaydı. Himalayalar’da bile bu derinlikte, bu kadar korkunç bir uçurum olamazdı! Oraya inmenin de, bir kere indikten sonra tekrar yeryüzüne çıkmanın da imkânsızlığı meydandaydı.</p>

  <p class="block9">Bu güneşli kuyunun dibinde insanlar dolaşıyordu ama, avukatın dediğine göre bunlar mahpus değildi. Yapı yeni bitmişti. Ustalar, ya da memurlar olmalıydı. Öyleyken Kâmil Bey kendini zorlayarak, yüreğini bu kadar sıkan şeyin ne olduğunu ararken avludan bir sürü güvercin kalktı. Bunlar, İstanbul’un, uçmayı çoktan unutup kedi yavruları haline gelmiş, tembel, tok, şımarık kuşlarıydı. Fakat Kâmil Bey’e, Hindistan’da gördüğü akbabaları hatırlattılar. Ölü yiyen akbabaları... Burası, ölülerin akbabalara verildiği bir kule...</p>

  <p class="block9">— Buyrun!.</p>

  <p class="block9">Kâmil Bey ürpererek avukatına döndü:</p>

  <p class="block9">— Efendim? (Kâmil Bey boş bulunmuş, Fransızca “Plait il?” demişti. )</p>

  <p class="block9">— Buyrun gidelim...</p>

  <p class="block9">— Öyle mi? Evet... Baş üstüne...</p>

  <p class="block9">Girecekleri hukuk mahkemesinin önü kalabalıktı. Boşanma davalarına burada bakıldığı için, kalabalığın yarısı kadındı. Bunlardan bir kısmı, -kocaları tarafından bırakıldıktan sonra nafaka istemeye gelenler- dertli, acılı idiler. Uğradıkları facianın dehşeti gözlerine dolmuş, orada yerleşip kalmıştı. Bu hale neden geldiklerini bir türlü kestiremediklerinden, pasaklılıkları, sinirli mahalle kanlarında ancak rastlanan çare bulunmaz huysuzlukları hâlâ üzerlerindeydi. Bazılarının yanında pis çocuklar vardı. Kimisi ağır bir dalgınlıkla döşemeye bakıyor, kimisi, oracıkta ahbap oluverdikleri yabancılara, hayatlarının en gizli taraflarını bütün çıplaklığıyla anlatıyordu.</p>

  <p class="block9">Öteki kısım -yani kocalarından boşanmaya gelenler- büsbütün başkaydılar. En babayani giyinmiş olanında bile bir bakış, bir el hareketi, ya da bir adım atış aşiftelik oluveriyordu.</p>

  <p class="block9">Kâmil Bey bir kitapta okumuştu; kadın olsun, erkek olsun, çoğunlukla yeni bir arkadaş bulmadıkça boşanmayı göze alamazmış!</p>

  <p class="block9">Bırakmaya kalkışanlarda sezilen bir uçuş hazırlığı, bir kıyıcı hafiflik ki seyrine bile dayanmak zor!</p>

  <p class="block9">Kâmil Bey böyle kederli şeyler düşünürken ileride bir kaynaşma oldu. İki jandarmanın arasında bir adam göründü. Elleri kelepçeli bir mahpus...</p>

  <p class="block9">Herkes yol açtığından orta yerden yürüyerek yaklaştı. Jandarmalardan birisi, sırada oturanları kaldırıp mahpusu oturttu.</p>

  <p class="block9">Kelepçeli adamın elbisesi yeniydi, şıktı. Kolalı yakasına kıravatı zevkle bağlanmıştı. Yeni kalıplanmış fesinin kenarından kıvırcık saçları görünüyordu. Pembe yüzünde, aydın inceliği vardı. Bıyıklarını Enver Paşa’nınkiler gibi kıvırmıştı. Ona sivil giymiş subay hali veren de belki bu bıyıklardı, zevkli giyinişine rağmen üzerindeki eğretilik de bundan ileri gelse gerek.</p>

  <p class="block9">Kelepçeli elleri, dizlerinin üstünde kendisinin değillermiş gibi duruyorlardı. Mavi gözlerini insanlardan kaçırarak yere eğmişti.</p>

  <p class="block9">Kâmil Bey, elleri bağlanmış adam karşısında, önce acıma, sonra utanç duydu. Onun yerinde olmamaktan ileri gelen, o son derece insancıl, son derece alçaltıcı tesellinin utancıydı bu...</p>

  <p class="block9">Meraklılar, jandarmalara yanaşmışlar, kelepçeli adama hiç önem vermeden, sanki onu konuşmuyorlarmış gibi sormaya başlamışlardı:</p>

  <p class="block9">— Ne yapmış?</p>

  <p class="block9">— Adam mı vurmuş?</p>

  <p class="block9">Karayağız jandarma karşılık vermeye hazırlanırken, topluluğu aralayarak birisi ortaya çıktı:</p>

  <p class="block9">— Hayrola Suat Ağabey!</p>

  <p class="block9">— Merhaba Şipşak! Nasılsın bakalım?</p>

  <p class="block9">— Seni gördüm, daha iyi oldum...</p>

  <p class="block9">Şipşak, sıfır numaraya kalıplanmış vişne çürüğü fesi, hem kısa, hem dar kesilmiş lacivert ceketi, çapraz yeleği, uçları dikkatle kıvrılmış kumral bıyıklarıyla su katılmamış İstanbul külhanbeyisi idi.</p>

  <p class="block9">Herkesin ilgilendiği, -ya da kendisince değerli saydığı- bir adamla görüşmekten kibirlendiği için kasılarak sordu:</p>

  <p class="block9">— İçeride ne var, ne yok?</p>

  <p class="block9">— iyilik, sağlık...</p>

  <p class="block9">— Arkadaşlar nasıl?</p>

  <p class="block9">— İyiler...</p>

  <p class="block9">— Zarzarı vurmuşlar.</p>

  <p class="block9">— Evet...</p>

  <p class="block9">— Ağır dediler.</p>

  <p class="block9">— Değil...</p>

  <p class="block9">— Seringel vurmuş.</p>

  <p class="block9">— Seringel... Evet...</p>

  <p class="block9">— Kumar dalgası mı?</p>

  <p class="block9">— Evet...</p>

  <p class="block9">— Kahpelikle vurmuş Seringel... Arpa Zarzar kefeni yırtarsa, öcünü alır...</p>

  <p class="block9">— Belki de...</p>

  <p class="block9">— Razi Baba ne sularda?</p>

  <p class="block9">— İyi.</p>

  <p class="block9">— Gene okumakta mı paşa?</p>

  <p class="block9">— Okuyor.</p>

  <p class="block9">Şipşak dinleyenlere döndü:</p>

  <p class="block9">— Yamandır Razi Baba! Dinim Rabbena hakkı için, herif kitap uğruna geberecek... Ben diyeyim bir sandık, sen de, üç sandık... Ceneviz zamanından kalma kitaplar... Yok canım, insan buna güç yetiremez... Olmaya ki, Razi Baba ola... Okur herifçi oğlu... Biraz soluklan! “Bahçe açıldı baba!” diye bağırırız. Duymaz bile... Mahpusa güldü. Aklında mı, bir gün Osman Ağa sallasırt ettiydi de, cebren bahçeye çıkarttıydı?... Birdenbire bir şey hatırlayarak ceplerine saldırdı. Tuu... Dalgaya düştük ağabey! Cigara vermedik...</p>

  <p class="block9">— İstemez, şimdi attım...</p>

  <p class="block9">— Olur mu? Cigara paketini uzattı. Yak hele... Valla küserim... Yakacaksın... Afili bir numarayla kibrit çaktı: Semtte hep seni söylerim! Arkadaşlar güler... “Suat Ağabey yamandır ha” derim, “Millet, böylesini, Şehzadebaşı’nda, tiyatroda bile görmemiştir. Kel Haşan halt etmiş” derim. Aklında mı Suat Ağabey... Sözünü bitirmeden durdu. Senin cezan kesinleşmedi miydi yahu?</p>

  <p class="block9">— Kesinleşti.</p>

  <p class="block9">— Dursana... Burası hukuk mahkemesi... Ne işin var senin burda... Alacak dalgası mı?</p>

  <p class="block9">— Evet...</p>

  <p class="block9">— Evet. .</p>

  <p class="block9">— Alacak demek?</p>

  <p class="block9">— Öyle olsun... Alacak işi... Peki... Demek, sen mahpusa düşünce herif borcunu inkârdan geldi. Vay kavanoz dipli dünya vay! Neden bize bir haber uçurmadın? Bak işte, buna içerledim. İnsan bir haber uçurmaz mı? “Şipşak, göreyim seni!” desen, yeterdi. Herifin dalına binerdim. Biz öldük mü yahu? Beğenmedim...</p>

  <p class="block9">— Sağol... Değersiz bir şey...</p>

  <p class="block9">— Değersiz mi? Şuna bak! Şimdi canım sıkıldı şart olsun... Etrafındakilere döndü. Birisi mahpusa girdi mi, öldü beller imansız takımı... “Mahpusun parası pul, karısı dul” diye laf çıkarılmış... Hele domuz hele... Başka bir şey hatırlamış olmalı ki yüzü değişti. Kurnaz kurnaz göz kırptı. Yok, eğer senden alacağını istiyorlarsa... İnkârı basacaksın... Beklesin be! Patlamadı ya... Beş yıl sonra Allah Kerim...</p>

  <p class="block9">Yaşlı bir kadın ürkek, sordu:</p>

  <p class="block9">— Efendi oğlumun cezası ne kadar?</p>

  <p class="block9">Şipşak, kadına karşılık vermeyi şanına yedirememiş gibi erkeklere döndü:</p>

  <p class="block9">— Beş yıl! Ama bunlarınki ceza sayılmaz. Bunlar zırva meseleler... Hükümat işi... “Hükümet”e “hükümat” diyordu. Hükümat bir dalgaya “şöyle olacak!” demiş. Demese iyi imiş ama... Demiş bir kere. Sesini alçalttı. İşin içinde Anadolu’ya silah kaçırmak dalgası var. Katalaviz? (Rumca = Anladın mı?)</p>

  <p class="block9">Dinleyiciler hem ürkmüşler, hem de bir kat daha meraklanmışlardı.</p>

  <p class="block9">Şipşak anlatıyordu:</p>

  <p class="block9">— Dedim ya, bunlarınki cezadan bile sayılmaz. Adi suçlara benzemez... Bir hava eser, bunlar, yallah, dışarıda... Gene, başka bir şey hatırlayarak jandarmaya döndü. Gözlerini nefretle kısmıştı. Kaleme haber verdiniz mi? Suat ağabeyimin geldiğini söylediniz mi?</p>

  <p class="block9">— Söylemedik.</p>

  <p class="block9">— İyi vallahi! Sen yenisin demek... Oğlum, buranın zagonu, tutuklu gelirse haber vereceksin ki, hepsinden önce içeriye bunu alsınlar... Hadi koş... Haber ver... Hadi hopla da görelim. Öteki jandarmaya döndü. Şimdi karakolda kim var? Gene Arnavut Bayram Çavuş mu?</p>

  <p class="block9">— Bayram Çavuş!</p>

  <p class="block9">— Size ödev öğretmiyor mu, o gaydasına tükürdüğümün Arnavut’u?.. Ellerini de çözmemişsiniz... Allah, Allah! Bunlar da yeni icat... Çözün şunun ellerini...</p>

  <p class="block9">Karayağız Jandarma, bir an durakladı, sonra duymazlığa vurarak kaleme doğru baktı.</p>

  <p class="block9">Şipşak, elini bıyıklarından geçirdi, sonra intikam almak istermiş gibi, dişlerinin arasından, ıslık gibi bir ses çıkararak, yere bir tükrük attı:</p>

  <p class="block9">— Çözmeyin bakalım! Bu dünya, size de kalmaz oğlum... Hepimiz din kardeşiyiz! Biraz geriledi, yanındakilere alçak sesle dert yandı. Hergele bu zaptiye milleti... Ellerine bir paket cigara ver, her şeyi yapsınlar. Böylesini buldular mı, basarlar kelepçeyi, takarlar kilidi... Ulan, ben sizi bilmez miyim reziller! Elini cigara bahanesiyle ağzına götürüp fısıldadı. Anadolu kazanırsa, bu herif belki de sadrazam olacak... Dünyanın altından üstünden haberi var. Kocaman bir binbaşı... Hem de zengin yerin oğlu... Yedi göbek sülalesi paşa... Bir karısı var, dünyaahret kardeşim olsun, melekmelâike sanırsın... Hele çocuklarını görsen... Adamın ciğeri parçalanır. Ziyaret günleri gelirler de, “Baba” diyerek avluda koşarlar... Bunun boynuna sarılırlar... Adamın gözleri yaşarır... Gâvur olsa, imana gelir.</p>

  <p class="block9">Kâmil Bey, böylece tanıdığı Binbaşı Suat Bey’in buraya niçin geldiğini, alacağı varsa, mahpus bir adama olan borcunu inkâra kalkan insanın ne biçim bir yaratık olabileceğini merak etti. (Suat Bey’in borçlu olabileceğini, olsa da alacaklının mahpus bir adamı buralara getirebileceğini aklı almıyordu).</p>

  <p class="block9">Bu sırada kaleme giden Jandarma geri dönmüştü.</p>

  <p class="block9">Sipşak’a biraz utangaç gülümsedi:</p>

  <p class="block9">— Söyledim arkadaş, bizi en başta çağıracaklar!</p>

  <p class="block9">— Haşşöyle arslanım... Elâlem kan boşayacak diye, Suat ağabey sıra mı beklesin? Ayıp bir şey... Hem de günah!</p>

  <p class="block9">Arkadaşı, karayağız Jandarmanın kulağına bir şeyler söyledi. Karayağız biraz düşündü, birisine çiftlik bağışlarmış gibi hovarda bir kasıntıyla kilidini açıp kelepçeyi aldı.</p>

  <p class="block9">Mahpus, ilk hareket olarak, sağ eliyle sol bileğini ovuşturmuş, deminden beri hiç soluklanmadan duruyormuş gibi, ciğerlerini derin derin hohlayarak boşaltmıştı. Artık, kederli yeşil gözlerini insanlardan kaçırmıyordu. Rahatlamıştı.</p>

  <p class="block9">Cigara paketini çıkardı. Sipşak’a, sonra Jandarmalara birer cigara verdi.</p>

  <p class="block9">Hayır! Kâmil Bey yanılmıştı. Hiç de rahat değil... Üstünde bir ürküntü var... Bu hali, belli bir şey, kendisini suçlu saymaktan çok, sakat saymaktan geliyor. Bir garip sakatlık...</p>

  <p class="block9">Kâmil Bey, bu kişisel dramda öteki insanlarla toplum için nasıl bir fayda umulduğunu bir türlü anlayamıyordu. Bir insanı, ötekilerden böyle kelepçeleyerek ayırmakta, onu böylece aşağılaştırmakta ancak edepsizce bir öç alışın adiliği var olabilirdi. Başkenti yetmiş iki buçuk millet tarafından işgal edilmiş bir hükümetin, demek ki, yapacak bir başka işi kalmıyordu.</p>

  <p class="block9">“Yenilmekle, sefilleşmek, her zaman mı bir arada bulunur acaba?”</p>

  <p class="block9">— Suat Beeey! Fahriye Hanııım!</p>

  <p class="block9">Mübaşirin feryadından, Kâmil Bey önce bir şey anlayamadı. Ancak mahpus telaşla kalkınca... “Yoksa bunun borçlusu bir kadın mı? Bir kadını, borcundan dolayı mahkemeye vermiş bir erkek... Ne tuhaf siyasi mahkûmlarımız varmış? Hele bunlardan ilerde maazallah sadrazam olacak birisi... ”</p>

  <p class="block9">Herkes mahkeme salonuna girmek için kapıda birbirini itiştiriyordu.</p>

  <p class="block9">Nihayet koridorda, Kâmil Bey, Jandarmalar, mahpus, bir de, dadısı ile beraber olduğu ilk bakışta anlaşılan genç bir kadın kaldı.</p>

  <p class="block9">Kadın, son moda bir ipek çarşaf giymişti. Kunduraları, eldivenleri en pahalı cinstendi. Mahkemeye girerken peçesini açtı. Yüzü o kadar körpe, o kadar temizdi ki, çabuk boy atmış bir kız çocuğuna benziyordu. “Mahkeme açıldı mı?” diye koşarak gelen avukatıyla beraber Kâmil Bey de içeri girdi.</p>

  <p class="block9">Salon (!) orta büyüklükte bir odaydı. Yargıçlar kürsüsünü dinleyicilerden ayıran parmaklıklar çam ağacından yapılmış, kirli bir kahverengi boya ile boyanmıştı. Penceredeki perdelerden birisinin ucu kopmuş, sallanıyordu. Tavanda, soba boruları asılıydı. Kâmil Bey duvarlardaki siyahlığa bakarak: “Soba tütüyor olmalı!” diye gülümsedi.</p>

  <p class="block9">Belki bir şeyler düşündüğü için, belki de davanın konusunu öğrendiğini zannettiğinden, zabıt kâtibinin mırıl mırıl okuduklarını bir zaman merak etmedi.</p>

  <p class="block9">“Karıkoca olduklarına dair kayıt sureti... ”</p>

  <p class="block9">— Ne diyor? Ne davası bu?</p>

  <p class="block9">— Boşanma davası...</p>

  <p class="block9">— Yok canım! Hayır, sanmıyorum!</p>

  <p class="block9">Avukat sakindi. Kâmil Bey gözlerini kırpıştırarak Suat Bey’le Fahriye Hanım’a baktı.</p>

  <p class="block9">— Kadın mı boşanmak istiyor?</p>

  <p class="block9">— Elbet... Yoksa mahkemeye gelirler miydi? Adam gönderirdi kadının boşkâğıdını, o kadar...</p>

  <p class="block9">Sahiden... Evet... Bunu anlamak için kadına bir kere bakmak yeter... Vaktiyle beğendiğini çoktan unutmuş... Bu unutmadan artık utanç bile duymuyor. Hatta bununla kibirleniyor bile...</p>

  <p class="block9">Erkek, artık beğenilmez olmuş bir eşya... Bıkılmış bir adam... Çoktan değiştirilmiş...</p>

  <p class="block9">Seyrek keçi sakallı, ak sarıklı yargıç tarafsız bir sesle Kâmil Bey o günden sonra uzun uzun bütün tarafsızlıklardan şiddetle nefret etti, Bir şeyler soruyordu.</p>

  <p class="block9">Kadın, inatla başını sallıyor. Boşanacak... Kesin!</p>

  <p class="block9">Yargıç ellerini çaresizlikle açarak Suat Bey’e döndü:</p>

  <p class="block9">— Ne dersiniz?</p>

  <p class="block9">— Ben boşanmaya razı değilim. Boşanmayacağım. İki çocuğumuz var... Buhran geçiriyor bu... Zaman bırakın. Aklı başına gelir.</p>

  <p class="block9">— Baksana hanım, iki çocuğunuz varmış. Günahtır.</p>

  <p class="block9">— Ben çocuklarıma bakacak kadar zenginim... Boşanacağım...</p>

  <p class="block9">Suat Bey adeta yalvardı:</p>

  <p class="block9">— Çocuklara bakmak mesele değil... Onları yetim bırakmak istiyorlar.</p>

  <p class="block9">Kadın, belli bir şey, isteklerine karşı gelinmesini hiç sevmiyordu. Buna alışık olmadığı meydanda... Çocuklarını yetim bırakacak kadar ne çirkindi, ne de aptal!..</p>

  <p class="block9">— İstemiyorum efendim! Kanun bana hak veriyor.</p>

  <p class="block9">Erkek, karısına döndü. Kadın, nefretle başını çevirdi.</p>

  <p class="block9">Kâmil Bey, “Kendisini haksız buluyor... Büsbütün öfkeleniyor” diye, düşündü.</p>

  <p class="block9">Herkes o kadar susmuştu ki, reisin öksürüğü salonu ağzına kadar doldurdu.</p>

  <p class="block9">Kadının avukatı, yüzde yüz kazanılmış bir davada bütün usta avukatların yaptıkları gibi sakin bir sesle konuşuyordu:</p>

  <p class="block9">— Kanun açıktır. Beş yıl ağır hapse mahkûm edilenler, cezaları kesinleşince babalık, kocalık haklarını kaybederler. Biz bu kanuna dayanarak sayın mahkemenizin önüne gelmiş bulunuyoruz. Mahkûmiyet kararı sureti savcılıktan getirildi. Vekili bulunduğum hanımefendi, şerefli bir aileye mensuptur. Ağır cezaya mahkûm edilmiş bir adamla arasındaki evlilik bağını daha fazla sürdüremez. Bu hal şerefini lekeler. Çocukların vasiliğinin de bize verilmesi...</p>

  <p class="block9">— Fakat hâkim beyefendi...</p>

  <p class="block9">— Siz susunuz... Başka?</p>

  <p class="block9">— Başka bir diyeceğimiz yok. Boşanma kararı istirham ediyoruz.</p>

  <p class="block9">Avukat, kendisinden emin, oturdu.</p>

  <p class="block9">Reis, davalıya döndü:</p>

  <p class="block9">— Şimdi buyrun!</p>

  <p class="block9">Suat Bey, belki sözü kesildiği için, belki de, biraz düşünme fırsatı bulup, sözün faydasızlığını anladığından usanmış bir hareketle omuzlarını silkti, kelimeleri arayarak açıkladı:</p>

  <p class="block9">— Ben şeref lekeleyecek bir suçtan mahkûm edilmedim. Ben de yüksek bir ailenin çocuğuyum! Bugün mahpussam, fikir uğruna... Vatan uğruna...</p>

  <p class="block9">Reis, biraz ürkek elini kaldırdı:</p>

  <p class="block9">— Buralar mahkemeyi ilgilendirmiyor! Avukatın söylediklerine bir diyeceğiniz var mı?</p>

  <p class="block9">— Nasıl ilgilendirmez! Dava şerefsizlik temeline dayandırılmakta... Ben şerefsiz bir iş yapmadım.</p>

  <p class="block9">— Mahkeme orasını düşünür, düşünecektir. Mahkeme bitti. Biraz dışarı buyrun!..</p>

  <p class="block9">Suat Bey dışarıda eski yerine oturdu.</p>

  <p class="block9">Şipşak’ın dehşetten gözleri büyümüştü: “Bire kavanoz dipli dünya... Bire ölüsü kınalı... ”</p>

  <p class="block9">Herkes, mahpusa, kanlı bir ölüye bakar gibi bakıyordu.</p>

  <p class="block9">Kâmil Bey avukatının koluna girerek hemen oradan uzaklaştı. Ancak koridorun köşesini dönünce, gerçekten anlamamış gibi sordu:</p>

  <p class="block9">— Bu nasıl iş?</p>

  <p class="block9">Avukat, İngiliz Dostları Derneği üyesiydi. Kâmil Bey’in kapıldığı duygululuk karşısında kanıksamış gibi davranmanın daha Batılıca olduğunu kestirmişti. Ellerini salladı:</p>

  <p class="block9">— Boşanıyorlar, kadın haklı... Böyle bir insan beş yıl beklenir mi? Vatan uğrunaymış... Kendilerini aldattıkları gibi, başkalarını da aldatacaklarını sanıyorlar. Niçin vatan batıranlar, aralıksız, vatanseverlikten laf ederler, anlamam... Kadın istemiyor. Dava açmasaydı da, kocası hapisteyken bir zampara bulsaydı daha mı iyi olurdu?</p>

  <p class="block9">— Ne diyorsunuz?</p>

  <p class="block9">— Gerçeği söylüyorum. Adamın diretmesi ayıp... Size de öyle gelmedi mi?</p>

  <p class="block9">— Evet... Anlaşılıyor!</p>

  <p class="block9">Oysa, hiçbir şey anlaşılmıyordu.</p>

  <p class="block9">“Ayşe de böyle olabilir mi acaba? Böyle bir kadın... Hâşâ, böyle bir kadın değil... Böyle bir rezil?”</p>

  <p class="block9">Kâmil Bey, Adliye Nezaretinden sersemlemiş çıkmıştı. Tramvay beklerken birisi koluna dokununca ürkerek döndü. Karşısındaki Galatasaray Sultanisinden sınıf arkadaşı 116 Ahmet’ti.</p>

  <p class="block9">— Merhaba 116, nerden böyle?</p>

  <p class="block9">— Seni arıyorum azizim, evine gittim; avukata inmişsin. Avukatın yazıhanesine uğradım, Adliye’ye geldiğini öğrendim. İşte yakan elime geçti.</p>

  <p class="block9">Kâmil Bey, Ahmet’in fazla alaturka hallerini okuldan beri sevmezdi. Gülmeye çalıştı.</p>

  <p class="block9">— İşin var mı?</p>

  <p class="block9">— Hayır. Önemli değil... Söyleyin.</p>

  <p class="block9">— Ayakta olmaz. Bir yere oturalım...</p>

  <p class="block9">Ahmet, koluna girip Sultanahmet parkı karşısındaki kahvelere doğru Kâmil Bey’i enikonu sürükledi. Köşede bir tenha masaya oturunca etrafına baktı. Sonra masaya abanıp sesini alçalttı:</p>

  <p class="block9">— Bizim İhsan’ı bilirsin, 219 İhsan! (Ahmet bütün Galatasaraylılar gibi numaraları Fransızca söylüyordu).</p>

  <p class="block9">— Kız İhsan mı?</p>

  <p class="block9">— Evet.</p>

  <p class="block9">Bu İhsan, kız kadar nazik, kız kadar güzel bir çocuktu. Okul piyeslerinde hep kadın rollerine çıktığı için böyle isim takmışlardı. Ahmet, bu Kız İhsan hakkında bir şeyler anlatıyordu. Anlattıkları, Kâmil Bey’in hayalindeki incecik, nazlı delikanlıya uzaktan, yakından uyan şeyler değildi. İhsan yedek subay olarak harbe gitmiş. Beş kere yaralanmış. Büyük yararlıklar göstermiş. Esir düşmüş. Kurtulup gelince küçük bir sermaye uydurup bir dergi çıkarmaya başlamış. Kuvayı Milliye’yi açıktan açığa tuttuğu için mimlemişler. İşgalden sonra Aydos cephaneliği baskınına sözde katıldığından Harp Divanı’na vererek, birkaç gün içinde on yıl kürek cezasına çarptırmışlar.</p>

  <p class="block9">Kâmil Bey, elini yanağına götürerek kekeledi:</p>

  <p class="block9">— On yıl mı? İmkânı yok!</p>

  <p class="block9">— On yıl. Şimdi Mehterhanede yatıyor. Şuracıkta... Mehterhaneyi bilemedin mi? İstanbul Cezaevi... Bereket akıllı davranıp<span class="calibre1">,</span> dergi imtiyazını Nedime Hanım’a aldırmıştık.</p>

  <p class="block9">— Nedime Hanım?</p>

  <p class="block9">— Karısı... Nedime Hanım, dergiyi kapatmak istemedi. Geçenlerde İhsan’ı görmeye gitmiştik. Öteden beriden konuşurken seni hatırladık. İstanbul’da olduğunu duymuştum. İhsan buna pek sevindi. Selamı var.</p>

  <p class="block9">— Teşekkür ederim. Vah vah! Nasıl duymadım? Çok üzüldüm. Şehre hiç indiğim yok. Ben de gidip görmeliyim. Nedir yolu?</p>

  <p class="block9">— Kolay! Birazdan gider görürüz!</p>

  <p class="block9">— Peki... Çocuğu var mı?</p>

  <p class="block9">— İhsan’ın mı? Hayır.</p>

  <p class="block9">— Karısı dergiden bir şey kazanabiliyor mu bari?</p>

  <p class="block9">— Kazanç söz konusu değil! Üste veriyoruz! İhsan, senin burada olduğunu haber alınca: “Bizimkine yardımı dokunur. Bir kere teklif etsek. ” dedi.</p>

  <p class="block9">Kâmil Bey’in yüreğine sivri bir şey saplandı. Yutkundu. Kendisinden, belli ki para yardımı umuyorlardı. Bir an içinde, fukaralığın ne kadar pis, rezil, iğrenç bir şey olduğunu sahiden anladı. Bir yandan da süratle satılacak bir şey var mı, yok mu araştırıyor, “Dükkân... dükkânlardan birini satmalı!” diye gözlerini kırpıştırıyordu.</p>

  <p class="block9">— Baş üstüne! Bir çare bulacağım... Beni hatırladığınız için ikinize de teşekkür ederim. Durumumu, elbet bilemezsiniz... Bir şeyler yapmaya çalışacağım... Para kolay...</p>

  <p class="block9">— Sen neler söylüyorsun kuzum? Biz senin para durumunu biliyoruz. Meteliksiz kaldığını sağır sultan duydu. Hem şimdilik bize para lazım değil ki...</p>

  <p class="block9">— Anlayamadım. Para lazım değil mi?</p>

  <p class="block9">— Telaşlanma! İlahi Kâmil! Bize adam lazım, adam... Sen resimden anlarsın. Güzel yazı yazarsın... Yani, iki türlü, hem yazıyı doğru yazarsın, hem de hattat gibi yazarsın. Derginin teknik işleriyle uğraşacaksın. Sahife tertibi, tashih... Sonra matbaayla, mürettiphaneye... Bayilere...</p>

  <p class="block9">Ahmet, böylece Kâmil Bey’in yeni duyduğu birtakım kelimelerle bir şeyler anlatmaya girişmişti. Kâmil Bey, yüreğini dolduran sevinçle, dinlemiyordu bile... Böyle bir iş için hatırlanış sevinciydi bu...</p>

  <p class="block9">— Becerebilir miyim? Emin misin? Becerebilirim değil mi?</p>

  <p class="block9">— Neden beceremeyecekmişsin? Bunun okulu yok. Nedime beceriyor ya...</p>

  <p class="block9">— Baş üstüne... Hay hay... Elini, Ahmet’in eli üzerine minnetle koydu. Elimden geleni yaparım. Mersi kardeşim!</p>

  <p class="block9">— Allah Allah! Biz sana teşekkür edeceğiz. Şu ciheti de söylemeliyim. Başını derde sokmak istemiyoruz. Sen müflis bir mirasyedisin. Nedime yenge seni bir küçük ücretle tutmuş olacak... Yani, soru karşısında, “Benim aklım ermez. Ben aylıkçı bir adamım” diyerek, yakanı kurtaracaksın.</p>

  <p class="block9">— Ben mi yakamı kurtaracağım? Suçu İhsan’ın karısına yükleyerek, öyle mi?</p>

  <p class="block9">— Hoppala! Lüzumsuz fedakârlık istemiyoruz. Şimdilik kadınlara dokunmuyorlar. Esas olan, işin aksamadan yürümesidir. Sen herhangi bir memur gibi davranacaksın. Hatta gerekirse... Ahmet biraz durakladı ve gözlerini kaçırarak sözün ardını getirdi, hatta, bir sorgu sırasında, Nedime yenge ile aranızda, bir gönül rabıtası.</p>

  <p class="block9">— Rica ederim... Ben böyle pis işlerin şakasını bile sevmem...</p>

  <p class="block9">— Biliyoruz canım... Bunu sen durup dururken söylemeyeceksin. Onlar zaten bunu kapalıca sorarlar. Sen de onların gizli bir şeyi, kurnazlıkları sayesinde nasıl keşfettiklerine şaşmış görünürsün. Yarım, yırtık bir inkâr...</p>

  <p class="block9">— İhsan da bu fikirde mi?</p>

  <p class="block9">— İhsan karısından emindir. Biz de eminiz. Dur, hemen somurtma! Tabii senden de eminiz. Hiç değişmemişsin. Okuldayken de, şakanın hiçbir çeşidini beceremezdin. Oysa, işte görüyorsun. Şaka bile, bazen ne kadar ciddi bir iş oluyor. Ben her zaman söylerim. Seni zenginlik mahvetti. İnsan, biraz fakir olmasa hayatı olduğu gibi göremiyor.</p>

  <p class="block9">— Uzatma 116, ben bir kadını kurtarmak için nasıl davranacağımı bilirim! Kederle güldü. Hem artık zengin de sayılmam. Beni mahveden tehlikeyi atlattım sayılır. Sizden ileri gidemezsem de pek geri kalmam!</p>

  <p class="block9">— Gene tuttu paşazadeliğin... Siz aristokratlar, neden iki ucun ortasında bir türlü duramazsınız? Mesele, bugün, İhsan, Nedime, Kâmil, şu bu meselesi değil... Memleket meselesi... Ahmet güldü. ‘Vatan’ diyecektim ama, bu kelimeyi öyle kepaze ettiler ki... Bazı sözleri gereksiz yerlerde kullanmayı yasak etmeli... Bunların başına da ‘vatan’ ve ‘millet’ kelimelerini yazmalı... Hayatını memleket için vermeyi kararlaştıranlar, bu uğurda şereflerini tehlikeye atamazlarsa acayip olmaz mı?</p>

  <p class="block9">— Ben şerefimle beraber ölmeyi daha uygun görüyorum. Hey Yarabbi! Sahiden büyük laflar etmeye başladım... Affedersin...</p>

  <p class="block9">— Böylesi daha iyi ama, sökmezse n’apalım? Düşünmeli ki esir bir vatanda, esir insanların zaten namusu, bir manada lekelenmiş sayılır. Bu lekeyi, ancak, toprağımızı kurtarınca silebileceğiz. Hem düşmanımızın hakkımızdaki hükmüne de kulak asmamalıyız! Biz işte böyle düşünüyoruz.</p>

  <p class="block9">— Peki, peki... Hadi kalk İhsan’a gidelim.</p>

  <p class="block9">— Demek kabul ediyorsun? Sağol! Seni okulda herkesten daha iyi tanıdım. Başkaları kendilerinden umulan işlerde denenir, sen umulmayan işlerde...</p>

  <p class="block9">— Kabul etmem mi zannetmiştiniz?</p>

  <p class="block9">— Ben kabul edeceğine emindim. İhsan biraz direndi.</p>

  <p class="block9">— Sana teşekkür ederim. İhsan’a da teessüflerimi söyleyeceğim... Hele bak! Şu Kız İhsan, benim yüreksizliğimi nerden çıkarmış?</p>

  <p class="block9">Ahmet saatine baktı:</p>

  <p class="block9">— Vay! Geç kalıyoruz arkadaş! Kalk, davran!</p>

  <p class="block9">— Dursana... Ne götürmek uygundur?</p>

  <p class="block9">— Hiçbir şey... İşte seni götürüyoruz ya...</p>

  <p class="block9">Kâmil Bey, kibrit kutusunu iki parmağı arasında çevirerek Ahmet’in yüzüne baktı. Mutluluk kocaman elleriyle sanki omuzuna basmıştı. Bu, iftihar edilecek bir baskıydı. İlk defa kendisinden fedakârlık isteniyordu. Böyle bir hizmete evvelden beri muhtaçtı. Zengin olduğu için arkadaşları kendisinden her zaman biraz uzak durmuşlardı. (Fukara arkadaşları. Asıl dost olmak istedikleri. ) Zengin adam, zengin adama hiçbir zaman fedakârlık edemez ki... Oysa bir insan, dünyada, diğer insanların fedakârlığına nasıl muhtaçsa, öteki insanlara karşı fedakârlık etmek ihtiyacını da bazı aynı şiddetle duyar.</p>

  <p class="block9">Ahmet çay paralarını verip kahveden çıktıkları zaman Kâmil Bey dünyayı daha güzel, daha yaşanmaya değer buldu. İstanbul’a neden indiğini sanki unutmuş, daha doğrusu, bu sebep artık düşünmeye değmez hale gelmişti.</p>

  <p class="block9">Artık kendisi için bu dünyada bir tek önemli mesele vardı. Bir an önce İhsan’ı görmek, işe başlamak...</p>

  <p class="block9">Yanısıra yürüyen Ahmet’e, yüreği ürpererek sordu:</p>

  <p class="block9">— Bizi içeri almamazlık etmesinler!</p>

  <p class="block9">— Olmaz öyle şey...</p>

  <p class="block9">— Benim bildiğim, günü olur böyle görüşmelerin... Saati olur! Bir düzeni yok mu?</p>

  <p class="block9">— Düzen mi? Şu hale baksana birader!</p>
</body>
</html>
