<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block9">Caddeden, silahlı askerle dolu bir İngiliz kamyonu, kaldırımdan harmaniyelerini cakalı cakalı taşıyan iki İtalyan karabinyeri geçiyordu. Bunlardan başka, acıklı bir dalgınlıkla bir dükkân camekânım seyreden birkaç Fransız bahriyelisi de vardı. Bu memlekette artık “düzen, sorumluluk” kelimeleri, insanı güldürebilirdi o kadar... Eğer “Ben sorumlu düşerim” sözü, “Bu işte benim kârım ne olacak?” anlamına gelmiyorsa...</p>

  <p class="block9">Kâmil Bey düşünüyordu. Otuz yaşını geçmiş bir adam olduğu halde, Adliye’nin penceresinden birkaç dakika seyrettiği korkunç avlu sayılmazsa güzel İstanbul’da, insanları nereye, nasıl, hangi şartlarla hapsettiklerinden habersizdi.</p>

  <p class="block9">Alman Çeşmesi’nin karşısında, bir şeddin üstüne çıktılar.</p>

  <p class="block9">Paslı saçlarla kaplanmış kocaman bir kapının üzerinde, ‘Hapishane-i Umumiye” levhası asılıydı.</p>

  <p class="block9">Siyah bıyıklarını dikkatle kıvırmış bir Jandarma, omzundaki tüfeğin verdiği kasıntıyla nöbet bekliyordu.</p>

  <p class="block9">Şeddin üstü insanlarla doluydu.</p>

  <p class="block9">Burada, toprak o kadar çiğnenmişti ki, artık ebediyen bir mini mini ot bile yetiştirilemeyeceğine yemin edebilir.</p>

  <p class="block9">Oysa duvarın üstüne, kapının karşısına, bağdadi çıtalarından bir kameriye yapılmıştı. Bazı edebi eserlerde, kahramanların içine kurulup “göğüs geçirerek” mehtap seyrettikleri, yahut ateşli kelimelerle ebedi sevdalar ilan eyledikleri yazılan kameriyelerden birisinin burada bulunması insanı şaşırtıyordu.</p>

  <p class="block9">Babalarını, ağabeylerini görmeye getirilen çocuklar annelerinin etekleri dibine oturmuşlardı. Camekânını üç ayaklı sehpası üzerine yerleştirmiş ketenhelvacıya rağmen sessizdiler.</p>

  <p class="block9">Kâmil Bey, kasıntılı nöbetçiye bir zaman bakıp, Ahmet’e fısıldadı:</p>

  <p class="block9">— İşte buna şaştım.</p>

  <p class="block9">— Neye?</p>

  <p class="block9">— Şu Jandarmaya... Bunu hangi askerlik şubesi, silah altına aldı acaba? Omuzundaki tüfek dolu mu? Nasıl oluyor da, işgal edilmiş bir memlekette, o memleket ahalisinden bazılarına silah verebiliyorlar?</p>

  <p class="block9">— Neden vermeyeceklermiş? Bizim İhsan’ı dikkatle beklemiyor mu, sadakatle?</p>

  <p class="block9">— Sadakat nasıl ispat edildi dersiniz?</p>

  <p class="block9">— Asker için sadakat hiç düşünülmeyebilir. O nihayet omzundaki tüfek gibi bir araçtır. Bunun subayına güveniyorlar, aslında...</p>

  <p class="block9">— İşte ben de buna şaştım ya...</p>

  <p class="block9">— Hiç şaşma! Güvenilmeyeceklerin çoğu Anadolu’ya geçti. Buradakilerin bir kısmı usanmış. Bir kısmı gizlice çabalıyor. Küçük bir parçası da sadakatini ispatla uğraşmakta... Jandarma yüzbaşısını bir tarafa bırak. Harp Divanı reisliği eden paşalanınız var... Sesini alçalttı. Neden canım? Halife Efendimizi düşünsene... Padişahımızı... Bir arkadaş -onu seninle de tanıştıracağım- “Akşam” gazetesinde yazar... “Bir milletin bayrağı o milletin başı gibi düşer!” diye bir söz etti. Milletler de, zaten balıklar gibidirler... Başlarından tutuluyorlar. Yahut başlarından çürüyorlar.</p>

  <p class="block9">Mahpushane kapısının kocaman kanatları yapıldı yapılalı hiç açılmamışa benziyordu. Soldaki kanatta, dört köşe bir küçük kapı daha açılmıştı. Buradan eğilerek geçmek gerekecekti.</p>

  <p class="block9">Kâmil Bey bu düşüncesini söyledi. Ahmet doğruladı:</p>

  <p class="block9">— Evet. Bu kapı yapıldı yapılalı bir defa açılmış. Hürriyetin ilanında genel af verildiği zaman... Dokuz yüz kişi varmış, hepsi salıverilmiş! Mahpushane boşalmış ama, yalnız birkaç saat için...</p>

  <p class="block9">— Birkaç saatten sonra?</p>

  <p class="block9">— O sabah bırakılanlardan birisi, meşhur hırsız Fitil Nuri -esrar tutkunu bir herifilk rastladığı açık kapıdan bir çift eski terlik aşırdığı için yakalanıp tekrar geri gelmiş... Tam üç gün, tek başına kalmış koca yapıda...</p>

  <p class="block9">— Üç gün sonra?</p>

  <p class="block9">— Üç gün sonra, yavaş yavaş yeniden dolmaya başlamış...</p>

  <p class="block9">— Demek, affetmenin hiçbir faydası yok mu?</p>

  <p class="block9">— Var. Ömründe bir kere suç işlemiş olanlara... Bunlar zaten suçu o anda işlememiş olsalar, hayatlarının sonuna kadar burasını hiç görmeyeceklerdi. Af vermek, böylelerini tekrar topluma kazandırıyor. Eğer af verilmezse bunların çoğu mahvedilmiş olur. Bir İngiliz sözü okumuştum: “Bir suçsuz insan hapiste yatacağına 99 suçlu serbest gezsin!” diyordu.</p>

  <p class="block9">— Suçsuz değil ki... Sözgelimi, adam öldürmüş...</p>

  <p class="block9">— Adam niçin öldürülür? Bunun bin türlü sebebi var. Bu sebeplerden yarısı topluma, yarısının yarısı da ölene ait... Kanun çoğunlukla, yüzde ancak yirmi beş suçlu olanı yakalayıp cezanın yüzde yüzünü ona veriyor.</p>

  <p class="block9">— Sen ölüp gidenleri hiç düşünmüyorsun!</p>

  <p class="block9">— Bizim akıllı milletimiz: “Suç ölende” buyurmuştur.</p>

  <p class="block9">— Hayır. Bu sözün anlamı başka... Ölen kendisini yeterince savunamadığı için bizim milletçe suçlu sayılır. Hazin kinayeyi anlamıyor musun?</p>

  <p class="block9">— Aldırma! Affetmek daima iyidir.</p>

  <p class="block9">— Sözgelimi! Anzavur’u da, bizim İhsan’ı mahkûm edenleri de af mı etmeli?</p>

  <p class="block9">— Dedim ya, her suçlu yarı yarıya sorumlu bence... Bu, Anzavur için de böyledir. Öyleyse... Ben Harp Divanı başkanı olsam, keratayı, on kere idama mahkûm ederdim. Yarısına af verir, beş kere asardım!</p>

  <p class="block9">— Siz, sahiden ihtilalci olmuşsunuz Ahmet!</p>

  <p class="block9">— Teşekkür ederim kardeşim... Bugün bir insana bundan büyük iltifat olmaz.</p>

  <p class="block9">Bu sırada kanadın dört köşe deliğini açtılar.</p>

  <p class="block9">Zamana hiç değer vermediği halde, her vakit, herkesten önce davranmak isteyen, sırasına razı olmadığı için de birbirini itiştirip geç kalan milletimiz, gene telaşla davrandı.</p>

  <p class="block9">Erkekler, kuvvetlerine güvenerek derhal öne geçmişlerdi. Kadınlar, annelik şefkatini bir tarafa bırakarak yavrularını tartaklıyorlar, genç kızlar, terbiyeyi unutup çapaçul annelerini, çabuk olmadıkları için azarlıyorlardı.</p>

  <p class="block9">Böylece deliğin önünü, Kâmil Bey’e umutsuzluk veren bir gürültü, bir dalgalarına kaplamıştı. İnsanların “mahpushaneye girmek için bile” birbirlerini itiştirmesi acayip bir manzaraydı.</p>

  <p class="block9">Ahmet, bu hali hiç de acayip bulmamış, ya da buna alışmış olmalı ki, kavgaya hazırlanır gibi davrandı:</p>

  <p class="block9">— Haydi arkadaş... Sokul!</p>

  <p class="block9">— Biraz bekleyelim. Kalabalık azalsın...</p>

  <p class="block9">— Sen ne söylüyorsun? Akşama kadar bekleriz.</p>

  <p class="block9">— Bu kapıdan geçmek o kadar zor mu?</p>

  <p class="block9">— Getirilen öteberi aranıyor. Uzun sürer.</p>

  <p class="block9">— Neyi arıyorlar?</p>

  <p class="block9">— Esrar, bıçak... Yasak şeyler... İnsanlar gittikçe sersemleşiyor. Mahpushaneye esrarla bıçağı gardiyanlar getirir. “Aman bizden başkası getirmesin” diyerek de, herkesin öteberisini didikler!.. Gel arkamdan...</p>

  <p class="block9">Kılıkları düzgün olduğundan, yol vermemek için pek fazla dayatan olmadı.</p>

  <p class="block9">Dört köşe deliğin ağzına koyulmuş, bir tahta masanın başında, şişman, kısa boylu, kömür gibi kara kaşlı, kara bıyıklı bir gardiyan cansız eşyalara karşı kin duyuyormuş gibi hoyrat hareketlerle paketleri, torbaları açıp içindekilere bakıyordu.</p>

  <p class="block9">— Celil Efendi! Celil Efendi!..</p>

  <p class="block9">Ahmet’in seslenmesi üzerine adam başını kaldırdı. Sarı dişlerini göstererek güldü, aynı zamanda korkunç bir kaş çatmasıyla kapı önüne yığılanlara çıkıştı:</p>

  <p class="block9">— Açılın ulan... Yol verin!</p>

  <p class="block9">Kalabalık, gürültülü telaşına rağmen, derhal açıldı.</p>

  <p class="block9">Gardiyan, Ahmet’in elindeki paketi alırken sordu:</p>

  <p class="block9">— Bey de beraber mi?</p>

  <p class="block9">— Beraberiz.</p>

  <p class="block9">— İyi öyleyse... Paketi açmadan yokladı. Ne var bunda; çamaşır mı?</p>

  <p class="block9">— Gömlek falan! Havlu, şeker, kahve...</p>

  <p class="block9">— Pekâlâ! Omzu üzerinden arkaya seslendi: Çukur... Ulan Çukur... Baksana rezil! Abdullah Ağa’ya ziyaretçi var.</p>

  <p class="block9">— Hoş geldi, safa geldi!</p>

  <p class="block9">Lakabının Çukur olduğu anlaşılan “çocuk” koşup paketi aldı.</p>

  <p class="block9">Gardiyan, bir kere de ikisini, omuzlarından koltuk altlarına doğru, iş olsun diye, arar gibi sıvazlamış: “Buyrun!” demişti.</p>

  <p class="block9">Kâmil Bey’in, ilk anda çocuk zannettiği Çukur aslında, çarpık bacaklı, zayıf, köse bir cüceydi. Ayaklarında, yırtık yemeniler, sırtında, kolları sıvalı bir yamalı gömlek, bir de lekeli, lacivert yelek vardı. Yalpalı yürüyüşüyle art ayakları üzerine kalkmış bir cambaz köpeğine benziyordu.</p>

  <p class="block9">Mahpushane idaresine ait iki katlı binaları solda bırakarak kalın demir parmaklıklardan yapılmış bir kapıyı geçtiler.</p>

  <p class="block9">Sol yanda yüksek bir duvar uzanıyor, sağda, çıplak ağaçlarla dolu bir bahçe karmakarışık, duruyordu.</p>

  <p class="block9">Büyük bir havuzun karşısındaki iki katlı bir binanın kapısında, kurşunî pardesülü, gözlüklerinin arkasında, miyop gözlerini kırpıştıran sarı saçlı bir adam duruyordu.</p>

  <p class="block9">Kâmil Bey, mektebin en güzel delikanlılarından Kız İhsan’ı zorlukla tanıdı. Nasıl tanıdığına da şaştı. Aslına bakılırsa, bu yıpranmış insanla, o parlak delikanlı arasında, hiçbir ilinti kalmamıştı.</p>

  <p class="block9">— Safa geldiniz 134 Kâmil...</p>

  <p class="block9">— Safa bulduk kardeşim! Özür dilerim. Çok daha önce gelmeliydim... Daha çok önce...</p>

  <p class="block9">İhsan’ın eli sıcaktı, kuvvetliydi. Kucaklaştılar. İhsan utangaç gülümsedi:</p>

  <p class="block9">— Ben doğrusu rahatsız etmeye korkmuştum! Ahmet’i bilirsiniz... Hoppadır. Hiç değişmedi.</p>

  <p class="block9">— Çok şükür... Evet... Ahmet’e minnettarım efendim.</p>

  <p class="block9">— İçeri buyrun... Çok beklediniz mi, kapıda?</p>

  <p class="block9">— Hayır.</p>

  <p class="block9">Binaya girdiler. Alt kat koridoru malta taşlarıyla döşeliydi. Burası, belli belirsiz ilaç kokuyordu.</p>

  <p class="block9">Merdivenden üst kata çıktılar. Penceresinden bir mescidin bodur minaresi görünen bir odaya girdiler. Odada bir beyaz hastahane karyolası, beyaza boyanmış bir komodin, bir küçük masa, birkaç iskemle, bir de büyük dolap vardı. Yerler muşamba döşeliydi.</p>

  <p class="block9">— Şöyle buyrun... Çukur, elindekileri bırak da bize kahve söyle... Şekerli mi efendim?</p>

  <p class="block9">Kâmil Bey, soruyu anlamadan İhsan’ın yüzüne baktı. Mahpushaneyi böyle düşünmediği şaşkın bakışlarından belliydi. Büyük bir suçtan kurtulmanın sevinciyle, çevresine baktı:</p>

  <p class="block9">— Şekerli olsun! Burası rabıtalı... Ev gibi...</p>

  <p class="block9">— Evet...</p>

  <p class="block9">— Ben korkuyordum ki... Demin Adliye’de bana bir yer gösterdiler. Kupkuru bir avlu... Kuyu gibi...</p>

  <p class="block9">— Orası Tevkifhane...</p>

  <p class="block9">— Evet, Tevkifhane’ymiş. Burası iyi. Bahçenizde ağaçlar var, havuz var.</p>

  <p class="block9">— Burası revir avlusu. Siz şimdi, revirde bulunuyorsunuz. Öteki kısımların avlusu Tevkifhane’ninkine benzer.</p>

  <p class="block9">— Siz hep burada mısınız?</p>

  <p class="block9">— Buradayım.</p>

  <p class="block9">— Yoksa hasta mısınız?</p>

  <p class="block9">— Hayır! Bizi diğer mahkûmların arasına koymuyorlar. Ahmet, köşedeki masada duran gazocağını yakmış, üstüne bir çaydanlık yerleştirmişti. Ellerini ovuşturarak, yaklaştı:</p>

  <p class="block9">— Tamam! Yarım saate kadar çay hazır...</p>

  <p class="block9">— İyi ettin. Ben, Kâmil Bey’i görünce şaşırmışım. Hiç değişmemişsiniz. Ya da, ben sizin yaşlanmanızı tıpatıp böyle tasarlamış olmalıyım. Ben değişmişim değil mi?</p>

  <p class="block9">— Hayır! Pek değil... Bir an durdu. Sonra cesaretle konuştu. Çok değişmişsiniz kardeşim. Eskiden başka bir insandınız, şimdi başka bir insan olmuşsunuz. Biz Avrupa’da rahatça otururken, siz harp ettiniz...</p>

  <p class="block9">— Yenilmiş çıkılan bir harpte esir düşen bir subaya harp ettiğini hatırlatmamalı... Artık, ne değeri var? Yenisine başladık. Harp etmek eskiden erkekçe bir işmiş. Şimdi insanca bir iş... Kadınlar bizden daha iyi dövüşüyorlar. Miting yapıldığı zaman burada olup, Sultanahmet Meydanı’nı görmeliydiniz. Siyah çarşaflı bir kadın kalabalığı, memleketin üzerinde bir an, siyah bir bayrak gibi dalgalandı. Bazı hareketler, o hareketin şeflerine neden o kadar büyük değer verdirebiliyor, ben işte o gün anladım. Miting tepeden tırnağa kahramanlıktı. Belki Fransa’da, İngiltere’de aynı iş, bu kadar dehşetli, güzel, bu kadar heybetli olmaz. Şefler, işte bu halk kahramanlığını temsil ettikleri için, erişilmez görünüyorlar. Kişiliklerinde gülünç yönleri olsa bile... Benim muharebe edişimle, sizin Avrupa’da rahatça yaşamanız şimdi artık, aynı şey... “Harpte değildim” diye hiç üzülmeyin. “Sultanahmet Mitingi’ni görmedim” diye üzülmelisiniz! Kadınlar, muhallebici dükkânlarında, tiyatrolarda, kendileri için gerilen kafesleri, tramvaylarda, vapurlarda çekilen perdeleri, bir yıkış yıktılar ki... O gün Nedime benden daha erkekti vallahi... O zamana kadar “Erkek işlerine aklım ermez” diyen bir kadın... Bu sözle biraz da övünen bir İstanbul hanımı... Şimdi, buraya geldikçe, bana mürekkepten, kâğıttan, baskı fiyatlarından, bayii hesaplarından, dahası, dünya siyasetinden söz ediyor.</p>

  <p class="block9">Çukur, parıl parıl, tertemiz bir tepsi içinde kahveleri getirdi.</p>

  <p class="block9">İhsan, sordu:</p>

  <p class="block9">— Abdullah Ağa nerede?</p>

  <p class="block9">— Kapıya çıktı. Çağıralım mı?</p>

  <p class="block9">— İşi yoksa gelsin...</p>

  <p class="block9">Çukur’un çıkmasını bekledi. Bu kısa zaman içinde ne düşünmüşse düşünmüş, asıl meseleye girmeyi uygun görmüştü:</p>

  <p class="block9">— Nedime’ye yardım etmenizi rica ederim! Kabul mü?</p>

  <p class="block9">— Şerefle efendim... Beni hatırladığınız için teşekkür ederim...</p>

  <p class="block9">— Kızı pek merak ediyorum. Yalnızlığını düşündükçe içim sızlıyor. Ahmet’in bir sürü işi var. Sonra, bir tezkere yazmayı bile beceremiyor. Yalan mı?</p>

  <p class="block9">Ahmet, kendisini över gibi kasıldı:</p>

  <p class="block9">— Beceremem! Çay kutusu nerede?</p>

  <p class="block9">— Dolapta... Sen bırak. Çukur yapar!</p>

  <p class="block9">— iyi vallahi! Çay atarken eli titriyor Kösenin... Bir rabıtalı çay demleyeceğim... Halis Acem çayı... Susadım ben!</p>

  <p class="block9">İhsan, arkadaşının arkasından gülümseyerek baktı. Sonra Kâmil Bey’e ciddiyetle döndü:</p>

  <p class="block9">— Sultanahmet Mitingi yapılmış olmasaydı, ben Nedime’yi Babıâli’ye çıkaramazdım! Bunun ne kadar dehşetli bir karar olduğunu kestirirsiniz! Hayvan gibi kıskancım bi kere... Sonra iliklerime kadar Doğuluyum! Dergiyi gördünüz mü hiç?..</p>

  <p class="block9">Kâmil Bey kekeledi:</p>

  <p class="block9">— Hayır! Rastlamadım. Hemen alacağım bir tane... Hemen. .</p>

  <p class="block9">— Nedime, çok daha iyilerini çıkarabilir ama ben istemiyorum. Aydınlarla uğraşmak boşuna... Bizimle beraber olanlara zaten söyleyecek bir söz yok. inanmayanlarımız da bilerek, çıkarları için düşmanla beraber çalışıyorlar. Aslında halka anlatmak lazım... Halka, bu harbin eskilere, meselâ 93 Harbi’ne, Balkan Harbi’ne, seferberliğe benzemeyen bir başka boğuşma olduğunu anlatmalıyız! Bir başka harptir bu... Kadını, erkeği, çocuğuyla yapılması gerek, bir vatan, millet harbi... Bunu hem yapmaya, hem de kazanmaya mecburuz. Siz de böyle düşünmüyor musunuz?</p>

  <p class="block9">— Evet...</p>

  <p class="block9">Bir zaman sustular. Ocağın üzerinde demlik, nemli horultularla kaynamaya başlamıştı. Bu ses, odaya, bir hastaneden çok, orta halli bir İstanbul evinin rahatlığını veriyordu.</p>

  <p class="block9">Bu garip rahatlık ortasında İhsan, için için kaynıyor, kaynamak değil, büyük bir heyecanla patlamaya hazırlanıyor gibiydi. Halbuki Kâmil Bey onu, çok ağır, hatta biraz kasıntılı bulacağını sanmıştı. Bu sevimli heyecan, İhsan’a daha yaraşıyordu. Güçsüz düşürüldüğü, mahpusa tıkıldığı halde büyük bir iş yapmakta olduğu belliydi, işin güzelliği, büyüklüğü, yapan adamın bundan övünmeyi gereksiz saymasındandı. Hem övünmemeyi, hem de heyecanlı olmayı Kâmil Bey bir türlü anlayamadı. Bu sinirliliğin yeni bir ziyaretçi karşısında tutan bir mahpushane nöbeti olduğunu nereden bilecek?</p>

  <p class="block9">— Anadolu’dan yeni haberler aldınız mı?</p>

  <p class="block9">Ahmet bir şeyler söyledi. Bazı isimler saydı. Artık eskisi kadar alay edilmiyormuş. Başlangıçta işi ciddiye almayanların çoğu şimdi orada imişler. Hele ikinci işgal, Meclis’in basılarak bazı mebusların Malta’ya sürülmesi pek olumlu etki yapmış<span class="calibre1">.</span> İhsan, soru sorduğu halde alacağı cevabın kıl kadar önemi yokmuş gibi Ahmet’in sözünü yarıda kesti:</p>

  <p class="block9">— Ali Kemal’e çok kızıyorum! Hem kızıyorum, hem de gazetesini aralıksız okuyorum. Bir çeşit sinir idmanı oluyor. Yanıldığı yüzde yüz... Yanılmak, insanlar için ayıp bir şey sayılmamak gerek ama, burada şaşırmak, hata etmek olur mu? İki ayrı şey yok ki azizim. İki ayrı şey var olsa, “hayırlıyı seçmekte yanıldı” deriz. Bir tek yol kalmış, o da dövüşmek... Ben esirlikteyken yanımda bir Sadık Çavuş vardı. İskilipli bir Kürt oğlu! “Kırmızı çizmeyi giymeli imiş Al atın üstüne binmeli imiş Dövüşe dövüşe ölmeli imiş” diye, bir türkü söylerdi ve gözlerim yaşarırdı. Esir adamın ölmesi bile komik oluyor beyler! Kan kırmızı bir atın üzerinde, ayağında kan kırmızı çizmelerle dövüşürken ölmeyi düşünün... Esir kampında iki kişi kendini öldürdü. Birisi, yedek subaydı. Kendi kendine bir tarih kararlaştırmış, “Şu zamana kadar karımdan mektup gelmezse, yaşamaya katlanmak boştur” demiş. Esir kampındakilerin İstanbul’dan mektup almaları, o sıralarda, mesela, aya çıkmak gibi imkânsız bir şeydi. Kendisini palaskasıyla, aptesthanede astı. Görenler bağrıştılar. Koştuk. Çivi alçak olduğundan ayaklarını yukarıya toplamıştı. Korkunç bir şey! Hayata ayak basmamak için, vücudunu iki büklüm edebilmek... Boynu biraz bükülmüştü. Nedense, ben o anda, hiçbir acıma duymadım. Harpte çok ölüm gördüğümden olmalı...</p>

  <p class="block9">— İkincisi?</p>

  <p class="block9">— Daha beter! Ustura ile bileklerini kesmiş... Ben o gün kandan iğrendim. Bir Arap binbaşıydı. “Frengiliymiş” dediler. Yenilginin bir tek iyiliği var: İnsanların kuvvetini deniyor. Sakın yanlış anlamayın, bunu, ben kendim için, yani dayanmış bir insan övüntüsüyle söylemiyorum!</p>

  <p class="block9">Bu sırada kapı açıldı:</p>

  <p class="block9">— Merhaba İhsan Ağabey!..</p>

  <p class="block9">— Ooo merhaba Abdullah Ağa... Buyur!</p>

  <p class="block9">— Rahatsız etmeyelim. .</p>

  <p class="block9">— Yok canım! Bunlar benim değil, senin misafirin sayılır. Adını verip gelmişler. Otur, çay içeceğiz!</p>

  <p class="block9">— Çay hazır mı? Tamam... Kaynanamız bizi seviyor desene...</p>

  <p class="block9">Abdullah Ağa, kasıntılı bir yürüyüşle geçip bir iskemleye oturdu. Kırk yaşlarında kadardı. Çok esmer olduğundan ‘Arap Abdullah’ diye meşhurdu. Bilekleri, boynu kalın, buna karşılık sesi, inceydi. Sesinin kuvvetli vücuduna yarasınadığını bildiği için konuşurken kelimeleri sert söylemeye alışmıştı. Sesi gibi, biteviye kırpışan gözleri de insana güven vermiyordu.</p>

  <p class="block9">İhsan, Kâmil Bey’e, Arap Abdullah’ı tanıttı:</p>

  <p class="block9">— Mahpushanemizin ağası... Kendisinden çok iyilik gördüm. Allah razı olsun...</p>

  <p class="block9">— Bırak şu lafları İhsan Ağabey!.. Kavlimiz nasıldı? Şart olsun bir daha gelmem... Bizim iyilik ne haddimize? Hep senin soyluluğun...</p>

  <p class="block9">Böyle dediği halde, gözlerinden kibirli bir ışık geçmişti. Sarı dişlerini gösteren sırıtışını, Kâmil Bey hiç beğenmedi. Herif, belli bir şey, ikiyüzlü, kurnaz, kıyıcıydı. Kurnazlığı nereden anlaşılıyor bilinmez ama, ikiyüzlülüğüyle kıyıcılığım gizli gülümseyişi hemen meydana koyuyor.</p>

  <p class="block9">Çayın ilk fincanlarını konuşmadan içtiler. Bu zaman içinde, Kâmil Bey, Abdullah’ı inceledi. İstanbul’un ileri gelen külhanbeyleri gibi giyinmişti. Kara kumaştan çapraz ceket, aynı kumaştan geniş paçalı pantolon, kenardan düğmeli, ökçesi yüksek kunduralar, tepesi dar kalıba vurulmuş koyu renk fes, ipek gömlek, fildekostan ten fanilası, belinde fes rengi bir yün kuşak...</p>

  <p class="block9">Kâmil Bey sordu:</p>

  <p class="block9">— Affedersiniz, sizin suçunuz ne?</p>

  <p class="block9">— Bizimkisi boktan bir mesele... Geç bir kalem... Biz alışığız... Burası baba ocağı sayılır. Bu yedinci giriş... Ötekiler hep yaralama falandı. Bu seferki cinayet... Cinayet de sayılmaz ya... İşte öyle... Bizimkine boşver! Allah İhsan ağabeyimi kurtarsın...</p>

  <p class="block9">— Birisini mi vurdunuz?</p>

  <p class="block9">— Yok canım... Keşke vursaydık... Aynasızları sen bilir misin beyim, polis milletini... İmansızdır topu... Allah’ın bol, adamın kıt yerinde kıstırdın mı köpekler en kabadayısı... En yüreksizi arslan kesilir kalabalıkta! Mahalleye bir serkomiser gelmiş... Mahallede bizi çekemeyen avradı merhametliler, herife ne demişlerse demişler... Bir an durup sonra İhsan’a sordu: Beyağabey de gazeteci mi?</p>

  <p class="block9">— Evet!...</p>

  <p class="block9">— İsterse yazsın... Yaz valla... Benim pervam yok... Dinim Rabbena hakkı için ben feleğe minnet etmem. Üç yıl da siyasetten versinler... Var mı ötesi? Versinler, Baba Abdullah dayanıklıdır. Yüklensinler... Çeker götürürüz, sizin gibi ağabeyler sayesinde... Ne diyordum?</p>

  <p class="block9">— Yeni komiser...</p>

  <p class="block9">— Komiser değil, koca başkomiser! Nerdeyse merkez memuru olacak. Fazladan polis müdürü Tahsin Bey’in de hemşerisiymiş. Ne bileyim ki birader! Bir gece, kahvede oturuyorum. Sizden saklamam, kafa tütsülü... Bizi bir efkâr basmış, delikanlılık bu, çekmişiz pırnayı... Bir kere ağzımız bulaştı mı, gayrı dur, durak aramayacaksın, Arap Abdullah, sabaha kadar durmaz içer. Huyum da kötü... İçkiyi birbirine karıştırırım. İkindiden rakıya oturduk. Üç arkadaşız, Allah sana inandırsın, yarım gaz tenekesi rakı içmişiz. Herifler yıkıldı. Kulaklarını kes, kalkacakları yok. Biz, bu sefer de şaraba çevirdik. Artık, bilmem yalan, bilmem doğru meyhaneci, “İki okka içtin ağa” dedi. Bir okka da kebap yemişim. Sonra kahveye düştük. Konyağı çaya karıştırdım, hafif hafif demleniyorum. Bir dalgadır tuttu. Sarhoşluk boru değil, hepimizin başındaki iş... Sadrazam oluyorum, dönüp seraskerliğe atlıyorum. İngiliz’e yeniden harp açıp orduyu çekiyorum. Birden aklıma başka bir şey geliyor: “Hastir oğlum! Baban da mı seraskerdi?” diye, gülüyorum kendi başıma... Hasılı biz böyle malihülyadayken serkomiser gelip cama vurmuş. Kahvenin camına...</p>

  <p class="block9">— Ne istiyor?</p>

  <p class="block9">— Bilir miyim? Bizi orada görmüş de... Dışarı çağırıp azarlayacak aklı sıra... Türkçesi, ele güne karşı fiyakamızı bozup bizi madara edecek. İşin böyle olduğunu biz sonradan anladık. Meğer, bizi çekemeyenler ne demişler? “Bunun burnunu kırmadıkça sana bu semtte ekmek yok!” demişler. Kahveci, seslenmiş duymamışım. Gelip omzumu dürttü: “Abdullah ağabey, seni komiser bey çağırıyor” dedi. Baktım, iki karış boyunda bir herif! Valla, komiser olduğuna bile inanmadım. Öyle komiser m’olur? Görsen Beyazıt kenefine ibrik yapmazsın... Orta oyunlarında cüceler var ya... İşte onlara benziyor. “Surata kitakse” demişim. Senin anlayacağın, “Surata bak” diyoruz! Parmağını geri bükerek işmar ediyor. Biz, doğma büyüme İstanbul külhanbeyiyiz, leb demeden leblebiyi anlarız. Bizi çağırıyor. “Dışarıya çık” diyor. Lâkin anlamazlığa vurdum, istifimi bozmadım. O serkomiserse, biz de kendimize göre serkomiseriz. Her işarete seğirtsek, işimiz var. Ben gene dalgama döndüm, Allah’ımla konuşuyorum. O kadarcık gövdede öyle sıtma görmemiş ses m’olur? Kahveye ‘cehennem makinesi’ düştü sandım. Yekten “Kalk ulan deyyus!” demez mi? İki gözüm kör olsun ki, lafını üstüme almadım. İyi ki almamışım... Yoksa bela hazırdı. “Sana, Arap Abdullah derlerse bana da Hergele Rıza derler” diye, başladı. “Hergele Rıza! Anladın mı? Hergele... ” Adını mı övüyor, diye düşündüm, düşünmedim. “Düş önüme! Karakola gideceğiz!” demez mi? “Bir yanlışlık olacak! Hadi işine, yerden bacak!” dedim. Lastik top gibi zıplamaya başladı. Meğer öfkelenmiş... Baktım şakası yok, “Gözüme çay fincanı kadar görünüyorsun herif! Defol!” diye diklendim. Elini tabancasına atmaz mı? İşte o zaman cinler başıma toplandı. Palaskasından yakaladığım gibi yallah ettim, pencereden dışarı... Cam, çerçeve kalmadı. Herifin leşi caddeye serildi. Bizi yakaladılar, müdüriyete götürdüler. Bize bir sopa çektiler beyağabey, İslam dini açık, ben de beğendim, insan oğlu demirden dayanıklı, vesselam. “Sopadan öldü” derlerse, kulak verme, yalan... Sopadan gebermek gerekse, bu fakir çoktan kuyruğu mumlamıştı. Bizi, külüstür kuyu tulumbası gibi söküp dağıttılar da, sanki yemden civataladılar. Baktım, elden gidiyoruz, “Ulan imansızlar... Ulan siz Kuvayı Milliye misiniz? Tahsin beybabamdan beriye cümlenizin... ” diye bastım kalayı... Meğer Tahsin Bey kapıdan gözetlermiş. “Bırakın elverir!” buyurdu. Mert adamın canını seveyim. Büyük insandan, adama, bir vakit zarar gelmiyor. Tahsin Bey, neme lazım, mert herif! Lâkin adamı keyfine bırakmıyorlar ki... Birisi atladı. Bir komiser Ali Bey var. Namussuz dedikçe sağ yanına sıfırı bas... Bir kan meselesinde fiyakasını bozmuştuk. “Bu herif Kuvayı Milliyeye çalışıyor beyefendi” demez mi? Yüzüme beraber yalan söylüyor... Yüzüme beraber böyle yalan söylerse, arkamızdan neler atmıştır var hesapla! Aklım başımdan gitti! İşin ucunda Şeytan Adası’nı boylamak bile yazılı! Aman Abdullah! Elden çıkıyorsun oğlum! Gürültüye getiriyorlar. “Valla, sümme bilâ iftiradır. Tahsin Paşa babacığım...</p>

  <p class="block9">Ayaklarım öpeyim!” diye haykırdım. Kendimi biraz sıkarsam, gözlerimden ossaat yaş dökülür. Gene boncuk gibi yaşlar yürüdü. “Kabul etmem bir vakit! Ne mümkün! Biz, bunca yıl hizmet ettik padişahımıza... Kuvayı Milliye’nin Allah belasını versin! Padişahım çok yaşaaa!” diye bir nara attım. Camlar zıngırdadı. Naramız zati, ün salmıştır memlekete... Vaktiyle yangınlarda tulumba kaldırdığımız zamanlar, meraklısı çoktu. “Abdullah’ın narası” diyerek bir saatlik yerden bilirlerdi. Tahsin Bey güldü. “Bırakın!” dedi. Dayağı kestiler. Mahkemeye verdiler. Sabıka falan, iki yıl on ayı sardılar sırtımıza, bizi attılar eşşek cennetine...</p>

  <p class="block9">— Geçmiş olsun...</p>

  <p class="block9">— Geçer ama, deler de geçer... Boktan bir mesele olduğu için canım sıkılıyor. Elimizden bir kaza çıkaydı, birisini yeseydik amenna... Bu bizim millette din, iman kalmamıştır beyağabey! Gâvurlar bizden çok iyi...</p>

  <p class="block9">Kâmil Bey boş bulunup sordu:</p>

  <p class="block9">— Hangi gâvurlar?</p>

  <p class="block9">— Hangisi olursa... Bir kere heriflerde vicdan var.</p>

  <p class="block9">— Siz Kuvayı Milliye’yi sevmiyor musunuz, gerçekten?</p>

  <p class="block9">Abdullah Ağa, bir an ürktü, sonra kendisini toplayıp elini kabadayıca salladı:</p>

  <p class="block9">— Aklım ermez! Kuvayı Milliye ne demek? Farkında değilim... Kimi “Bolşevik” diyor, kimi “Rus moskofu “ diyor. Kemal Paşa isminde biri türemiş... Türer a... Türesin bakalım... Doğrusunu ister misin, biz mahpus milleti, buradan bizi kim kurtarırsa onlardanız! İster Yunan kâfiri olsun, ister Kemal Paşa... Bize kim af verecekse o yaşasın vesselam...</p>

  <p class="block9">Kâmil Bey istemeden girdiği pislik çukurundan kurtulmaya çabalıyordu:</p>

  <p class="block9">— Af var. Mutlaka... Merak etmeyin...</p>

  <p class="block9">— Neden merak edecekmişim... İsterlerse vermesinler... Tövbe estağfurullah...</p>

  <p class="block9">Çukur, kapıdan başım uzattı:</p>

  <p class="block9">— Seni arıyorlar ağa!</p>

  <p class="block9">— Kim gelmiş? B... tan biriyse “Evde yok! Sıcağa gitti” deseydin... Şakaya önce kendisi güldü: Kahpe mi geldi yoksa?</p>

  <p class="block9">— Evet, Eleni ablam gelmiş...</p>

  <p class="block9">— Öyle desene namussuz... Gene bir sürü öte beri getirmiştir. Kâmil Bey’e göz kırptı. Karının sevdalanmışı da başa bela... Bize tutkun kahpe... Vurup kırıp topladığını buraya taşıyor. Bize müsaade ağabeyler! Siz rahatınıza bakın...</p>

  <p class="block9">Arap Abdullah kurnaz kurnaz göz kırptı, arkasında biraz iç sıkıntısı, biraz acıma, epeyce de iğrençlik bırakarak, cakalı salıntıyla yürüyüp çıktı.</p>

  <p class="block9">İhsan, odaya çöken yorucu havayı dağıtmak için gülümsemeye çalışarak anlattı:</p>

  <p class="block9">— Arap Abdullah yamandır! Arap Abdullah deyip geçmemeli... Ahmet bilir ya... Koskoca “Dam ağası!” 800 kişilik mahpushane bundan sorulur. Beni sever. Eğer Abdullah Ağa razı gelmese, görüşmemiz bu kadar kolay olmazdı. Siyasi suçlular için ayrı bir görüşme günü var. O gün, polis müdüriyeti mutlaka bir sivil memur yolluyor.</p>

  <p class="block9">— Şimdi, müdüriyet bizim geldiğimizden haber alamayacak mı?</p>

  <p class="block9">— Hayır, zannetmem. .</p>

  <p class="block9">— Mahpuslardan biri söylese...</p>

  <p class="block9">— Ne haddine... Abdullah Ağa gözünü patlatır.</p>

  <p class="block9">— Müdür Bey?</p>

  <p class="block9">— Abdullah Ağa gözünü patlatır dedim ya...</p>

  <p class="block9">— Müdür Bey’in de mi?</p>

  <p class="block9">— Elbette... Abdullah Ağa, müdür beye, devletten her ay aldığı maaşı haftadan haftaya veriyor. Sen olsan hangisini sayarsın?</p>

  <p class="block9">— Rum kadının getirdiklerinden mi çıkıyor mu maaş?</p>

  <p class="block9">— Hayır! Mahpuslardan... Kahve ocağının kârı Abdullah Ağa’nın, kumar haracı Abdullah Ağa’nın, esrar satışı Abdullah Ağa’nın, gelenden, gidenden toprak bastı parası, yani ‘Allah kurtarsın parası’ hep Abdullah Ağa’nın...</p>

  <p class="block9">— Şaka ediyorsunuz. Sekiz yüz kişi bu bir tek adama soyulur mu?</p>

  <p class="block9">— Oynaya oynaya...</p>

  <p class="block9">— İstanbul şehrinde... Osmanlı İmparatorluğu’nun merkezinde!</p>

  <p class="block9">— Evet...</p>

  <p class="block9">— Neden şikâyet etmezler?</p>

  <p class="block9">— Kimler? Soyulanlar mı?</p>

  <p class="block9">— Evet...</p>

  <p class="block9">— Edemezler... Abdullah Ağa’nın belinde iki yüzlü bir Çerkez kaması var, emrinde eli bıçaklı, üç beş serseri... Kanun da Abdullah Ağa ile beraber...</p>

  <p class="block9">— Anlayamadım...</p>

  <p class="block9">— Burada bütün memurlar Abdullah Ağa’ya rüşvetle bağlı olduklarından, ona karşı gelmek, bir anlamda kanuna karşı gelmek oluyor. Yani kanunun temsilcilerinin çıkarına... O zaman da kanun, buradaki temsilcileri aracılığıyla karşı durmaya yeltenenlerin gırtlağına sarılıyor. Bir tutanak... Bir tutanak daha... Üçüncüde savcı, “Tepeleyin rezili! Nizam bozulmasın!” emrini basar. Kendisini soydurmak istemeyeni gardiyanlar, Abdullah Ağa’nın hizmetkârlarla beraber bir gece aşağıya götürürler. Zindana... Basarlar sopayı... Kemiklerini kırana kadar...</p>

  <p class="block9">— Bunlar akıl alır şeyler değil... Şaştım...</p>

  <p class="block9">— Neden kardeşim? Ali Kemal Bey’in yaptığı daha mı akıl alır bir şey?</p>

  <p class="block9">Kâmil Bey tramvay durağında Ahmet’ten ayrıldığı zaman içini yokladı. Yüreğine acı bir şey dolmuştu. İhsan muhakkak ki kahramanlık yapıyordu. Varını, yoğunu “şüpheli bir işe” atmıştı. işin şüpheli oluşunu düşünmüyor, inanıyor, şikâyet etmiyor, memnun görünüyordu. İmrenmemek imkânsızdı, İhsan kadar kuvvetli olmak da lazımdı. İhsan’ın kuvveti, hayattan, sevgililerinden uzakta yaşamaya şikâyetsiz katlandığından değil, Arap Abdullah gibi adamlarla bir arada bulunmaya tahammül etmesinden belliydi. Burdaki kahramanlık da galiba bundan ibaretti.</p>

  <p class="block9">Kâmil Bey “Hayata girmeye başladık! İyi oluyor” diye düşündü. Baltaya yapışacakmış gibi, kimseye belli etmeden, yumruklarını hırsla sıktı.</p>

  <p class="block9">Tramvayda içi içine sığmıyordu. Aylardan beri ilk defa, yüreğini aralık aralık yoklayan, en keyifli sıralarında birden kavrayıp tedirgin eden işe yaramazlık duygusundan kurtulmuş, kendisini kendisine karşı yücelten onurlu bir görev sahibi olmanın rahatlığını duymuştu.</p>

  <p class="block9">Bir zaman, karısına bunun müjdesini nasıl vermesi gerektiğini düşündü. Önce bu müjde vermek, üzerinde hiç durulmayacak kadar kolay görünüyordu. Fakat söyleyeceklerini araştırmaya başlayınca, daha doğrusu Adliye’den çıktıktan sonra olanları sayıp dökünce Nermin’in hiçbir şey anlayamayacağı yüzde yüzdü. Bir okul arkadaşı hapse girmiş... Karısı gazetecilik yapıyormuş. Kendisinden yardım istemişler. Bunların değerlerini ölçüp biçmek için, en azından, politikayla biraz uğraşmak, hiç değilse, mahalle kahvesindeki insanları, bunların neler üzerinde çekiştiklerini bilmek gerekti.</p>

  <p class="block9">Dahası, derginin adı, Karadayı idi. Nermin, her şeyden önce, bu adı yadırgayacaktı. Nitekim kendisi de ilk duyduğunda irkilmişti. Ahmet’e bakılırsa, Karadayı Anadolu’nun çok iyi tanıdığı, çok sevdiği doğru sözlü, yürekli, şakacı bir masal kişisi. Nasreddin Hoca gibi, birçok fıkraların, gülünç hikâyelerin kahramanı imiş...</p>

  <p class="block9">Çocukluğundan beri ciddi, hatta biraz durgun mizacıyla böyle bir dergiye nasıl faydalı olabileceğini bir an düşünüp uzaktan uzağa telaşlandı.</p>

  <p class="block9">Eminönü’nde bir gazeteciden Karadayı istedi. “Kuradayı” sözünü duyan bir yolcu durup dik dik bakınca, neden olduğunu bilmeden ürktü, gazeteyi hemen cebine sokup yürüdü.</p>

  <p class="block9">Birkaç adım sonra, ürkekliğinin sebebini araştırdı. Görünürde hiçbir haklı sebep olamazdı. Gazete hükümetin bilgisi altında aylardan, belki yıllardan beri çıkıyor, işte her tarafta açıktan açığa satılıyordu. İyi ya, neden öyle dik, öyle sert bakmıştı herif?..</p>

  <p class="block9">Kâmil Bey, bu duygunun, meşru devlete başkaldıranlara katılmaktan ileri geldiğini ancak vapura girerken anladı.</p>

  <p class="block9">İngiliz’e “Topraklarımı satmam” dediği için kendisini apansız üstünde bulduğu çizgiyi bugün İhsanla görüştükten sonra “resmen” aşmış oluyordu. “ Bunu kimse bilmiyorsa, ben biliyorum ya!” Daha ilk adımda ürktüğü için kendisine ceza vermek istemiş gibi, güverteye oturunca Karadayı gazetesini cebinden çıkardı. “Çarşaf gibi” açtı. (Oysa gazetecinin yanından hızla ayrılırken ancak evde bakmayı kararlaştırmıştı. )</p>

  <p class="block9">Dergi -buna gazete demek belki daha doğruydu- Karagöz gazetesine benziyordu. Bir gündelik gazetenin tek yaprağını ikiye bükerek dört sayfa basmışlardı. Haftada iki sayı çıkıyordu. Birinci sayfanın yarısını kaplayan karikatüre yakın resim, günün politikasıyla ilgiliydi. Bunun altında Karadayı’nın ağzıyla o içdış olayları taşlayan koşma biçimi bir deyiş vardı. Başyazıda, Karadayı aklı hiçbir şeye ermediği halde, aralıksız soru soran arkadaşı Çoban Veli ile konuşuyor, memleket olayları üzerinde çobanın gözünü açmaya çalışıyordu. Küçük bir hikâye, dokunaklı birkaç fıkra, bir masal tefrikası koyulmuş, cinayet, soygun haberleriyle Anadolu’da olup bitenler mümkün mertebe açık bir dille özetlenmişti. Harfler, herhalde kolay okunması için çok iri tutulduğundan yazı azdı.</p>

  <p class="block9">Ne yandan bakılsa sahibini on yıl kürek cezasına çarptıracak kadar etkili, kışkırtıcı görünmüyordu.</p>

  <p class="block9">Bir an daldı. Nerden çıkarmıştı, karısına müjde vermeyi?.. “Nasıl şey diye bunu alıp baksaydı... Neler düşünürdü benim için... ‘Sapıttı Kâmil’ demez miydi?” Birkaç saattir duyduğu sevinç, heyecan, alışmaya çalıştığı gurur saçma mıydı bu kadar?.. Ne olmuştu, soğukkanlı, dengeli Kâmil’e?.. Parasız kalmak değiştirir mi insanı bu kadar korkunç? Farkına varmadan böyle gülünç eder mi? Eskiden beri ölçülü adam değildi de zenginlik mi örtüyordu alıklığını?</p>

  <p class="block9">Kendisini yılgınlığa kaptıracağı sırada, olayları hemen bir başka açıdan aldı önüne... Ahmet’le İhsan’ın kendisine güvenmelerinde paha biçilmez bir değer vardı. Okulda çok yakın arkadaş olmadıkları halde bu güven nerden geliyordu? Kişiliğindeki özellikten... Karşısındakilere güçlü, dengeli, yürekli görünmesinden... Görünmesinden değil, gerçekten öyle olmasından...</p>

  <p class="block9">Birkaç kere gittiği mahalle kahvesinde, insanların inançlarını savunurken, aralarındaki gizli bir dayanışmaya güvendiklerini sezmişti. Toplumsal felaketleri alt edebilmek için başvurulan bu milli kardeşliğin, bu genel güvenin dışında kalmak, ne kadar önem vermiyor görünse de, kahredici bir yalnızlıktı.</p>

  <p class="block9">İhsanla Ahmet’in kendisini aramalarıyla işte bu dayanılmaz yalnızlıktan kurtuluyordu. Artık Kâmil de memleketi kavrayan felakete karşı çıkanların yanında, arasındaydı. Karısına müjdelemek istediği aslında Karadayı gazetesi değil, yüklendiği bu yaman sorumluluk, kim olursa olsun herkese açıkça gururlanmak hakkı veren bu şerefli ödevdi.</p>

  <p class="block9">Dizlerine bırakıp üstüne yumruğunu koyduğu Karadayı gazetesini -birkaç dakika önce, sevincini utanca çevireli bu zavallı kâğıt parçasını- minnetle kaldırdı, saygıyla katlayıp cebine koydu.</p>

  <p class="block9">Yüreğine yeniden sevinç dolmuştu. “Çok şükür” diye, ellerini keyifle ovuşturdu.</p>

  <p class="block9">Eve sevinci kat kat artmış olarak girmiş, boğuk bir sesle “Nermin! Nermin!” diye seslenerek merdivenlere saldırmıştı.</p>

  <p class="block9">Salonda bulduğu karısının ellerini tuttu. Nermin’i görür görmez, nedense müjde vermekten gene vazgeçmişti. Yavaşça Ayşe’yi sordu.</p>

  <p class="block9">Çocuğun öğleden sonraları uyuması hiç görülmemiş bir olaymış gibi şaşırınca Nermin meraklandı:</p>

  <p class="block9">— Bir şey mi oldu? Ne var?</p>

  <p class="block9">— Hiç... Ben sizi seviyorum efendim.</p>

  <p class="block9">— Ne demek?</p>

  <p class="block9">— Sizi, yani Ayşe ile seni...</p>

  <p class="block9">— Bunu söylemek için mi bugün erken döndünüz?</p>

  <p class="block9">— Kâfi bir sebep değil mi yoksa?</p>

  <p class="block9">Karısını kucaklayıp dudaklarından öptü. Sonra bir adım geri çekilerek dünyanın en güzel yüzüne, tapmaya ait hislerle baktı. Kadını daha fazla şaşırtmamak için, saçlarını şefkatle okşadı:</p>

  <p class="block9">— İşte böyle hanımefendi?</p>

  <p class="block9">— Avukatı gördünüz mü?</p>

  <p class="block9">— Evet.</p>

  <p class="block9">— İyi bir haber mi verdi?</p>

  <p class="block9">— Çook. .</p>

  <p class="block9">— Memnun oldum.</p>

  <p class="block9">— Ya ben?</p>

  <p class="block9">Yumruklarım pantolonunun ceplerine soktu. Yüreğinde, genç bir boğa güreşçisinin pervasız kavgacılığı kabarmıştı.</p>

  <p class="block9">Oysa, bu kanlı oyunları seyretmeye her gidişinde, İspanyol insanının adi kasaplık karşısında tutulduğu histeriye hiçbir anlam veremez, bunu zevksiz, kaba ve barbarca bulurdu. Üniforma giymek, silah taşımak da şimdiye kadar gülünç bulduğu şeylerdi. İlk defa, şimdi yedek subay olarak savaşa katılmadığına üzülüyor, tepeden tırnağa silahlanmayı yürekten özlüyordu.</p>

  <p class="block9">Aylardan beri ilk defa yemeklerden lezzet aldı. Yaşamaktan, dünyadan memnun, masasına kuruldu.</p>

  <p class="block9">O zamana kadar, dergileri, haftalık gazeteleri ciddiye almamış, hepsine yalancı ansiklopediler gözüyle bakmıştı. Hele Fransız mecmuacılığını, maskaralık, açık saçıklık sayıyordu. Bir de Amerika’da dergilere çok önem verildiğini, abone olmak için bile yıllarca nöbet beklenildiğini duymuştu. Bunlar, büyük sermayelerle çıkarlarmış... Dünyanın her yanında muhabirleri bulunurmuş.</p>

  <p class="block9">Nedime Hanımla beraber çalışmaya başlar başlamaz, n’apıp yapıp Ankara’ya bir rabıtalı muhabir göndermeye karar verdi. Birden, Nedime Hanım’a çok faydalı olacağına inanmıştı. Ne de olsa bu heriflerin -İngilizlerin, Fransızların, İtalyanların- dillerini, törelerini biliyordu. Belki hala hanımın kocasından da yararlanır, işgal makamlarından müsamaha bile görürdü.</p>

  <p class="block9">Kazanacağı ilk davada eline geçeceğini umduğu para ile gazeteyi büyütmeli, daha ciddi bir hale getirmeliydi. Karadayı şimdiye kadar köylü, bir de yoksul halk düşünülerek çıkarılmıştı. Oysa, her sınıf halkı ilgilendirmesi, hele aydın okuyucular toplaması da lazımdı.</p>

  <p class="block9">Bir cigara yaktı. Biraz daldı. Doğrusu gelecek üzerindeki tasarıları bir yana bırakıp hemen işe sıvanmaktı. Saatlerce uğraşarak, hikâye, fıkra, başmakale, masal tefrika başlıklarının yenilerini yaptı. “Karadayı” şimdi, Bağlarbaşı’nın meşhur manavına pek benziyordu Çoban Veli de, toraman oh Anadolu delikanlısı oluvermişti.</p>

  <p class="block9">İstanbul hükümetine taraftar olan mizah dergilerini ilk fırsatta inceleyecek, teknik bakımdan uygun gördüğü taraflarını alarak, düşmanı, kendi silahıyla vuracaktı.</p>

  <p class="block9">Saate baktı. Nerdeyse sabah olacaktı. Sırtı sızlıyordu ama mutluydu. Masaya başka bir adam olarak oturmuştu. Başka bir adam olarak kalkıyordu. Artık ciddi bir dava sahibiydi. Bundan böyle olaylara, insanlara eleştirici gözüyle bakacaktı. Bir küçük not defteri alıp yazı konularını, kaydetmeliydi. Çünkü, artık, sıradan bir vatandaş değildi. Elinde iyi kötü bir savaş silahı olan, SORUMLU İNSAN’dı.</p>

  <p class="block9">Fakir düştüğünden beri o gece ilk defa sahiden rahat uyudu. Yani “Adam sen de... Gün doğmadan neler doğar!” diye kendisini avutmaya lüzum görmeden...</p>

  <h2 class="block10" id="sigil_toc_id_4">6</h2>

  <p class="block9">“Karadayı” idarehanesine gitmek için evden çıkarken çok heyecanlıydı.</p>

  <p class="block9">İhsan’ın karısı Nedime Hanım’ı merak ediyor, yenik Osmanlı İmparatorluğu’nun işgal altındaki başşehrinde gazetecilik yapan bu Türk kadınını gözünün önüne getirmeye çalışıyordu.</p>

  <p class="block9">Bir zaman, Avrupa’da görüp tanıdığı, erkekleşmiş, daha doğrusu çoğunluğu gülünç derecede züppeleşmiş yazar kadınları gözünün önüne getirdi. Bunların hemen hepsi, iki cins arasında bocalayan ekzantrik yaratıklardı. “Collette bile... ” Avrupa’daki emsalinden fayda çıkaramayınca, İstanbul’da gördüğü çalışan kadınlara geçti. Çöpçü kadınlar... Sırtlarında kurşunî abadan ceketleri, aynı abadan pantolonları... Başlarını, ayaklarını kalın bir şeylerle sarmış zavallı işçi kadınlar...</p>

  <p class="block9">Bu kılıktaki bir kadın, bir gazete idarehanesine ne kadar yaraşmıyorsa, ipek çarşaflı bir İstanbul hanımefendisi -söz gelimi, Nermin ya da, Nermin’in halasının kızı Sabriye- aynı idarehaneye o kadar uymuyordu. Uymuyordu ama, düşündükçe Nedime Hanımla Nermin’in hayallerini birbirine karıştırmaya da başlamıştı.</p>

  <p class="block9">Bu destan kahramanı kadın hakkında, Ahmet’e bir şeyler sormadığına üzüldü.</p>

  <p class="block9">Ahmet, ‘Ufak bir sermaye uydurup... ’ demişti. Ufacık bir sermaye ile çıkan Karadayı nasıl oluyordu da tehlikeli görülüyor, sahibi bu kadar dehşetli bir cezaya çarptırılıyordu? Eğer gerçekten. tehlikeyse, bir kadın, bu tehlikeyle oynamayı nasıl göze alıyor?</p>

  <p class="block9">Köprüye çıktığı zaman saat on bire gelmişti. Çamura benzeyen vıcık vıcık bir yağmur, durmadan yağıyordu. Hava o kadar rutubetli, o kadar bulanıktı ki insan bu zavallı şehre artık bir daha hiç güneşli günler gelmeyecek sanırdı.</p>

  <p class="block9">Kâmil Bey İsviçre’de bir dergi idarehanesi görmüştü. Pul, kartpostal, el yazması kitap biriktirmeye meraklı olan sahibiyle mektuplaşarak tanışmışlardı. Uzun, maksatsız gezilerinden birisinde -daha evlenmediği için tek başına- İsviçre’ye uğrayınca Bern’e gidip mektupla kazandığı dostun yüzünü görmek istemişti. Yazılarında pek genç zannedilen Mösyö Biencour 55-60 yaşında güler yüzlü bir ihtiyardı. Kâmil Bey’in kim olduğunu anlar anlamaz masasından kalkıp süratle yanma yaklaştı, yumuşak elini dostça uzattı. Yer gösterdi. Dolaştığı memleketlerden gönderdiği kartpostallar, pullar için teşekkür etti. İstanbul’a gelmek istediğini, fakat bir türlü fırsat bulamadığını söyledi. Özür diledi. Eve telefon ederek öğle yemeğine misafir getireceğini bildirdi. Kendisi gibi ak saçlı bir karısı, bir de üniversitede felsefe okuyan gözlüklü kızı vardı. Öğleden sonra tekrar idarehaneye döndüler. Mösyö Biencour, sahibi olduğu işyeriyle övündüğünü saklamaya çalışarak Doğulu dostuna idarehaneyi baştan aşağı gezdirdi. Çalışma düzenini uzun boylu açıkladı. Basımevi üç katlı, geniş bir taş binaya ancak sığmıştı. Her şey o kadar temizdi ki, Kâmil Bey, açılmak üzere olan bir sergi gezdiği duygusuna kapıldı. Sanki burada hiçbir şey kullanılmamış, kullanılmak için bir araya getirilmemişti. Çalışanlar da, düzene, temizliğe uyuyorlardı.</p>

  <p class="block9">Tesis, dünyanın beş kıtasında okuyucu bulan Fransızca bir dergi çevresinde kurulmuş. Bu ana yayının yanında, Mösyö Biencour’un “dikkatle seçilmiş” dediği kitap dizileri vardı. Bu otuz odalık binada ayrıca bir çocuk, bir moda, yarısından fazlası dağcılığa ayrılmış bir spor dergisi çıkıyordu.</p>

  <p class="block9">Adam sırasını düşürüp, haftalık tirajı da söyledi. Aşağı yukarı bir milyonmuş. Serbest yazarlardan başka, 30 kişilik bir yazı kadrosu...</p>

  <p class="block9">Arka sokağa açılan geniş bir avlu kapısından paketlenmiş dergiler, kitaplarla dolu kamyonetler çıkıyordu.</p>

  <p class="block9">Kâmil Bey Köprü’den Babıâli’ye doğru giderken Karadayı’nın basıldığı yayınevini, böyle değilse bile, bunun hiç olmazsa onda biri kadar hayal ediyor, Nedime Hanım’ın yanında bir muhasip, bir odacı, en azından birkaç yazar düşünüyordu.</p>

  <p class="block9">Yağmurluğunun kalkık yakalarını biraz daha kavuşturdu. Fesini kalıplatmayı geçirdi aklından, geç kalmamak için vazgeçti. Çantasında bir sürü proje, resim, başlık falan vardı. Bunları Nedime Hanım’la görüşüp uygulamayı daha fazla geciktirmek istemiyordu.</p>

  <p class="block9">Tramvay yolundan Babıâli yokuşuna saptığı zaman burasını ilk defa görüyormuş duygusuna kapıldı. Koskocaman Osmanlı lmparatorluğu’na yıllarca -yarım asır- kültür merkezliği yapmış olan bu boynu bükük yokuş, işinin azametine hiç de uygun değildi. Dükkânlar ufak, camekânlar karmakarışık... Ne reklam, ne boya, ne ışık... Hatta, ne de gösterişli, büyük tabelalar... Her şeyde babayani bir derbederlik, bir kendini koyuvermişlik...</p>

  <p class="block9">Kâmil Bey, köşedeki tütüncüden cigara, kibrit aldı. Kitapçıların önünden yukarı çıkıp Vakit gazetesinin yanındaki hana girdi. Üst katta 16 numaralı odanın kapısını çekinerek tıklattı.</p>

  <p class="block9">— Buyrun!</p>

  <p class="block9">Kâmil Beyyüreğiçarparak içeri girdi.</p>

  <p class="block9">Karşıaa, bir masa arkasında, çarşafının üstüne biraz mantoya, biraz hırkaya benzeyeli bir şey giymiş, esmer, solgun benizli bir kadın oturuyordu.</p>

  <p class="block9">Kâmil Bey eğildi:</p>

  <p class="block9">— Nedime Hanımefendiyi görebilir miyim?</p>

  <p class="block9">— Benim! Siz kimsiniz?</p>

  <p class="block9">— Kâmil. . İsmim Kâmil’dir, efendim... İhsan Beyefendi’nin mektep arkadaşlarından.</p>

  <p class="block9">Kadın dikkatle baktı. Sonra gülümsedi:</p>

  <p class="block9">— Buyrun efendim! Dün mahpushaneye biraz geç gittim. Siz çıkmışsınız. Geç kaldığıma üzüldüm. Tanışmamız bir gün gecikti. Şöyle buyrun... Oturun...</p>

  <p class="block9">Kâmil Bey kapıyı örttü. Çantasını duvarın dibine, ayıp bir şeymiş gibi adeta sakladı. Yağmurluğunu çıkardı. Üstündeki ıslaklıkla uğraşır gibi yaparak etrafa göz attı, gördüğü hazin manzarayı bir daha hiç unutmadı. Buna “manzara” demek bile hata... Ne manzara, ne bir şey... Sefaletin ta kendisi... Tam bir oda dolusu çıplaklık... Loş, boz gibi bir çıplaklık... Bir eski masa... Oturulacak yerleri hasır örme iki çarpık iskemle... Camekânları çıkarılmış -ya da kırılmış- bir dolap... Köşelerde, kitap, kâğıt, dergi gazete yığınları... Bir saç soba... Tenekeden, bilek kalınlığı borular...</p>

  <p class="block9">Kâmil Bey, bu zavallı odanın verdiği tedirginlikle ayaklarını yere vurdu. “Burada... Çalışmak... İmkânsız bir şey... İmkânsız... ”</p>

  <p class="block9">— Af buyurun efendi...</p>

  <p class="block9">“Ayaklarımı hayvan gibi yere vurdum” diyecekti. Kendini topladı:</p>

  <p class="block9">— Bilmem ki geç mi kaldım?</p>

  <p class="block9">— Hayır... Önemi yok... Şöyle oturunuz... Çay söyleyelim... Islandınız tabii?..</p>

  <p class="block9">Kadının sesi, soğuk almış gibi biraz kalındı, pürüzlüydü. Yüzündeki sarılık da belki bundandı. Ya da bu odada, başka türlü görünmesine imkân olamazdı.</p>

  <p class="block9">Kâmil Bey bir iskemle çekip oturdu. Çantasını bıraktığı duvar dibinden almaya cesaret edememişti. “Ne gülünç hal Yarabbi!” Neye çalışacaklar böyle?.. “Hayır! Buraya iki kişilik iş asla sığmaz. ”</p>

  <p class="block9">Nedime Hanım, kalktı. Pencereyi açıp avluya seslenerek iki çay ısmarladı. Kâmil Bey’in altında bulunduğu hayal kırıklığından zerre kadar şüphelenmemişe benziyordu. Hareketleri o derece kararlıydı.</p>

  <p class="block9">Gayet güzel, uzun parmaklı eliyle bir kurşun kalemin ortasından tutmuş, masaya hafifçe vurarak söze başladı:</p>

  <p class="block9">— Sizi rahatsız etmeye bir türlü cesaret edemezdim efendim, lâkin hastayım. Daha doğrusu, buraya birkaç zaman uğrayamayacak kadar hasta olmak üzereyim... Önüne bakarak gülümsedi: Merak edilecek bir şey değil... Tabii bir hastalık... Gebeyim...</p>

  <p class="block9">— Ne diyorsunuz? Öyle iken? Bu... “cehenneme” diyecekti: burada asla olmaz. Derhal eve gitmelisiniz! Bana yapılacak işleri gösteriveriniz... Kolayca kavrayacağımı sanıyorum. Zora düşersem Ahmet yardım eder. Ya da, ben eve gelir, size danışırım... Bana bunu neden söylemediler? Daha önce bilseydim...</p>

  <p class="block9">— Telaşlanmayın canım... Henüz epey zaman var. Kaşlarını biraz çattı. Bunu söylemeye mecburdum da... Affedersiniz... Bazen istemeyerek yorgun görünüyorum. Yaptığım işten usandığım anlamı çıkarmanıza hiç razı değilim... İhsanla asıl görüşülecek şeyleri konuşmamışsınız...</p>

  <p class="block9">Çayları getiren çırağın çıkarak kapıyı kapamasını bekledi. Sonra biraz ileriye uzanıp sesini alçattı:</p>

  <p class="block9">— Burada biz, gazete çıkarmaktan başka işler de görüyoruz. Tabii, siz isterseniz bunlara karışmayabilirsiniz...</p>

  <p class="block9">—Karışmayabilir miyim... Neden efendim?</p>

  <p class="block9">— Üzülmeyin canım... (Bir türlü fikrimi tastamam, anlatamam! Huyum böyle... Yâni şimdilik karışmanız gerekli değil! Haberiniz de olmayabilirdi Fakat ben ilk günü açık konuşmayı uygun gördüm. Her şeyi bilirseniz tehlike daha az olur. Burasını yalnız bırakmayacağız. . Hiç değilse, gündüzleri... Anadolu’nun bir kısım haberleri... Gizlice haberleri... Bizden geçer çünkü...</p>

  <p class="block9">Çok olağan bir işten konuşur gibi söylediği bu sözlerin etkisini Kâmil Bey’in yüzünde arayarak bir an sustu.</p>

  <p class="block9">— Bazı arkadaşlar belli günlerde uğrar! Bir de bağış işi düşünüyorum. Anadolu’daki kimsesiz çocuklara yardım’ diye para toplayacağız... Bana yardım edecek birkaç hanım daha buldum. Hani Avrupa’da kibar takımı böyle gösterişler yaparlar ya... İşte onlara benzeyeceğiz...</p>

  <p class="block9">Kâmil Bey, birdenbire karısı Nermin’i düşündü. Halası aracılığıyla karısı yüksek tabaka arasında bu işe pekâlâ yardım edebilirdi.</p>

  <p class="block9">— Bazı bir yere dört kez gitmek gerekiyor! Zamandan kazanmak yararlı olur. Bir de müsamere vermeyi düşünüyoruz.</p>

  <p class="block9">— Gazete işlerini hemen bana bırakmalısınız! Zor mudur?</p>

  <p class="block9">Soruyu istemeyerek sormuştu ama, sormamak da mümkün değildi.</p>

  <p class="block9">— Hayır. Göreceksiniz... Pek kolay... Ne diyordum. Evet... Öğrenmeniz gereken bir mesele daha var. Buraya yalnız yiğit arkadaşlar gelmez. Biz mimli insanlarız. Bir sürü hafiye gelir. Çeşitli kılıklarda, bir sürü sivil polis falan... Sizi aldatırlarsa işleri büsbütün karıştırırız. Şimdi beni dinleyin. Ama çayınızı içerek... Soğudu. Önce dostlarımızı tanımalısınız. Niyazi Ağabey bunların birincisi... Niyazi Ağabey...</p>

  <p class="block9">Kâmil Bey’in bir huyu da her çeşit acemilikten iğrenmesiydi. Bu huyunun yüzünden çok istediği halde, Avrupa’da büyük ressamların atelyelerine gidememişti. Nedime Hanımla beraber çalışmayı düşünürken en ürktüğü durum, uzun zaman, bir acemi gazeteci olmaktı. Bunun sıkıntısını ilk günlerde şiddetle duyacağını sanmıştı. Oysa, akşam karanlığında eve dönerken, acemiliğin değil, parasızlığın utancını duyuyor, zengin olduğu sıralarda, başından ‘macera’ denilmeye değer bir şeyin neden geçmediğini şimdi anlıyordu. Demek ki her tuttuğunu koparması, her işin kolay, düşünmeye değmez oluşu, para gücündenmiş. “Eğer resimden para kazanmak zorunda kakaymışım, büsbütün başka türlü davranacakmışım. Huyum da bu meselede böyle olmayacakmış! Ben de acemilik korkusundan kurtulacakmışım... ”</p>

  <p class="block9">Üsküdar’da, arabaya bininceye kadar acemilikle zenginliğin ilintisine dair hiçbir işe yaramaz, gereksiz şeyler düşündüğü halde, yayları bozuk araba sarsıla sarsıla yokuşu çıkarken evdeki çalışma odasının eşyasını Babıâli’deki o bomboş odaya götürmek, aklına geldi. Üstü kristal camlı büyük yazı masası, maun kitap rafları, çeşitli hokka takımları, maroken ciltli ansiklopediler, sözlükler, ağaç kısmı abanoz iki koltukla bir kanape... Yerdeki eski acem halısı... Duvardaki resimler... “Çalışma odası... Ne ayıp şey!” Bu sözü birkaç kere tekrarladı. Bu “çalışma” odasındaki eşya, hangi eserin yazılmasına yardım etmişti; avukata yazdığı mektuplardan başka?..</p>

  <p class="block9">O pis odayı derli toplu görünce Nedime Hanım kimbilir ne kadar sevinir! Perdeleri de götürmeli... Hele o delik deşik, yamrı yumru saç sobayı mutlaka değiştirmeli. .</p>

  <p class="block9">Arabanın sarsıntısıyla cigarasını yakmaya uğraşırken öylece bir an durdu. Yalnız eşya yetmiyordu. Para lazımdı. Ayşe’yle Nermin’in ekmek paralarından başka biraz para bulmalıydı. Gülünç derecede, sefil derecede az, fakat şu sıra elde edilmez gibi gelen para... Sözgelimi, yüz liracık... Ya da yetmiş beş lira... Diğer ufak tefek için... Belki elli lira yetmez... Belki de yirmi lira bile yeter... Bir şeyler satmaktan daima çekindiği halde, başka çarenin olmadığını anladığından yarın, parayı mutlaka bulmaya karar verdi.</p>

  <p class="block9">Ertesi gün, erken uyandı, hemen giyinip sokağa çıktı. Mahallenin manavı dükkânını yeni açmış, mangal yakıyordu. İstanbul’a biraz eşya göndermek istediğini, fakat bunun yolunu bilmediğini, fazladan işin acele olduğunu söyleyerek akıl danıştı:</p>

  <p class="block9">Manav hiç duraklamadan başını salladı:</p>

  <p class="block9">— Kolay beyim, eşyalar nerede?</p>

  <p class="block9">— Evde!</p>

  <p class="block9">— Sandıklanmış mı?</p>

  <p class="block9">— Hayır!</p>

  <p class="block9">— Zararı yok. Bir arabaya sığar mı?</p>

  <p class="block9">— Sığar.</p>

  <p class="block9">— Peki öyleyse biz evden alır, gideceği yere teslim ettiririz.</p>

  <p class="block9">— Parasını orada ödesek olur mu?</p>

  <p class="block9">— Parası kolay! Orada ödeseniz de olur. En iyisi, ben burada veririm. Sonra sizinle hesaplaşırız.</p>

  <p class="block9">— Teşekkür ederim Ali Efendi...</p>

  <p class="block9">Eve uğrayıp ayaküzeri, hangi eşyaların gönderileceğini Nermin’e söyledi. Vapura yetişti. Tramvaya binip Beyazıt’a çıktı. Kapalıçarşı’dan geçerken Mahmutpaşa yokuşunun başında, tanıdık antikacılardan birisine girdi. Cebinden çıkardığı küçük kutuyu uzattı.</p>

  <p class="block9">Satmak istediği şey, fildişinden yapılmış bir küçük Buda heykeliydi. Vaktiyle Hindistan’dan almış, İspanya Sefaretinde tercümanlık ettiği sürece masasının üzerinde kâğıt baskısı olarak kullanmıştı. El işiydi, en az bin yıllıktı.</p>

  <p class="block9">Salamon Elendi, heykelciği evirdi çevirdi:</p>

  <p class="block9">— Güzel parça... Meraklısı bulunursa, iki yüz, iki yüz elli eder. Bize bırakınız... Müşterisine gösterelim. Bu sıralarda Amerikalılar iyi para veriyorlar.</p>

  <p class="block9">— O kadar bekleyemem. Şimdi para lazım. Hemen...</p>

  <p class="block9">Yaşlı Yahudi, gözlüklerinin üzerinden Kâmil Bey’e, biraz şaşkın, biraz dargın baktı. Bu sözleri çok duymuştu. Bu sözler, “Kârlı bir iş düştü” anlamına gelir. Herif bunalmış... Yere vurulmaya hazır...</p>

  <p class="block9">— Ne istiyorsunuz?</p>

  <p class="block9">— Bilmem ki... Bir şey verin bakalım... Uyuşuruz.</p>

  <p class="block9">— Harpten önce mi aldınız?</p>

  <p class="block9">— Evet!</p>

  <p class="block9">— Önemi yok... Böyle parçalar altın gibidir, değeri değişmez artar! Laf olsun diye sordum. Pardon... Kaça aldınızdı?</p>

  <p class="block9">— Bilmem... Hatırlamıyorum... Otuz akmaydı galiba...</p>

  <p class="block9">— O kadar olmalı...</p>

  <p class="block9">Heykeli yeniden, biraz daha dikkatle inceledi. Kâmil Bey, pazarlık etmeyen, gözünün tuttuğuna parayı duraklamadan veren müşterilerdendi. Biraz düşündü:</p>

  <p class="block9">— Bakınız n’apalım! Ben size şimdilik yüz lira vereyim. Bu bende kalsın... Uygun bir alıcı çıkarsa iyi fiyatla satarız. Müşteri bulamazsak... ileride eliniz genişlerse, paramı verir malı geri alırsınız...</p>

  <p class="block9">— Hayır. Size yük olmak istemem... Teşekkür ederim.</p>

  <p class="block9">— Bana yük olmuyorsunuz ki... Camekânıma bir güzel parça bırakıyorsunuz...</p>

  <p class="block9">— Borçlu olmak beni üzer Salamon Efendi. En iyisi satmak. . Beş aşağı, beş yukarı önemi yok...</p>

  <p class="block9">— Yüz lira işinizi görmüyor mu?</p>

  <p class="block9">— Görür. Onun için söylemedim. Borçlu olmak...</p>

  <p class="block9">Salamon Efendi, heykeli tezgâhın üstüne bıraktı. Cüzdanını çıkarıp iki tane ellilik ayırdı. Ömründe pek az iyilik yapmış insanların böyle sıralarda tutuldukları utanma duygusuyla gözlerini kırpıştırarak Kâmil Bey’den kaçırıyordu:</p>

  <p class="block9">— Hele şunu lütfen alınız, iyi bir fiyatla satacağımı umuyorum. Yani hesapça ben size borçlu kalmaktayım. Haydi üzülmeyin...</p>

  <p class="block9">Kâmil Bey, parayı dış cebine sokarak acele dışarı çıktı. Ağır bir yüksen kurtulmuş gibiydi. Derin derin soluklandı. “Satmak gerçekten çok zormuş! Bizim millet, uzun süre bu yüzden mi alışverişi hor gördü acaba?”</p>

  <p class="block9">Yokuşu hızla indi. İşin güzelliği, Nedime Hanım gelmeden önce, her şeyi, yerli yerine koymaktaydı. Bereket versin, kadın, bu sabah bağış için birkaç yere uğrayacaktı.</p>

  <p class="block9">Bir küçük dökme soba, yetecek kadar boru, maşa, çinko kaplama bir soba tahtası, siyaha boyanmış şık bir odun sandığı satın aldı. Pencerelerin kırık camlarını değiştirmek üzere, bir camcıyla, sobacıyı arkasına takmıştı. Ateş yakmaya aylar vardı ama sac sobanın görünüşü rezaletti.</p>

  <p class="block9">Camcı camları takarken, han odabaşısıyla bir hamal odadaki hurdaları koridora çıkardılar. Döşeme süpürüldü, nemli bir bezle silindi.</p>

  <p class="block9">Bu işler biterken eşya arabası da kapıya dayanmıştı.</p>

  <p class="block9">Az kalsın büyük yazı masası merdivenden ve oda kapısından sığmayacaktı. Bereket usta hamallar umutsuzluğa düşen Kâmil Bey’in yüzünü güldürdüler.</p>

  <p class="block9">Lacivert göbekli halı, yere serilir serilmez odada dünkü sefaletten eser kalmamıştı.</p>

  <p class="block9">Soba kuruldu, duvara Fransız inkılabına ait üç tane tablo kopyası asıldı. Kâmil Bey, kahvecinin çırağım yollayıp bir de takvim aldırdı. Eski dolabın camsızlığını hesap etmediğine üzülerek gazeteleri, dergileri, kitapları buna yerleştirdi. Masanın gözünde, fukara “Karadayı” gazetesi yazı kuruluna en az bir yıl yetişecek kâğıt, kalem ucu, kurutma kâğıdı vardı.</p>

  <p class="block9">Kâmil Bey masanın üstünü düzenleyip, arkasına bir koltuk yerleştirdi. Kanapeyi duvarın dibine koyup ikinci koltuğu, karşısına sürdü. Bir cigara iskemlesi, ampule bir abajur lazımdı. Yeni döşemeler önce noksanlığı fark edilmeyen şeyleri, şimdi birer birer meydana çıkarmıştı.</p>

  <p class="block9">Kâmil Bey, kapıya doğru çekilip “eserine” keyifle baktı. “Şuraya bir askı ister... Bir de küçük ayna... ”</p>

  <p class="block9">— Nasıl oldu Süleyman Ağa?</p>

  <p class="block9">Han odabaşısı Süleyman Ağa, yüzü biraz asık, büsbütün başka bir açıdan karşıladı soruyu...</p>

  <p class="block9">— Gayrı... Bundan böyle, kapıyı açık bırakmamalı! Eskiden olsa önemsiz... Şimdiye geldi mi aşırırlar, hiç bakmazlar! Köpoğlu köpek çoktur bu yokuşta...</p>

  <p class="block9">— Nasıl oldu, İyi mi?</p>

  <p class="block9">— iyi... Lâkin masraf etmişsiniz beyim... Çok masraf edilmiş... Soba ne gerek...</p>

  <p class="block9">— Sobasız olmaz ki... İlerisi nasıl olsa kış...</p>

  <p class="block9">— Orası da öyle ya...</p>

  <p class="block9">Süleyman Ağa, kırk yıldır Babıâli’de yaşıyordu. Bu kırk yıl içinde devirler değişmiş, inkılaplar olmuş, lâkin gazeteciliğin tahtı olduğu yerde kalmıştı. “Böyle hevesle başlar, para dökerler. Günün birinde bakarsın... Usanıp gitmişler... İkdam'da, Sabah’ta bile böyle dayama döşeme yoktur ama, para su gibi akar... ” Bunları söylemeye lüzum görmedi. “Gazetecinin acemisi huysuz çocuğa benzer... Bir vakit laf dinlemez. ”</p>

  <p class="block9">— Süleyman Ağa!</p>

  <p class="block9">— Buyur beyim...</p>

  <p class="block9">— Birkaç çeki kuru odun alacağız. Kestirir, aşağıda bir yere istif ettirirsin. Sonra birisini bulmalı... Kışın her sabah biz gelmeden sobayı yakar. Ortalığı süpürür. Güvenilir birisi...</p>

  <p class="block9">— Kolay... Baş üstüne. .</p>

  <p class="block9">— Demek beğendin? iyi... Nedime Hanım bakalım ne diyecek? Bakalım o da beğenecek mi?</p>

  <p class="block9">— Nedime Hanım, böyle şeylere pek aldırmaz. Ben bunca yaş yaşadım. Anadoluluyum. Bizim oralarda “Osmanlı karı” çoktur. Yani yiğit karı... Lâkin böylesine hiç rastlamadım. Aslan canım... Aslanın kendisi... Bizim gibi bin tane erkek kurban olsun... Akraba mısınız?</p>

  <p class="block9">— Evet.</p>

  <p class="block9">— İhsan Bey’i hapsettiler... İhsan Bey de mert adam, ama Nedime Hanım daha erkek...</p>

  <p class="block9">Süleyman Ağa dışarı çıkarken çayla simit söyledi.</p>

  <p class="block9">Sabahtan beri bir şey yememişti.</p>

  <p class="block9">Yağmurluğunu koyacak uygun bir yer ararken dışardan Nedime Hanım’ın sesi duyuldu:</p>

  <p class="block9">— Ne var? Ne oluyor?</p>

  <p class="block9">Nedime Hanım, merdivenin son basamağını çıkmadan öylece durmuştu. Yüzü korkulu, sesi ürkekti. Ya da Kâmil Bey’e birdenbire öyle geldi. Kadın, bir ona, bir de, duvar dibine çekilmiş eski eşyalara bakıyordu.</p>

  <p class="block9">— Hiç efendim! Buyursanıza...</p>

  <p class="block9">— Nasıl hiç? Bunlar bizim eşyalarımız değil mi? Neden dışarıya çıkardınız?</p>

  <p class="block9">— Siz buyrun canım... Odayı süpürdük de...</p>

  <p class="block9">Nedime Hanım, biraz utangaç gülümseyerek yaklaştı. Gebeliği, artık belli oluyor, ya da Kâmil Bey bildiği için, ona belli gibi geliyordu.</p>

  <p class="block9">Eşikte duraladı:</p>

  <p class="block9">— Bunlar da ne? Burası bizim odamız mı? Pek hoş olmuş... Ne güzel...</p>

  <p class="block9">Süleyman Ağa da yaklaşmıştı. Elleri göbeğinde doğruldu:</p>

  <p class="block9">— ikdam idarehanesinden iyi oldu. Kıyak oldu ki ne kadar...</p>

  <p class="block9">— Demin öyle söylemiyordun Süleyman Ağa. “Telefonsuz on para etmez” diyordun!</p>

  <p class="block9">— Kim demiş... Ben mi? Töbeee...</p>

  <p class="block9">Nedime Hanım gülümsedi:</p>

  <p class="block9">— Artık o kadarı da fazla... O kadarı değil, bunlar bile fazla... Zahmet ettiniz. Bu masrafa ne lüzum vardı?</p>

  <p class="block9">— Masraf etmedim. Eşyalar evden geldi. Lüzumsuz şeyler... Süleyman Ağa’ya dönüp göz kırptı: Telefon da alacağız Süleyman Ağa! Bir gazeteye telefon mutlaka lazım. Doğrusu ben, telefonu olmayan bir gazeteye beş para vermem...</p>

  <p class="block9">Nedime Hanım masaya gitti, altlığı okşadı; yüzü ciddileşmişti:</p>

  <p class="block9">— Teşekkür ederim! insan ne de olsa iyi şeye seviniyor! Her sabah evden çıkarken adeta üzülüyorum. Belli etmemeye çalışıyordum ama... Şimdi ne güzel... Kabil olsa da pelerinimi de atsam... Masaya oturdu. Yazı takımı fevkalade... Çarşaf diyordum. On altı yıldır giyerim. Bir türlü alışamadım. Yüz yıl da giysem alışamayacağım... Kolumu sanki birisi tutuyor. Şunu çıkarıversem, bir günde, bir aylık iş görürüm sanıyorum. Hele şu savaşlar bitsin... ilk işim, kadın çarşaflarıyla boğuşmak olacak...</p>

  <p class="block9">— Sakın ha...</p>

  <p class="block9">— Neden efendim? Yoksa Doğunun egzotik güzelliği mi kaybolur? Egzotik güzelliği... Pierre Loti bizi artık sevmez mi?</p>

  <p class="block9">— Yavaş yavaş demek istedim. Ben, Hindistan’ı da, Çin’i de gördüm. Egzotizmi zerre kadar aramadım.</p>

  <p class="block9">— Çünkü o memleket insanlarını soymayı düşünmüyordunuz... Onların kabil olduğu kadar ilkel kalmalarında elleri, kolları, hele kafaları bağlı yaşamalarında çıkarınız yok.</p>

  <p class="block9">— Egzotizmi zerre kadar aramadım ama, bizim memleket için çarşaf, öyle bir çırpıda halledilecek şey değil!</p>

  <p class="block9">— Siz Avrupa’da fes mi giyerdiniz?</p>

  <p class="block9">— Hayır, şapka tabii...</p>

  <p class="block9">— Karınız?</p>

  <p class="block9">— O da şapka giyerdi. Fakat her yerin sosyal zorunlulukları var.</p>

  <p class="block9">— Geriliği atmak için sosyal zorunluğa hiç bakmamak... Aklım erdi ereli ben çarşaftan nefret ediyorum. Ne zaman peçemi indirsem, bir çalınmış mal haline geldiğimi düşünerek sıkılırım. Çarşaf yobaz uydurması... Tersine, kapalılık, hele peçe kullanmak kadını daha hayasız ediyor. Peçede bir çeşit kesin güven var... Oysa insan, bugün, hayat karşısında kesin güven duymamalı...</p>

  <p class="block9">— Aman hanımefendi, bu nasıl söz? Herkes güven ister... Siz şikâyetçisiniz...</p>

  <p class="block9">— Evet... Güvenin fazlası iyi değil... Şımarıklık verir, hantallık, hatta tembellik verir... Hele biz kadınlar tetik üstünde bulunmalıyız. Yoksa çocuklarımız nasıl yetişir? Şimdi burada kostüm tayyörle olmak isterdim. Şapkamı da şuraya aşmalı idim.</p>

  <p class="block9">— Şapka mı? Siz neler söylüyorsunuz? Yobazlar, topuklardan dört parmak kısa etek giyen kadınların çarşaflarına kezzap döküyorlar.</p>

  <p class="block9">— İyi ediyorlar. Başka türlü bizi başkaldırmaya zorlayamazlar.</p>

  <p class="block9">— Gerçekten, şapka ile sokağa çıkmaktan korkmaz mısınız?</p>

  <p class="block9">— Hiç...</p>

  <p class="block9">— Ama, demin, merdiven başında bana korktunuz gibi geldi. Ortada hiçbir şey yokken.</p>

  <p class="block9">Kâmil Bey gözlerini kırparak, dikkatle bakıyordu. Nedime Hanım, hiç duraklamadı:</p>

  <p class="block9">— Evet, korktum! dedi.</p>

  <p class="block9">— Neden korktunuz?</p>

  <p class="block9">— Yabancı polislerden... Burasım aramaya geldiler zannettim de... Ben... Size nasıl anlatayım! Utanarak gülümsedi. O kadar korkak değilim... Herkes gibi olaylar meydana gelmeden önce korkuyorum. İçine girince, uğraşmak zorunda oluşumdan mıdır, nedendir, korkuyu unutuyorum!</p>

  <p class="block9">— Evet, herkes gibi...</p>

  <p class="block9">— Değil mi efendim? Oysa bu da anlamsız! Polis insana ne yapar? Hele İngiliz polisleri, iğrenç derecede kibar davranıyorlar kadınlara... Hiç olmazsa şimdilik... İki defa karşılaştık. Birincisi burada... İhsan’ı tevkife gelmişlerdi. Ben de buradaydım rasgele... İhsan benim burada oluşumdan o kadar telaşlandı ki... Bir şey düşünerek biraz sustu. Sevgiyle, acımayla gülümsedi. Polisleri söylüyordum. Buraları karıştırırlarken dikkatle izledim. Pek kaba bir benzetme ama av köpeklerine benziyorlardı. Av köpeklerinin, ava yaklaştıkları zaman, bir hain hareketsizlikleri vardır ya... Pek anlatamayacağım... Bunu ancak, elli yaşıma geldiğim zaman anlatabileceğimi sanıyorum. O zaman, düşman da kovulmuş olur tabii... O polisler ruhlarıyla soluyorlardı. Başlarındaki subay hiçbir şeye elini sürmedi. Elinde, beyaz güderi eldiven, bambu kamışından ince bir kırbaç vardı. Ucu gümüşlü bir kırbaç... Bunu, neden yanma aldığını hâlâ kestiremem. Korunma silahı olmadığına göre... İhsan’ı mı kırbaçlayacaktı dersiniz? Şu pencereye dayanmıştı. Hiç kımıldamadan durduğu yerde, kocaman köpek soluyuşları ve hantal köpek adımlarıyla bir şeyler araştırdığını adeta sezdim. Çok güzel bir erkekti. Barlarda geçkin kadınlara jigololuk etseydi belki bu kadar aşağılık olamazdı. Sonra bir otomobile binerek beraber eve gittik. Yolda hiç konuşmadı. “Bu işi yadırgıyor. Belki hoşlanmıyordur bile... ” diye düşünmüştüm. Yanılmışım...</p>

  <p class="block9">— Yanıldığınızı nereden anladınız?</p>

  <p class="block9">— Gözlerinden... İhsan’ı götürürlerken yanıma yaklaştı. Önümde hafifçe eğildi. Metin olmamı, meselede bir yanlışlık bulunabileceğini, falan söylemek istedi. Sözleri yalan mı diye, gözlerinin içine baktım. Evet, yalan söylüyordu. Pek kolaylıkla... Hatta belli belirsiz alay ederek... Yani, ne etiyle, ne de ruhuyla zerre kadar yorulmamıştı. Oysa insan, kötü bir iş yapmak zorunda kalırsa, hiç değilse ruhuyla yorulur.</p>

  <p class="block9">— İyi ama eşyalarınızı çalan bir hırsızı aramak için gelseydi belki de üzerinizde başka etki yapardı. Onu sempatik bulurdunuz.</p>

  <p class="block9">— Önce belki... Lâkin şimdi, pek kıymetli bir gerdanlığım olsa da çalsalar, polise haber veremem sanıyorum. Artık, hangi sebepten olursa olsun, evime ayak basmalarına razı değilim. Bunlar ayrı bir millet. Hangi üniformayı taşırlarsa taşısınlar... Eskiden polis romanlarını severdim. Şimdi artık onları da okuyamıyorum. Arsen Lüpen daha hoşuma gidiyor. Polisleri oynatıyor diye...</p>

  <p class="block9">— Hem polislerden korkuyorsunuz, hem de şapka giymekten söz ediyorsunuz...</p>

  <p class="block9">— Bir kere, buna bizim milletimiz, gerçekten önem verecek değil gibi bir duygum var. Sonra benim fikrimi kadınlarımız kolayca kabul ederler. Bir fikir kadınlar tarafından kolayca kabul edilirse o fikir ergeç, yüzde yüz yener. Sonra, ilk zaman, karşı çıkacakların çoğunluğu namuslu insanlardır, yabancı polislere benzemezler. Ben namuslu insanlarla boğuşmaktan korkmam...</p>

  <p class="block9">— Anlıyorum... Demin Süleyman Ağa sizin için ne dedi bilir misiniz?</p>

  <p class="block9">— Ne dedi?</p>

  <p class="block9">— “Bizim gibi yüz erkeğe bedel” dedi. Nedime Hanım utanarak gözlerini kaçırdı ama, Kâmil Bey aldırmadı. Doğru söylüyor! Ben de aynı inançtayım!</p>

  <p class="block9">— Yok canım... Abartıyorsunuz! Ben anne olmaya hazırlanıyorum... Hepsi bu kadar... Sonra kapıya bakarak güçsüz bir çocuk gibi yakındı. Provalar nerede kaldı, kuzum? Geçerken uğradım. Mığırdıç Efendi, “Şimdi yollarım” dediydi. Hani ya...</p>

  <p class="block9">O günün gazetelerini çantasından çıkardı, okumağa başladı.</p>

  <p class="block9">Kamil Bey, ilk haftalarda büyük bir gayretle işe sarılmış, kendisine göre bir program yapmıştı. Önce gazeteciliğin en lüzumlu yönlerini öğrenecekti.</p>

  <p class="block9">Bu da “punto” denilen yazı ölçülerini tanımaktı. O zamana kadar okullarda bile bütün bildiklerini kendisini hiç zorlamadan amatörce öğrenmişti. Fakat şimdi vakit yoktu.</p>

  <p class="block9">Şimdi Nedime Hanım’ın yükünü hafifletmek için acele etmek gerekiyordu. Puntolan öğrenmek kolay değildi. Hele harflerin büyüklükleri, biçimleri, değişir değişmez, ölçüleri birbirine karıştırdığı için kendisine kızıyor, başmürettibi bıyık altından güldürüyordu. Nihayet, sekiz puntodan 36 puntoya kadar bütün ölçüleri öğrenmiş, harfler kendisini eskisi gibi aldatamaz olmuştu ki -tam övüneceği sırada- boş yere çabaladığım şaşırarak anladı. Bütün öteki basımevlerinde olduğu gibi, "Karadayı"yı bastırdıkları yerde de harflerin boyunu gösteren basılı kartonlar vardı. Bunları kendisi gibi acemi gazeteciler için dizip hazırlamışlardı. Çok zaman, mürettip çırakları bunlardan birisini alıp üstünde peynir, ekmek yiyorlar, sonra da buruşturup atıyorlardı. Kâmil Bey, tam övünmeğe hazırlandığı zaman farkına vardığı bu hal karşısında kendisini pek gülünç buldu.</p>

  <p class="block9">Eskiden kitapların yazdıklarından, resimlerdeki sanattan başka bir şeye dikkat etmezdi. Şimdi, kâğıtların kaçıncı hamur olduğunu ister istemez görüyor, baskılarını teknik bakımdan inceliyor, dizgi yanlışlarını, sanki bir yararı varmış gibi düzeltmek ihtiyacını duyuyordu.</p>

  <p class="block9">Kelimelerin başına, ortasına, sonuna geldiklerine göre hadlerin mürettiplerce ayrı isimleri vardı. Usta mürettipler, yabancıların yanında gizli bir şey konuşmak istedikleri zaman, mors kullanan eski telgrafçılar gibi harf isimlerini söylüyorlar, insanı Japonca dinliyormuş gibi şaşırtıyorlardı.</p>

  <p class="block9">Kâmil Bey, dünyada zanaat özelliklerinin çokluğuna şaşıyor, bunların varlığından bile şüphelenmeden yaşayıp ölenleri, hem de kendilerini bilgiç sayarak göçüp gidenleri düşünerek ürküyordu.</p>

  <p class="block9">Yalnız zanaat özellikleri değil, bunlar üzerinde çalışan insanlar da, bilmeyenler için birer uçsuz bucaksız âlemdi.</p>

  <p class="block9">Sözgelimi basımevinin sahibi Mığırdıç Efendi, Kâmil Bey’e göre uzun uzadıya incelenmesi gereken çapraşık bir konuydu. “Vapurda karşımıza, tramvayda yanımıza oturan nice Mığırdıç Efendiler görürüz de, hiçbir şeyden şüphelenmeyerek haklarında kendimizce bir açıklamaya varıp rahatlarız!” diye düşünüyordu. Mığırdıç Efendi acayip adamdı. Bir gün Nedime Hanım, ondan söz ederken: “Gözlerinden akan damlalar canlı... Yalnız bu damlalar” demişti. Gerçekten de böyleydi. Kalın camlı gözlüklerinin arkasındaki donuk kara gözleri sanki asla kırpılmıyor, anlamlarını hiç değiştirmiyordu. Gözleri gibi, kara elbisesi, kocaman ayakları da sanki çoktan ölmüştü. Mığırdıç Efendi’ye, bağırırken, gülerken, dolaşırken rastlamak da mümkün değildi. Ne zaman uğrasa, bu yaşı belirsiz Ermeni’yi, camekânla çevrilmiş masasının arkasında, öyle cansız oturur buluyordu. Bir şey yazdığı, hesap yaptığı da yoktu. Eğer kaybola kaybola on iki tane kalmış sarı teşbihini sol eliyle şıkır şıkır çevirmese, kalp sektesinden çoktan ölmüş de, apansız ölümüne, gene kendisi ağlamaya başlamış sanılırdı. Para bile onun için sanki hiç önemli değildi. Nitekim, makinelerinin bastığı yazıları da zerre kadar umursamıyordu. İsteyen Mustafa Kemal hakkında idam fermanı bastırsın, dileyen padişahı tahtından alaşağı edecek ihtilal kararnamesi...</p>

  <p class="block9">Kâmil Bey’i ilk gördüğü gün, kendisine mahsus bir ölçüyle ölçerek, kendisine mahsus bir insan kalıbına koymuş, öylece bırakmıştı. Bu ayrımda, Kâmil Bey, soğuk fakat nezaketli bir “merhaba’ya layıktı o kadar... Bir zaman sonra bu “merhaba”ya yüzünün yalnız alt kısmıyla zorla yapılan bir de gülümseme eklendi. Bunlar yerine getirilince, sol eli, üç parmağıyla kısacık tespihi çevirmeyi aralıksız sürdürüyor... Mığırdıç Efendi, gözlerinden akan suları silmeyi bile gerekli görmeksizin öylece oturuyordu.</p>

  <p class="block9">Bunun tersine, başmürettip çok geveze, derbeder, meraklı bir ihtiyardı. Zanaata Ahmet Mithat Efendi’yle başlamış, sırasıyla Baba Tahir’e, Ahmet Samim’e, Hüseyin Cahit’e hizmet etmişti. Hele Serveti Fünun hakkında öyle anıları vardı ki, Kâmil Bey bir milletin edebiyat tarihi için asıl değerli olanların kimlerle beraber ölüp gittiğini ancak onu tanıdıktan sonra anladı.</p>

  <p class="block9">Bütün gayretlere rağmen dört sahifelik mini mini gazete dizgi yanlışlarıyla dolu çıkıyordu. Kâmil Bey, ilk iş olarak bunun yüzde yüz önüne geçmeye karar verdiğinden başmürettiple dost olmayı denedi. Düzeltmeleri basımevinde yaptı. Provaları hemen çıkarttırdı. Başında durarak mürettiple beraber uğraştı. Fakat bütün bu didinmenin tersine gazete o sefer eskisinden daha beter çıktı.</p>

  <p class="block9">Acemi gazeteci “Bu nasıl oldu böyle Necmi Efendi?” diye karşısına dikilince, başmürettip babacan pişkin, şöyle karşıladı:</p>

  <p class="block9">— Aldırma beyim... Bizde mürettip, okul kaçaklarından, gazete satıcılarından, bakkal çıraklarından yetişir... Biz mürettip milleti kocaman vezirleri öküz, zavallı öküzleri de vezir yaparız. Ercüment Ekrem Bey hikâyesini bile yazdı. Sen okumadın mı?</p>

  <p class="block9">— Nasıl öküz? Ne veziri? Hayır okumadım.</p>

  <p class="block9">— işte basbayağı... Öküz resminin altına Devletlû Maarif Nazırı Hazretleri diye yazılmış. “Devletlû Maarif Nazırı”nm altına da “Sergide birinciliği kazanan öküz” geçmiş.</p>

  <p class="block9">— Ee?</p>

  <p class="block9">— E’si... Bence öküze yazık oldu... Biçareyi rezil etmişler böylece... Anladın mı?</p>

  <p class="block9">— Gâvurlar binlerce sahifede bir tek yanlış yapmıyorlar. Buna ne dersiniz?</p>

  <p class="block9">— Gâvurlar, parayı yanlışsız işten kazanır. Bizim gâvurlar da, bize dönmüşler... Kârı mürettip gündeliğinden çıkarmaya uğraşıyorlar. Arada fark var... Gâvur-Müslüman farkı.</p>

  <p class="block9">Bir zaman sonra Kâmil Bey işi anladı. Mürettiplerin çoğu da, yazarların çoğunluğu gibi içkiciydiler. Gece gündüz, durup dinlenmeden içiyorlardı. Gözleri, uykusuzluktan çok, içkiden öyle kıpkırmızı, öyle dalgın, öyle usanmıştı. Basın zanaatının belkemiği böylece sarhoşlar eline kalmıştı. Yazılar, zil zurna adamlar tarafından yazılıyor, zil zurna adamlar tarafından diziliyordu. Belki basımevlerinin yazar odalarıyla mürettiphanelerinin derbederliği, kirli, isli oluşu, bu yüzden birbirine benzemekteydi. İkisinde de, öğle üzerleri aynı ekmek ufaklarına, peynir parçalarına, helva bulaşığı kâğıtlara, içinde sinekler oynaşan boş çay fincanlarıyla simitten dökülmüş susam tanelerine rastlamak işte bundandı.</p>

  <p class="block9">Sermürettip Necmi Efendi’nin, resminin altına yanlışlıkla “Maarif Nazırı Paşa Hazretleri” yazılmış öküze acımasında bile, ünlü yazarların düzen düşmanlığından bir bulaşık vardı. Öyle bir batağın içinde yuvarlanıp duruyorlardı ki, buradan çıkıp gitmedikçe, kendini beğenmişliğe sığınmaktan başka çare olamazdı.</p>

  <p class="block9">Kâmil Bey’in yeni mesleğinde tanımak zorunda kaldığı üçüncü önemli kişi, gündelik gazetelerden ikisiyle, bir sürü derginin başdağıtıcılığını yapan Ebuzer Ağa oldu. Ebuzer Ağa, hamallıktan yetişme bir Kürttü. İstanbul’a on dört yaşında geldiği halde, Türkçeyi, İngiliz Türkologları gibi insana kızgın bir umutsuzluk veren bir acayip konuşuyordu. Lacivert elbisesinin ceketi vücuduna göre pek dar, pantolonu boyuna göre pek kısaydı. Bu dar, kısa giyimi içinde Ebuzer Ağa’nın kalın, hamal vücudu, cendereye girmişe benziyor, Kâmil Bey’e nefes darlığı veriyordu. Yüzü çok esmerdi. Kalın, kara kaşları hep çatıktı. Her zaman kavga eder gibi bağırarak konuşuyor, ellerini, birisini dövecek gibi sallıyordu.</p>

  <p class="block9">Küfecilikten, sırık hamallığına, daha sonra bu zanaatın aristokrat sınıfı sayılan gümrük hamallığına geçmiş, oradan da, andıkça “Allah son nefesinde hak dini nasip etsin” dediği bir İngiliz tüccar komisyoncunun yanma “atlamıştı”.</p>

  <p class="block9">Ebuzer Ağa, bu işi her fırsatta, herkese tekrar tekrar şöyle anlatıyordu:</p>

  <p class="block9">— Seferberlik ha patladı, ha patlayacak, işte o sıralar... Bizim çelebiye bir telaş geldi bey... Herif, tavşan görmüş tazıya döndü. Önce eşyaları taşıdık bitpazarına... Ucuz pahalı sattık. Sonra yazıhaneyi elden geçirdik. “Ne oluyor çorbacı?” diye sormaktayım ben, “Yok bir şey! Sen bakacak keyif... ” demekte kefere... Keyfe bakacağız ya, biz bi kez pirelendik. Derken bi parti mal geldi. İşe bak ki gelen mal da kâğıt malı. Gazete kâğıdı. Kâğıdı Babıâli’ye teslim ettik. Parti bitti. Gâvur bizi karşısına çekti. “Sen ister gümrük gidecek, yok ister, gazete!” Kan başıma sıçradı. Çünkü bizi kovdu belledim! Dünya tepemize çöktü sanki... Ebuzer Ağa “bey”e “beğ”, “sanki”ye “sankim” diyordu. Çöktü sanki... Neden mi? Hamallıkta bir yere kapılandın mı, oradan leşin çıkacak. Yoksa namusun lekelenir: “Acep hırsızlığı mı görüldü? Yoksa madamaya mı sulandı! Hizmetçi kızla elleşirken mi yakalandı?” derler. Bir daha mümkünü yok, bir başka yere kapılanamazsın. Benim aklım dağılmış, çorbacının ne dediğini anlayamadım. Anlamadıkça aklım büsbütün karıştı. Başlamışım ağlamaklığa... Herif telaşlanır, ben ağlarım. Kâtibi çağırdı. “Söyle bu herife artık ağlamasın! Ona iyi bir yer bulacağım” dedi. Ben durup dinlenmeden “Suçum neymiş, kabul etmem. İftiradır, tövbe olsun!” diyorum. Sonunda meseleyi açtılar. Harp olacakmış. Harp olunca bizim çorbacı gidecek... “Ne harbi yahu?”, “Büyük harp! Dünya kana boyanacak... ” Rabbim son nefeste hak dini nasip ede, bizim çorbacı, peygamber gibi adamdı vesselam. Biz bunları ne zaman konuşmaktayız? Muharebeden iki ay önce konuşmaktayız! Neyse uzatmayalım, bizi Babıâli’ye yerleştirdi. Yani, kâğıt partisini teslim ettiğimiz tüccarın yanma... Kâğıt deyip de geçme bey... Kâğıdın gözünü seveyim... Mübarek maldır kâğıt malı... Uğurlu bir mal... Kur’anı Kerim bile kâğıda yazıldığından besbelli... Var olsun... Kâğıt bize uğurlu geldi. Cebimiz para gördü.</p>

  <p class="block9">Ebuzer Ağa, burada, biraz duraklıyordu. Çünkü kâğıt sayesinde cebinin para görmesi uğurdan değildi. Patron harpten kuşkulanmış, işi ortağına bırakıp Avrupa’ya geçmişti. Ortak işten anlamaz bir mirasyedi paşaoğluydu. Eski hamalla bir olup el altından top top kâğıt okutmuşlar, Yahudi kâtiple “birlik olarak” kırtasiye mağazasını yarı yarıya aşırmışlardı.</p>

  <p class="block9">Karşısındaki bunu yüzünden anlayacakmış gibi, Ebuzer Ağa hemen sözü değiştiriyordu:</p>

  <p class="block9">— Gâvurun dediği çıktı bey... İki ay sonra harp patladı. . Bereket biz girmedik hırpadak... “Alman harp açmış” dediler, “İngiliz, Fransız, Rus, falan, hasılı yedi düvel birbirinin gırtlağına sarılmış” dediler. “Bize değmesinler de, ne halt ederlerse etsinler!” dedik. Biz demedik ya... Bizim adımız mı okunur? Aklı erenler böyle dediler. Derken bir sabah, bu yokuşa bir korku düştü. Bir fısıltı, bir telaş... “N’oldu yahu, nedir?” “N’olsun! Almanların donanmasını İngiliz önüne katmış, Çanakkale’ye kadar kovalamış... Biz, Almanın donanmasını Çanakkale’den içeri almışız. İngiliz’e ‘Hastir’ demişiz. ” “Peki! Bundan ne çıkar?”, “Ne mi çıkar? Harp çıkar eşek, hayır çıkacak değil ya... ”, “Ne ki! Nerde şimdi Alman’ın donanması?”, “Nah, şurada. Dolmabahçe’ye demirlemiş! Sen hâlâ uyu bakalım!” Herkes o yana koştu. Biz de hanın damına çıktık. Ooy anam! Sahi ola! Kız gibi deniz vapuru durmakta ki... Gayet yaman durmakta... Ooy ki topları var, gövdem gibi... Sonra duyduk ki Alman bunları bize vermiş. Birinin adını “Yavuz”, birinin adını “Midilli” koymuşlar. “Ver elini Sivastopol!” dedi bunlar. Rus’un memleketine çaldı gülleyi, çaldı gülleyi. “Allah yarattı bu Rus’u!” demedi. Ben onu bunu bilmem, bizim harbe girişimiz böyle... Gâvurun sözü bir bir çıktı neme lazım... Dedim ya, bizim ağa, paşaoğlu... Her yerde lafı geçer adam. Beni kanun eri yazdırdı. İstanbul’da bıraktı. Sözüm hurdan dışarı, Sirkeci sevkiyatına bağlıyız. Kumandanla konuştular. Her sabah dükkânda, ardiyedeyim eskisi gibi... Tabancayı, asker ceketini şuraya atıp kâğıt toplarına, mal sandıklarına girişmekteyim. Bir de baktım, bizim cep parayı almaz oldu. Meğer, biz paranın harman yerine düşmüşüz. Bizim ağa askeriyeye yeyinti vermek işlerine daldı. Ayrıca dairelere kâğıt vermeye başladık. Hep dalavere... Yüz tane yerine 20 tane veriyoruz. On okka yerine, iki okka... Bey bize emir veriyor, bir de on liralık banknot uzatıp: “Göreyim seni Ebuzer!” diyor. Bu on lira bahşiş... Malı nereye teslim edeceksek, arabalarla yanaştırıyoruz. Sayıp tartıp alacak memur, şöyle bir bakıyor, “Tamam!” diyor. O da elimize beş liralık sıkıştırıyor. Kısacası, onlar da kâr ediyorlar bilmem, lâkin biz, parayı vuruyoruz... Hiç unutmam, bir akşam Yahudi kâtibe, “Hayim Efendi, biz bu parayı ne yapacağız?” diye sordum. “Ha, parayı mı? Kolay!” dedi. Allah razı olsun, Çarşıkapı’daki dükkânla Samatya’daki evleri bize alıverdi. Yalan mundar, önce gücüm yetmez sandım. Meğerse mülkler yok pahasına gidiyormuş. Elimizde daha para kaldı. Demek bizde it cinsi var bey... Emlak sahibi olup, cepte de o kadar parayı görünce rahat bizi tepti. “İt kursağı yağ götürmez” derler. Doğru bir laf... O sıralar Sirkeci gümrüğünde hamal gediğinin kâhyalığı açılmış. Şeytan aklımıza girdi. 1270 tevellüdü bir nüfus kâğıdı uydurduk. Sen bizdeki aptallığa bak... Kara sakalı da, göbeğe kadar uzattık. Bizim efendi Askerlik şubesinde işimizi yaptırdı. Altmış yaşında görünüyoruz hesapça... Askerlikten düşmüşüz. Biraz da para yedirdik. Olduk Sirkeci gümrüğünün hamal kâhyası... Ben “gümrük” denilince muharebeden önceki gümrük sanıyorum. “Bre ahmak! Muharebeden önceki gümrük olsa hiç kâhyasız kalır mı?” desene... Uzatmayalım zarar ettik.</p>

  <p class="block9">Sözün burasında Ebuzer Ağa, gene duraklar, gözlerini kaçırırdı. Gümrük kâhyalığı Ebuzer Ağa’ya hiç yaramamıştı. Bir kere, harb yüzünden gümrük ambarlarında fareler cirit oynuyordu. Sonra kârsız bir yerin hamal kâhyalığı cephelerden daha tehlikeliydi. Yoksulluktan “uşaklar” kudurmuş kurda benzemişlerdi. Hırsızlıkları şurada dursun, birbirlerini yiyorlardı. Ebuzer de adam idare etmek, emrinde bir sürü adam çalıştırmak yeteneği hiç yoktu. On beş güne kalmadan işler Arap saçma döndü. Üçüncü ay, hesap görülürken, hamallar birdenbire kudurdular. Haklarının yenildiğini, kâhyanın kendilerini dolandırdığını ileri sürerek Ebuzer Ağayı eşek sudan gelinceye kadar dövdüler. “Allah yarattı” demediler.</p>

  <p class="block9">Ebuzer Ağa meselenin burasım gayet kısa keser:</p>

  <p class="block9">— Düşmanlığa uğradık. Dövüştük! Birisi arkamızdan kafamıza bir “semer” yerleştirmiş. Gözlerimi açtım ki Guraba Hastanesi’ndeyim... Sonra tekrardan Babıâli’ye geldik bey...</p>

  <p class="block9">İkdamcı Cevdet Bey o sıralarda dağıtıcı arıyormuş. Kendininkini apansız askere mi almışlar, yoksa dalaveresini mi yakalamış... Her neyse bir hal olmuş.</p>

  <p class="block9">Beni görünce “Bizim gazeteyi dağıt!” demez mi? Onun böyle demesi bir şey değil! Benim “Hay hay!” deyişime sen ne buyurursun! Hemen bir dükkân tuttum. Olduk sana başdağıtıcı! Altı yıldır bu işi yaparım. Hak bereket versin! Altı yıl içinde zanaatın püf yerini öğrendim. Akşam bile “Aman bizi sen dağıt Ebuzer Ağa!” diye yalvarmakta ya, Cevdet Bey’e bikez bağlanmışım... Ölmek var, dönmek yok... Tutunmuş gazeteleri dağıtırsam Cevdet Bey kızar. Cevdet Bey kızmasa bile, idare memuru öfkelenir. Olmaz vesselam. .</p>

  <p class="block9">— Yeni çıkanlar?</p>

  <p class="block9">— Yeni çıkanları dağıtırız.</p>

  <p class="block9">Ebuzer Ağa bunu öyle söyler ki, işin içinde bir köpoğluluk olduğunu anlamamak imkânsızdır.</p>

  <p class="block9">Kâmil Bey, Ebuzer Efendi’nin köpoğluluğunu bir zaman sonra iyice öğrendi. Eski gazeteye zarar verir korkusuyla yeni gazete dağıtılmıyor, posta paketleri tezgâhın altında, arkadaki rutubetli aralıkta tutuluyor, sonra basımevi hamalıyla anlaşıp iade yükleri birbirine karıştırılarak aşırılanlar arkadan kese kâğıtçılara satılıyordu. Hele batıp çıkan edebiyat, fikir, bilim dergilerinin durumu daha berbattı. Bunlar, bazı semtlerin bazı köşelerindeki tütüncü dükkânlarına, sahiplerinin gözlerini boyamak için gönderiliyor, üst yanı, dergi kapanınca, ucuza alınıp kese kâğıtçılarına devredilmek üzere, dükkânda alıkonuyordu. Ebuzer Ağa’nın başdağıtıcılıkta önemli bir icadı daha olmuştu.</p>

  <p class="block9">Bunu keyifli bir gününde Kâmil Bey’e şöyle anlattı:</p>

  <p class="block9">— Baktım, herifler aldı yürüdü. Bizim gazete gidiyor tepe aşağı... Uşaklardan iki zıpır çağırdım. “Göreyim sizi köpoğluları... ” dedim. Planı söyledim. Anadolu postasını hepimiz erkenden kayıkla karşıya geçiriyoruz. Oğlanlar bir kayığa atladılar, Sarayburnu açıklarında öteki gazetenin paketlerini götüren kayığı karşıladılar. Ellerinde birer tabanca... “Davranma! Dur!” Denizin orta yeri bey... Önünde tabanca, altında dipsiz doruksuz derya... Öğleye kadar böylece beklettiler. Tren kaçtı bir yandan, Kadıköy dağıtıcısı bile gazeteyi vaktinde alamadı.</p>

  <p class="block9">— Şikâyet?</p>

  <p class="block9">— Kimden şikâyet edecek? Dedik ya... Deniz ortası... Oralara kaptan paşa karışır.</p>

  <p class="block9">— Sakın bize de böyle oyunlar yapmayın...</p>

  <p class="block9">— İşte bu sözü beğenmedim. Fukara karı, eksik etek... Biz bu kadar bedbaht değiliz bey. Kürt olduksa yüreksiz olmadık. Babıâli’de değme erkek taban tutturamazken... Nedime Hanım aslan gibi dayandı. Efendisini hapsettiler. Ben bunca yıl buradayım... Hadi beni geçelim... Burada kırk yıldır çarık eskitenler böyle iş görmemişler... Neme lazım, anam, bacım olsun. Nedime Hanım’a canım kurban...</p>

  <p class="block9">Ebuzer Ağa, doğru söylüyordu. Hatta böyle düşünmeyi zanaatına yaraştıramıyor olmalı ki Kâmil Bey işe karışınca bir manada memnun olmuş, yükten kurtulduğunu, artık “Karadayı” için eskisi kadar gayret etmeyeceğini, dergiyi kendi haline bırakabileceğini sanmıştı.</p>

  <p class="block9">Fakat, bu sefer de başka yönden yakalandı. Kâmil Bey, uzun boylu, pehlivan, yapılı bir adamdı. Güler yüzlüydü. Ebuzer Ağaya her lafın başında “Ebuzer Efendi” diyordu. Hele bir “elleri” var ki, sırık hamallarının en yiğiti sayılan Cuma Çavuşun ellerinden büyüktü. Kuvvetin ne demek olduğunu iyi bilen, yıllarca kuvvetini kiralayarak para kazanan eski hamal, Kâmil Bey’e karşı ister istemez saygı duydu. Tanıştıklarından bir ay sonra hesap görmeye gelen Kâmil Bey’in arkasından “Nedime Hanım kocasının yerini boş bırakmadı ağa! Ne dersin?” demeye yeltenen kâtibini az kalsın bir tokatta öldürecekti. Sıska herifin burnundan akan kam bir saat durduramadılar.</p>

  <p class="block9">Belki de kâtibine inat, bundan sonra Kâmil Bey’i, her gelişinde kahve içmeden göndermedi. Karşılıklı oturup cigaraları yakınca, hemen öğüde girişiyordu:</p>

  <p class="block9">— Çatmayı arttıracaksın Bey! Aman çatmayı...</p>

  <p class="block9">— Kime çatalım Ebuzer Efendi?</p>

  <p class="block9">— Sözümü dinle gözüm nuru, çatma arttırılacak... Gazete kısmını çatmak sattırır.</p>

  <p class="block9">— iyi ama, kime çatalım?</p>

  <p class="block9">— Ben bilmem... Çatacaksın... Sesini alçaltttı. Hey biz neler gördük bu yokuşta... Padişahlara çatanları gördük, hâşâ huzurdan, Padişahlara... Gazete ağzına geleni söylemeli... O zaman telgraf yağar. “Yüz fazla gönder”, “Haftaya iki yüz isteriz”. Yetiştiremez olursun!</p>

  <p class="block9">— Bizi de hapse atarlar!</p>

  <p class="block9">— Kulak verme. Ben kaçın kurasıyım... Ossaat bilirim. Şimdi eskisi kadar sıkı değil. Sen çatmana bak...</p>

  <p class="block9">— İngilizlere çatalım öyleyse...</p>

  <p class="block9">— Yoook... “ur” dedikse, “öldür” mü dedik? Bu hafta Mustafa Kemal’e çatarsın, öbür hafta sadrazama... Benim elim kalem tutmalı da, gazeteyi görmeli bu yokuş... Hepinize top attırırdım alimallah! Sizi iadenin altında ezerdim...</p>

  <p class="block9">— Haydi elin kalem tuttu diyelim, çıkaracağın gazetenin adını ne koyardın?</p>

  <p class="block9">— Adı kolay! Burada, vaktiyle “Eşek” adında bile gazete çıkarılmış. Hem de gelene geçene “Eşek” diye bağırarak keyifli keyifli koşan çocuklar Köprüye varmaz gazeteyi tüm satarlarmış... Bizimkinin adı da “Katır” oluverirdi.</p>

  <p class="block9">— Fena değil... “Eşek”i kapatmışlar... “Elmalûm” çıkmış. “Katır’ı kapatsalar “Hatır” diye çıkarsın... Onu da kapatsalar “Kıtır” diye...</p>

  <p class="block9">Hafta sonlan, hesap görürlerken Ebuzer Ağanın dükkânında Kâmil Bey, gazeteciliğin belki de en önemli, en de gizli derslerini hamal eskisi dağıtıcıdan böylece alıyor, şaşılacak şeyler öğreniyordu.</p>

  <p class="block9">Gelen mektuplara da şaşmamak imkânsızdı. Hemen hepsi “Muhterem gazetenizi her hafta dört gözle bekliyorum. Yazılarınızı severek okuyorum” diye başlıyor, derdini yanıp şikâyetinin basılmasını rica ederek bitiyordu. Sanki okuyucu denilen “ne idüğü” belirsiz kalabalık, aldığı, ya da sürekli olarak aldığım ileri sürdüğü gazete veya dergiye herhangi bir şikâyetini bastırmak için para vermekteydi. Bunun dışında öteki yazıları umurlayan hiç yoktu. Gazeteciler, memleketi üstünkörü de olsa gezmemişlerdi. Mmtakaların yerli özelliklerini hiç bilmiyorlardı. Birçok yazılarda, yanlışlar yapıldığı, okuyucuların içinde bunu görenlerin bulunduğu yüzde yüzdü. Öyleyken, kendi kişisel meselelerinden başka şeyleri yalanlamak, doğrulamak âdet olmamıştı. Okumuş vatandaşlarının yüzde ölçüsü çok düşük olan memlekette; galiba, basılmış yazıya bir çeşit keramet konduruluyor, “hikmetinden sual etmeyi” kimsecikler göze alamıyordu. Gazetecilik bu bakımdan henüz en rahat mesleklerden sayılabilirdi.</p>

  <p class="block9">Belki de bu sebepten, Kâmil Bey, tanıştığı gazetecilerde, genellikle yazarlarda Avrupa’daki örneklerine benzemeyen gariplikler gördü.</p>

  <p class="block9">Bunlar, babayani kılıklarına, boş keselerine biç yaraşmayacak derecede, kibirli, insanı kederden mahvedecek kadar kişiliklerine bağlanmış, güzel konuşur, zeki adamcağızlardı. Olaylar karşısında, öyle yüksekten atmaları, eleştirilerinde öyle kıyıcılıkları vardı ki, Kâmil Bey, kendisini, apansız bir ihtilal sonucu, iktidarı kaybederek memleketten kaçmak zorunda kalmış yenik politikacıların karşısında sanıyordu. Kendi eserlerinden başka, hiçbir şey, güzel, doğru, iyi değildi. Oysa, zaman zaman, kendi eserlerine, hatta kendi kendilerine düşman olduklarını saklamıyorlardı. Fırsat verilse, memleketi, hatta bütün dünyayı birkaç günde düzeltecek fikirler ileri sürdükleri halde, kravatlarını düzeltmekten güçsüzdürler, tik tanışmada, ilk işleri kirpi gibi dikenlerini uzatmak, atıp tutmak, kişiliklerini olduğundan çok daha değerli göstermeye çabalamaktı.</p>

  <p class="block9">Kâmil Bey, bunların bir çoğuyla dost olmak şurada kalsın, şöylece ahbaplık etmenin bile ne kadar zor olduğunu pek kısa zamanda anlamıştı.</p>

  <p class="block9">Bir şeyden korkuyor gibiydiler. Birisi, ruhlarından, akıllarından, bir büyük parçayı, dostluğu kullanarak sanki çalıverecekti. Onları daha yakından tanıdıkça, kişiliklerine bu kadar gömülüp boğulmak kertelerine gelmiş bu kuşkulu, bahtsız insanların nasıl olup da yazı yazdıklarına, yani, duygularıyla düşüncelerini, kıskançlıklarını yenip nasıl meydana vurduklarına şaşmamak elden gelmiyordu.</p>

  <p class="block9">Buluttan nem kapıyorlar, yırtıcılar gibi bir saniyede dostluktan düşmanlığa, kıyıcılıktan acımaya inip çıkıyorlardı. Aslına bakılırsa bu da işin dış tarafını, dış tarafının bir küçük parçasını göstermekteydi. Birbirleri için en ağza alınmaz yazılar yazdıkları, kalblerini en tamir edilmez yerinden, sanatkâr gururlarından kırdıkları oluyordu. Okuyanlar: “Bunlar artık imkânı yok yüz yüze gelemezler" kararma henüz varmadan, hangisi erken sarhoş olursa hemen ötekine koşuyor, boynuna sarılarak af diliyordu.</p>

  <p class="block9">Kâmil Bey bu cins yazarları, huysuz, şımarık, hastalıklı çocuklara benzetti. İlk zamanlar, bunların arasında, kendisini ruhça ve bedence sıhhatli bulduğu için bir acayip utanma duydu.</p>

  <p class="block9">Mississipi ile Amazon nehirlerinden hangisinin daha uzun, hangisinin daha geniş olduğunu belki de bilmiyorlardı ama, kendilerine göre de bilgileri şaşırtıcıydı. Sözgelimi içlerinde Mesneviyi, şairinden daha doğru, daha mantıklı açıklayanlar, Fransızcayı Voltaire’den iyi söyleyip yazanlar, Hegel’den önceki dünyada bütün fikir akımlarını filozoflarının hayatlarıyla ezberleyenler vardı.</p>

  <p class="block9">Bunları dinlemek, bilgisizliğin derinliğini gösterdiğinden insanın korku ile başını döndürüyor, fakat sistemsizliklerindeki karışıklık, bilgilerini sindirememişlik de aynı baş dönmesini veriyordu.</p>

  <p class="block9">En büyük şairlerden birisini bir hafta hastalandırmak için, önünde bir başka şairi övmek, kısa boylu bir romancıyı aylarca çalışamaz hale getirmek için “Bücür” kelimesini ağızdan kaçırmak yeterdi.</p>

  <p class="block9">Kâmil Bey, bıyıklarına rağmen erkek elbisesi giymiş sevimli bir kocakarıya benzeyen Hüseyin Rahmi’yi, nazır olduğu halde, kundurasının bağlarında birkaç düğüm bulunan Rıza Tevfik’i, yazdığı anılarındaki çekingen, pısırık çocukla hiçbir ilintisi bulunmayan babacan Ahmet Rasim’i de tanıdı.</p>

  <p class="block9">Bunlar geniş bilgi bakımından belki ötekilerden biraz üstündüler. Fakat, içinde yaşadıkları çökmüş memleketin etkisiyle yenilgiyi değişmez kader olarak kabul etmiş yılgın bir halleri vardı. Millete güvenmeyi hiçbir zaman denememiş, henüz bir milletin varlığından haberleri olamamış bütün aydınlar gibi, her biri kendilerini teker teker vuruşup teker teker yenilmiş sayıyor<span class="calibre1">,</span> bir daha kalkarak yeniden başlamaya cesaret bulamıyordu.</p>

  <p class="block9">Çöken imparatorluk, aydınlarını da, uçuruma beraber sürüklemekteydi.</p>

  <p class="block9">İslamcılığın 350 milyonla sayılan kalabalığı, Turancılığın yüz milyonla hesaplanan uçsuz bucaksız stepleri üzerine kurulan hayaller, Balkan bozgunundan sonra, asırlık baskılarla hadım edilmiş sinirlere, şehvet! bir kımıldama vermiş, dört yıllık kanlı' boğuşma bu bunak sinirleri işte bu bitkin kımıldamanın tam ortasında çekip koparmıştı. Osmanlı aydınları için artık geçmişe sığınmaktan başka çare yoktu ama artık sığınacak geçmiş neredeydi? “Anadolu” Bir sürgün yolu idi ki vaktiyle ucu Avrupa’daki Jöntürklerden de boyunun ölçüsünü almış bulunuyordu. Oturup ağlamaktan başka bir iş kalmamış gibiydi. Kendi içine kapanıp bir sınırsız vicdan azabını, vicdan azabı olduğundan bile habersiz çekmek, mini mini, değersiz, gülünç dertlerle öfkelenip, mini mini, değersiz gülünç sevinçlerle mutluluğuna kendini kandırarak sürünmek “ve artık ölmek, ölebilmek” kalmıştı.</p>

  <p class="block9">Kâmil Bey, ne zaman onlarla konuşsa ya da aralarında bulunup konuşmalarını dinlese, yalnız kalınca, ürperiyor, Anadolu’da çarpışanlarla çarpışmaya hazırlananlar olmasaydı ne yapacağını, bu iflas etmiş kibirli adamlara nasıl katlanacağını düşünerek aynı zamanda, hem büyük bir ferahlık, hem de korku duyuyordu.</p>

  <p class="block9">Gittikçe daha iyi anlaşılıyordu ki, Anadolu’da yapılan iş, yalnız vatanı düşmandan kurtarmak boğuşması değildi. Bunun bir başka anlamı, bir başka amacı olmalıydı. Eğer harekete bu başka anlam verilmez, boğuşma bir başka amaca yöneltilmezse, savaşı kazanmanın bile, hiç değeri kalmayacak, orada bugün ölenler, yarın ölecekler, tıpkı bunlardan önce yıllar yılı, bazı yenmiş, bazı yenilmiş olarak can verenler gibi kaynayıp gideceklerdi. Pisi pisine... Bedavaya... Kirli bir hizmetin adi bahşişi gibi...</p>

  <p class="block9">Bir gün, yine böyle bir kalabalıktan sonra yalnız kaldıkları zaman bu fikirlerini Nedime Hanım’a yarım yırtık anlattı. Fikirleri henüz istediği olgunluğa erişmemişti ama, bereket versin odanın havasında konuşulan laflardan ve koltuklarda demin oturanların benliklerinden sanki bir şeyler kalmıştı.</p>

  <p class="block9">Nedime Hanım biraz düşündükten sonra, duraklayarak doğruladı:</p>

  <p class="block11">— Haklısınız! Üzerine devrilip imparatorluğu, biz aydınlar mı ezdik, yoksa imparatorluk üzerimize devrilip bizi mi ezdi?Hasılı aynı kapıya çıkan çöküntünün hurdalarına benziyoruz. Zaferden sonra memleket bize bırakılmamalı... Bu ihanet olur...Bir an durdu. Gözlerinden tatlı bir şey geçti: Ne güzel! Anadolu, harbi kazanmaktan daha başka, daha büyük bir şeyler yapmak zorunda... Sözgelimi Tanzimat’ın, Meşrutiyet inkılabının yapamadığını...Bizim Meşrutiyet inkılabı, ileri bir hareket olduğu halde, neden memleketin bahtını değiştiremedi? Bir yerde okumuştum. Çünkü inkılabın temsilcileri halkın sahici ihtiyaçlarım bilmiyorlardı. Hareketi, halka doğru götüremediler. İhsan, bana muharebelerden bir büyük söz getirdi. Bu hediyeyi yaşadıkça kalbimde taşıyacağım, çocuklarımla paylaşacağım, giderken onlara miras bırakacağım. İhsan bir gün bana: “Karıcığım, dedi, düşüne düşüne bak ne buldum. Meşrutiyet bu memlekete hürriyet getirmiş. Bu yüzde yüz... Hiç değil, ilk aylarda... ama, bu hürriyeti, getirip kime teslim etmiş bilir misin? Hürriyeti dövüşerek elinden aldığı despot takımına... İşte bu sebeple İstanbul’daki hürriyet bayramını düşündükçe artık ağlayasını geliyor” Ne kadar doğru değil mi?</p>

  <p class="block11">— Çok doğru, evet. Despota hizmet edenler biraz sindiler. Sonra yavaş yavaş canlanıp hürriyet kahramanlarını kucakladılar. O kadar sımsıkı kucakladılar ki, kahramanların soluğu kesildi. Gözlerini kan bürüdü. Göremez, duyamaz, anlayamaz oldular.</p>

  <p class="block9">— Tamam. İnkılap halktan uzakta yapıldı. Bir de baktık inkılapçılar padişaha damat olmuşlar. Hangi padişaha? Genel Merkezde “Beyaz Öküz” diye alay edilen konyak tutkunu biçare bir bunağa... Enver Paşa’yı, Talât Paşa’yı, Cemal Paşayı, bu zavallı Beyaz Öküzün oturduğu tahta yaklaşıp, saçak öperken gözünüzün önüne getirin. “Hilafet lâzım! Çünkü Müslümanlık ve Müslümanlar... Türklük lazım... Çünkü Türkler imparatorlukta biricik sağlam dayanak... Garplılık lazım, çünkü çağın hakkından başka türlü gelinemez” denildi. Yarın Anadolu harbinden sonra Mustafa Kemal de, bunu yaparsa, hangi haklı sebeple yaparsa yapsın büyük bir cinayet işlemiş olur. Gene hiçbir şey değişmez. Bunu İhsan’la konuştuk. “Merak etme, dedi, bu sefer iş başka! Hürriyeti “Hareket Ordusu” getirmişti. Yani padişah ordusunun bir parçası... Şimdi Anadolu’da ordu yok... Millet, yani başıbozuklar çarpışıyor, ileride ordu kurulursa bu, padişah ordusunun bir parçası değil, milletin kendi ordusu olacak... ”</p>

  <p class="block9">— Bu önemli bir fark değil mi?</p>

  <p class="block9">— İhsan, “Pek önemli bir fark” diyor. “Bu seferki harekete millet kendi damgasını ister istemez vuracak... Hem de öylesine kuvvetle vuracak ki, bu isteklere göz yummak kimsenin haddi olmayacak... Zaten ters bir gayret işi ancak yavaşlatır, fakat ortadan kaldırmaz. Fransa’da Napolyon cumhuriyete karşı kahpelik etti de, Fransız inkılabı ne kaybetti? Milletin tarihinde saniye hükmünde olmayan birkaç on sene... İşte hepsi bu kadar...</p>

  <p class="block9">— Evet...</p>

  <p class="block9">Kâmil Bey, her şeye rağmen gazetesinden, gazeteciliğinden memnundu. Kimselere sezdirmek istemediği bir gizli gurur bile duyuyordu. Sonra kalbi de ferah! Olup bitenlere bir ucundan karışınca, insanlık, erkeklik vazifesinin, bugün için, çoluğu çocuğu yüzüstü bırakıp Anadolu’ya geçmek olduğunu kestirmişti. Memleket uğruna hapse girmiş bir arkadaşın kahraman karısına yardım ederek vazifesini yapmakta olmasaydı, bu şerefli yürek huzuruna kavuşmamış bulunsaydı, geriye kalan biricik şeref yolunu belki tutamayacak, yani Nermin’le Ayşe’yi yüzüstü, kimsesiz, parasız bırakarak Anadolu’ya geçemeyecek, hiçbir zaman bu kadar kahraman olamayacaktı. Kendi kendine bile pek açıklamak istemediği gerçek buydu. Kolay, tehlikesiz bir mazeretle asıl zor işten kurtulmuştu, ilk zamanlar bu durumdan biraz utandı ama, sonra sonra işbölümü sözünden giderek, Ankara’da harekete bu kadarcık bile faydası dokunamayacağı inancına vardı. Hemen hemen yüzde yüz rahatladı. Karadayı mecmuasına dört elle sarıldı. Buda heykelinin getirdiği para ile başlıklar için yeni klişeler yaptırdı. Daha bir sürü de masraf etti.</p>

  <p class="block9">Nedime Hanım, faydasız gördüğü bu masrafları yaptırmamak için biraz uğraşmıştı ama bu harcamaların mahpushanedeki kocasını da çocuk gibi sevindirdiğini görünce, erkeklerin bazen, ne kadar değersiz şeylere önem vererek asıl işi unutur gibi olduklarını, bazı da asıl işe hayatlarını, kadınlarını, çocuklarını bile nasıl hiç duraklamadan feda ettiklerini anlayarak seslenmemişti.</p>

  <p class="block9">Bunlar, akıllarına, deneylerine, ölme ve öldürme yeteneklerine rağmen birer kocaman bebektiler; saygıyı, acımayı, sevgiyi hak eden yönleri de buradaydı.</p>

  <p class="block9">Nedime Hanım, bir cuma sabahı, ilk defa Nermin’i görmeye geldi. Her zamankinden başka, çok şık bir ipek çarşaf giymişti.</p>

  <p class="block9">Kâmil Bey bahçe kapısına doğru, misafirini karşılamaya acele acele giderken bu siyah çarşaflı hanımın, bu kılıkla idarehanedeki iş arkadaşı değil, sahici yengesi olduğunu anladı. Kız kardeşi bulunmayan erkeklerin yengelerine karşı duydukları şımartıcı sevgiyle, rahatlandırıcı sevinçle elini uzattı:</p>

  <p class="block9">— Neden haber vermediniz?</p>

  <p class="block9">— Revani mi yaptıracaktınız?</p>

  <p class="block9">— Revani gene yapılacak... Bilmem ki... Haber verseydiniz daha iyi olurdu gibi geldi.</p>

  <p class="block9">— Nerde hanımlar?</p>

  <p class="block9">— Buyrun... Ayşe pek üzülecek... Nedime Hanımefendi halasına bir başka türlü görünmek istediğine eminim.</p>

  <p class="block9">— Ben bu küçük İspanyol’u pek merak ediyorum. Kapıda görünen Nermin’e doğru süratle yürüdü: Sizi rahatsız etmedim ya, gelin hanım?</p>

  <p class="block9">— Tersine! Çok sevindirdiniz efendim.</p>

  <p class="block9">— Nerede benim karmenim?</p>

  <p class="block9">— Henüz hazır değil... Yukarı kaçtı. Biraz vahşidir.</p>

  <p class="block9">— Aman duymamış olayım. Oğlum için görücü geldiğinden haberiniz yok galiba!</p>

  <p class="block9">Salonda, sanki ziyaretin biricik amacı Ayşe’ymiş gibi kız içeri girinceye kadar rahatsız, tutuk bir konuşma sürüp gitti.</p>

  <p class="block9">Ayşe, kara gözleri biraz kuşkulu, sıska bacaklarının dikenlerle çizilmiş dizkapaklarını elleriyle gizlemeye çalışarak girdi, Nedime Hanım’ın elini öptü. Sonra gözlerini biraz yumarak -bunu İspanyol dadısı öğretmişti- alnını öpülmek için uzattı.</p>

  <p class="block9">— Ne tatlı şey Yarabbi! Hayır! Olur mu hiç... Kucağıma oturacaksın.</p>

  <p class="block9">Bütün esmer kız çocukları gibi üzerinden şirretlik aktığı halde, Ayşe hakikatte bir tekir kedi yavrusu gibi yumuşaktı, sokulgandı.</p>

  <p class="block9">Nedime Hanım’a bir an dikkatle, ciddiyetle baktı:</p>

  <p class="block9">— Araba ile geldiniz! Ben sizi pencereden gördüm.</p>

  <p class="block9">— Öyle mi? Görür görmez tamdın elbette...</p>

  <p class="block9">— Hayır! Tanıyamadım.</p>

  <p class="block9">— Hiç olur mu? Vapurda beraber değil miydik?</p>

  <p class="block9">— Hangi vapurda?</p>

  <p class="block9">— Kocaman vapurda... Sizi denizlerden geçirip buraya getiren vapurda... Haydi düşün bakalım, Negro’nun bulunduğu vapur.</p>

  <p class="block9">Nedime Hanım, aileyi İspanya’dan getiren şilep yolculuğunu Kâmil Bey’den dinlemişti.</p>

  <p class="block9">Ayşe, kırpışan gözleriyle hatırlamaya uğraştı:</p>

  <p class="block9">— Negro Araptı, kapkara... Hayır, siz yoktunuz vapurda...</p>

  <p class="block9">— Ben de vardım ama hiç çıkmadım kamaradan... Aklına gelmiyor mu? Sana kaç kere pasta yolladımdı.</p>

  <p class="block9">— Pastayı siz mi yollamıştınız. Gerçek mi? Ayşe bir şey düşünerek, burnunu Nedime Hanım’ın göğsüne sürüp kokladı: Hani siz şeker şeker kokmuyorsunuz. Bunu Fransızca söylemişti. Pastacı madam böyle mi kokuyordu bakalım...</p>

  <p class="block9">— İşte gördünüz mü? Foyamı meydana çıkardı. Keşke vanilya sürünseydim.</p>

  <p class="block9">Nermin, başını salladı:</p>

  <p class="block9">— İn artık! Hanımefendiyi rahatsız ediyorsun.</p>

  <p class="block9">— Bırakın! İkimiz de pek rahatız.</p>

  <p class="block9">— Beyefendi nasıllar efendim?</p>

  <p class="block9">— Saygıları var. İyidirler.</p>

  <p class="block9">— Duyunca çok üzüldüm. Kimbilir siz ne kadar acı çekiyorsunuz! Yok mu bir yolu... Bırakılmasının?</p>

  <p class="block9">— Yok... Şimdilik...</p>

  <p class="block9">— Vah vah!</p>

  <p class="block9">Sessizlik uzayınca Kâmil Bey nedense yalan söylemek zorunluğunu duydu:</p>

  <p class="block9">— Nermin bir kere gitmek istiyor. Ben “İhsan Bey’e danışalım” diyerek geciktiriyorum.</p>

  <p class="block9">— Alışmadıkları için üzülürler. Hiç gereği yok!</p>

  <p class="block9">— Siz alıştınız mı?</p>

  <p class="block9">Nermin bunu açık bir üzüntüyle sormuştu.</p>

  <p class="block9">Nedime Hanım, karşısındakinin damarına basmayan bir yumuşaklıkla gülümsedi:</p>

  <p class="block9">— Elbet! ister istemez...</p>

  <p class="block9">— Her gidişte, ağlıyorsunuzdur.</p>

  <p class="block9">— Nerde? Mahpushanede mi? Hayır, ağlamıyorum.</p>

  <p class="block9">— inanmam. Ağlanmaz mı?</p>

  <p class="block9">— İlk zamanlar ağlamak ihtiyacı duyuyordum. Hatta birinci, ikinci sefer ağladım. Birkaç kere de, çıktıktan sonra ağladım. Peçeyi ömrümde işte o zaman sevmişimdir, insan peçenin arkasında rahatça ağlar. Sonra alıştım galiba... Bir de düşündüm ki, ağlarsam, onu daha çok üzerim.</p>

  <p class="block9">— Hasta yoklamasına benziyor mu?</p>

  <p class="block9">— Aşağı yukarı... Siz bir hastaneye hasta ziyaretine hiç gittiniz mi?</p>

  <p class="block9">— Hayır!</p>

  <p class="block9">— Öyleyse bakın nasıl? Hastaneye gidenler, hele hastalarını bir önceki gidişte biraz ağır bıraktılarsa, ya da tehlikeli bir hastalıksa, “Acaba sağ bulacak mıyım?” diye telaşlı bir korku içinde olurlar. Mahpushanede böyle bir tehlike yok... Bilirsiniz ki sıhhatli bir adam sizi bekliyor. Yeni traş olmuş, rabıtalı giyinmiş, güler yüzlü, çünkü sizi gördüğü için mutlu birisi... Bir an düşündü. Ama hapislik fazla uzar, siz de biraz dikkatli olursanız, gene bir sakatlık fark edersiniz. Hürriyetsizlikle, sözgelimi kör ya da topal olmanın arasında bir benzerlik var galiba... Sonra saatler iki taraf için de pek hızlı geçer, ya da hiç geçmek bilmez! Oradaki ayrılış, başka ayrılışların hepsinden daha zordur. Diğerlerinde, oradaki kadar imkânsızlık olamaz. Çok bunalırsanız her şeyi göze alır birlikte gidersiniz, ya da birlikte kalırsınız! Böyle bir imkân yoktur cezaevlerinde... Hani hastanelerde insan sıhhatli oluşundan hicap duyar. Mahpushanede de ziyaretçi hür olduğundan utanır. Hastaneden çıkınca insana çoğu farkına bile varmadan, “Şükür ben sıhhatliyim!” diyen pis, kaba bir sevinç gelirmiş. Belki mahpushane ziyaretinden çıkanlar da aynı şeyi hür oldukları için duyarlar. Ama, ben şimdiye kadar hiç böyle düşünmedim. Siz ne dersiniz Kâmil Bey?</p>

  <p class="block9">— Ben sizin kadar güçlü değilim... Bazen hür olduğumu zannederek sevindiğim oluyor. Esir bir şehrin, hatta esir bir memleketin esirlerinden herhangi birisi olduğumu unutuyorum da...</p>

  <p class="block9">— İhsan’ın dediği gibi... “Bir kafese kapatılmış kuşla, bir odaya kapatılmış kuşun farkı”. İhsan beni işte böyle teselli eder.</p>

  <p class="block9">Ayşe akıl erdirmek gayretiyle konuşanların yüzüne bakıyordu. Yavaşça inmişti ama, gene de Nedime Hanım’ın dizleri arasında durmuş, beline dolanan kola yaslanmıştı.</p>

  <p class="block9">Nermin, gazetecilik eden Nedime Hanım için kocasına sormadığı bazı sorular hazırlamış olmalıydı. Bu sorular belki de, halasıyla, kızı Sabriye’yle konuşmalardan kalmıştı. Kocasının dışarı çıkmasından faydalandı:</p>

  <p class="block9">— Gazete sizi yoruyor mu efendim?</p>

  <p class="block9">— Tersine, kuvvet veriyor. Övünüyorum, uyduruyorum sanmayın! Biraz da dinlendiriyor...</p>

  <p class="block9">— Biz... Ben başka türlü düşünmüştüm. Erkek işi... Hele bizim memleketimizde... Bir sürü yabancı adam... Hem de kaba insanlar...</p>

  <p class="block9">^önceleri ben de öyle sanıp biraz ürkmüştüm. Meğer yanılıyormuşuz. Bizim erkeklerimiz, kadınlara karşı kasıntılı bir acıma duyuyorlar. Avrupalı erkekler bu yiğitliği ya büsbütün kaybetmişler, ya da kaybetmek üzeredirler. Orada kadın, çoktan beri erkeğin ekmek parasına ortak olmuş. Biz henüz, “efendilerimiz” için böyle bir tehlike değiliz'"</p>

  <p class="block9">— Kasıntılı acıma mı? Sırnaşık deseniz daha doğru olmaz mı?</p>

  <p class="block9">Nedime Hanım, belli belirsiz kaşlarını çattı:</p>

  <p class="block9">— Sırnaşıklık başka bir mesele... Çarşafa, peçeye alışmışlar, biz maskeli iken, erkeklerimiz de bir maskeli balo, yahut karnaval panayırı hayatı yakıyorlar. Sırnaşıklık buradan geliyor. Bir kere açık yüzle karşılaştık mı dünyada bizim erkeklerimizden daha terbiyeli, daha sıkılgan yaratıklar bulunmaz. Eğer, yüzümüzü sadece beğendirmek için açmıyorsak...</p>

  <p class="block9">Kâmil Bey, büyük fincanlarla kahve yapmıştı. Tepsiyle içeri girince Nermin telaşla kalktı:</p>

  <p class="block9">— Ne ayıp! Özür dilerim! Dalmışım! Beni affedin.</p>

  <p class="block9">— Rica ederim Nermin! Siz güzel güzel konuşuyordunuz. Bir koşu yaptım işte... Alıştığınız gibi olmadıysa kusura bakmazsınız.</p>

  <p class="block9">— Neden zahmet ettiniz? Bu kocaman hanımefendi, Nedime halasına kahve pişirmeyi beceremiyor mu?</p>

  <p class="block9">— Ben, dün akşam babama balık pişirdim. Annemle beraber...</p>

  <p class="block9">— Ne balığı?</p>

  <p class="block9">— Balık...</p>

  <p class="block9">— Adı yok mu?</p>

  <p class="block9">— Balık işte...</p>

  <p class="block9">— Her balığın ayrı adı olur. Bu dünyada bir sürü kız çocuğu var ama hepsinin adı Ayşe değil ki... Nedime Hanım kahveden bir yudum aldı. Pek güzel olmuş! Bizi hem mahcup ettiniz, hem de borçlandırdınız.</p>

  <p class="block9">— Pipo içmeme izin verirseniz ödeşiriz.</p>

  <p class="block9">— Hay hay! Bilirsiniz ki ben artık tütünden rahatsız olmuyorum.</p>

  <p class="block9">Kâmil Bey piposunu acele doldurdu. Dikkatle yaktı. Üst üste birkaç nefes çekti. Şimdi bu haliyle uzun boylu bir İngilize benzemişti. Gülümseyerek Nermin’e baktı:</p>

  <p class="block9">— Neredeydi bahsiniz?</p>

  <p class="block9">— Bizim erkeklerimizin, kadınlara karşı, kibirli bir merhametleri varmış, hanımefendi böyle söylüyorlar.</p>

  <p class="block9">— Kibirli merhamet... Güzel buluş... Hem güzel, hem doğru... Biz sahiden öyleyiz. Aramıza geldiniz, bakın, ne kadar iyi oldu. Her şeyden önce, bize bizi öğreteceksiniz. “Edebiyatımız neden böyle yavan?” diye düşünürdüm. Meğer sebebi haremselamlık belası imiş... Sonra, bizi yalnız gene bize açıklamakla kalmıyorsunuz, aynı zamanda adam ediyorsunuz. Evet...</p>

  <p class="block9">Nedime Hanım sözü kesti:</p>

  <p class="block9">— Estağfurullah... Bakın sonra küserim Kâmil Bey!</p>

  <p class="block9">— Evet, törpülüyorsunuz bizi, yontuyorsunuz! Hep düşünürüm. Sizin yerinizde sözgelimi, İhsan’ın erkek kardeşi olsaydı, bir kere beni hatırlamayı gerekli görmezlerdi. Hatırlasalar bile ben işi bu kadar ciddiye almazdım. Bir milletin kadınları, erkeklerle aynı safta dövüşe girerlerse o milleti yenmek hiç mümkün mü? En ilkel insan topluluklarında bu böyle iken zamanla nasıl unutulmuş? Hep erkek budalalığı... hangi memlekette, erkekler, kadın yardımını küçük görmüşlerse; o memleket mahvolmuştur, Anadolu’da eskiden beri kadınla erkek tarlada beraber çalışır, bu hale neden düştük? Millet deyince aklınıza hep bir avuç şehir kadını, bir tutam esnaf ve memur geliyor.</p>

  <p class="block9">Kâmil Bey biraz durdu. Piposunu başparmağı ile bastırdı:</p>

  <p class="block9">— Öyle ya... Neden, peki?</p>

  <p class="block9">— Kadını esir gibi, köle gibi sopa altında çalıştırmak başka şey, ona insanlığın eşitlik hakkını, cemiyet işlerinde erkekle aynı sırada uğraşma hakkını tanımak başka... Pleplerle patriçilerin bir araya gelmelerinden ilk zamanlar belki bazı ilerlemeler elde ediliyor, büyük eserler kuruluyor ama, bu toplum hiçbir zaman normal sayılmaz. Bizim Anadolu’da kadın, Ortaçağ’ın toprağa bağlı köylülerinden besbeter... Hayvan gibi satılan, aile kurmakta bile fikri sorulmayan bir yaratığın sosyal hayatta, o toplumu çürümeye götürmekten başka ne etkisi olabilir? Bir milletin yarı nüfusunun hayvan seviyesinde kalmağa zorlanmış olduğunu bir düşünün! Nermin’e bakıp kederle gülümsedi. Değil mi efendim?</p>

  <p class="block9">— İspanya’daki köylü kadınlar da öyle... Hemen her yerde aynı şey... Bu, böyle gelmiş, böyle gidecek galiba!</p>

  <p class="block9">— Sanmam! İspanya’da hayatın her cephesinde vazife almış kadın yok mu?</p>

  <p class="block9">— Okumuşlar, soylular...</p>

  <p class="block9">— İşte tamam... İmkân bulunca kadın iş görüyor demek... Seferberlik sırasında, çöpçü kadınlar vardı. Sokakları kadınlar süpürürlerdi. Çarşafsız falan... Pantolonla.</p>

  <p class="block9">— Onlar yaşlı kadınlarmış... Aşağı tabakadan...</p>

  <p class="block9">— Olsun... Aşağı tabakadan olanlar pantolon giyip çöpçülük edebildiler ya, orta tabaka da memurluk, esnaflık edebilir. Üst tabakaya da müdürlük, mebusluk, hatta nazırlık düşüyor. Çok şükür, hele bizim memlekette tabakalar arasındaki sınır, henüz aşılmaz halde bulunmuyor. Öyleyse “bir yeni devir başladı” diyerek sevinebiliriz. Bu yeni devrin, anlı şanlı kumandanlar, dâhi politikacılar, hele başlangıcından sonuna kadar dünyanın saltanat tapusunu üstüne yürütmüş padişahlar, krallar tarafından değil de, aşağı tabakadan “çöpçü kadınlar” marifetiyle açılmasını siz önemli bulmuyor musunuz?</p>

  <p class="block9">Kâmil Bey, pipolu elini keyifle havaya kaldırdı:</p>

  <p class="block9">— Fevkalade! Siz bunları bizim büyük yazarlarımızla konuşurken neden söylemezsiniz, kuzum?</p>

  <p class="block9">— Böyle atıp tuttuğuma bakmayın. Orada kendimi gene de pek yalnız, pek korkak buluyorum. Burası ev... Sonra Nermin Hanım var. Nermin Hanım’ın bulunuşu bana cesaret veriyor.</p>

  <p class="block9">— Ben mi efendim? Esefle söyleyeyim, ben korkuyorum. Böyle şeylere hiç aklım ermiyor.</p>

  <p class="block9">— Öyleyse bana cesaret veren bu küçük İspanyol olmalı... Nermin’in özür dileyip dışarı çıkmasından yararlanarak Ayşe’ye döndü. Konuştuklarımızdan bir şey anladın mı Endülüs güzeli?</p>

  <p class="block9">— Hayır efendim.</p>

  <p class="block9">— Sen bizim çöpçü kadınlarımızı gördün mü?</p>

  <p class="block9">— Görmedim.</p>

  <p class="block9">— Keşke biraz daha büyük olsaydın da görseydin. Şimdi söyle bakalım, babanı mı çok seviyorsun, anneni mi?</p>

  <p class="block9">— Annemi efendim.</p>

  <p class="block9">— Büyüyünce ne olacaksın?</p>

  <p class="block9">— Öğretmen olacağım.</p>

  <p class="block9">— Sen hiç kadın öğretmen gördün mü?</p>

  <p class="block9">— Hayır efendim.</p>

  <p class="block9">— Okul gördün mü?</p>

  <p class="block9">— Hayır.</p>

  <p class="block9">— Öyleyse öğretmen olmak nereden aklına geldi?</p>

  <p class="block9">— Babam söyledi efendim.</p>

  <p class="block9">Sonra Ayşe’nin gördüğü şeyler üzerinde konuşulmaya başlandı. Nedime Hanım teyze bahçede böcekler olup olmadığını sordu. Evet efendim, bahçede bol bol karınca vardı. Annesi bunların pek hamarat hayvanlar olduğunu söylemişti. Sahiden de öyleydi. Minnacık bir karınca kocaman bir otu dağ, tepe sürükleyip yuvasına götürüyordu. Bir kere de düğünlerini görmüştü. Ayşe, bunları asla öldürmediğini de söyledi.</p>

  <p class="block9">— Neden?</p>

  <p class="block9">— Günah...</p>

  <p class="block9">— Çiçek koparmak?</p>

  <p class="block9">— Annem izin verirse koparırım.</p>

  <p class="block9">— Günah değil mi?</p>

  <p class="block9">— Annem izin veriyor ya, efendim.</p>

  <p class="block9">— Sahi... Unuttum...</p>

  <p class="block9">Ayşe, annesinden izin almadan hiçbir şeye elini sürmezdi ki... Sonra babası küser de, ona resim kâğıtları, güzel kalemler vermez. Duayı bir tamam ezberlediği gün babası ona ne verdi “biliyor musunuz?” kocaman bir kalem verdi. Bir ucu mavi yazıyor, bir ucu kırmızı...</p>

  <p class="block9">— Hangi dua bu?</p>

  <p class="block9">— Yatarken okunuyor. Siz okumaz mısınız?</p>

  <p class="block9">— Hangisi bakalım?</p>

  <p class="block9">Ayşe, nazlanarak gözlerini yere eğdi. Koyu siyah saçlarında bir pırıltı kımıldanıyordu. Rugan pabuçlu sol ayağını cesaret almak istiyormuş gibi hafifçe sallayarak duasını tane tane okudu:</p>

  <p class="block9">— Sevgili Allah’ım! Türk milletine güç ver! Kurtulmasına yardım et!</p>

  <p class="block9">Nedime Hanım, boğazına kaynar bir şey tıkanmış olarak, kendilerini dinlemiyormuş gibi pipo içen Kâmil Bey’e hızla döndü. Bu kocaman vücutlu, fakat utangaç çocuk huylu adama teşekkür için kelime aradı. Sonra vazgeçip insanın gözlerine yaş dolduran bir sevinçle sesi biraz kalın, biraz titrek, çocuğa sordu:</p>

  <p class="block9">— Kim kurtarmaya uğraşıyor Türk milletini kızım?</p>

  <p class="block9">— Bilmem efendim.</p>

  <p class="block9">— Beybabana sormadın mı?</p>

  <p class="block9">— “Okulda öğrenirsin!” dedi.</p>

  <p class="block9">— Sen, İhsan amcanı biliyor musun?</p>

  <p class="block9">— Hayır efendim.</p>

  <p class="block9">— Seni bir gün ona götürürsem, bu duayı okur musun?</p>

  <p class="block9">— Şimdi mi?</p>

  <p class="block9">— Hayır! Gittiğimiz zaman... Orada...</p>

  <p class="block9">— Okurum efendim.</p>

  <p class="block9">Kâmil Bey duraklayarak sordu:</p>

  <p class="block9">— Siz Allaha inanır mısınız hanım yenge?</p>

  <p class="block9">— Bu Allaha inanıyorum. Ayşe’nin “Sevgili Allah’ım!” dediği şeye... Gülümserken alt dudağı titriyordu. Tabii, kurtuluşa yardım etmesi şartıyla...</p>

  <p class="block9">Yemekten sonra, Ayşe, misafire, kazları göstermek istedi. Kâmil Bey “olmaz” dedi ama, fayda vermedi, En büyük kaz -Ayşe buna “Baba kaz” diyor- küçük kızı galiba tamdı. Öfkeli zannedilen keskin sesler çıkarıp başını tehdit ediyormuş gibi alçaltarak tele yaklaştı. Fakat Ayşe bu palavraya hiç aldırmadı:</p>

  <p class="block9">— Sakın korkmayın! Hiç ısırmaz. Dışarıda olsa biraz eteğinizi çeker. Adım biliyor musunuz?</p>

  <p class="block9">— Hayır!</p>

  <p class="block9">— “Baba kaz”dır bunun adı, pek cesurmuş. Babam diyor ki: “Eve hırsız girse hemen bağırır” diyor. Vaktiyle bir evde bir baba kaz varmış. Hırsız gelince kıyametleri koparmış da, evdeki küçük kızı kurtarmış.</p>

  <p class="block9">— Evet...</p>

  <p class="block9">— Yoksa bu masalı siz de duydunuz mu?</p>

  <p class="block9">— Duydum.</p>

  <p class="block9">— Güzel bir masal. Babam bana o baba kazın resmini de yaptı. Resimdeki kaz baba, doğrusu bizim baba kazdan daha büyüktü. Kollarını açtı. Şu kadar... Kocaman...</p>

  <p class="block9">— Baban senin resmini de yaptı mı?</p>

  <p class="block9">— Yapmaz mı? Beni çok güzel yapmış. Halbuki ben o kadar güzel değilmişim. Annem böyle söylüyor.</p>

  <p class="block9">— Seninle şakalaşmış yavrum. Sen bütün resimlerden daha güzelsin.</p>

  <p class="block9">Ayşe, umutsuz umutsuz omuzlarını salladı:</p>

  <p class="block9">— Bilmem ki...</p>

  <p class="block9">El ele havuzun yanma geldiler. Ayşe, merhametli bir kadın gibi kederle sordu:</p>

  <p class="block9">— Balıklar hiç üşümezler mi efendim?</p>

  <p class="block9">— Üşürler elbette...</p>

  <p class="block9">— Evet, üşürler tabii... Kışın onları bahçede bırakmamalı. Sabriye ablamın evinde balıklar var. Onlar, balıklarını salonda bulunduruyorlar.</p>

  <p class="block9">— Sen hiç asker gördün mü?</p>

  <p class="block9">— Gördüm efendim.</p>

  <p class="block9">— işte o askerler de kışın dışarıda kalıyorlar. Balıklara acıyacağına, insanlara acıyacaksın, anladın mı?</p>

  <p class="block9">— Askerlerin elbiseleri var. Balıkların hani elbiseleri?</p>

  <p class="block9">— Elbiseleri... Evet...</p>

  <p class="block9">Kâmil Bey, balkondan seslendi:</p>

  <p class="block9">— Hanımlar içeri lütfen... Çay hazır. .</p>

  <p class="block9">Nedime Hanım çayını karıştırırken gülümsedi:</p>

  <p class="block9">— Bizi çayla avutamazsınız! Ayşe’nin portrelerini göreceğiz.</p>

  <p class="block9">— Eyvah! Bu kız pek boşboğaz oldu. Hem de yalancı...</p>

  <p class="block9">— Hadi getirin lütfen resimleri... Benim kızıma yalancı demek kimin haddi?</p>

  <p class="block9">Kâmil Bey albümleri getirdi, enikonu utanarak masanın kenarına koydu:</p>

  <p class="block9">— Hele bunlara bakınız şimdilik... Sonra da yağlı boya Ayşe’yi çıkar görürüz.</p>

  <p class="block9">Nedime Hanım, önce bir sürü Meryem tasvirine rastladı. Pek fazla inceltilmiş kurşun kalemle yapılan bu Meryem’lerin hepsi de, biraz dikkat edilince tıpatıp Nermin’e benziyorlardı. Hepsinin başında birer nur yuvarlağı vardı. Fakat asıl Meryem çoğu tablolarda kederli, biraz dalgın, hatta umutsuzken, Kâmil Bey’in Meryem’i belli belirsiz bir gülümsemeyle mutluydu. Başındaki nurdan yuvarlak da kutsal bir işaretten çok dar kenarlı bir hasır şapkaya benziyor, Ayşe’nin annesine sıhhatli bir köylü kızı hali veriyordu.</p>

  <p class="block9">Sonra, Fransa’da, İtalya’da, Almanya’da, İspanya’da, Hindistan’da çizilmiş ev, manastır, şato pencereleri, şehnişinleri, cumbaları, saçak, pervaz süsleri geldi.</p>

  <p class="block9">Daha sonra birkaç İspanyol katırcısıyla Fransız şilebindeki tayfalar göründü. Bunlardan bir tanesi, Ayşe’nin “Negro” dediği zenciydi.</p>

  <p class="block9">Nedime Hanım, bir ağaç resmine rastladı. Gravür gibi çalışılmıştı... Bakıp masaya bıraktı. Bir ağaç daha... Bir ağaç... Beşinci<span class="calibre1">,</span> altıncı ağaç resminde, masaya koyduklarını yeniden aldı.</p>

  <p class="block9">Kâmil Bey, gizlemeye çalıştığı bir merakla kadının yüzüne bakıyordu.</p>

  <p class="block9">Nedime Hanım’ın akıllı, Türk gözleri birkaç saniye ufalıp öylece durdular. Birinci resimde yüzünden bir korunma davranışı geçti. Ötekilerde yavaş yavaş bu davranış dağıldı. Biraz solgun gebe kadın yüzü ferahlayıp açıldı. Gülümsedi, birisi elindekileri sanki almak istiyormuş da bunu önlüyormuş gibi sımsıkı tuttu:</p>

  <p class="block9">— Durunuz bakalım! Bunlar nedir? Bunlar ne tuhaf! Değil mi?</p>

  <p class="block9">Kâmil Bey karşılık vermedi. Zati Nedime Hanım, soruyu kendi kendine soruyordu.</p>

  <p class="block9">— Çok güzel! Kutlarım sizi. Resimlere uzun uzun baktıktan sonra kesin karar vermiş gibi konuştu. İlk fırsatta... Yani kurtuluştan sonra bunlarla bir sergi açacağız. Bunları İhsan’a götürüp göstermeli... Sevinir! Güçlenir! Bunları Avrupa’da da sergilemek gerek... Avrupa’da, hele Amerika’da.</p>

  <p class="block9">— Değer mi hiç? Beni utandırıyorsunuz! Değil mi Nermin?</p>

  <p class="block9">Nermin, misafirin heyecanını kibarlığına vermişti.</p>

  <p class="block9">— Ben resimden hiç anlamam!</p>

  <p class="block9">Nedime Hanım, gözlerini resimlerden ayırmaksızın, kurnaz kurnaz gülümsedi:</p>

  <p class="block9">— Siz karı-koca söz birliği etmişsiniz.</p>

  <p class="block9">— Hayır. Hakikaten anlamam. Müzelerde canım sıkılırdı, Kâmil bilir.</p>

  <p class="block9">Nedime Hanım artık dinlemiyordu.</p>

  <p class="block9">— Ne kadar umutlu ağaçlar bunlar!.. Peki, bunlar bu kadar umutlu da, bu bir tanesi neden böyle hain?</p>

  <p class="block9">Kâmil Bey, yaptığını, aynı zamanda hem gizlemek, hem de haykırmak isteyen bazı sanatkârların sanatlarını iyi anlayanlar karşısında kapıldıkları derin sevinci duydu:</p>

  <p class="block9">— Hain, evet, tam kelimeyi buldunuz. Geçenlerde bir gün... Henüz İhsan’a gitmeden... Canım sıkılıyordu. Kalemle oynarken bu resmi çizmişim. Bir de baktım ki... Türkçesi, bakar bakmaz içime sinen karanlıktan korktum. Sonrakileri inat ederek yaptım efendim...</p>

  <p class="block9">— Çok iyi etmişsiniz. Bunlar çocuk ağaçlar... Mutlu çocuk ağaçlar... Baharda bazı fidanlara rastlarız. Kimi bahar günleri size de yaşamak mutluluğunu yürek çatlatacak derecede verir mi? Bana böyle olur. Bahar fidanlarının yapraklarında, cam yeşili bir renk vardır. Şeffaf bir renk... Hele aşağıdan yukarıya seyredilirse... Bunlar gökyüzünde, nasıl da nazla sallanırlar. Bizim Divan Edebiyatı neden sevgilinin boyunu serviye benzetmiş bilmem? Servi, hele İstanbullular için mezarlıklarla beraber hatırlanmaz mı? Gül fidanı da olamaz. Çarpık, çurpuk, dikenli, bodur, sıskadır. Galiba en iyisi, hezaran kırbaçlara benzeyen, bembeyaz, tertemiz, körpe, sağlam kavak fidanları... İşte ne bileyim... Siz elbet anlıyorsunuz... Mademki bunları çizdiniz.</p>

  <p class="block9">— Evet...</p>

  <p class="block9">— İyi ama, dünyada bu kadar taze umut varken... Umut bu kadar bolken... Umut doğup yeni umutlar doğurarak durmadan artarken bize umutsuzluk nereden geliyor? Çiçek açmış meyva ağaçlarını da düşünün. Onlarda, renkli, kokulu bir duman halinde, işe yaramaktan gelen bir gurur buram buram tüter. Evet, bir sergi açacağız. Daha önce İhsan’a götüreceğiz. Söz mü? Resimlerle beraber Ayşe’yi...</p>

  <p class="block9">Ağaç resimlerini belli bir saygıyla içinden çıkardığı büyük sarı zarfa koydu. Rahatlamıştı. Son albümün kabını kaldırdı.</p>

  <p class="block9">— A... Bu bambaşka bir şey!</p>

  <p class="block9">Önünde, sulu boya ile minyatüre benzetilerek yapılmış bir loşluk dünyası vardı. Loşluğu veren bütün renkler, bütün ince ayrıntılarla ressam bir İstanbul türbesi yapmış. İstanbulluların günde birkaç kere, birkaç tanesinin önünden geçtikleri, sahibi unutulmuş bakımsız türbelerden birisi... Ortada iki tane sanduka var. Biri kavuklu, birisi kavuksuz... Sağdaki duvar baştan başa çinilerle kaplı. Solda, yüksek bir pencerenin mini mini renkli camlarından ışık vuruyor. Tam karşıda, açık bırakılmış kapıdan bir şadırvanın yarası görünmekte...</p>

  <p class="block9">Nedime Hanım, çenesini tuttu:</p>

  <p class="block9">— Pek acayip... Hem bizim türbelere benziyor, hem de benzemiyor. Neresi?</p>

  <p class="block9">— Hiçbir yer değil... Çevirin. .</p>

  <p class="block9">Resmin arkasına gayet güzel bir yazıyla acemce bir rubai yazılmıştı. Kadın şiiri okumaya çalıştı.</p>

  <p class="block9">— Ben bu dili bilmem! Ne diyor?</p>

  <p class="block9">Kâmil Bey, rubaiyi okuyup Türkçesini söyledi:</p>

  <p class="block9">— Şair diyor ki... Affedersiniz... Çeviri belki size şiirin derinliğinden hiçbir şey vermez. Şair türbeye girmiş, ölüp giden dostlarını hatırlayarak ağlamış, sonra derin bir umutsuzluk içinde “Şimdi bilmem ki nerdeler?” diye sormuş. Türbe soruyu bir yankı gibi geri çevirmiş: “ Bilmem ki nerdeler? " Bu resimde toprağın boşluğu, aptallığı, duygusuzluğu verilmek istenmiştir. Türbeler, ölüleri yaşatmak hırsıyla yapılmışlar değil mi? Burada derin bir boşluk olsun istedim. “Boşluk” tam karşılığı değil... Yani, madenlerine, sularına, bizzat tıka basa dolu imiş gibi duran varlığına rağmen gene de bir anlamda toprak kadar boş ne var? Daha doğrusu, bu resmi yaptığım sıralarda böyle bir duyguya kapılmışım. Bütün mesele, bu türbe, kendisine emanet edilen ölülerin nerede olduğunu biliyor mu, bilmiyor mu?</p>

  <p class="block9">— Bilmiyor.</p>

  <p class="block9">— Size bu duyguyu gerçekten veriyorsa sevinirim. Benim türbem kara cahil bir türbedir. Korkunç derecede kayıtsız... Aptal bir türbe...</p>

  <p class="block9">Şimdi masal resimleri başlamıştı. Bunların hemen hepsinde bol yaldız, minyatür laciverti ağır basıyor, yay gibi kıvrık, suya hiç değmeden yelkensiz, küreksiz giden kayıklar görünüyordu. Uzun beyaz kuş tüyleri gibi narin, eski dantelalar gibi ince Acem güzelleri... Kuvvetleri vücutlarının çelik yay zarifliğinde iyice belli Hint delikanlıları... Vakit geceydi, mevsim yaz...</p>

  <p class="block9">Kâmil Bey, çekinerek açıkladı:</p>

  <p class="block9">— Bunları binbirgece masalları için değil, bizim masallanmız için hazırladım. Ben bazı pek ilerde yaşanm, bazı pek geride... Şimdi ilk defa, bu son zamanlarda, “bugün”ü yaşamak zevkini tadıyorum. Ötekilerde mutlaka keder oluyordu. Geç kalmakla, erken gelmiş olmanın kederi. Bugünkü yaşamaktaysa pek keder yok...</p>

  <p class="block9">— Bunları Avrupalı dostlarınız pek beğenmişlerdir.</p>

  <p class="block9">— Belki de onlara beğendirmek için yapmışımdır. Bunları ne kadar beğendilerse Divan edebiyatımızın zorlukla çevirdiğim beyitlerini de o kadar beğenirlerdi.</p>

  <p class="block9">— Durunuz bakalım... İşte bu Don Quichotte!</p>

  <p class="block9">Nedime Hanım, birkaç resim sonra böyle söyleyerek durmuştu.</p>

  <p class="block9">— Evet! Bir İspanyol prensi ahbabımız vardı. Yaşlı delişmen bir adamcağız. Bizim masal resimlerini gördükten sonra tutturduydu da şöyle bir denedim. Birkaç tanedirler. Oysa, bilirsiniz, dünyada bunun harikaları var. Hele Daumier’ninkiler...</p>

  <p class="block9">— Bunlar da çok güzel... Çok mükemmel... Ama bir şey keşfediyorum galiba... Ayol! Bu Don Quichotte tspanyalı değil ki, Türk Don Quichotte’u... İşte yemin etsem başım ağrımaz. Hele Sancho Pança’ya bakınız! Sangını cebine koymuş bir köy imamına benzemiyor mu? Ben de budala gibi... Tam Nasreddin Hoca efendim! Belli bir şey!</p>

  <p class="block9">— Belki de... Zati bunlar hep aynı tipler değil mi? Karagöz, ortaoyunundaki Kavuklu, tuluattaki İbiş, Sancho, Figaro... Keloğlan, Kerem’deki Sofu... Kısacası, çağının gerçekçi adamı. Gerçekçi olduğu için de, gerçekçi olmayanlara karşı sırasına göre hem merhametli, hem kıyıcı... (ölümsüz, iyimser, gerçekçi insan)... Geçenlerde Ayşe’yi Karagöz’e götürdüm. Bizim mahalle kahvesine... Kahvemizde şıklığın zerresi yoktur. Bütün eşyalar mahsustan bir araya toplanmış gibi perişan, harap... Sahibiyle tanışırız... Bizim "Karadayı’nın en sadık okuyucularındandır. “Karagöz oynayacak bu gece” dediği zaman Ayşe’yi mutlaka göndermeye karar vermiştim. Fakat götürüp getirecek birisi bulunamayınca beraber gitmekten başka çare kalmadı. Bir kahvehane dolusu küçük çocuk, şaşırtıyor insanı... Arada, benim gibi küçükleri getirmek zorunda kalmış yaşlılar da vardı ama alacakaranlıkta, birkaç saat nasıl geçireceğimi gerçekten merak ediyordum. Saatler, bilseniz ne kadar çabuk geçti. Yakınlarda Karagöz seyrettiniz mi?</p>

  <p class="block9">— Hayır! Belki yirmi yıl oluyor.</p>

  <p class="block9">— Mutlaka bir 'fırsatını düşürüp görünüz. Çok eğlenceli şey... Ben çok eğlendim. Benim Karagözcü basit adamdı. Bilinen tekerlemeleri belki de fena söylüyor, tefi fena çalıyordu. Sesi berbattı. Gündüzleri ağır işler yapıyor olmalı ki elleri, değnekleri hamarat kullanamıyordu. Fakat gene de, “Kanlı Nigâr” belinden yukarısını ileri geri naz ile sallamakta, Karagöz kavuğunu geri devirip kendisine pek yaraşan şaşkınlığa düşmekteydi.</p>

  <p class="block9">— Şimdi benim bile canım istedi. Sen Karagöz’ü beğendin mi Ayşe?</p>

  <p class="block9">Ayşe, gözleri parıl parıl atıldı:</p>

  <p class="block9">— Beğendim! Çok beğendim. O kadar gülünç ki... Vuruyor tokadı... Karagöz pek kavgacı adam. Hiç uslu durmuyor ki...</p>

  <p class="block9">Herkesi dövüyor. Kırdı geçirdi... Babam beni tekrar götürecekti ama, annem: “Bitlenirsiniz!” diye izin vermedi.</p>

  <p class="block9">Nermin, deminden beri, kendisini, kendi evinde, adeta yabancı hissetmeye başlamıştı. Yaşlı başlı insanların saatlerden beri böyle saçma şeylerle usanmadan nasıl ilgilendiklerine şaşıyordu. O kadar ki, bir aralık, zıddına basmak isteyip istemediklerinden şüphelendi. Kocası eskiden beri çocuk gibiydi. Şimdi, birdendire bu kadar değer verilen bu resimleri, işsizlikten, vakit geçirmek için yapmıştı. Kadın şüphesiz nezaket gösteriyor, Kâmil de galiba gerçek sanıyor. Hele Karagöz’ü karşılıklı övmelerine ne demeli? Avrupa’nın en ünlü otellerinde, kibar salonlarında pek beğendiği kocasının, mahalle kahvesinde, bir sürü arsız çocuğun ortasında kahkahalarla gülerek Karagöz seyretmesini gözünün önüne getirdi. “İnsanları bu kadar yakından tanımak iyi değil!” diye düşündü. Evli barklı, çoluk çocuk sahibi bir adam... Servetini tamamıyla kaybetmiş... Geleceğini düşüneceğine, bir çare arayacağına nelerle uğraşmakta...</p>

  <p class="block9">Nedime Hanım, Kâmil Bey, Ayşe, yukarıdaki resimleri görmek için ayağa kalktılar. Nermin onlara şaşırarak baktı. Kocasının, “Siz gelmiyor musunuz?” sorusunu önce anlamadı, sonra gülümsedi:</p>

  <p class="block9">— Siz çıkınız! Ben şunları kaldırayım da gelirim. Hanımefendi, kusuruma bakmazlar...</p>

  <p class="block9">— Rica ederim. Durunuz, bunları hep beraber kaldıralım. İzin verir misiniz?</p>

  <p class="block9">— Hayır! Hiç olur mu? Bir dakikalık iş... Çok üzülürüm efendim.</p>

  <p class="block9">Nedime Hanım, amatör sanatın insanı birdenbire sarıp şaşırtan geçici etkisine o kadar kapılmıştı ki Nermin’in halindeki durgunluğa pek dikkat etmedi.</p>

  <p class="block9">Kâmil Bey’in çalışma odası maroken ciltli kitaplarla doluydu. Büyük yazıhanenin yerine, On beşinci Louis stili, zarif bir masa konulmuştu. Duvarlarda, şöhretleri gittikçe artan Avrupalı genç ressamların tabloları vardı. Açık bir kapıdan yandaki odaya geçtiler. Pencereler kalın perdelerle örtülü... Ortaya büyük bir pirinç mangal konulmuş. Köşede, bir küçük divan... Bunun üzerinde işlemeli yastıklar...</p>

  <p class="block9">Karşı duvarda, yağlıboya bir portre asılmıştı. Resimde beyaz ipekliden uzuk etekli tuvaletiyle Nermin... Elinde, devekuşu tüylerinden bir yelpaze tutuyordu. Önüne beyaz bir köpek yatmıştı. Bakışı biraz dalgın, biraz kibirliydi.</p>

  <p class="block9">Kâmil Bey, biraz da yapmacıktan, yakındı:</p>

  <p class="block9">— Çok zor poz veriyor. Hemen sıkılıyor. Razı edinceye kadar neler çektim. Tam altı ayda bitti.</p>

  <p class="block9">— Ya, bu küçük İspanyol.</p>

  <p class="block9">— Resmi yapılırken pek usludur. Hiç de yorulmaz. Değil mi kızım?</p>

  <p class="block9">— Hiç yorulmuyorum.</p>

  <p class="block9">Nedime Hanım, Ayşe’yi portrelerinden birisinin önüne götürdü. Annesinin etrafında, kalın oyma çerçeveler içinde yarım düzine kadar Ayşe vardı. Çeşitli kılıklarda, çeşitli pozlarda küçük Ayşecikler... İlk seyrettikleri portre pastelle yapılmıştı. Çocuğun esmerliği “rüya” gibiydi. (Bu benzetmeyi nereden bulup beğendiğini Nedime Hanım bir türlü bilemez. ) Yağlıboyalara gelince, kız, bunlarda, hayal olmaktan yavaş yavaş çıkıyor, etli, kemikli bir hal alıyordu. Fakat Nermin’inki de beraber, resimlerin hepsinde dehşetli bir acıma, uçsuz bucaksız bir sevgi ağır basıyordu. Hiçbir başka ressam, bu küçük kızla bu güzel kadını bu kadar güzel, bu kadar anlamlı, bu kadar insan, resmedemezdi.</p>

  <p class="block9">Nedime Hanım kelimeleri ayırarak sordu:</p>

  <p class="block9">— Bu herkeste böyle midir? Çocuk sevgisinde biraz aşk, sevgiliyi sevmekte biraz acıma, var mı?</p>

  <p class="block9">— Biraz değil, birçok var. Hani kendi kendimizi gizliden severiz ya... Sizden bir şey, bir canlı parça koparıyor. Bu canlı parça, ilk zamanlar, ilk zamanlar değil, uzun zamanlar, hatta 90 yaşına da gelse, sizin için, gene, küçücük, akılsız, kendisini korumaya gücü yetme? bir şey oluyor. Sözgelimi, çok beğenerek aldığınız, henüz bırakmaya değil, her tarafına bakmaya bile fırsat bulamadığınız bir dantel, bir fildişi heykelcik... İşte böyle kırılacak, örselenecek bir şey düşünün. Karşınızdakiler onu sevseler, beğenseler de, sizin o anda verdiğiniz değeri veremezler. Gene de ellerine alıp bakmak isterler. İşte bu sırada, “düşürecekler, bozacaklar, mahvedecekler!” diye içinize bir titreme gelir ya...</p>

  <p class="block9">— Anlıyorum...</p>

  <p class="block9">— Bütün gerçek sevgilerde bence işte bu duygu oluyor. Son derece bencil... Son derece insanca bir şey... İnsancıl ama, son derece de barbar, hayvanca... Ben sevdiklerime karşı böyleyim. Ölünceye kadar da, korkarım, böyle kalacağım... Anormal, evet... Çocuğumun kız olmasında da bunun belki etkisi vardır. Kızlar, erkeklerden daha çok korunmaya muhtaç...</p>

  <p class="block9">— Benim için de bunu aynen böyle mi düşündünüz?</p>

  <p class="block9">Kâmil Bey, Nedime Hanım’ın yüzüne şaşırarak baktı. Bir an ne söyleyeceğini bilemedi. Sonra büyük bir açık yüreklilikle, başını salladı:</p>

  <p class="block9">— Hayır! Ne ayıp! Demek ki yalnız Ayşe için, yalnız Nermin için böyle düşünürmüşüm... Siz bana, hiçbir zaman korunmaya muhtaç gibi gelmediniz. Yaptığınız iş, bu memleket için, bugün zordu. Sizden geri kalmayı göze alamadım.</p>

  <p class="block9">— Oysa, nihayet ben de, herhangi bir Kâmil Bey’in kızıyım.</p>

  <p class="block9">İnsan, kendi insanlarına karşı tarafsız olamıyor. Ben de İhsan için tıpatıp böyle düşünüyorum. Oraya yüzlerce adam kapatılmış, yüzlerce erkek... İçlerinde kendini koruyamayacak kadar acemi, benim yardımıma muhtaç bir İhsan var gibi geliyor bana... Bugün hepimiz bir bakıma korunmaya muhtacız. Yalnız kız çocukları değil, kocaman erkekler, hatta kocaman milletler bile... Mustafa Kemal Paşa olmasaydı biz ne yapardık düşünsenize! Ama biz de olmasaydık, yani ona inanan millet olmasa Mustafa Kemal Paşa ne yapardı?</p>

  <p class="block9">Nedime Hanım, Ayşe’yi biraz uzaklaştırarak resimle benzerliğini araştırdı.</p>

  <p class="block9">— Seni konuşuyoruz küçük hanım, anladın mı sen?</p>

  <p class="block9">— Hayır efendim.</p>

  <p class="block9">— Öyleyse, haydi söyle bakalım, sen bu resimdeki güzel prensese zerre kadar benziyor musun sanki?</p>

  <p class="block9">— Gözlerim benziyormuş.</p>

  <p class="block9">— Yüzün?</p>

  <p class="block9">— Ben o kadar güzel değilmişim. Annem böyle söylüyor.</p>

  <p class="block9">— Sakın inanma! Sen elbette daha güzelsin. Dikkat et, oradaki Ayşe kımıldanamaz, gülemez, dilini çıkaramaz. Balıklara acıyamaz. Sen daha güzelsin kızım.</p>

  <p class="block9">— Teşekkür ederim efendim.</p>

  <p class="block9">— Lâkin anneniz duymayacak. Bu gizli bir söz. Aramızda kalmalı...</p>

  <p class="block9">— Babam dedi ki “Annenden hiçbir şey saklamayacaksın!” dedi.</p>

  <p class="block9">— Doğru söylemiş. Evet... Aşağı inince bunları anlat! Aklında tutabilir misin?</p>

  <p class="block9">— Evet!</p>

  <p class="block9">Nedime Hanım Kâmil Bey’e döndü:</p>

  <p class="block9">— Bunları hep denemeler gibi yapmışsınız. Ne kadar çeşitli çalışma böyle...</p>

  <p class="block9">— Evet, karmakarışık... Ben pek maymun iştahlıyım. Bazı resim yaparım. Resimde bazı pastel, bazı suluboya, bazı yağlıboya, bazı karakalem olur. Bazı gravür için tahta oyarım. Öyle zamanlar gelir ki bir hafta gece, gündüz yazı yazarım. Sonra yazdıklarımı bir kenara bırakır, bir kitabı tercümeye kalkışırım. Tabii hepsi yarım kalır.</p>

  <p class="block9">— Resim yapmalısınız. Ben sanatı her zaman kişisel bir iş olarak düşünürüm. Mizacımızdan gelen, tek başımıza yaptığımız iş... İhsan benim fikrimde değil... O meydanlara asılacak dev resimler ister. Panolar... Freskler... Bunların da sürü sürü ressamların birleşik çalışmalarıyla yapılmasını ister. Sinirinize dokunmuyorum ya?</p>

  <p class="block9">— Rica ederim...</p>

  <p class="block9">— Pano, dedim, fresk, dedim! Bu yabancı kelimeler dokunur mu sinirinize? Dikkat ettim, siz hiç kullanmıyorsunuz. Bazı böyle kontrolü kaybederim de, ağzımdan kaçar, İhsan öfkelenir, ya da alay eder. Ama çaresi de yok galiba! Değeri de yok zati... Esas, anlaşabilmek... Hiç unutmam tevkifinden bir hafta önce İhsanla beraber Haliç’i sandalla geçiyorduk. Koluma hafifçe vurarak fısıldadı: “Şu Süleymaniye Camii’nin minareleri arasına, minarelerin arasını dolduracak büyüklükte bir resim aşmalı... Bir gece, kimseye sezdirmeden... Mustafa Kemal’in resmini... Sabahleyin, karşısında Mustafa Kemal’le uyanmış bir Beyoğlu gözünün önüne geliyor mu? İşte meydan resmi dediğim zaman ben böyle bir şey düşünüyorum. ” İhsan’a hak vermiyor musunuz?</p>

  <p class="block9">— Haklı, evet...</p>

  <p class="block9">Nedime Hanım, Ayşe’ye gülümsedi:</p>

  <p class="block9">— Sen “Mustafa Kemal” ismini hiç duydun mu?</p>

  <p class="block9">— Hayır efendim.</p>

  <p class="block9">— Resmini de görmedin öyleyse...</p>

  <p class="block9">— Görmedim.</p>

  <p class="block9">— Peki! Ben yarın sana bir tane yollayacağım... Akşam baban gelince istemeyi unutma!</p>

  <p class="block9">— Peki efendim.</p>

  <p class="block9">— Adını da öğren! Mustafa Kemal... Söyle bakalım.</p>

  <p class="block9">— Mustafa Kemal...</p>

  <p class="block9">— Aferin!</p>

  <p class="block9">Nedime Hanım, çalışma odasının ortasında durup Kâmil Bey’e döndü:</p>

  <p class="block9">— Hiç merak etmeyin! Bundan sonra Ayşeler mutlaka adam olacaklar. Yani ayrı ayrı korunmaya ihtiyaçları kalmayacak birer insan...</p>

  <p class="block9">— İnşallah! Ne bileyim...</p>

  <p class="block9">Kâmil Bey, az kalsın, Derviş Fuat Mahir Bey’den, onun vaktiyle, bir gün, Londra’da İngiliz kralının arabası geçerken gördüğü kız çocuğundan söz edecekti. Dudağını ısırarak kendisini tuttu.</p>

  <p class="block9">Karadayı gazetesine, Babıâli esnafı, -yani yazarlar- önceleri pek önem vermemişlerdi. Hani hakları da yok değil. Böyle yüzlerce dergi, gazete, yüzlerce belli, ya da gizli maksatla çıkıyor, birkaç zaman sonra çıktıkları gibi sessiz sedasız kapanıyor. Önce Karadayı’nın sürekliliği, sonra İhsan’ın kişiliği dikkatlerini çekmiş, fakat tevkif olayı hepsini çil yavrusu gibi dağıtmıştı. Devrin hele işgalden sonra, İstanbullu erkekler için korkacak hiçbir şey bırakmaması lazım gelirken, tersine, sanki hâlâ ortada kaybedecek bir şeyler kalmış gibi korku saçabilmesi garipti. Bereket versin yaşanan günler çok karışıktı, hiçbir şey ömürlü olamazdı. Olmadı da...</p>

  <p class="block9">Kısa bir zaman sonra korkuları dağılanlar, Nedime Hanım’ın gazeteciliğini önce biraz yadırgadılar. Hatta bir iki iğneli kıta da söylendi. Horoz gibi öten kadınların başlarını kesmeye dair latifeler edildi.</p>

  <p class="block9">Kâmil Bey’in yardımcı olarak ortaya çıkması, hele odanın “mabeyn salonu” gibi döşenmesi korkunun son kırıntılarını da ortadan kaldırdı. Şairler, yazarlar, haftada bir, iki defa uğramaya başladılar. Giderek işini erken bitiren “Karadayı"ya gelir, ötekileri orada bekler oldu. Gazetelere her gün yazı yazanlara haftada, ayda yazanlar, şairler, ressamlar, besteciler de karıştı. “Nedime Bacı’da buluşalım. . ”, “Nedime Bacı’da idik... ”, “Nedime Bacı’da yoktunuz... ” denilmeye başlandı<span class="calibre1">.</span> tik zamanlar koca vücutlu utangaç Kâmil Beye hiç kimse değer vermemiş, adam, her yerde rastlanan biraz safça bir yardımcı sayılmıştı.</p>

  <p class="block9">Fakat kısa bir zaman sonra; Ahmet Rasim’in “Cihan pehlivanı” dediği bu adamcağızı deneyip değerim anladılar. Kadının acılı, korunmaya muhtaç bir hatuncağız olmayıp “Nedime Bacı” olduğu, Kâmil Bey’deki durgunluğun -daha doğrusu pısırıklığın- terbiyesinden, derin bilgisinden, sanatçılığından ileri gelerek kendilerini aldattığı meydana çıkınca samimiyet büsbütün arttı.</p>

  <p class="block9">Artık Ahmet Rasim Bey kapı eşiğinde, durup bağırıyordu:</p>

  <p class="block9">— Nerde bu hatun yahu! Hani benim Nedime kızım?</p>

  <p class="block9">Bir başkası -biraz keyifli- “İşte tekkeye düştük... Medet yâ Nedime Bacı!” diyerek girmeyi huy edinmişti.</p>

  <p class="block9">Burada pek rahattılar. Bunu hem söylüyorlar, hem de her halleriyle belli ediyorlardı. Yeni şiirler, eskilerden gazeller, kasideler, beyitler okunuyor; zeki, kıyıcı, bazıları açık saçık latifeler, hicivler patlatıp bitmez tükenmez, ilim, sanat, siyaset çekişmelerine girişiliyordu.</p>

  <p class="block9">Hepsi de birbirleriyle sözleşmişler gibi bu kapıdan içeriye bir damla içki sokmuyorlardı. Herkes nafakasını dışarda “zıkkımlanıp” öyle geliyordu. Babıâli esnafının bir kadına karşı gösterebilecekleri en büyük saygı da ancak bu kadar olurdu.</p>

  <p class="block9">Nedime Hanım, odayı sigara dumanıyla dolduran, bu erkek gürültüsüne kolay alışmıştı. Masaya oturup, namlı misafirler kabul eden bir Parisli kadın gibi zevkle gülümsüyor, kendisini zaman zaman, mesela, Madam Recamier’ye benzetiyordu. Bu toplantıların bir önemli faydası da, İhsan’ı görmeye gittiği zaman anlatacak bir sürü fıkra, hatıra, mesele, dedikodu biriktirmesiydi.</p>

  <p class="block9">Bir ziyarette kocasına şöyle demişti:</p>

  <p class="block9">— Bunlar biraz anormal adamlar! Hani dilsizlerde işaret anlamak yatkınlığı, körlerde, elleriyle adeta görmek özelliği olur. İşte öyle bir şey... Zekâları kıldan ince, kılıçtan keskin... Ama, yalnız zekâları... Neden?</p>

  <p class="block9">— Hareketsiz olduklarından... Dikkat edilirse, hayatın diğer cephelerinde dehşetli pasiftir bunlar... Doğuda aydınlar, davranış ihtiyaçlarını çoğu sözle doyururlar. Yeri gelince, kendilerini astıracak kadar tehlikeli bir espriyi söylemekten çekinmezler de, ellerindeki bastonu, birisinin kafasına indirmek icap ederse korkudan, şaşkınlıktan donakalırlar. Oysa, bu memleketin tarihinde laf her zaman atılmalardan çok daha tehlikeli olmuştur.</p>

  <p class="block9">— Şimdi anlıyorum. Bizim millet ıstıraba katlanmasını iyi beceriyor da ona karşı gelmesini bilmiyor. Bu hal kin tutmamıza da meydan vermemekte... Geçen gün Ahmet Rasim Bey “Galiba Abdülhamit devrini arayacağız!” demesin mi?</p>

  <p class="block9">— Hiç şaşma! Abdülhamit hiç değilse bir sözle vezirlerinin kafasını kesmiyordu. İçimizde Sultan Süleyman devrini arayanlar bile çok...</p>

  <p class="block9">— İyi ama, gene aynı gün bir hikâye anlattı. Ömründe hiç ıstırap çekmemiş de olsaydı, yaşadığı o birkaç saat, ya da bir gün içinde etiyle kemiğiyle ıstırap kesilmesi lazımdı. Bunun sonucu da, Abdülhamit’e can düşmanı...</p>

  <p class="block9">— Nasıl bir hikâye?</p>

  <p class="block9">— Anlatacağım! Karısı doğuracakmış. Yazı yazması yasak edildiği için on parası da yok... O sıralar Yeşilköy’de oturuyormuş. “Sabahleyin gün doğmadan yola çıktım, dedi, tren parası olmadığından... İki kuruş mu, altmış para mı işte öyle bir para yok... Yola çıktık. Nedime kız, biraz sonra şafak söktü. İlk trenler gidip gelmeye başladı. Şose, demiryolunun yanı sıra gidiyor. Trenler yaklaşınca, çalıların arkasına çömeliyorum. Yaya gittiğimi ahbaplar görmesin diyerek... Keferenin birinde bir küçük hesap vardı. Maksadım onu almak... Biraz da borç isteyeceğim... Müslümanlardan ümit bekleme... Gazeteler dersen ben içeri girince, takım taklavat, aptesthaneye kaçıyorlar. Herifler haklı... Fizanı boylamak işten değil... Yürüyorum bir başıma... Trenler geçerken hırsız gibi saklanıyorum. Derken güneş çıktı, dikildi. Sıcak bastı. Mendili fesin altına koydum. Ter, ayaklarımın burnundan akıyor. Yedikule’den geçtik. Tramvay yolu boyunca, Aksaray’a geldim ama, ben de bittim. Yirmi para yok ki bir kahvede oturup dinlensem... Ben o güne kadar, sokaklardaki çeşmelerin marifetini denememiştim. Meğer, benim gibi bunalmışlar için yapılırlarmış... Çok dua ettim çeşme yaptıranlara ben o gün... Laleli, Fincancılar, Mercan, Köprü... Tövbe, evet, cebimde on para var. On parayı Köprü’ye verdik denizi geçtik sağ esen... Yüksekkaldırım’dan Tünel başını tuttum ama, ben de bu kez gerçekten bitmişim. Bir de ne göreyim, kâfirin dükkânı kapalı... Kepenkleri inik... Bire medet! Gözlerim karardı da bana mı öyle geliyor? Pazar mı bugün? Hayır! Çarşamba olduğunu iyi biliyorum. Biraz dikkat edince başka dükkânların da kapalı olduğunu gördüm. Meğer gâvurların bilmem ne yortusu imiş!</p>

  <p class="block9">Haydi şimdi, Moda’da oturan Mösyö Pandeli’yi ara ki, bulasın! Şaşırmışım beyler... Beni korku sardı. Nerdeyse dizlerim kesilecek... Acele para bulup acele eve dönmeliyim. Kadın ha doğurdu, ha doğuracak... Ebenin ücreti şurada dursun, eline koyulacak sabun parçası yok... Ekmek yok... Hiçbir şey yok... Artık utanmayı kaldırdım. Bir, iki yere başvurdum. Aksilik bu, ya... Aradıklarımın hiçbirisi yerinde değil... Farkında değilim, galiba, ne halt edeceğimi düşünmek için bir an durmuşum. Bir de baktım ki, arkadaşlarla bazı bazı uğradığımız bir meyhanenin önündeyim. Meyhaneci Alman’dır. Alman ordusunda çavuşmuş, nasıl olmuşsa gelip İstanbul’a yerleşmiş... Dil bilmez bir Alman... Öğleüzeri Alman ve Avusturyalı müşterilere yemek verir. Akşamdan sonra da buzlu bira fıçılarını açar. Öteki saatler, dükkân bir çeşit kıraathanedir. Yemek zamanını bekleyen müşteriler için gazete falan bulundurur. “Şuraya gireyim de biraz dinleneyim” dedim. Henüz öğleye bir saat var. Selam verdim. Bir gazete aldım. Bir köşeye çöktüm. Okumaya uğraştım. Ne mümkün! “Şimdi öğleden sonrayı beklemeli, diyorum içimden, ikindiye doğru Babıâli’ye inmeli... Ahbaplardan birisini yakasından kavramak... İyi ama Köprü parası?” Köprü’yü geçecek para ne geziyor! Kocaman bir on para lazım... “Güneş kadar büyük bir onluk!” Okumayı bırakmışım, gazetenin kenarına kurşun kalemle bir şeyler çiziyorum. Vakit geçmiş... “Dünyayı unutmak” ne demek, işte ben o gün orada anladım. Adamlar geldiler. Gürültü fazlalaştı. Başımı bile kaldıramıyorum. Arada, yemek kokuları burnuma geldikçe midem sızlıyor. “On parayı bulmalı... Köprü’yü geçmeli... Birisine rastlarım. Hiç imkânı var mı? Utanmanın sırası değil... Çocuk doğdu mu acaba? Annesi sağ mı?” Birdenbire nefis bir tereyağı kokusuyla ürpererek geri çekildim. Garson önüme kocamam bir kâse içinde, et suyu ile yapılmış nefis bir sebze çorbası bırakmasın mı? Şaşkın şaşkın yüzüne bakmış olacağım ki: “Buyrun çorbanızı!” dedi. Ekmek, çatal, kaşık, bıçak, tuzluk, hardallık hep önüme gelmiş de haberim olmamış... Etraftaki masalarda ecnebi ustabaşılar, ha babam atıştırıyorlar. Şimdi ne yapmak lazım? Sanki, iki çeşit hareket ihtimali varmış gibi... “Hayır! Hayır! Ben yemek istemedim. Perhizim. Bir arkadaşı bekliyorum. ” demekten başka çare mi olur? Lâkin buna bir türlü dilim varmadı. Bir yutkundum, bir daha yutkundum. “Başıma her ne rezillik gelecekse karnım tok iken gelsin!” diyerek çorbaya saldırdım. Arkadan et geldi, yedim. Salçalı makama geldi, yedim, hatta komposto geldi, onu da yedim ama, son kaşıkta beni bir şaşkınlık kapladı. Hem şaşkınlık, hem de mahvedici bir pişmanlık... Ahmet Rasim, açlıktan caddeye düşüp ölmeyi belki bir şeylerle açıklayabilirdi ama, cebinde para yokken Alman’ın dört tabak yemeğini dolandırmayı hangi özre bağlayacak? Hem de başkalarına değil, kendisine... Hepsi, beş, altı kuruşluk... Beş altı kuruş, dile kolay! Köprü’yü geçecek metelik yok... “Yarabbi! Canımı al! Yeter artık!” dedim, gözlerim yaşaracak gibi oldu. Gâvura ne demeli? Hesap görecek gibi davranıp tezgâha yaklaşarak eli cebe atmak... “Eyvah! Cüzdan evde kalmış!” mı demek daha doğru? “Hem midene söz geçiremezsin, kendini götürüp rıhtımdan denize atamazsın, hem de düzenbazlık yaparsın ha!.. Bir de şerefli adamsın öyle mi? Bir de müstebide çatarsın... Seni Karagöz göstermeliği seni!” Bu sırada garson: “Buyrun paranın üstünü” demez mi? Bir herifin yüzüne, bir de masaya bıraktığı küçük tabağa baktım. Dört mecidiye ile bir sürü bozuk para... Tezgâhtaki Alman çavuşu, utangaç bir gülümsemeyle “Alınız, alınız!” diye işaret etmiyor mu? Parayı nasıl cebime koydum, dükkândan nasıl dışarı uğradım bilemiyorum. Gözlerimden sicim gibi yaş akıyordu. Öyle sessiz bir ağlamak değil, hanım hanım, hıçkıra hıçkıra...</p>

  <p class="block9">— Alman çavuşu üstadın meteliksizliğini nereden kestirmiş?</p>

  <p class="block9">— Ben de onu merak ettim. Oraya beraber gittiği arkadaşlarına, sormuş. Yazı yazmasının yasak edildiğini, parasızlıktan gelmediğini söylemişler. Dalgınlığına bakıp zorda olduğunu anlayarak, yediği yemeğin parasını kesip bir liranın üstünü yollamış... Kendisini bu hale getiren Abdülhamit’in devrini, aradan on yıl geçmeden övmeye kalkması çarpaşık bir iş!</p>

  <p class="block9">— Aldırma, o gün bir şeye öfkelenmiştir. Kâmil ne yapıyor? Üstatlara alışabildi mi, sonunda?</p>

  <p class="block9">— İlk günler pek şaşırıyordu. Şimdi biraz alıştı galiba! Kâmil Bey gerçekten pek kibar bir adam İhsan! O kadar bilgisi olduğu halde, bir kere bile ukalalık ettiğini görmedim. Yalnız bir defa, misafirler gittikten sonra: “Bunlar çok daha büyük olabilirlerdi ama, dedi, hiç okumuyorlar. Yani hiç yaşamıyorlar. Bir yere gelip takılmışlar. Oradan sonra artık kendi kendilerini harcıyorlar. Yazık!” dedi.</p>

  <p class="block9">— Doğru... Hem de güzel...</p>

  <p class="block9">Nedime Hanım, o gün ilk defa, kocasının gözlerine bakarak yavaşça sormuştu.</p>

  <p class="block9">— Beni kıskanıyorsun değil mi sevgilim?</p>

  <p class="block9">— Ne demek?</p>

  <p class="block9">— Biliyorum. Ben o kadar... Öyle erkeklerin başını döndürecek kadar güzel değilim...</p>

  <p class="block9">— Sen neler söylüyorsun budala! Bir kere sen benim için dünyanın en güzel kadınısın. Kadın her zaman, aklıyla, namusuyla, merhametiyle, cesaretiyle güzeldir. Boya ile, ipekle, hele etiyle cilvesiyle değil... Sonra seni de, onları da nasıl kıskanırım? Bugün kıyamet günü... Hatta kıyametten de beter... Ama, arada sırada seni çok özlüyorum. Hasret canımı sıkıyor. Böyle zamanlarda budalalığım tutmuyor değil hani... Türkçesi, dehşetli kıskandığım oluyor... Ama belli kişilerden falan değil... “esen rüzgârdan” bile kıskanıyorum. Şimdi söyle bakalım, yolcu nasıl?</p>

  <p class="block9">— Pek öfkeli... Pek tezcanlı... Karnımı tekmelemeye başladı.</p>

  <p class="block9">— Doğmak istiyor da ondan... Anasıyla her zaman iftihar edecek benim oğlum?</p>

  <p class="block9">— Hayır, babasıyla övünecek... Çünkü kız çocukları babalarına düşkün olurlar.</p>

  <p class="block9">— Kız değil ki hatun! Adı üstünde, Murat...</p>

  <p class="block9">— Hayır! Emine...</p>

  <p class="block9">— Sen nereden bileceksin... Ben eminim... Murat anasıyla övünecek kadar akıllı bir çocuk olacak.</p>

  <p class="block9">İhsan, karısının elini, bir kabahat yapar gibi çekinerek okşamıştı, kapıya bakıp...</p>

  <p class="block9">Kuradayı idarehanesine salt yazarlar, şairler, ressamlar değil, sivil elbiseli zabitler, gizli örgütlerde çalışan çeşitli insanlar da geliyordu. Bunların parolaları, işaretleri vardı. Daima içerinin tenha zamanım bekliyorlar, çoğu öğleüzerleri, memurların yemek paydosunda uğruyorlardı. Bir kâğıt, bir zarf bırakılır, ya da alınır, birkaç kelime fısıldanır, o kadar...</p>

  <p class="block9">İlk günlerde, böyle “bizden birisi” gelince Kâmil Bey’in yüreği daha hızlı vurmuş, adsız kahraman dostlardan birisini daha tanımak için yüzlerine dikkatle bakmıştı. Görünürde olağanüstü insanlar değillerdi. Basımevlerine kâğıt, mürekkep falan satmaya gelen Yahudi komisyoncu kadar alçakgönüllü, sakin, korkusuzdular. Sanki korku, telaş, nedir bilmiyorlardı. Gizli örgütte çalışmanın sinir gücü isteyen boğuşma sistemine alışmışlardı.</p>

  <p class="block9">Buna karşılık, hükümetin, işgal kuvvetlerinin hafiyeleri, hiçbir tehlikeyle karşılaşmayacaklarını bildikleri halde, adeta ürkektiler. Gözlerine dikkatle bakmak, fena bir iş yaptıklarını anlamaya yetiyordu. “Karadayı”nın basıldığı yerde musahhihlik eden kırmızı yanaklı, aptal görünüşlü oğlanın da, polis müdüriyetinin ajanı olduğu biliniyordu. Bazı bazı okuyucu gibi bir takım kıyafetini değiştirmiş hafiyeler de uğruyorlar, belediyeden, evkaftan şikâyet ederek yayın yapılmasını istiyorlardı.</p>

  <p class="block9">Bir kere de yedek subay olduğunu söyleyen, göğsü harp madalyalı birisi gelmiş, kapıyı sıkıca örtüp, etrafa korkuyla bakarak Anadolu’ya son derece faydalı bazı belgelerle bilgileri olduğunu, fakat gönderecek aracıyı bulamadığım, “Karadayı” gazetesinin Ankara taraflısı yazılar yazdığını görünce, bir çare bulabilir mi diye başvurduğunu söylemiş, “vatan millet aşkına” -tıpkısı- bu belgelerle bilgileri, en kısa zamanda ya kendilerinin yetiştirmeleri, ya da, hangi güvenilir “kanalla” yollanacağım bildirmelerini yalvarmıştı.</p>

  <p class="block9">Herif rolünü o kadar pis, o kadar acemi oynuyordu ki, Kâmil Bey bile hemen şüphelendi. Fakat kızmasına vakit kalmadan Nedime Hanım araya girdi, kesip attı:</p>

  <p class="block9">— Bizim Anadolu’yla bir ilişkimiz yok beyefendi! Böyle gizli işlerden de anlamayız. Siz yanlış yere başvuruyorsunuz.</p>

  <p class="block9">— Nereye baş vurayım hemşire hanım?</p>

  <p class="block9">— Aklım ermez efendim...</p>

  <p class="block9">— Ama, pek önemli... Ölüm-kalım meselesi... Belki binlerce din kardeşimizin canını kurtaracağız... Nice ocakların sönmesini önleyebileceğiz...</p>

  <p class="block9">— Orasını bilmem... Pek önemli görüyorsanız, kendiniz götürünüz.</p>

  <p class="block9">— Peki... Anadolu’ya nasıl geçeceğim? Bir yol, bir belge?..</p>

  <p class="block9">— Bilemem... Hem “belgelerim var, vereceğim!” diyorsunuz, hem de bizden belge istiyorsunuz... idarehanenin tam karşısına rastlayan küçük kahvede her zaman bir arkadaş oturuyordu. Ödevi, böyle şüpheli ziyaretçileri izlemekti. Nitekim, hemen hepsinin hafiye olduğu bu yoldan meydana çıkarılmıştı.</p>

  <p class="block9">Hele Kâmil Bey’in idarehaneye gelmeye başladığı ilk günlerde bir telaş oldu. Hafiyeler, Nedime Hanım’ın bulunmadığı zamanları kollayarak, Kâmil Bey’in acemiliğinden faydalanmak istediler. Fakat evini öğrenmeyi bile ancak, bir buçuk ay sonra akıl ettiklerine bakarak resmi polisin ne kadar sistemsiz, derbeder, budala çalıştığım anlamak mümkündü.</p>

  <p class="block9">Kâmil Bey, yan külhanbeyi, yarı efendi kılıklı bir herif tarafından, bir akşam, evine kadar izlendiğini sezdiği zaman, böyle bir işi epeydir beklediği halde, gene de korktu. Aynı gece, kahve dönüşü marangoz Cemil Usta kendisine, gözlendiğini, bunun için, polis merkezine gizli emir geldiğini, eve girip çıkanların yazılacağım haber verince, Kâmil Bey’in korkusu büsbütün arttı. Bereket, sokak karanlıktı.</p>

  <p class="block9">— “Kim söyledi? Sahi mi?” sorusunu duymazlıktan gelen usta, fısıldadı:</p>

  <p class="block9">— Ben sizin böyle tehlikeli işlerle uğraşmadığınıza eminim, öyle de söyledim. Belki bir yanlışlık vardır. Siz gene benden işitmemiş olunuz!</p>

  <p class="block9">Kâmil Bey teşekkür etti. Cemil Usta, ayrılacakları sırada güldü:</p>

  <p class="block9">— Kahvede sözünü etmeye değmez! Aldırmaya değmez. Gözetlemeyi bile beceremiyorlar.</p>

  <p class="block9">Kâmil Bey hızlı hızlı yürüdü. Kendisine şaşıyordu. Asıl acayip olan korkması değil, bu korkudan utanç duymaması idi. Sert sert soluyor, hemen bir çare bulması gerekliymiş gibi, süratle düşünmeye çalışıyordu.</p>

  <p class="block9">Bu şaşkınlık, evin aydınlığına girinceye kadar sürdü. Orada, karısını, omuzunda ince gecelikle masanın yanında oturur görmesiyle bütün tehlike dışarıda kalmış gibi ferahladı:</p>

  <p class="block9">— Yatmadınız mı?</p>

  <p class="block9">— Oturuyorum.</p>

  <p class="block9">İnsanların apansız sevindikleri zaman duydukları bir güzel güven duygusu dolmuştu yüreğine... Karısının ayağa kalkması da, bu duyguyu kuvvetlendirmesine yaradı. Nermin’i belinden tuttu. Kadının başı, ancak omuzlarına geliyordu. Küçücük, savunuşuz bir çocuk gibi, ama aynı zamanda, sevilen bir kadının hemen duyulan sıcaklığıyla kendisine sokulmuştu.</p>

  <p class="block9">— Affedersiniz Nermin! Pek mi yalnızsınız bugünlerde? Canınız sıkılmıyor mu?</p>

  <p class="block9">— Hayır, bilmez misiniz, hiç sevmem kalabalığı... Hele tanımadığım insanları...</p>

  <p class="block9">— Ayşe’yi gidip görelim mi?</p>

  <p class="block9">— Bu vakit mi? Yatsanız artık... Sabahleyin erken kalkıyorsunuz. .</p>

  <p class="block9">— Biraz daha oturacağım... Siz yatın meleğim.</p>

  <p class="block9">Kapı örtülünceye kadar karısının arkasından baktı. Nermin bütün çok güzel kadınlar gibi, ayrıca kıntmaya lüzum görmeden dümdüz yürüyor, bu da kendisine gururlu bir hal veriyordu.</p>

  <p class="block9">Demin karısının oturduğu koltuğa oturdu. Avuçlarında karısının etinden kalan şehvetli ılıklığı, yüreğinde, başından böyle işler geçmeyenlerin asla anlamayacakları, taşıması zor gücü sevinçle duyuyor, kibirleniyordu...</p>

  <p class="block9">Kendi kendinden bile gizlemişti ama, son haftalarda, Nedime Hanım gibi, gözhapsine alınmayışına üzülüyor olmuştu, “Bizi bir kadından daha mı tehlikesiz sayıyorlar? Sakın, Selim Paşanın oğlu olmamızdan, kendileriyle nasıl olsa berabermişim gibi bir anlam çıkarmasınlar!” diyordu arada bir...</p>

  <p class="block9">Cemil Ustanın “Ben sizin böyle tehlikeli işlerle uğraşmadığınıza eminim!” dediğini hatırladı. Vay canına! Bütün bir millet, diplomat oluyordu. Bunu belki dahiliye nazırı, kolayca söyler! Usta nereden öğrendi? Kelimeler ne kadar tartılı! Dosta da söyler, düşmana da...</p>

  <p class="block9">Dost düşman! Etrafının bunlarla çepeçevre sarılmış olduğunu artık daha iyi anlamıştı. Demek polis merkezine, evini göz- hapsinde bulundurmaları bildirilmiş. Evi gözhapsine yılacak hainler elbette var. Ama, çok şükür başkaları da var. Cemil Usta, dostları... Demek kendisine güveniyorlar. Güvenmeseler, hiç tetikte olmasını söylerler mi?</p>
</body>
</html>
