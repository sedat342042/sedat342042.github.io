<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h2 class="block10">1</h2>

  <p class="block9">Nedime Hanım, bu işe karıştı karışalı ilk defa hıçkıra hıçkıra ağladığını şöyle anlatmıştı:</p>

  <p class="block9">— Yaşadığımız günleri düşünün, bir de ceketinin boş kolunu cebine sokarak, göğsünde birkaç harp madalyasıyla dolaşan bir savaş sakatını gözünüzün önüne getirin... Hemen bütün muharebelere girdiği muhakkak... Karayağız, tok sesli, uzun boyluydu. Görür görmez, önüne diz çöküp, bir büyük suç işlemişim gibi af dilemek arzulan duymuştum. Jandarma Kumandanı Kemal Paşa’ya bağlı bir hafiyeymiş... Yahya Kaptan’ın pusuya düşürülüp öldürülmesini hazırlayanlardan birisi, belki de birincisi olduğu anlaşıldı. Boğulacağım zannettim... Okuduklarımız, bunca kanlı deneyler, önsezi falan hep boş sözler mi? Demir parçalarından, çürümüş tahtalardan hiç mi farkımız yok? “ilk tesir!” diye kendimizi aldatıyormuşuz demek... İsteseydi ne kolay şerefli bir adam olurdu. Vaktiyle bir yerde, “her ölen insan, yaşayanların bir parçasını da beraber öldürmüş olur, ” diye bir söz okumuştum. Kolunu cephede bırakmış bir erkeğin yirmi lira ücretle vatanını, kardeşlerini salıvermesinden benim kendi insanlığıma da utanmazcasına hakaret eden bir taraf olmalı... İşte o gece boğulacak gibi ağladım. İhsan, bir zaman sesini çıkarmadı. Sonra beni teselli etti, “Maskeli baloda bulunmuyoruz, dedi, seslerden, sözlerden, hatta hareketlerden bile bir şey anlamak mümkün değil. Yanılmak her zaman hesapta... işte örgüt bu sebepten lüzumlu... O kolsuz herife güvenmeyeceksin de, sen kendi duygularınla yüzde yüz düşman saydığın adama örgüt sayesinde güveneceksin... Hepimiz kendi ölçülerimizle hareket etsek, sonuç işte böyle olur, cümlemiz oturur ağlarız. Ama örgüt hata etmez mi? Hata eder ama, bir tek adam, ya da tek tek adamlardan meydana gelmiş bir karmakarışık kalabalık gibi hata etmez. Çöküntü devirlerinde iki çeşit insan meydana çıkıyor. Namussuzlarla namuslular... İki tarafta da, boğuşma büyük bir şiddetle, açıktan yürüyor. Hele, önce “vatandaş” sonra “insan” olunması gereken dehşetli sıralarda faziletle, alçaklığın boğuşması kadar korkunç muharebe yok. Muharebede düşman karşıdadır. Üniformalıdır. Az da olsa, çok olsa da bir zaman sonra önemi kalmaz. Kaçarsın, kovalarsın... Anında ölenler, yaralananlar olur. Ama, hep ileriye bakmanın bir rahatlığı vardır. Oysa esir bir şehirde, dost kim, düşman kim, bilinmez!” İhsan işte böyle dedi. Ben “Peki!” diyorum “Neden bu hale gelmiş? Başkalarını anlarım. Kolunu vatan için veren biri... Ben hiç sıkıntı çekmediğim halde, ‘kurtuluş!’ diye kıvranırken... Onun vücudunun bir parçası mezarda... ” İhsan, bir cigara yaktı. Galiba bunu, içini çektiğini benden saklamak için yaptı. “Muharebelerde herkes yiğitçe dövüşmez ki, dedi, bakalım, bu nasıl bir adamdı? Nereden geldi? O ana kadar nasıl yaşadı? İçinde intikam hissi saklamak için insanın önce yılmamak gücüne sahip olması lazım. Bazısını şarapnel yıldırmaz da, sefalet yıldırır. “Ben artık bitmiş bir adamım!” der, buna da kendisini bir kere inandrırsa, insanın düşemeyeceği alçaklık çukuru kalmaz. Yılgınlık adamda, hesap, kitap, akıl, mantık bırakmıyor. Bir yedek subay arkadaşım vardı. Çiçek meraklısı idi. Esir kampında, mutlaka iki konserve kutusunda, iki incecik yeşillik bulunduruyordu. Geçen gün rastladım. Bir kahveye oturup konuştuk. Muharebede o kadar pervasızdı ki eski çavuşlar onun takımına düşmemek için dua ederlerdi. Sanırsın, yüz kere denemiş de inanmış ki kurşun vurmaz, mitralyöz biçmez, gülle parçalamaz, tifüs öldürmez, açlık, susuzluk insanı güçten düşürmez! Sporda bile öyle pervasızlık yapılmaz. Onun da bir kaidesi, hatta kurnazlığı vardır. Kuvvetlerini karşısındakine göre idare etmek ister. “Anadolu’ya geçecek misin?” diye sordum. Zerre kadar utanç duymadan “Hayır” dedi. “Ben bu işe hiç karışmayacağım!” dedi. “Doğrusunu ister misin, benim gözüm yıldı. Ben artık hiçbir işe yaramam” dedi. Annesine birkaç defa ölüm haberi gelmiş... Çünkü birkaç defa haftalarca düşman içinde kaldı. Hepimiz öldüğüne inandık. Sonra esir düştü. Gene öldüğünü söylemişler. Hatta, ailesine aylık bile bağlanmış. “İstanbul’a döndük, dedi. Bir akşamüzeri... Bizim mahallede bir yokuş vardı. Alacakaranlıkta bunu çıkıyorum. Bir yeldirmeli kadın da iniyor. Neredense annem olduğunu tanıdım. Bakkala yoğurt almaya gidiyormuş. O kadar heyecanlanmışım ki, duvara dayanarak bekledim. Benim hizama gelince: “Anne!” dedim. Bunu demedim, adeta inledim. Neredeyse ağlayacaktım. O da benim sesimi tanıdı. “İsmail sen misin?” diye sordu. Hani gereksiz sorular vardır ya, işte onlardan birisi... Yoksa beni tanıdı. Ne yaptı bilir misin? Elindeki kâseyi eğilip yere koyduktan sonra kucakladı beni... Biz ana- oğul, öylece ağlaşırken, yemin ederim ki, aklı fikri, yere bıraktığı kâsedeydi... “Aman kırılmasın!” Ben kendimi belki yüzlerce defa, o kâseden daha değersizmişim gibi ölüme attım. Bunu sen gördün, bilirsin... Annem, mezardan geri gelen oğlu için, kenarı çatlak bir kâseyi -vallaha kenarı çatlaktı, eskici Yahudi iki kuruş vermezdi- yere atamadı. Sonra, akrabaları, dostları, komşuları, hemşerileri dolaştım. Hepsinde bu “kâseyi yere atamamak” hali fazlasıyla vardı. Harbe gidenler haklı olarak umursamaz olmuşlardı. Bir suretle yakalarını kurtaranlar ise, bizim karşımızda vicdan azabı çekiyorlar, bu duyguyla yenilginin suçunu açıktan açığa bize yükletiyorlardı. “Sanki neye yaradı?” anlamına gelen bir alaycı, kinci bakışlarla bakıyorlar ki dayanılmaz” dedi. Bir şeyler söyledim. Hata ediyordu elbette... Ama bitmiş bir adama mantık kâr eder mi? Aldırma kızım... -İhsan bana ilk defa işte o gece böyle ‘kızım’ demiştir. - Hiç aldırma... İhanet, bir kolunu cephede bırakmış, bir savaş sakatı kılığına girmişse, bunun bir tek anlamı olur: İnsanlığımıza vurulan bu canlı hakareti temizlemek için kadın, erkek, çocuk, biz yılmayanlar, daha çok, daha şiddetli, daha geberesiye çalışacağız. Bir uçurumdan gözü kapalı atlar gibi... Ötekileri de hatırla bakalım... Onlar o kadar kahramanken senin oturup ağlaman da insanlığımıza yakışmaz. Altmış altı oynar gibi gülerek ölüme giden laz takacıları, mavnaya cephane yüklerken “Ne var?” diye tekneye çıkmak isteyen gümrük muhafaza memuruna sarılıp beraber denize atlayarak beraber boğulan Hamal Kürt Muso’yu, tevkif edilecek arkadaşlarına kaçma fırsatı vermek için elini mahsustan dişliye kaptıran Tesviyeci Ahmet Usta’yı, doğma büyüme İstanbullu olduğu, ömründe bir kere bile Heybeliye geçmediği halde, sınıftaki kürsüsünün altında kendisini Şeytan Adası’na götürecek kadar tehlikeli belgeler saklayan genç öğretmenleri, tavuk kesemeyecek derecede yufka yürekli iken işgal kuvvetleri zabitlerini karanlıkta bıçaklamaktan çekinmeyen esnafları, ameleleri, burada kalmak emrini alınca, gidip dövüşemeyeceklerine ağlayan, Trablusgarp’ta, Balkan’da, seferberlikte durup dinlenmeden dövüşmüş subayları, gizli teşkilata çalışan 10-12 yaşındaki çocuk Murat’ları, polis müdüriyeti zindanlarında, Kuvayı Milliyecilere işkence ederken, ilk fırsatta, kulaklarına eğilip: “Biraz daha dişini sık kardeşim... Dövmekten şimdi vazgeçeceğiz. Aman söyleme!” diye fısıldayan polis neferlerini, hele hepsinin üstünde, bizim İzmirli Niyazi’yi düşün!”</p>

  <p class="block9">İhsan, böylece Niyazi ağabeyimi hatırlatır hatırlatmaz, bana bir cesaret geldi... Ben ne zaman ümitsizliğe düşsem Niyazi ağabeyimi hatırlarım... ”</p>

  <p class="block9">İzmirli Niyazi Efendiyi tanımak, Meşrutiyet’i, Balkan’ı, seferberliği, Kuvayı Milliyeyi, tek bir adam gibi tanımak demekti.</p>

  <p class="block9">Niyazi Efendi, 16 yaşında, İzmir’de, cinayet mahkemesinde kâtip olarak çalışmaya başlamış, yirmi yaşında evlenmiş. 24 yaşında, yani 1903’te Jöntürklüğe merak saldırarak, her şeyini yüzüstü bırakıp Avrupa’ya atlamıştı, işte o tarihten beri, Niyazi Efendi’nin karışmadığı hiçbir büyük tarih olayı yoktu. Hareket Ordusuyla beraber İstanbul’a gelip, 31 Mart’ta Taşkışla’da yobazlarla dövüşmüş, Trablus’a, Balkan’a gitmiş, seferberliğin bütün cephelerinde başçavuş olarak bulunmuştur. Demirci Efe ile beraber Yunan’a ilk kurşunu atanların arasında Niyazi Efendi de vardı. Biricik oğlunu Rum çeteleri, sırf Niyazi’den öç almak için kesmişler, 16 yaşındaki kızının ırzına geçmişlerdi. Karısından bir buçuk senedir mektup gelmiyordu, iki defa kadını bulmaya gitmiş, bin bir tehlikeyi göze alarak Yunan işgalindeki topraklara geçmiş, iki defasında da önemli haberler topladığından, karısını bulmayı başka bir sefere bırakarak geri dönmüştü. Abdülhamit’in zamanı, Jöntürklerin Paris’te çıkardıkları gazetede mürettiplik ettiğinden, gene küçük bir basımevinde mürettiplik ediyor gibi görünüyordu. Karakol teşkilatıyla, M. M. grubuyla ilişiği vardı. Bu sebeple bazı haftalarca görülmez, ölüsünden, dirisinden haber alınmazdı. Düşmana karşı duyduğu kin, bir “ikinci kalp” gibiydi. Kalp nasıl gece gündüz ölüme kadar asla durmazsa, Niyazi Efendi’nin kini de öylece kendi kendini arttırarak çalışıyordu. Nerede bir tehlikeli iş sezse, koşar; hizmete koşulurdu. Ondaki cesaret, artık cesarete bile benzemeyen, tarifsiz, ancak ölülerde, bir de delilerde bulunabilir korkunç bir haldi.</p>

  <p class="block9">Vatan için, evvela gençliğini, sonra kanını, daha sonra oğlunu, daha sonra namusunu, en sonra da memleketini vermiş olduğunu düşünerek arkadaşları, onu kollayıp, ileri atılmaktan alıkoymasalar, çoktan ölmüş, ya da çoktan Şeytan Adası’nı boylamış olacaktı.</p>

  <p class="block9">“... İlk zamanlar böyle bir korumadan şüphelenmemiştim. Bir de baktım, bizi kolluyor, arkadaşlar, diye, öfkeyle anlatmıştı bir kere... Kan başıma sıçradı... Doğruca başvurulacak yere başvurdum. Güldüler. ‘Sen bize lâzımsın’ dediler. ‘Ben ölmekten başka ne işe yararım ki yahu?’ dedim. ‘Yararsın, yaramaz olur musun? Uslu duracaksın! Can verecek aslanın kıtlığına kıran girmedi. ’ ‘Ya ben?’ ‘Sen zaferi göreceksin. Senin de vazifen işte bu!’ Bazı yoruluyorum... Şöyle rahat bir yatağa uzanmak ihtiyacı duyulur ya... Tıpatıp öyle bir ihtiyaçla ölümü aradığım oluyor. Birkaç kere kendimi öldürmeyi bile düşündüm. Lâkin bu iş bana kancıklık gibi geldi. ”</p>

  <p class="block9">Niyazi Efendi, tehlikeli işlere girmeden de, pekâlâ, kıymetli hizmetler görüyordu. Polis müdüriyetinde, jandarma dairesinde, merkez kumandanlığında ahbapları vardı. Hele yakalanan arkadaşlardan haber alma işlerinde yeri doldurulmaz.</p>

  <p class="block9">Karadayı idarehanesine haftada bir defa, muhakkak uğrar, Nedime Hanım’ı yoklardı. Kâmil Bey’in işe başladığının üçüncü günü akşamüzeri gidecekleri sırada, kapı açılmış, Nedime Hanım, “Niyazi Ağabey!” diye hafif bir sevinç çığlığı koyuvererek geleni karşılamak üzere ayağa kalkmıştı.</p>

  <p class="block9">Saçları, şakaklarında biraz kırlaşmış, hafif kamburca adam Nedime Hanıma saygıyla yaklaştı. Elini sıktı:</p>

  <p class="block9">— Rica ederim... Rica ederim yenge... Oturunuz rica ederim!</p>

  <p class="block9">— Nerdesiniz! Bizi hep merakta bırakırsınız... Niyazi Efendinin Kâmil Bey’e baktığını görünce, Size yeni arkadaşımız Kâmil Beyefendi’yi tanıtayım! İhsan’ın dostlarından... Okul arkadaşı...</p>

  <p class="block9">Sonra Kâmil Bey’e dönerek kendisine ait büyük bir eser gösterir gibi, elini uzatıp gösterdi: İşte benim Niyazi ağabeyim!</p>

  <p class="block9">Toka ettiler ve kısa birer bakışla birbirlerini gözden geçirdiler. Hemen, bu bir tek bakışla da dost oldular.</p>

  <p class="block9">Nedime Hanım, Niyazi ağabeysinin sıhhatini sordu, karısından mektup alıp almadığını öğrenmek istedi. Geçen hafta niçin uğramamıştı da, kendisini merakta bırakmıştı.</p>

  <p class="block9">— İhsan’a kederlenmesin diye yalan söyledim: “Dün görüştük” dedim.</p>

  <p class="block9">— Bağışlayın yengeciğim... İşlerden baş alamadım.</p>

  <p class="block9">— Ya, biz ne yapacağız?</p>

  <p class="block9">Niyazi Efendi elleri dizlerinde, öyle oturuyor, Nedime Hanım’ın yüzüne, adeta tapmaya benzeyen bir saygıyla bakıyordu.</p>

  <p class="block9">Kâmil Bey ömründe ilk defa işte o akşam bir erkeği hakikaten kıskanmış, ertesi sabah, şöyle, havadan sudan bahseder gibi Niyazi ağabeyle nasıl tanıştığını Nedime Hanım’dan sormuştu.</p>

  <p class="block9">— Kendisini İhsan tevkif edilinceye kadar pek az tanırdım. İhsan’ın tevkif edildiği geceydi. Dünya üzerinde yapayalnız kalmışım gibi dehşete kapılmıştım, ölmek istiyordum. Öyle bir yerde bulunuyordum ki, bulunduğum yerde, rahmetli babam bile bana yardım edemezdi. Hiç unutmam. Hava sıcak olduğu halde, sırtıma nereden elime geçtiğini bilemediğim bir hırka almışım. Kollarımı sımsıkı göğsüme kavuşturmuşum... Salonda dişim ağrıyor gibi dolaşıyordum. insana ihtiyacım vardı. Birisine... Benimle beraber ağlayacak birisine değil, tutunacak birisine... Kapı çalındı. Az kalsın korkudan düşüyordum. Artık benim evime, felaketten, uğursuzluktan başka bir şey gelemezdi ki... Kapı bir daha çalındı. Birdenbire “İhsan! İhsan geldi!” diye sevindim, iskemleye, kapı pervazına çarpılarak dışarıya koştum. Hizmetçi mutfaktan çıktı. Kendim yetişemezsem bir felaket olacakmış gibi merdivenleri indim. Kapı önünde nefesim tükendi. Hırka sırtımdan düşmüştü. Dişlerim birbirine vuruyor, avazım çıktığı kadar “İhsan” diye bağırmak istediğim halde sesim çıkmıyordu. Aklımla değil, buna eminim, seziş kuvvetiyle “Kim o?” demişim. “Açınız lütfen!” dediler. Sevincin fazlası, korkudan da, acıdan da fena... Ses yabancıydı. İhsan gelmemişti. Hemen toplandım. -Galiba biraz da memnun oldum. Buna ‘memnunluk’ denemezse de, ona benzer bir şey- “Kimsiniz?” diye sorup soluğumu keserek bekledim. “Polis!” diyeceğine yüzde yüz emindim ki: “Ben Niyazi... İzmirli... Lütfen açar mısınız?” dedi. Kapıyı açtım. İçeri girdi. İlk anda büsbütün çıkardığı kamburuyla, pek zamansız gelen, pek işe yaramaz bir ziyaretçi etkisi bıraktı. Yüzüme bakar bakmaz, halimi anladı. Kapıyı örttü:</p>

  <p class="block9">— Geldiğim iyi olmuş hanım yenge! Aptal gibi “Yarın görüşürüz. Şimdi rahatsız etmemeli, ” diyecektim az daha!</p>

  <p class="block9">— İhsan’ı gördünüz mü?</p>

  <p class="block9">— Evet gördüm. Daha doğrusu haber aldım. İyidir, rahattır. Merak etmemenizi istiyor.</p>

  <p class="block9">— Nerede?</p>

  <p class="block9">— Bekirağa Bölüğü’nde...</p>

  <p class="block9">Ellerimi yanaklarıma kapattım:</p>

  <p class="block9">— işkence ederler...</p>

  <p class="block9">— Hayır! Sizi şerefimle temin ederim ki, kılma bile dokunmayacaklar... Bütün tedbirler alındı. Hadi yukarı buyrun... Örgütümüz namına geliyorum. Gerekirse İstanbul’u baştan başa yakar, isterseniz İhsan Bey’i size getiririz.</p>

  <p class="block9">Bunlar belki o anda öyle pek inanılır sözler değildi. Fakat tesadüfe bakınız ki, uzaktan, İstanbulluların pek alışık oldukları kaba bir ses “Yangın var!” diye bağırdı. Bekçilerimizin böyle bağırmalarını hepimiz biliriz. Bu bağırtı gece karanlığında hepimize biraz korku, biraz yürek oynaması verir. Uğursuzlukla doludur. Sizi Allah inandırsın ki dünyanın hiçbir sesi, hatta bizzat İhsan’ın “İşte geldim” diyerek kapıdan içeri girmesi bile, beni o anda, bekçinin bağırması kadar sakinleştiremezdi. Üzerimdeki bunaltıcı duman sanki kalktı. Sıkışmış ciğerlerime temiz hava doldu. Yeniden yaşamaya başladım. Niyazi ağabey yukarı çıktı. Benim o zamana kadar hatırıma getirmediğim şeylerden söz etti, İhsan’a lokantadan yemek götürülmüş, cigarası da bolmuş. İngilizlerin baskısı üzerine tevkif edilmiş. Yaptığı yayından ürkmüşler, diretmişler. “Adliye Nezareti tevkifine razı değil. Şimdilik Merkez Kumandanlığı aracılığıyla geçici olarak tutuklu bulunuyor. Merak edecek bir şey yok, hem işin iç yüzünü de öğrendik. İftira imiş... Bazı önemli kâğıtlar kaybolmuş. İhsan Bey’in Ankara’ya gönderdiğinden şüpheleniyorlar, ” dedi. “Gerçekten böyle kâğıtlar var mıymış?” diye sordum. “Varmış, dedi. İhsan Bey’e verildi ise diyerek arkadaşlar beni yolladılar. Hem size İhsan Bey’den haber getiriyorum, hem de örgütümüzün emrini... Eğer kâğıtlar burada ise, bana vereceksiniz. Evin yarın, öbür gün bir daha aranması ihtimali var. ” Böyle bir evrak gelmemişti. Emin olup olmadığımı sordu. Emindim. Gazete için ne düşündüğümü sordu. ‘“Karadayı’yı ben çıkarmaya devam edeceğim!” demez miyim? Yemin ederim ki, bu söz ağzımdan adeta kendiliğinden çıktı.</p>

  <p class="block9">İhsanla böyle şeyi şaka için olsun görüşmemiştik. Birisi bana tek başıma Babıâli’de gazetecilik yapacağımı söyleseydi, böyle bir iş yapmaktan değil, böyle bir söz duymaktan bile korkardım. Ama, insan çaresiz kalınca, korktuğu işleri, hem de dizleri birbirine vura vura pek güzel yapıyor. Niyazi ağabey, şaşırdı. “Sahi mi?” diye sordu. “Sizi tebrik ederim yengeciğim... Hakkından gelebilir misin? Yani yorulmaz mısın? demek istedim. ” Yorulmayacağımı, hakkından geleceğime de emin olduğumu söyledim. Bana bu cesareti Niyazi ağabeyimin varlığı vermiştir. Onun hayatını İhsan’dan dinlemiştim. Bunu, o anda hatırlamak kesin karar vermeme yetti. Bekçi dışarda “Yangın var!” diye bağırarak sopasını taşlara vuruyor, gittikçe yaklaşıyordu. Neresinin yandığını henüz anlayamıyorduk. Fakat ben Türk milletinin İhsan’ı kurtarmak için daha şimdiden dünyayı yakmaya başladığına inanmıştım. Bekçi sopasını her vuruşta bu inanışımı vatanın toprağına sanki biraz daha mıhlıyordu. O gece, haklı bir amaç uğruna, bilinen, bilinmeyen arkadaşlarla beraber mücadele etmenin emsalsiz güvenini, bunun yüreğe verdiği ferahlığı bir daha unutmamak üzere duydum. O gece, yıllardır farkına varmadan bir ağabey sahibi olmamanın acısını çektiğimi anladım. O anda, hem ‘ağabey’ sahibi olmamanın yetimliğini, hem de ağabey sahibi olmanın bahtiyarlığını yaşıyordum. İşte bu ağabey Niyazi ağabeydir. ”</p>

  <p class="block9">Kâmil Bey “sabah oluyor” diye düşündü. “Hay Allah sizden razı olsun kardeşlerim!” diyerek ellerini memnunlukla ovuşturdu.</p>

  <p class="block9">İhsan’la Ahmet, kendisine başvurmayı düşünmeseydiler de, bu işe karışmadan yaşayıp ölseydi... Dünyada, bundan daha müthiş bir bahtsızlık olamazdı.</p>

  <p class="block9">“Sonraları Ayşe’nin yüzüne nasıl bakardım. Bütün Ayşe’lerin yüzüne? ‘Babacığım, Kurtuluş Harbi sırasında siz nerede bulunuyordunuz?’ diye sorsa... Çok şükür... Hay Allah müstahakını versin! İsabet ki tehlikedeyim azizim... İnsanlık, vatandaşlık ve babalık şerefimin lekelendiğini hiç fark etmeyebilirdim. Bundan hatta şüphelenmezdim bile... ”</p>

  <p class="block9">Sanki Ayşe karşısındaymış gibi, gülümsedi. Parmağını uzatarak: “Compris ma petite Carmen cherie?” diye mırıldandı.</p>

  <p class="block9">Gerindi, esnedi. Gidip yatmaya karar verdi. Lambayı söndürdü. Ay ışığı bu sefer de, donuk bir duman gibi odayı doldurmuştu.</p>

  <p class="block9">Kâmil Bey ayaklarını sürükleyerek pencereye yaklaştı. Işık bahçedeki ağaç gölgeleri arasındaki karlarda, daha parlak görünüyordu. Birdenbire dondurucu soğuğu iliklerinde duydu. Şu anda Eskişehir taraflarında dövüşüyorlar... Dört, beş gündür Çerkez Etem kuvvetleriyle çarpışıldığı haberleri geliyor. Anlaşılır gibi değil! Yunan saldırısı da ha başladı, ha başlayacak...</p>

  <p class="block9">Kahvede bu gece herkes soluklarını kesmiş gibiydi.</p>

  <p class="block9">Kâmil Bey kocaman yumruğunu çaresizlikle sıktı.</p>

  <p class="block9">“Dövüşenler varken senin burada bir iş görmüyormuşçasına övünmen ayıp! Bu ne adi iş bölümü? Ölüme karşılık, “Karadayı” mecmuasını çıkarmak... Tüh Allah belanı versin!”</p>

  <p class="block9">Ayşe’yi uyandırmaktan korkarak, ayaklarının ucuna basa basa, hırsız gibi yukarı çıktı. Kendisinden biraz iğreniyordu<span class="calibre1">.</span> idarehaneye girdiği zaman, Nedime Hanım’ın ilk sözü, “Niyazi ağabey gelmedi!” demek oldu.</p>

  <p class="block9">Kâmil Bey, duymamış gibi, sordu:</p>

  <p class="block9">— Ne haber?</p>

  <p class="block9">— Hiçbir şey duymadım. Daha doğrusu her kafadan bir ses çıkıyor. Vapurda birisi “Eskişehir düştü” diyordu. Niyazi ağabey nerde kaldı?</p>

  <p class="block9">— Nasıl önleyemediler bu Çerkez Etem rezilliğini, insan deli olur?</p>

  <p class="block9">— Daha beteri de var! Demirci Efe kuvvetleriyle de çarpışmış ordu birlikleri...</p>

  <p class="block9">— Demeyin! Şu halde, Çerkezlik-Türklük meselesi değil!</p>

  <p class="block9">— Ne meselesi olduğunu bilmem, biz birbirimizi yerken düşman yürüdü. Eskişehir düştüyse, Ankara dayanabilir mi? Nerde kaldı bu Niyazi abi...</p>

  <p class="block9">Nedime Hanım, Niyazi ağabeyisinin gecikmesini sinirlerinin bozukluğunu örtmek için kullanmak istiyordu. Kâmil Bey, birisini avutacak halde olmamasına rağmen kadına acıdı.</p>

  <p class="block9">— Gelir nerdeyse, meraklanmayın...</p>

  <p class="block9">— Hiç bu kadar gecikmezdi. On gün oluyor.</p>

  <p class="block9">— Gelir. Bugün mutlaka uğrar... Hem de haber getirir.</p>

  <p class="block9">— İnşallah... Lâkin bu sefer sahiden gücendim. Gelmeyince “Tevkif mi edildi? Başına bir felaket mi geldi?” diye deliye dönüyorum. Yapayalnız yaşıyor. Son defa gördüğüm zaman benden sakladı ama, biraz hastaydı. Öksürüyordu. Yapayalnız... Ona kim bakar? İhsan da orada yalnız ama... Niyazi ağabey gibi değil ki... Ne de olsa bir bardak su verecek birisi bulunur. Niyazi ağabeyin hiç kimsesi yok... Adresini de saklıyor. Kimden öğrenebiliriz acaba?</p>

  <p class="block9">— Bilmem.</p>

  <p class="block9">— Bilen de yoktur. Birkaç defa sordum. “Nerde akşam, orda sabah!” dedi. Nedense gözümün önüne hep medrese odaları gelir. Medrese odalarında, ısınmak, uyumak, gülmek, hatta ağlamak imkânsız gibi bir şeyler düşünürüm. Bu odalarda, bir şey öğrenmenin de imkânı yoktur. Ancak hiçbir şey anlamadan Kur’an ezberlenir. Başka bir iş yapılamaz. Niyazi ağabey galiba onlardan birisinde oturuyor. Kapısı gece-gündüz açık duran, süprüntü dolu bir avlu... Muslukları aşınmış bir kupkuru çeşme... Belki bir köşede, bir eski teneşir ile kullanıla kullanıla harap olmuş birkaç tabut bile vardır. Odanın döşemesinde donmuş mum damlaları, duvarda asırlık çıra işi, pencerede örümcek ağından tül perde... Tertemiz bir yatak... Yastığın altında Niyazi ağabeyin sevgili Gold tabancası... Hastaysa neler sayıklar?</p>

  <p class="block9">— Hasta olsa, baktıracak adam da bulunmasa, elbette haber yollardı. Zati o kadar çok dostu vardır ki... Yalnızlıktan çok kalabalıktan yakınsa gerek... Ayrıca...</p>

  <p class="block9">Kâmil Bey, sözün burasında, koltuğun kenarlarına dayanarak gövdesini yukarı kaldırıp öylece dışarısını dinledi.</p>

  <p class="block9">— Zaferi yazıyor... Zaferiii...</p>

  <p class="block9">Merdiven başında odabaşıya rastladı. Az kalsın adamcağızı deviriyordu.</p>

  <p class="block9">— İşte beyim... Size bir gazete...</p>

  <p class="block9">Kâmil Bey yavaşça okudu: “Yunan ordusu İnönü’nde yapılan muharebe neticesinde, Bursa yakınlarındaki mevzilerine çekilmek zorunda kalmıştır. Ağır can kayıpları verdiği, birçok malzeme bıraktığı söylenmektedir. ”</p>

  <p class="block9">Nedime Hanım, daha fazla dinlemedi. Deli gibi paltosuna koştu. Bir taraftan giyinirken, bir taraftan birisini azarlar gibi, enikonu bağırıyordu:</p>

  <p class="block9">— Veriniz gazeteyi bana... İhsan’a götürmeli... Hemen...</p>

  <p class="block9">— Ben de geleceğim...</p>

  <p class="block9">Nedime Hanım karşılık vermedi. Gazeteyi buruşturup eline aldı. Kâmil Bey’in arkasına takıldığını bile fark etmeden hızlı hızlı yürüdü.</p>

  <p class="block9">Sevinmeyi ancak, yokuşu bitirince, bir İngiliz çavuşuna rastladıkları zaman akıl ettiler. Nedime Hanım, çavuşu, göz ucuyla gösterip, gözlerini kıstı:</p>

  <p class="block9">— Aptallığın üniforma giymesi de ne tuhaf! İnsan, şunu insan sanıp, nerdeyse aldanacak... Yürüsenize kuzum... Hadi...</p>

  <p class="block9">Aynı gün öğleden sonra idarehaneye bir büyük şairle iki tane genç şair geldi.</p>

  <p class="block9">Üstat gene her zamanki gibi öfkeliydi ama, bugün Nedime Hanım da ondan daha iyi bir halde değildi, ikisi de hemen aynı zamanda sordular:</p>

  <p class="block9">— Okudunuz mu?</p>

  <p class="block9">Büyük şair, kendisini bir koltuğa bıraktı:</p>

  <p class="block9">— Evet, okudum!</p>

  <p class="block9">— Ben artık rüyalara hiç inanmayacağım beyefendi... Aklım başımdayken, irademe sahipken inanmam ya... Fakat insan ne de olsa, yaşadığı çevrenin inanışlarına kaptırıyor kendisini, aptal gibi... Bir rüya görmüştüm. Bulanık bir suya batıyorum. “Mutlaka canım sıkılır” diyordum. Tamamlayıcı haberler aldınız mı, gazetedekinden başka?</p>

  <p class="block9">— Ne haberi efendim?</p>

  <p class="block9">— Zaferden...</p>

  <p class="block9">— Haa... Zaferden... Hayır... ‘Yunanlılar yenilmiş’ diyorlar.</p>

  <p class="block9">Nedime Hanım, gözlerini hayretle, korkuyla kırpıştırdı. Bir şey anlamamıştı. Yoksa, bu adam kendisine zafer müjdesi getirmemiş miydi?</p>

  <p class="block9">— Yenilmiş diyorlar, değil, katiyen yenilmişler... Birçok da kayıp vermişler. Dağ gibi öteberi elimize geçmiş...</p>

  <p class="block9">— Evet... Erkeklere döndü. Bizim uzun saçlı bu zafere bir zafer name yazar mı dersiniz? Ne zavallı olduk? Kim der ki bu millet bir zamanlar Hint Okyanusu’na donanmalar, Viyana’ya ordular göndermiş... Zafer öyle mi? Gene Yunan’a karşı bir zafer. . Bu Yunanlılar da olmasa biz ömrümüzde artık zafer kazanamayacağız galiba! O hamal kalabalığı gazetede bunu mu okuyordu?</p>

  <p class="block9">Nedime Hanım bir kaşım, kafa kesecek bir kılıç gibi yukarıya kaldırmıştı. Kâmil Bey, kadıncağızın öfkesini önlemek gayretiyle söze karıştı:</p>

  <p class="block9">— Siz neyi söylüyorsunuz efendim?</p>

  <p class="block9">— Bir makale yazmışlar... Görmelisiniz... Gazeteleri kimler çıkarıyor? Mahalle imamları mı? Benimle karşılaştırıyorlar. Karşılaştırıyorlar da, parlaklık, tutarlık, ölçüye, dile güç getirmek bakımından onu beğeniyorlar.</p>

  <p class="block9">— Kim yazmış?</p>

  <p class="block9">— İmzaya kadar okuyabilir miyim? Parlaklık nedir? Tutarlık nedir? Ölçü nedir, dil nedir? Buradaki ölçü herhalde, gümrük baskülü olacak... Dil de Hindistan’da bir memleket... Beethoven’e karşı, Hafız Gazelhan Veli Ahmedi çıkarıyorlar... Ben boğulacağım hanımefendi... Hani şarkı mecmuaları vardır. Baştan birinci gazel: “Evvelce hüdayı tanımış olmasa gönlüm, / Billahi güzel sen benim Allahım olurdun” gazelidir. Hani fotoğraflar görürüz... Tulumbacı zirzop Ali dostuna yollayacak... Arkasında, köşebaşı dilekçesi yazısıyla bir dörtlük:</p>

  <p class="block15">Bu dünya devri âlemdir daima durmaz döner,</p>

  <p class="block15">Can feneri püf diye âkibet bir gün söner,</p>

  <p class="block15">Eğer felek mahvederse bu değersiz ismimi,</p>

  <p class="block15">Size yadigâr olarak veriyorum resmimi...</p>

  <p class="block9">Nedime Hanım, gözlerini kısarak bakıyordu. Üstadın “Canfeneri püf diye âkıbet bir gün söner” sözünü, aruza uydurarak bir okuyuşu vardı ki, bir başkasına karşı duyduğu sönmez kini, korkunç kıskançlığı, hiçbir söz, hiçbir hareket bu halinden daha iyi anlatamazdı.</p>

  <p class="block9">Üstat, kükremekteydi artık enikonu:</p>

  <p class="block9">— Onu asla affedemem. Asla! Ben affetsem Allah affetmez. “Mahv-ı nev”i berbat etmeye ne hakkın var habis? “Mahv-ı nev”i ne karıştıryorsun? Elli kalyonlu Donanmayı Hümayun neyine yetmiyor. Ama denilecek ki ondan âlâ donanma mı olur?” Ayol o ‘donanma’ değil, ‘sürre alayı’... ‘Kucağında sazı eksik’ desem saz şairlerine hakaret ederim. Kimi aldatıyorsun işkembeli ilham, yahut ilham işkembesi! Bizim için, “hani mübarek kamışa da benzer ya!” buyurmuş... “Ayol o ‘kamış’ değil, ‘kazık!’ demiş... Pek sevindim. ‘Sembol’ deyince ‘müsil ilacı’ zanneder. ‘mübarek’ ile ‘kazık’ kelimeleri de latifesi... Yani “tarzı selefe tekaddüm” edecek de “bir başka lisan tekellüm” edecek...</p>

  <p class="block9">Nedime Hanım kederle gülümsüyordu. Bir başka zaman olsaydı, belki o da neşelenirdi. Fakat bugün, dehşetli bir yürek yorgunluğundan başka bir şey duyamadı. Üstat yarım saat kadar kendisiyle ölçülen şaire atıp tuttu. Takımı arkasında, çıkıp gidince, Nedime Hanım Kâmil Bey’e döndü:</p>

  <p class="block9">— Bu maskaralığı hiç unutmayacağım! Bir millet şairleri tarafından böylece yüzüstü bırakılabilir mi? Hele bugünlerde... Bunlar nasıl Türk şairi?</p>

  <p class="block9">-Hayır. Bunlar Türk falan değil, tam Osmanlı... Bunlar Osmanlı şairi yengeciğim... Bugün “Osmanlı” demek, “kendisinden başka hiçbir şeye inanmaz” demek... Pandeli’de öğle yemeği yediyse bütün dünya mutlu. Dişi ağrıyorsa kıyamet çoktan kopmuştur. Birbirlerini çekememeleri de bundan... Budala, kıyıcı, sapık bir padişah “Dünya iki padişaha yetmez... ” buyurmuş. Oysa, o zaman daha gidilmediği için Amerika’dan, Avustralya’dan haberi de yok... Bunlar ondan da beter halde... Herhal şairlik kendilerini hiç doyurmuyor. İhsan anlatıyordu, içinde yaşadıkları toplumla bir kez ayrı düşmüşler. Hayatımızı, insanlarımızı beğenmiyorlar. İstedikleri gibi değiştirmeye güçleri yetmiyor. Böylece bir boğuşmayı göze alamıyorlar. Üstelik yenilgi de çöktü. Geçmişe saklanıyorlar, Sembole saklanıyorlar. Hiçbirinde, işe yarar, yol gösterir aydınlık yok...</p>

  <p class="block9">— Oysa biz bugün şiire ne kadar muhtacız! Kavgacı şiire... Ben “Sanat sanat için, ” yahut “Sanat güzellik için... ” falan diyenlerin ne demek istediklerini şimdi anladım. “Sanat sanat için” demek, “Sanat kuvvetlinin emrinde” demek... Bize sanatlarıyla yardım etmeyenler, son hesaplaşmada kime yardım etmiş oluyorlar? Nedime Hanım yumruğunu sıktı. Bir daha sefere, bunu, bu adamlarla açıktan açığa konuşacağım... İsterlerse bana gücensinler... Onlara demeli ki... “Asıl ödevinizi yapmıyorsunuz... Bundan kaçıyorsunuz...</p>

  <p class="block9">Karışık, karanlık, maskara lafların arkasına sinmeniz bundan... Hem bu memleket ahalisini en büyük tehlike karşısında yalnız bırakıyorsunuz hem de, o ahalinin sanatınız önünde secde etmesini istiyorsunuz. ” Onlara haksız olduklarını söylemeli, evet... içini çekti. Bana bu güzel günü zehir ettiler... Bir yorgunum... Bir yorgunum ki... Sevinci taşımak, acıyı taşımaktan daha zor...</p>

  <p class="block9">Kâmil Bey, düşünür gibi konuştu:</p>

  <p class="block9">Yahut da, bizim millet acıya alışmış. Biz hepimiz bahtsızlığa o kadar alışmışız ki, sevinç anormal geliyor. Bilmez misiniz, bizde yüksek sesle gülmek ayıpların başında sayılır. Hele çocuklar için... Sonra hocalar bize cennetin sevinçleri yerine durmadan cehennemin işkencelerini belki de bu sebeple anlatırlar...</p>

  <p class="block9">— İhsan, her vakit “İnsanları çabalarken değerlendirmeli” derdi. Bazı şairler var. Hayalleri belki bunlar kadar geniş, parlak, usta değil, ölçüyü, dili kullanmakta büyük sanatçı gücü onlarda yok... Ama bugün nasıl da böylelerinden, böylelerinin yüzlercesinden daha yüksek, daha büyük, daha saygıdeğer... Birer çay içelim mi? Boğazım kurudu. İhsan’ın bugünkü halini hiç unutmayacağım. Bir an beni kucaklayıp bağrına basmak istediğine eminim. Bunu yabancıların yanında yapamadı. Affedersiniz, ben sizi yabancı sayamam, bunu bilirsiniz. Ötekilerin yanında demek istedim... Hiçbir zaman affetmeyeceğim... Kocamı, haklı, cesur, namuslu olduğu için hapsedenleri... Hiçbir zaman...</p>

  <p class="block9">Nedime Hanım’ın gözlerinden keskin bir şey geçti. Sonra yumuşacık gülümsedi. Masanın üzerindeki eli titriyor, yalnız eli değil, bütün vücudu bir nabız gibi atıyordu. Kâmil Bey, bu eli tutup öpmek isteğini, açlık gibi duydu.</p>

  <p class="block9">Akşam üzeri Niyazi Efendi, her zamanki gibi, bir sürü şaşırtıcı, sevindirici haberle gelmişti. Anlattıkları doğru ise bir kere, Çerkez Etem’in isyanı zannettikleri gibi bir düşman propagandası değil, hakikatti. Etem Bey önceleri cephe kumandanlarıyla geçinememiş, sonra Refet Bey’i bahane ederek Ankara’yı basmaya kalkmış. Cephenin sol kanadını tutan düşmanı gerekirse yarmaya, gerekirse çevirmeye gücü yeter iyi silahlanmış önemli birlikleri ya idare yoluna giderek yarı başkaldırmış halde muhafaza etmek, ya da bu kangreni büyük bir cesaretle kesip atmak lazım geliyor. Mustafa Kemal Paşa, az bulunur şeflerden birisi olduğunu ispat ederek, hiç duraklamamış, kötülüğü daha büyümeden tepelemeyi kararlaştırmış. 29 Aralık’ta Etem kuvvetlerine saldırılması emri vermiş. 5 Ocak’ta, Etem, Yunanlılara sığınmak zorunda bırakılmış. Bu fırsattan yararlanmak isteyen düşman 6 Ocak’ta saldırıya kalkmış...</p>

  <p class="block9">Nedime Hanım eli yanağında, mırıldandı:</p>

  <p class="block9">— Meğer ne büyük tehlike atlatmışız?</p>

  <p class="block9">— Dehşetli bir tehlike... İnönü’nde üç gün, üç gece dövüşüldü. Nihayet, düşman söktüremedi. Dün gece, tekrar eski yerine, Bursa önlerine döndü. Tam bir haftadır uyumuyorum yengeciğim. Hani masallarda büyülü kıllar vardır. Birbirine sürünce bir Arap çıkarmış da, şehzadeyi istediği yere yetiştirirmiş. Ya da sihirli seccade... İşte onları sayıkladım durup dinlenmeden. . Sanki ben gitseydim, her şey düzelecekti. Ben gitseydim, değil, ben orada on dakika bulunup ölseydim...</p>

  <p class="block9">— Bu sebepten mi bize uğramadınız?</p>

  <p class="block9">— Nasıl uğrayabilirdim? Aklım başımda yoktu ki... Tımaklarımı yedim bitirdim. Baksanıza...</p>

  <p class="block9">Ellerini uzattı. Parmaklan yeni çamaşır yıkamışa benziyordu. Uçlarının derileri hem beyazlaşmış, hem de buruşmuştu.</p>

  <p class="block9">— Sabahleyin havadisi alınca, baygınlık geçirmişim! İçimde sanki bir şey tükendi. İçim bomboş kalıverdi. Kemiklerden bile boşaldı. Etem’in isyanına bir türlü inanmıyordum. Daha Türkçesi inanmak istemiyordum.</p>

  <p class="block9">— Şimdi ne olacak?</p>

  <p class="block9">— Ben de bilemiyorum. “Avrupa işe karışır” diyorlar. Aramızı bulurmuş... Sabahtan beri gezmediğim yer kalmadı. Hep soruyorum: “Ordumuz düşmanı kovalıyor mu?” Karşılık yok: “Yok” demek, “kovalamıyor” demektir. Şu halde başarı tam değil... Yalnız bir soluklanmaya, toparlanmaya yetecek kadar vakit kazandık. Bu da dehşetli bir şeydir. İhsan Bey’e haber verdiniz mi? Zati duymuştur ya...</p>

  <p class="block9">— Hemen haber verdik, gazeteyi götürdük.</p>

  <p class="block9">— Artık onun işi de uzun sürmez.</p>

  <p class="block9">— Sahi mi? İhsan’a bir faydası dokunur mu?</p>

  <p class="block9">— Elbette dokunacak... Göreceksiniz...</p>

  <p class="block9">Nedime Hanım, bir şey yapmak isteğiyle yerinden kalktı. Sonra çaresizlik içinde, kendini koltuğa bıraktı:</p>

  <p class="block9">— Daldık, gitti! Kusura bakmayın... Çay mı, kahve mi?</p>

  <p class="block9">— Hiçbir şey istemem. Kaç gündür rabıtalı bir yemek bile yemedim. Önce kamımı doyuracağım. Pardon! Önce birkaç kadeh patlatacağım. Artık hakkım yok mu ama?..</p>

  <p class="block9">Yorgun yorgun gülümsedi. Kâmil Bey’e “Var mısın?” anlamına göz kırptı.</p>

  <p class="block9">— Hayır! Teşekkür ederim. Ben de eve erken gitmeliyim... Müjde götürmek lazım...</p>

  <p class="block9">Böyle dedi ama, müjde verecek kimsesi olmamanın kederini de birdenbire duydu, nedense öksürdü.</p>

  <p class="block9">Nermin, olup bitenlerle hiç ilgilenmediği halde niçin yalan söylemişti, durup dururken?..</p>

  <p class="block12"></p>

  <h2 class="block10" id="sigil_toc_id_5">2</h2>

  <p class="block9">Ahmet, Karadayı idarehanesine, bitkin girdi, selam vermeyi bile akıl etmeden, dalgın bakışlarla, Nedime Hanım’la Kâmil Bey’i süzdü:</p>

  <p class="block9">— Daha gelmedi mi?</p>

  <p class="block9">— Kim? Ne var?</p>

  <p class="block9">— Hasta mısınız?</p>

  <p class="block9">— Hayır, yenge, hasta falan değilim. Niyazi’yi arıyorum. Hayır, aramıyorum. Burada buluşacaktık. Saat kaç?</p>

  <p class="block9">— Buluşacaksanız mutlaka gelir. Paltonuzu çıkarın, bir çay için. Bunca zamandır neredeydiniz bakalım?</p>

  <p class="block9">Ahmet, bir iskemleye çöktü. Yumruğunu umutsuz umutsuz dizlerine vuruyordu:</p>

  <p class="block9">— Çay içmeliyim. Doğru! Bir çay söyler misin Kâmil, lütfen...</p>

  <p class="block9">Dışarda kar yağdığı halde, Ahmet’in suratı ter içindeydi.</p>

  <p class="block9">Onun böyle ölçüsüz kederleriyle ölçüsüz neşelerine alışık olduklarından pek ciddiye almadılar. Kâmil Bey pencereden üç çay söyledi.</p>

  <p class="block9">Nedime Hanım, kalemi bıraktı:</p>

  <p class="block9">— Paltonuzu çıkarınız! Kurusun! Kar hızlanmış mı bu kadar? Niyazi ağabey buraya mı gelecekti?</p>

  <p class="block9">— Buraya...</p>

  <p class="block9">— Ne var, ne yok! Ankara’da?</p>

  <p class="block9">— iyilik. .</p>

  <p class="block9">— Hani bize bir müjde verecektiniz! Değil mi Kâmil Bey?</p>

  <p class="block9">— Verecekti ya... Hem müjde, hem de ziyafet... Söylesene Ahmet Bey!</p>

  <p class="block9">— Ziyafet de verecektim. Yahu bu dünya ne kadar namussuz olmuş... Daha doğrusu, adam öldürmek, bazı durumlarda, ne kolay bir iş gibi geliyor insana! Daha doğrusu, bazen adam öldürmekten başka çare kalmıyor.</p>

  <p class="block9">Nedime Hanım, kocasının bu en yakın arkadaşını teselliye hazırlanarak gülümsedi:</p>

  <p class="block9">— Bahse girerim ki, Ahmet Bey’in yanma bugün, budala bir hafiye gelerek ağzını aramaya kalkmıştır. Değil mi efendim?</p>

  <p class="block9">Çaya şeker atarken Ahmet’in eli titriyordu. Birkaç yudum içti. Kâmil Bey’den bir sigara istedi. Uzatılan paketi görmemiş gibi paltosunu çıkarmaya kalktı. Astıktan sonra ceplerinde galiba mendil aradı. Tekrar yerine oturduğu zaman da gözlerini dostlarından kaçırarak somurtkan bir dalgınlıkla çayını bitirdi. Bütün bu hareketlerin, Ahmet’te, kararsızlığı gösterdiğini, bir şeye karar veremediği sıralarda, böyle çocuk gibi huysuzlandığını biliyorlardı. Gene biliyorlardı ki, bu kararsızlık, buraya gelmeden önce sona ermiş, karar verilmiştir. Ahmet derdini er-geç söyleyecek. Söylemeyecek olsa, hiç uğramaz.</p>

  <p class="block9">Tekrar saati sordu, karşılık beklemeden Kâmil Bey’e doğru biraz eğildi:</p>

  <p class="block9">— Bize yarına kadar otuz dokuz bin lira lazım... Benim cebimde otuz dokuz lira yok...</p>

  <p class="block9">Şakalaşıyor sandılar. Kâmil Bey, keyifle güldü.</p>

  <p class="block9">— Saat, alafranga 1 azizim! Yarın sabaha 11 saat var. Bu kadar zamanda... Klişeleri, mürekkebi, baskı makineleri falan hep hazır bile olsa, memleketimizde, bu kadar banknotu basıp yetiştirecek basımevi henüz kurulmadı. Hem neden 39 bin lira da, sözgelimi yuvarlak hesap 40 bin lira değil!</p>

  <p class="block9">Ahmet, öfkeyle gözlerini kıstı:</p>

  <p class="block9">— Çünkü paşaoglu, on bir bin lirası elde...</p>

  <p class="block9">— Demek aslında 50 bin lira mı lazım?</p>

  <p class="block9">— Ne sandınız... Paralarınızı götürür Avrupa’da tıkırı tıkır yersiniz... Tıkır tıkır... Gözlerini şaşkın açtı. Biz neler konuşuyoruz Yarabbi?</p>

  <p class="block9">Çırak, boş bardakları almaya gelmişti. Kâmil Bey, biraz dargın sordu:</p>

  <p class="block9">— Birer tane daha içelim mi?</p>

  <p class="block9">— İstemez. Başım dönüyor. Dün akşamdan beri ağzıma bir lokma sıcak yemek koymadım. İki simitle dolaşıyorum. Eğer bu para bulunmazsa, şerefsizim kendimi öldürürüm. İçini çekti. Nerde kaldı bu Niyazi? Ne ağır, ne vurdumduymaz adam... Saat bir buçukta gelecekti. Sanki biri çeyrek geçe General Harrington’la randevusu varmış gibi...</p>

  <p class="block9">— Yoo! Niyazi ağabeyime söz istemem...</p>

  <p class="block9">— Niyazi ağabeyinize! Siz, kuzum, İnebolu’ya götürülmek üzere gemiye yüklenmiş bin ton cephane ne demektir bilir misiniz?</p>

  <p class="block9">Nedime Hanım’la Kâmil Bey bir ağızdan sordular:</p>

  <p class="block9">— Bin ton cephane mi?</p>

  <p class="block9">— İnebolu’ya mı gidecek?</p>

  <p class="block9">— Müjde bu muydu?</p>

  <p class="block9">— Hay Allah sizden razı olsun?</p>

  <p class="block9">— Bırakın canım! Allah benim belamı versin! Ben zati bilmez miyim? Uğursuzluk hep bende... İşi berbat eden, benim uğursuzluğum...</p>

  <p class="block9">— işi berbat eden ne demek? Böyle berbat edilemez! “Gemiye yüklendi” demediniz mi?</p>

  <p class="block9">Bunu, bir kaşım kaldırarak Nedime Hanım söylemişti.</p>

  <p class="block9">Ahmet, kederle gülümsedi:</p>

  <p class="block9">— İşi berbat ettik yengeciğim, eğer Niyazi Efendi bir çare bulamazsa... ki, paraya çare bulabileceğini sanmıyorum... Götürüp kendimi denize atmaktan başka yol kalmıyor.</p>

  <p class="block9">— Hele anlatın bakalım!</p>

  <p class="block9">Ahmet, bir cigara daha yaktı. Büyük bir suç açıklar gibi başladı:</p>

  <p class="block9">— Haliç’te bin ton cephane vardı. Aylardan beri gönderilemiyor. Vapur bulamamıştık. Sonunda, Niyazi Efendi, bir vapur buldu. On bir bin liraya pazarlığı bitirdik. Yarısı peşin, yarısı İnebolu’da ödenecek. Ararat isimli vapur boyanmak bahanesiyle Haliç’e girdi. Kasımpaşa ile Fener arasında şamandıraya bağlandı. Bir haftadan beri neler çektiğimizi bir ben bilirim, bir de Allah bilir. Hamallar ikiye ayrıldıkları için bir gecede bitirilemeyen işler tehlikeli... Salih Reis’le Osman Reis’i buldum. Meseleyi anlattım. İstanbul hükümeti hesabına çalışan Hızır’la Şaban kâhyayı şüphelendirmemek lazımdı. Bu sebeple çalıştırılacak hamallar bir kere işe başladıktan sonra bir daha oradan ayrılamayacaklardı. İki taraf birbirini kolluyor, işlerini bozmaya uğraşıyor. Nihayet pazarlığı kesince, Salih Reis’e telefon ettim. Bir rakam söyledi. Bu parolaya göre reis, en güvendiği, en işe yarar adamlarından bir ekip hazırlayacak, teker teker yükleme yerine yollayacaktı. M. M. Grubu da bu işe ayırdığı arkadaşları bizim ardiyeye birer ikişer gönderdi. Yüzbaşı Bilâl, Yüzbaşı Hakkı, Teğmen Abdülvehap, Kayyum Ahmet, Tahsin Kaptan, Hemşinli Mehmet, Bolşevik Mustafa, Marangoz Adil Usta hep geldiler. Yüklemede vinç kullanılmıyordu. Sandıklar, elden ele geçirilip rampalardan kaydırılarak ambara indirilecekti. Bu yüzden üç gecede, anca 650 ton yüklenebildi. Dördüncü gün, yani dün, vapurun Haliç’te bulunmasının tehlikeli olacağını haber aldık. Daha fazla beklemeden, çıkıp Sirkeci rıhtımına yanaşması lazım geliyordu. Dün çektiğim azabı size anlatamam. Sanki bütün İstanbul halkı, yediden yetmişe kadını, erkeği, çocuğuyla hafiye olup peşime düştü. Gemiye gidip haber vereceğim. Gemiye gitmek için bir sandala binmek gerekiyor, iki kere Eminönü’ne, kayık iskelesine yaklaştım, iki keresinde de kayığa atlamaya cesaret edemedim. Kos helvacısı Arnavut, sivil polise benziyordu. Kel simitçi sivil polise benziyordu. Yürüdüm. Yemiş iskelesine kadar... Bu sefer de kayıkçı beğenemiyorum. Nihayet cesaret edemedim. Uzatmayalım, vapurdakilere haberi başka biriyle gönderdim.</p>

  <p class="block9">— Bari, geri kalanını da, gayret edip yükletseydiniz!</p>

  <p class="block9">— Geri kalanını kim düşünür yengeciğim? İngilizler pirelenmişler. Dün geceyi nasıl geçirdim, nasıl deli olmadım, hâlâ şaşarım. Eğer sahiden şüphelendilerse, Unkapanı Köprüsü’ndeki casus barajını Ararat vapuru nasıl geçecek? Şöyle üstünkörü bir araştırma elverir. Bir düşünün, yalnız 40 bin mavzer mermisi var. Gülleleri saymıyorum. Bu sabah Karaköy’e geldiğim zaman, köprü daha kapalıydı. Sirkeci rıhtımına bakıyorum. Ararat vapurunu bir türlü gözüm seçemiyor. Bacası siyah mıydı? Kırmızı mı? Bir aralık şaşırmışım. “Kasımpaşa’ya insem mi?” diye düşündüm. Sonra aklım başıma geldi. “Budala gibi köprünün kapanmasını neden bekliyorum yahu?” dedim. Bir sandala atladım. “Ooh! Yarabbi şükür! Ararat çoktan Sirkeci rıhtımına kıçtan kara bağlamış. Yolcu alacak da, hareket edecek. Gözlerim yaşardı sevinçten... Anadolu’dakilere, İnönü Zaferi’nden sonra böyle bir armağan istemez mi? Size de müjde vermek keyfini düşünün. Vapur yola çıkar çıkmaz buraya koşacağım. Ardiyeye gittim. Bizim hamala bir çayla iki simit getirttim. Karnımı doyurdum. Kanapeye uzanıp biraz uyumaya çalıştım. İçim geçmiş, geçmemiş, bir de baktım ki, karşımda Niyazi Efendi duruyor. Hayal mi, rüya mı derken: “Kalk birader, yatmanın zamanı geçti. Mesele çok önemli!” dedi.</p>

  <p class="block9">— Sakın vapuru mu basmışlar?</p>

  <p class="block9">— Değil yengeciğim. Biz vapuru Rozalti isminde bir heriften tutmuştuk. Herif mutlaka görüşmek istiyormuş. “Neyi görüşecek?” dedim. Niyazi’ye söylememiş. “Ardiyeye de gelmem” demiş. Niyazi: “Saat dokuzda bizi evinde bekliyor!” dedi.</p>

  <p class="block9">— Derdi ne? Gittiniz mi?</p>

  <p class="block9">— Saat henüz yedi olmamıştı. Tam iki saat, evirip çevirdik, ne diyeceğini kestirmeye çalıştık. Bu, görüşmek isteği hayra yorulacak şey değildi ama, bizim gönlümüz, bir türlü kötülük konduramıyordu. Nihayet İngilizlerin kuşkulanması meselesini esas alarak “Vapuru kurtarmak için bize bir yol gösterecek mutlaka!” dedik. Saat sekiz buçukta tramvayla Ağa Camii’ne çıktık. Mösyö Rozalti bir evin üçüncü katında, karanlık, rutubetli bir dairede oturuyor. Uzun boylu, uzun sakallı, oynak gözleri parıl parıl bir adam. Zaten ilk görüşte gözlerini beğenmemiştim ya... Bize birer kahve yaptırdı. Kahvelerimizi içinceye kadar da işten bahsetmedi. Ben büsbütün pirelendim. Öyle ya, hayırlı bir sözü olsa, bu kadar uzatır mı? Nihayet patladım. Bizi neden görmek istediğini sordum. İşte sözlerinin özeti: Böyle olağanüstü işlerde başarı para dökmeye bağlıymış. Durum; tasarladıktan gibi çıkmamış. Vapuru kurtarmak için İngilizlere birçok rüşvet vermek gerekiyormuş. Türkçesi: Vapur ancak 50 bin lira ile yola çıkabilirmiş. “Ben yirmi yıldır İstanbul’da oturuyorum, dedi, çok işler gördüm. 50 bin lira mutlaka lazım. Bir kere vapur tehlikede... Sonra da biz tehlikedeyiz. Talihin cilvesini bilirsiniz. Yarın bu toprakları terk etmek zorunda kalmayacağımı bana kim temin eder? Esasen bu para göndereceğimiz malın yüzde yarımım bile karşılamaz. Dövüşen bir ordu için hele imkânları sizinki gibi kıtsa, bin ton cephane ölüm-kalım meselesidir. Sizin bu işe kendi başınıza karar veremeyeceğinizi biliyorum. Gidiniz, şeflerinizle görüşünüz. Akşama kadar bekleyeceğim. En geç, bu akşam saat sekize kadar bir cevap alamazsam, kendimi eski şartlara bağlı sayamam. Vapuru kurtarmaya çalışmak vazifemdir. Beni anlayacağınıza eminim! Şimdi lütfen ayrılalım. Kroker Oteli’nde Entellincens Servisle önemli bir buluşmam var. ”</p>

  <p class="block9">— Vay namussuz herif vay!</p>

  <p class="block9">Nedime Hanım, elini yanağına götürmüş, donakalmıştı.</p>

  <p class="block9">Ahmet, sözü artık uzatmadı:</p>

  <p class="block9">— Gruba haber verdim. Durumu anlattım. “Ha” deyince bu kadar para bulmanın imkânsız olduğunu söylediler. Ben de zaten böyle bir cevap alacağımı umuyordum.</p>

  <p class="block9">— Niyazi ağabey nerde?</p>

  <p class="block9">— Rozalti’nin evinden çıkınca Taksim’e kadar beraber yürüdük. Çare araştırdık. Ben gerekenlere bilgi vereceğimi söyledim. Fakat elli bin lirayı derhal bulmak mümkün olmadığı gibi, işin aldığı şekle göre, beklemek de imkansızdı. Niyazi de başka taraflardan para bulmaya çalışacağını söyledi. Nihayet saat bir buçukta, ikide burada birleşmek üzere ayrıldık.</p>

  <p class="block9">Üçü de bir zaman sustular.</p>

  <p class="block9">Ahmet yavaşça dert yandı:</p>

  <p class="block9">— Bir düşünün yengeciğim! 50 bin lira, 50 tane pis banknot... Şu kalınlıkta bir kâğıt destesi... Hepsini bir mangala doldursan da tutuştursan, belki de bir fincan kahve pişirmez. İnsanın deli olacağı geliyor.</p>

  <p class="block9">Kamil Bey yere bakıyordu. Babası öldüğü zaman, Osmanlı bankasındaki parası, altın olarak bu rakamdan birkaç kat fazlaydı. “Aman Yarabbi! Demek, lira adedi kadar vatandaş canı kurtaracak, düşman öldürecek bir dehşetli kuvvetmiş. Belki de vatan kurtaracak bir kuvvet. Aman Yarabbi!” Bu parayı, nasıl da aptalca, hatta namussuzca çarçur etmişti. Hem de kendi malı zannederek... Kendi malını yerken binlerce insana fenalık ettiğinden şüphelenmeksizin... “Aman Yarabbi” içinden geçenleri anladılar mı kuşkusuyla ötekilerin yüzüne gizlice baktı. Gözlerini yere eğmişlerdi.</p>

  <p class="block9">Kapı açıldı. Niyazi, yorgun, sapsarı, traşı uzamış yüzüyle eşikte göründü.</p>

  <p class="block9">Nedime Hanım, umutla davrandı:</p>

  <p class="block9">— Nihayet geldiniz Niyazi ağabey! Nihayet...</p>

  <p class="block9">— Keşke gelemez olaydım...</p>

  <p class="block9">Ne kadar bitik olduğu belliydi. O da, Ahmet gibi, paltosunu çıkarmayı akıl edemeden bir iskemleye çöktü. Gözlerini kaçırarak Ahmet’e sordu:</p>

  <p class="block9">— Ne haber? Bulamadınız değil mi? Yoksa burada oturmazdınız?</p>

  <p class="block9">— Bulacağız. Bulamamak imkânsız... Hiç olur mu?</p>

  <p class="block9">— İşte pekâlâ oluyor. Dört saattir, o kadar sefil bir parayı bulamadık. Bir koca millet... Beş yüz senelik başşehir... Paşası var, tüccarı var, beyi, ağası, mirasyedisi var... Şimdi bir felaket daha haber aldım. İşgal makamları, böyle kaçakçıları tutturanlara büyük ikramiyeler veriyorlarmış.</p>

  <p class="block9">— Sahi mi?</p>

  <p class="block9">— Kim söyledi?</p>

  <p class="block9">— Bir arkadaş... Yalnız gemideki cephaneler değil, depodakiler de tehlikede... Ararat’ın Fenerle Kasımpaşa arasında yüklendiğini gâvur biliyor. Her şey, bir saat içinde meydana çıkar. -Nedime Hanım’a bakmaksızın utanarak sordu- Bağış parasından üzerinizde bir şeyler var mı?</p>

  <p class="block9">— Hayır!</p>

  <p class="block9">— Birkaç bin lira olsaydı, şimdilik götürür verirdik. Deli olacağım. Beni her zaman çaresizlik bitiriyor. Neden böyle hep çaresiz oluyoruz? Kuvvetimiz var. Cesaretimiz var, aklımız da var. Fazladan hayatımızı sakınır adamlar da değiliz. Her tarafı dolaştım. Kiraz Hamdi Paşa’ya Miralay Refik Bey’e uğradım. Bunlar Askeri Nigehban Cemiyeti ileri gelenleri... Bizim Karakol cemiyetine başvurdum. Hepsinin kendine göre şikâyeti var. Asıl işimize yarayacak insanları, yok yere darıltmışız. Eskiden beri söylerim. Her milletin kendine göre davranışı olur. Bizim millet, her zaman kuvvete tapmıştır. Eşkıyadan başka muhalif görmemiş bir memlekette, Avrupa metodlarıyla çalışılır mı? ittihatçıların, Kızıl Sultanı devirmeleri, yalnız komitecilik sayesinde mümkün oldu. Yakın tarihin bu en olumlu gerçeğini unutmak budalalık değil de nedir?</p>

  <p class="block9">Sözünü soluk almadan dinliyorlardı. Niyazi Efendi, gayet az konuşmasıyla meşhurdu. Bugün nihayet taşmış olacak. Ahmet’le bazı bazı bu konuda dertleşmek âdetiydi. Bu dertleşmelerde, ya Mustafa Kemal Paşa’nın adını söylememeye dikkat eder, ya da, “Paşayı etrafındakiler aldattılar. Yanlış yola saptırdılar” diyerek suçu, adı bilinmez kimselerin üstüne atardı. İçini çekti:</p>

  <p class="block9">— Nigehbancılar da, Karakolcular da küskün... Oysa biz bugün bir küfeci çocuğa bile muhtacız. Topalından, köründen yararlanmaya çalışıyoruz. Günlerden bir gün bir emir geliyor, bir sürü örgüt, çalışmaların dışında bırakılıyor. Huyumuzu bilmez misiniz? Yukardan: ‘Bir şamar vur!’ deseler, biz aşağıda öldürür de leşini parça parça ederiz. Askeri Nigehban Cemiyeti’nin vatansever subaylarına türlü türlü leke sürüldü. Kurmay Albay Refik Bey, hırsızlık ettiği için ordudan kovulmuşmuş... Ötekilere de birer kara çaldılar. Hele Karakol Derneği asla darıltılmayacaktı. Anadolu’yu şurada bırakalım, İstanbul için Karakol Derneği usullerinden başkası havadır. Gizlilik; işe, kudret, önem verir. Umumi Merkez üyelerinin kimliği, sayıları, toplantı yerleri, seçim sistemleri, çalışma düzenleri elbet gizli kalacaktı. Bunlardan birisini açıklamak şurada dursun, şüpheye düşülse, herif derhal komite tarafından idam olunacaktı. “Dernek” diye ben buna derim. Sonra mesele basit bir dernek meselesi de sayılmaz. Karakol teşkilatı, “Milli Ordu Teşkilatı” idi. Başkumandan, büyük erkânıharbiyesi, ordu, kolordu, fıkra kumandanları seçilmişti. Bunlar vazifelerini gayet gizli yapacaklardı. Anadolu’dan buradaki Müdafaa-i Hukuk Teşkilatı’na gönderilen emri, duysanız, gözleriniz yaşarır. Meğer Karakol Cemiyetinin nizamnamesi birçoklarına dehşet veriyormuş. Dikkat buyrun, yani, korkutuyor, yani dehşete düşürüyormuş. Asıl takdir olunacak cihet bu iken bunu hata saymayı bir türlü aklım almıyor. Elbette dehşet vereceğiz. Bugün nasıl bir gündür? Zoru görmeyince bizim millet yola gelir mi? Sanki karşımızdakiler bize karşı terör yapmıyorlar mı? İhsan Bey’in on yıla mahkûm edilişi terör değil de nedir? Bir yıldan beri İstanbul’da bir ek örgütü, Müdafaa-i Hukuk Nizamnamesi’ne göre kurup genişletiyorlar. İstanbul’da esas iş, fikir cereyanlarının birleştirilmesinden ibaretmiş... Haydi buyrun, birleştirilmiş fikir cereyanlan, kara sakallı gâvuru yola getirsin bakalım. Getirir mi? Bize lüzumlu parayı bulabilir mi? Bir yazı gelmiş Ankara’dan... İstanbul Merkez Heyeti, ona bağlı idare heyetleri eğer meydana çıkmaya cesaret edemezlerseymiş, kişiliklerini gizleyebilirlermiş, işte o kadar iyi gizliyorlar ki, memleketin hayatı, kurtuluşu, geleceği için gerekli küçük bir para, bu gizli vatanperverlerin kasalarında fazlasıyla durduğu halde, bulunamıyor. Yüklenmiş bir cephane gemisini kurtaramıyoruz. Deli olmak işten değil...</p>

  <p class="block9">— Merak etmeyin Niyazi ağabey, çaresini bulacağız. Elimizi, kolumuzu bağlayıp oturacak değiliz ya. .</p>

  <p class="block9">— Bütün umudum sizde Nedime Bacı... Uzaktaki insan, dâhi bile olsa, olayları yerinde inceleyemediğinden yanılıyor. Gündelik işlere gömülüyor. Anahattın büyük meselelerini gözden kaybediyor. Karakol Cemiyeti’ndeki arkadaşlara başvurdum. Ele geçirdiklerime ayrı ayrı yalvardım. Hepsi de haklı olarak çekingen. “Bizi kimse bilmese, sen bilirsin, dediler, kırk bin lira değil, dört yüz bin lirayı yarım saatte buluruz. Altı tane fedai, Osmanlı Bankası’nı basar, bu parayı gene sağlar. Müdafaa-i Hukuk la aramızdaki çekişme bu yüzden... Bizi bir de çapulculukla suçlayacaklar. Milli kuvvetler arasındaki birlik namına bu bir felaket olur. Biz şimdilik, hareketsiz bekliyoruz. Ankara’dakiler elbette hata ettiklerini anlayacaklar: ‘Siz haklısınız’ diyecekler. Merak etme! O zaman biz sana bir gemi dolusu değil, on gemi dolusu cephane buluruz. ” Sanırsam, bu Ararat vapuru işine bir bakımdan da memnun oluyorlar. “Ankara’ya hatasını belki anlatır” diyerek... Böylece iki taraf birbirini haksız çıkarmaya uğraşırken bizim cephaneler elden gidecek. Yalnız cephaneler mi? Verdiğimiz 11000 lira da yanacak...</p>

  <p class="block9">Bunu, şimdiye kadar hiçbirisi düşünmemişti. Ahmet bir küfür savurdu, hemen toparlanıp Nedime Hanım’dan özür diledi:</p>

  <p class="block9">— Kusura bakma yengeciğim! 11000 lirayı hatırıma getirmemiştim. Parayı herife saydık. Bunu söylemiş olsaydım, belki grup reisi bir çare bulurdu! Aklım başımda mı? Cephaneler gidiyor elden, bu fakir milletin 11000 lirasını da birlikte götürüyor. Bundan başka, emin bir vasıta bulunmuştu. Bu kumpanya ile mükemmel işler yapabilirdik. Onu da kaçıracağız. Niyazi’nin hakkı var. Deli olmak işten değil...</p>

  <p class="block9">— İşte cephe gerisini ben bu sebepten sevmem. Ateş boylarına kurban olayım. Kaç kere söyledim: “Bırakın beni! Bir şey elimden gelmese, bir çukur olsun doldurmaz mıyım?” dedim.</p>

  <p class="block9">Nedime Hanım, hiçbir umudu olmadığı halde, yalan söylediğini bile fark etmeden kesinlikle konuştu:</p>

  <p class="block9">— Merak etme Niyazi Ağabey... Çare bulacağız.</p>

  <p class="block9">— Dedim ya, bütün umudum sizde...</p>

  <p class="block9">Kâmil Bey çekinerek sordu:</p>

  <p class="block9">— Sözgelimi... N’apabilir, Nedime Bacı?</p>

  <p class="block9">— Şimdi kestiremiyorum. Hilal-i Ahmer Cemiyeti’ne başvurur. Bağış istediğiniz zenginlerden birisine başvurabilir. Bir an durakladı: Bakınız aklıma ne geldi. Kâmil Bey’in gayet zengin bir akrabası var. Enişteleri... Müteahhit...</p>

  <p class="block9">— Bizim hanımın eniştesi mi? Halasının kocası İbrahim Bey...</p>

  <p class="block9">— Tamam... İbrahim Bey’e başvurulamaz mı? Burda isteme biçimi önemlidir bence... Biz sadaka istemeyeceğiz. Bize borç versinler. Biz bu savaşı kazanacağız. Kârlı bir işe para yatırmış olacaklar. Kuvayı Milliye namına senet verelim. İbrahim Bey, o kadar zengindir ki fazla sermayesinden küçücük bir parayı da böyle bir işe yatırmış olacak. . “Ne olur, ne olmaz. Ya tutarsa!” hesabı... Acemi bir hareketle elini yumruk yaparak dizine vurdu: Neler söylüyoruz. Çocuk gibiyiz. Ayıp şey! Ben şimdi beş kişiyle, beş tabancayla size iki yüz bin lira getirmeliyim. Durmuşuz da, gidip birisine yalvarmayı düşünüyoruz. Zati karanmı verdim. Eğer parayı bulamazsak gemiyi basacağım. Silah gücüyle ele geçirip Boğazı geçmeye çalışacağım. Gücüm yetmezse, yakalanacağımı anlarsam, tekneyi havaya uçuracağım. Namussuzum ki...</p>

  <p class="block9">— Niyazi ağabey sakin ol! Göreceksin, cephaneyi kurtaracağız.</p>

  <p class="block9">— Sizin ne yapacağınızı bilmem. Benim bir yerde daha umudum kaldı. Saat üçe doğru bir arkadaşla beraber bir yere gideceğiz. Sonra... Yarın sabah burada buluşuruz. Ya da... Hemen kalktı. Hazırola geldi. Şimdiden vedalaşalım! Ya başarı, ya ölüm!</p>

  <p class="block9">Yalnız Nedime Hanım’ı selamladı. Çıkmadan Kamil Bey’e döndü:</p>

  <p class="block9">— Sizi takip ediyorlar. Eviniz kontrol altındadır. İnönü Zaferi’nden sonra, artık hepimize önem vermeye başladılar. Eğer İnönü Zaferi kazanılmasaydı, biz bugün bu zorlukla da karşılaşmazdık. “Bunlar umutlandı. Ne istersek verirler” diye düşünüyorlar. Zafer pahalı şey ama, ödeyecek babayiğit lazım... Nedime Hanım’a gülümsedi: Paramız yoksa, canımız var ya, onu veriveririz. Değil mi yengeciğim?</p>

  <p class="block9">Hızla dışarı çıktı. Kapıyı şiddetle örttü. Tahta kanadın üzerinde biraz kamburumsu gövdesi, sanki gölge gibi kalmıştı.</p>

  <p class="block9">Nedime Hanım, Niyazi ağabeysini kurşuna dizmeye götürmüşler gibi, yüreğinde büyük bir acı duyarak gözlerini yumdu. Alt dudağı belli belirsiz titriyordu. Bu, ağlayacağına alametti. Oysa ağlamaması lazım geldiğini, bunun umutsuz erkekler üzerinde yıkıcı bir etki yapacağını biliyordu. Yan gözle baktı. Kâmil Bey, sigaralı elinin baş parmağıyla bıyığını okşayarak, dalmıştı. Ahmet, çaresiz bir çocuk gibi ellerini kavuşturmuş. Ağlamamak mümkün değil. Hem de bu, öyle burnunu çeke çeke sessiz ağlamak olmayacak. Hıçkıra hıçkıra... Kepaze bir şey... Düpedüz alçaklık...</p>

  <p class="block9">Acele kalktı. Dopdolu bir sesle yalvarır gibi konuştu:</p>

  <p class="block9">— Ben basımevine kadar gideceğim. Oradan da Hilal-i Ahmer’e uğrarırın! Siz, şey yapınız... Çay söyleyeyim mi geçerken?</p>

  <p class="block9">Karşılık beklemeden çıktı. Kâmil Bey’in tuttuğu paltoyu, halsiz giydi, kapıyı kapattıktan sonra koridorun tenhalığında derin derin soludu. Bu gidiş bir kaçışa benzemişti. Adilikle, korkaklıkla doluydu.</p>

  <p class="block9">Çay söylemeye cesaret edememişti.</p>

  <p class="block9">Ahmet, uzun bir sessizlikten sonra içini çekti:</p>

  <p class="block9">— Kadıncağızı harap ediyoruz! Gebe de bir yandan... Korkuyorum yorgunlukla... Bir şey olursa... Nasıl bakarız İhsan’ın yüzüne?</p>

  <p class="block9">— Deme! Böyle bir tehlike var mıdır? Kâmil Bey karşılık bekledi: N’apmalı peki? Acaba bizim halanın kocasına başvurmak doğru olur mu? Kuvayı Milliye’nin ilerdeki zaferini karşılık göstererek birisinden 40 bin lira borç istenebilir mi?</p>

  <p class="block9">— Bir kere, işgal orduları müteahhidine böyle bir teklif yapılmaz. Budalalıktır. Sonra Kuvayı Milliye namına senet verecek yetkide değiliz. Herif tüccar! “Siz kimsiniz? Hani vekâletnameniz? Silah almak için kırk bin lirası bulunmayanlara, ben bu kadar parayı nasıl veririm?” derse...</p>

  <p class="block9">— Haklısınız. Zati vermez ya... Vermesi için Anadolu’nun zaferine yüzde bir iki inanması gerek... Böyle bir inancı olsa, geleceğini başka türlü garantiye çalışırdı. Duymadınız mı? Anadolu şimdilik İstanbul’dan, pek büyük bir fedakarlık istemiyormuş. Niyazi Efendi’ye hak vereceğim geliyor. Ben bu Karakol Cemiyeti meselesini yeni işittim. Galiba Ankara hata etti. Her çeşit gizli örgüt lazım...</p>

  <p class="block9">— Silah kuvvetiyle para bulmak için mi? O zaman da küçük küçük silahlı gruplardan meydana gelmiş, gayet gizli bir cemiyeti, kimler, nasıl kontrol edecek? Her aklına esen, banka soymaya, eşkıyalık etmeye kalkarsa bunun sonu nereye varır?</p>

  <p class="block9">— Evet... Orası da öyle ya! İş kolayca çapulculuğa dökülür. Herkes Niyazi Efendi gibi, pir aşkına çalışır mı? Peki, ne yapacağız? Sizin aklınıza hiçbir çare gelmiyor mu?</p>

  <p class="block9">— Hiç.</p>

  <p class="block9">— Bu Rozalti nasıl bir adam dediniz?</p>

  <p class="block9">— Pek adi bir adam. Bir gözleri var, yalnız gözlerini görsen yüreğini anlarsın. Cıva gibi oynak iki göz bebeği... Herif düşman bile değil. . Madrabaz...</p>

  <p class="block9">— Vapur kendi malı mı?</p>

  <p class="block9">— Hayır!</p>

  <p class="block9">— Öyleyse?</p>

  <p class="block9">— Vapuru biz onun aracılığıyla kiraladık. Şirketin sorumlu memuru...</p>

  <p class="block9">— Hangi şirketin?</p>

  <p class="block9">— La Fransez şirketinin...</p>

  <p class="block9">— La Fransez mi? Emin misiniz?</p>

  <p class="block9">Ahmet, Kâmil Bey’in yüzündeki değişmeyi görünce gözlerini kırpıştırdı. Kâmil Bey düşünüyordu:</p>

  <p class="block9">— La Fransez... Durunuz bakalım!.. Ben bizim Enişte Bey’in evinde birisiyle tanışmıştım. Eğer aklımda yanlış kalmadıysa, La Fransez şirketinin direktörü demişlerdi. Kısa boylu, şişman bir Fransız...</p>

  <p class="block9">— Ben direktörü tanımıyorum. Yalnız Rozalti ile görüştüm. Zati direktör de bu işe karışmak istememiş galiba?</p>

  <p class="block9">— Karışmak istememiş mi? Neden? Direktör Fransız tebaası olmalı. Kendisi için bir tehlike yoktur ki çekinsin. Nihayet vapur tehlikeye düşer. Buna da razı olduktan sonra niçin sizinle görüşmeyecekmiş?</p>

  <p class="block9">— Yani?</p>

  <p class="block9">— Yani, bu iş bana biraz karışık gibi geliyor. Eğer Ararat vapuru La Fransez şirketinin malı ise, eniştemin evinde tanıdığım adam da aynı şirketin direktörü bulunuyorsa, o Fransız armatörü bana madrabaz bir herif gibi görünmediydi. Bizim eniştenin salonu hep düşmanlarla doludur. Kasıntılı, budala, yabancı subaylarla... O gün içlerinde insana benzer bir o direktör vardı. Siz şirketin merkezini biliyor musunuz?</p>

  <p class="block9">— Direktörü görmeye mi gidelim demek istiyorsun?</p>

  <p class="block9">— Tabii görmeye gideceğiz. Bunu şimdiye kadar nasıl olup da düşünmediğinize şaştım.</p>

  <p class="block9">— Bir faydası olur mu dersin, aman kardeşim?</p>

  <p class="block9">— Haydi, paltonuz nerde? Hemen gidelim...</p>

  <p class="block9">— Adresi bilmiyoruz.</p>

  <p class="block9">Kâmil Bey’in ömründe pek az kullandığı pratik tarafı ayaklanmıştı.</p>

  <p class="block9">Bir taraftan paltosunu giyerken, bir taraftan konuşuyordu.</p>
</body>
</html>
