<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Beni Asla Bırakma</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h2 class="baslik_2">On Üçüncü Bölüm</h2>

    <p>Sürücü ehliyeti olan Rodney, iki mil ötedeki Metchley’de çalışan ırgatlardan bir günlüğüne araba kiralamıştı. Geçmişte bu şekilde araba bulduğu olmuştu, ama bu sefer yola çıkmamızdan bir gün önce anlaşma bozuldu. Rodney çiftliğe yürüyüp başka bir araba ayarlayınca sorun kolaylıkla çözüldü, ama ilginç olan şey, o birkaç saat boyunca planımızın bozulma ihtimali karşısında Ruth’un gösterdiği tepkiydi.</p>

    <p>O ana kadar Ruth yolculuğu bir şaka gibi görüyordu, her şey sanki Chrissie’yi memnun etmek için yapılıyordu. Hailsham’dan ayrıldığımızdan beri özgürlüğümüzün tadını yeterince çıkaramadığımızı söyleyip durmuştu, hem zaten “kaybettiğimiz bütün eşyaları bulmak için” Norfolk’a hep gitmek istediğini anlatmıştı. Diğer bir deyişle, “olası model”ini bulmayı çok da ciddiye almadığını anlamamız için çok uğraşmıştı.</p>

    <p>Gitmeden bir gün önce Ruth’la yürüyüşe çıkmıştık. Çiftlik evinin mutfağına girdik; Fiona ve eskilerden birkaç kişi kocaman bir tencere içinde yahni hazırlıyorlardı. Yahniden başını kaldırmadan, çiftlikten bir oğlanın biraz önce mesaj getirdiğini söyleyen de Fiona oldu. Ruth tam önümdeydi, o nedenle yüzünü göremedim, ama birden bütün vücudu kasıldı. Sonra tek bir kelime etmeden döndü ve beni kenara iterek kulübeden dışarı çıktı. O sırada yüzündeki ifadeyi gördüm ve ne kadar kızdığını anladım. Fiona, “Ah, bilmiyordum...” gibi bir şeyler mırıldandı. Ama ben hemen, “Ruth buna kızmadı. Başka bir şey var, daha önce olan bir şey,” dedim. Çok iyi bir bahane değildi, ama o anda daha iyisini bulamadım.</p>

    <p>Sonunda, dediğim gibi, araba krizi çözüldü ve ertesi sabah erkenden, koyu karanlıkta, beşimiz, orası burası hasarlı ama son derece sağlam bir Rover arabaya bindik. Oturuş şeklimiz şöyleydi: Önde Rodney’nin yanında Chrissie, üçümüz arkada. Böyle oturmak bize doğal gelmişti ve arabaya düşünmeden bu şekilde girmiştik. Ama birkaç dakika sonra, Rodney bizi karanlık, virajlı yollardan ana yola çıkarınca arkada ortada oturan Ruth öne doğru eğildi, ellerini ön koltuklara koydu ve ikisiyle konuşmaya başladı. Bunu öyle bir şekilde yaptı ki, ne Tommy ne ben konuştuklarını duyabiliyorduk, ayrıca o aramızda olduğu için birbirimizle konuşamıyor, birbirimizi göremiyorduk. Ruth ender olarak arkasına yaslandığında üçümüz arasında bir sohbet başlatmaya çalışsam da, o bize katılmıyor, çok geçmeden yine öne eğiliyor, başını iki ön koltuğun arasına uzatıyordu.</p>

    <p>Bir saat sonra, gün ağarmaya başladığında biraz bacaklarımızı çalıştırmak için durduk, Rodney de çiş yapmaya gitti. Büyük, boş bir tarlanın yanında durmuştuk, hendeğin üstünden atladık ve birkaç dakika ellerimizi birbirine sürtüp ısıtarak nefesimizin buharlaşmasını izledik. Bir ara Ruth’un hepimizden uzaklaşıp tarlanın üzerinden gün doğumunu seyrettiğini fark ettim. Yanına gittim, sadece eskilerle konuşmak istediğine göre yer değiştirmemizi önerdim, böylece o Chrissie’yle konuşmaya devam ederken en azından Tommy’yle ben de yolculuk boyunca kendi aramızda sohbet edebilirdik. Sözümü bitiremeden Ruth fısıldadı:</p>

    <p>“Neden sorun yaratıyorsun? Üstelik şimdi! Anlamıyorum. Neden hep sorun yaratıyorsun?” Sonra, sırtlarımız diğerlerine dönük olacak şekilde beni çekti, böylece tartıştığımızı görmeyeceklerdi. Söylediklerinden ziyade bu hareketi, aniden olanları onun gözünden görmemi sağladı: Ruth sadece kendisini değil, bizi de Chrissie ve Rodney’ye doğru biçimde göstermeye çalışıyordu, oysa ben onun çabalarına zarar veriyor ve utandırıcı bir sahne yaratmaya çalışıyordum. Bütün bunları gördüm, omzuna dokundum ve diğerlerinin yanına döndüm. Arabaya dönünce üçümüzün de eskisi gibi oturmasına dikkat ettim. Ama Ruth yol boyunca sessiz kaldı, sırtını koltuğuna yasladı, Chrissie ve Rodney ön taraftan bize yüksek sesle bir şeyler anlattıkları zaman bile sadece tek kelimelik, heyecansız cevaplar verdi.</p>

    <p>Deniz kıyısındaki şehre vardığımızda herkesin keyfi yerine geldi. Öğle yemeği saatinde oraya vardık ve Rover’ı dalgalanan küçük bayraklarla dolu bir mini golf sahasının yanına park ettik. Serin ve güneşli bir gündü, hatırladığım kadarıyla ilk başta orada olmaktan o kadar memnun ve heyecanlıydık ki, şehre niye geldiğimizi bile unuttuk. Hatta bir ara Rodney heyecanla haykırdı, bize bir sıra ev ve dükkânın arasından yol gösterirken iki kolunu havaya kaldırdı. Geniş gökyüzünün altında yürürken, yakında denize varacağımızı hissedebiliyorduk.</p>

    <p>Denize vardığımızda, yolun bir uçurum kıyısında olduğunu gördük. İlk bakışta aşağıdaki kumsala doğrudan bir uçurumun indiğini sanıyordunuz, ama yaklaşıp demir parmaklıklara yaslanınca ve aşağı bakınca, zikzaklar çizerek deniz kenarına inen patikaları görebiliyordunuz.</p>

    <p>Artık açlıktan ölüyorduk, sahile inen patikalardan birinin başladığı tepenin üstüne konuşlanmış küçük bir kafeye girdik. İçeride, orada çalışan, önlüklü ve topluca iki kadından başka kimse yoktu. Masalardan birine oturmuş sigara içiyorlardı, ama hemen ayağa kalkıp mutfağa girerek gözden kayboldular, böylece bütün mekân bize kaldı.</p>

    <p>En arkadaki –yani uçurumun kenarına en yakın– masaya geçtik. Oturduğumuzda sanki denizin üzerinde asılıymışız gibi hissettik. O sırada başka bir yerle karşılaştıramazdım, ama şimdi o üç dört masalı kafenin çok küçük olduğunu anlıyorum. Bir pencereyi açık bırakmışlardı –herhalde kafenin kızartma yağı kokmasını engellemek için–, böylece arada bir içeri rüzgâr doluyor, mallarını pazarlayan bütün reklam broşürleri uçuşuyordu. Renkli keçeli kalemlerle boyanmış bir karton, tezgâha tutturulmuştu. En üstteki “bak” kelimesindeki “a” harfinin içine aşağı bakan bir göz çizilmişti. Bugünlerde bunun aynısını o kadar çok yerde görüyorum ki artık gözüme bile ilişmiyor, ama o gün ilk kez görüyordum. Hayranlıkla yazıya bakıyordum, sonra Ruth’a dikkat ettim, o da benim gibi hayretler içinde bakıyordu ve bunu fark edince ikimiz birden kahkahaları koyuverdik. Arabada çıkan tatsızlığı geride bırakmış gibiydik. Ama olaylar öyle gelişti ki, gezi sırasında Ruth’la paylaştığım tek keyifli an bu oldu.</p>

    <p class="paragraf">Şehre geldiğimizden beri “olası model” konusundan hiç bahsetmemiştik. Ben de bir yere oturduğumuzda konuyu doğru dürüst tartışacağımızı düşünmüştüm. Ama sandviçlerimizi yerken Rodney eski arkadaşları Martin’den bahsetmeye başladı. Martin, Kulübeler’den bir yıl önce ayrılmıştı ve şimdi bu şehirde yaşıyordu. Chrissie hevesle sohbete katıldı, eskiler Martin’in yaptığı komik şeyler hakkında anekdotlar anlatmaya başladılar. Anlatılanların çoğunu takip edemiyorduk, ama Chrissie ve Rodney çok eğlendiler. Birbirlerine bakıp gülüyorlardı, bizim için anlatıyormuş gibi davranmalarına rağmen, aslında kendileri için anı tazeledikleri belliydi. Şimdi düşündüğümde anlıyorum ki, oradan ayrılmış insanlar hakkında Kulübeler’de konuşmak bir tabu sayıldığı için, arkadaşları hakkında daha önce hiç konuşmamış olabilirlerdi, ancak Kulübeler’den çıktıktan sonra bu şekilde konuşmakta serbest hissetmişlerdi kendilerini.</p>

    <p>Güldükleri zaman ben de ayıp olmasın diye gülüyordum. Tommy anlatılanları benden bile az anlıyor gibiydi, yarım yamalak kahkahaları en geriden geliyordu. Ama Ruth gülüyor, kahkahalar atıyor, Martin hakkında söylenen her şeyi biliyormuş gibi sürekli başını sallıyordu. Derken Chrissie gerçekten anlaşılmaz bir şeye gönderme yaptığında –“Ah, evet, bir de pantolonunu çıkardığı zaman vardı!” gibi bir şey söylediğinde–, Ruth kocaman bir kahkaha patlattı ve bizi işaret etti, sanki Chrissie’ye: “Haydi, onlara da anlat ki eğlensinler,” demek ister gibiydi. Bütün bunlara izin verdim, ama Chrissie ve Rodney, Martin’in evine gitmekten bahsedince, biraz da soğukça:</p>

    <p>“O burada tam olarak ne yapıyor? Neden bir evi var?” diye sordum.</p>

    <p>Bir sessizlik oldu, sonra Ruth’un sıkıntıyla iç çektiğini duydum. Chrissie masanın üzerinden bana doğru eğildi ve alçak sesle, sanki bir çocuğa açıklıyormuş gibi: “Bakıcılık yapıyor,” dedi. “Burada başka ne yapacaktı? O tam bir bakıcı şimdi.”</p>

    <p>Yerlerimizde biraz kımıldandık. Sonra, “Ben de bunu kastetmiştim,” dedim. “Pat diye ziyaret edemeyiz onu.”</p>

    <p>Chrissie iç çekti. “Peki. Bakıcıları ziyaret <em>etmememiz</em> gerekiyor. Kesinlikle böyle deniyor. Bizden istenen bu.”</p>

    <p>Rodney kıkırdadı ve ekledi: “Ziyaret etmemiz kesinlikle istenmiyor. Gidip onu görmeye kalkarsak, çok, çok büyük bir yaramazlık etmiş oluruz.”</p>

    <p>Chrissie cık cıklayarak: “Büyük bir yaramazlık olur,” dedi.</p>

    <p>Sonra Ruth da onlara katıldı: “Kathy yaramazlık yapmaktan <em>nefret</em> eder. Bu yüzden gidip Martin’i görmeyelim.”</p>

    <p>Tommy, Ruth’a bakıyordu, onun hangi tarafı tuttuğunu anlamakta belli ki zorlanıyordu, ben de emin değildim zaten. Ruth’un bu keşif gezisinde yan yollara sapmamızı istemediğini ve gönülsüzce de olsa benim tarafımı tuttuğunu anladım, bu yüzden ona gülümsedim, ama bana karşılık vermedi. Sonra Tommy aniden: “Rodney, Ruth’un olası modelini nerede görmüştün?” diye sordu.</p>

    <p>“Ah...” Artık kasabada olduğumuz için Rodney olası modelle pek ilgilenmiyor gibiydi, Ruth’un yüzündeki endişeyi görebiliyordum. Sonunda Rodney: “Ana caddeden girilen bir yerdeydi, caddenin uzak ucunda. Tabii bugün işte olmayabilir,” dedi. Kimse bir şey söylemeyince ekledi: “Çalışmadıkları günler var biliyorsunuz. Her dakika işte olmuyorlar.”</p>

    <p>Bunu söylediğinde, bir an için olayları yanlış yargıladığımız düşüncesiyle korktum; bildiğimiz kadarıyla eskiler seyahate çıkabilmek için sıklıkla olası modelleri sebep gösteriyorlardı, işi daha ileri götürmeye niyetleri yoktu. Ruth da benim gibi düşünüyordu belki, çünkü çok endişeli görünüyordu, ama sonunda Rodney şaka yapmış gibi küçük bir kahkaha attı.</p>

    <p>Chrissie farklı bir ses tonuyla, “Biliyorsun Ruth, belki birkaç yıl sonra buraya <em>seni</em> ziyaret etmeye geliriz. Hoş bir ofiste çalışıyor olabilirsin. O zaman seni ziyaret etmemizi kimse engelleyemez,” dedi.</p>

    <p>Ruth çabucak cevap verdi, “Haklısın. Hepiniz gelip beni görebilirsiniz.”</p>

    <p>Rodney, “Sanırım ofiste çalışanları ziyaret etmek konusunda kurallar yoktur,” dedi. Aniden güldü. “Bilmiyoruz. Başımıza daha önce böyle bir şey gelmedi.”</p>

    <p>Ruth, “Sorun olmaz,” dedi. “Buna izin veriyorlar. Hepiniz gelip beni ziyaret edebilirsiniz. Tommy hariç, tabii.”</p>

    <p>Tommy şoke olmuştu. “Ben niçin gelemeyecekmişim?”</p>

    <p>“Çünkü sen zaten benimle birlikte olacaksın aptal,” dedi. “Yanımdan ayırmayacağım seni.”</p>

    <p>Hepimiz güldük, Tommy yine biraz geriden bize katıldı.</p>

    <p>Chrissie, “Wales’deki bir kız hakkında bir şeyler duydum,” dedi. “Hailshamlıydı. Sizden belki birkaç yıl önce geldiydi. Duyduğuma göre burada bir butikte çalışıyormuş. Gayet şık bir butikte.”</p>

    <p>Bir müddet onaylar gibi mırıldandık. Sonra hepimiz hülyalı gözlerle bulutlara baktık.</p>

    <p>Sonunda Rodney, “İşte Hailshamlı olmak böyle bir şey,” dedi ve başını hayretle salladı.</p>

    <p>“Bir başkası daha vardı.” Chrissie şimdi Ruth’a dönmüştü. “Bize geçen gün anlattığın şu oğlan. Sizden iki yıl büyük olan, park görevlisiymiş ya şimdi.”</p>

    <p>Ruth düşünceli bir şekilde başıyla onaylıyordu. Tommy’yi uyarmam gerektiğini fark ettim, ama ben dönüp bakana kadar, konuşmaya başlamıştı bile.</p>

    <p>Şaşkın bir ifadeyle, “Kimmiş o?” diye sordu.</p>

    <p>“Kim olduğunu biliyorsun, Tommy,” dedim hemen. Onu tekmelemek, hatta sesimle uyarmak çok riskli olurdu, Chrissie anında anlardı. Bu yüzden, dümdüz bir ses tonuyla konuştum, biraz da sıkıntıyla, sanki Tommy’nin unutkanlığından bıkmışız gibi yaptım. Ama bu bile Tommy’ye yetmedi.</p>

    <p>“Tanıdığımız biri mi?”</p>

    <p>“Tommy, yine bu konuya girmeyelim,” dedim. “Beynini kontrol ettirmen lazım.”</p>

    <p>Sonunda jeton düştü ve Tommy sustu.</p>

    <p>Chrissie, “Kulübeler’e geldiğim için ne kadar şanslı olduğumu biliyorum. Ama siz Hailshamlılar, siz <em>gerçekten</em> şanslısınız. Anlıyorsunuz ya...”</p>

    <p>Sesini biraz alçalttı ve öne doğru eğildi. “Sizlerle uzun bir süredir bir şey konuşmak istiyorum. Ama Kulübeler’deyken mümkün olmadı. Herkes her şeyi dinliyor orada.”</p>

    <p>Masaya göz gezdirdi, sonra bakışlarını Ruth’un üzerinde kitledi. Rodney aniden gerildi ve o da masanın üzerine eğildi. Chrissie ve Rodney için bu keşif gezisinin asıl hedefi olan şeyi duyacağımızı anladım.</p>

    <p>“Rodney’le ben Wales’deyken,” diye söze girdi, “şu butikte çalışan kızı duyduğumuz gün, başka bir şey daha duyduk. Hailshamlı öğrencilerle ilgili. Dediler ki, geçmişte bazı Hailshamlı öğrenciler, özel durumlardan dolayı erteleme alabilmiş. Bir Hailsham öğrencisiysen böyle bir şey olabiliyormuş. Organ bağışlarınızı üç ya da dört yıl ertelemelerini isteyebiliyormuşsunuz. Kolay değilmiş, ama bazen buna izin veriyorlarmış. Onları ikna edebildiğiniz sürece. Bunu <em>hak edebilirseniz.</em>”</p>

    <p>Chrissie konuşmasına ara verdi ve her birimize teker teker baktı, belki söylediklerine dramatik bir hava katmak için, belki de bizden onay bekliyordu. Tommy ve ben şaşkın şaşkın onun yüzüne bakıyorduk, ama Ruth ne düşündüğünü belli etmeyen yüz ifadelerinden birini takınmıştı.</p>

    <p>Chrissie devam etti: “Dediler ki, birbirine gerçekten âşık bir kız ve bir erkek varsa, yani bu iki kişi gerçekten âşıksa ve bu konuda başkalarını ikna edebiliyorlarsa, o zaman Hailsham’ı yönetenler bu işi hallediyorlarmış. Böylece ikisi organ bağışlarına başlamadan önce birkaç yıl birlikte vakit geçirebiliyormuş.”</p>

    <p>Şimdi masanın etrafında tuhaf bir atmosfer oluşmuştu, bir ürperti dolaşıyordu aramızda.</p>

    <p>“Biz Wales’deyken,” diye devam etti Chrissie, “Beyaz Konak’taki öğrenciler Hailshamlı bir çift hakkında bir şeyler duymuşlardı. Oğlanın bakıcı olmasına birkaç hafta kalmış. Birini görmeye gitmişler ve üç yıl erteleme almışlar. Orada, Beyaz Konak’ta birlikte yaşamalarına izin verilmiş, kesintisiz üç yıl boyunca, eğitimlerine filan devam etmeden. Sadece kendilerine ait üç yılları olmuş, çünkü gerçekten birbirlerine âşık olduklarını kanıtlayabilmişler.”</p>

    <p>Bu noktada Ruth’un bilmiş bir ifadeyle başını salladığını gördüm. Chrissie ve Rodney de fark ettiler ve sanki hipnotize olmuş gibi birkaç saniye ona bakakaldılar. Bu ana kadarki aylar boyunca, Chrissie ve Rodney’nin Kulübeler’de bu konuyu araştırıp harekete geçtiklerini anladım. Bu konuyu başlangıçta geçici bir süreliğine tartıştıklarını, önce omuz silkip bir kenara koyduklarını, sonra tekrar gündeme getirdiklerini, hiç bırakamadıklarını görebiliyordum. Bizimle konuşmayı kararlaştırdıklarını, bunu nasıl yapacaklarını, tam olarak ne söyleyeceklerini bütün detaylarıyla düşündüklerini görebiliyordum. Karşımda oturan ve Ruth’u gözleyen Chrissie ve Rodney’ye bir kez daha baktım, yüz ifadelerini okumaya çalıştım. Chrissie hem korkmuş, hem umutlu görünüyordu. Rodney diken üstündeydi, söylememesi gereken bir şeyi ağzından kaçırıverecekmiş gibi güvensiz görünüyordu.</p>

    <p>Ertelemelerle ilgili söylentileri ilk kez duymuyordum. Geçen haftalar içinde, Kulübeler’de bir şeyler çalınmıştı kulağıma. Eskilerin kendi aralarında konuşmalarında sözü ediliyordu. Ama duyduklarım, neden bahsedildiğini anlamam için yeterliydi: Biz Hiailshamlı öğrencilerle ilgiliydi, bunu biliyordum. Yine de, bu söylentinin bazı eskiler için ne denli önemli olduğunu o gün, sahildeki kafede idrak ettim.</p>

    <p>Sesi hafifçe titreyen Chrissie, “Herhalde siz bu konuda çok şey biliyorsunuz,” diye devam etti. “Kuralları, başka şeyleri.”</p>

    <p>Chrissie ve Rodney hepimize teker teker baktılar, sonra bakışlarını Ruth’un üzerinde odakladılar.</p>

    <p>Ruth içini çekti ve, “Tabii, bazı şeyleri bize anlattılar,” dedi. “Ama,” –omuz silkti– “hakkında çok şey bildiğimiz bir konu değil bu. Gerçekten pek konuşmadık kendi aramızda. Her neyse, artık yola çıkmalıyız.”</p>

    <p>Rodney aniden, “Kime gitmek gerekiyor bu konuda?” diye sordu. “Yani, kime gitmeniz gerektiğini söylediler size, başvuru yapmak için?”</p>

    <p>Ruth yine omuz silkti. “Dediğim gibi. Bu konuda fazla konuşmadık.” İçgüdüsel bir tavırla bana ve Tommy’ye baktı, desteğimizi istiyordu. Bu bir hataydı, çünkü Tommy hemen atıldı:</p>

    <p>“Doğruyu söylemek gerekirse, sizin neden bahsettiğinizi anlamıyorum,” dedi. “Ne kurallarıymış bunlar?”</p>

    <p>Ruth, şimşek saçan bakışlarını Tommy’ye çevirdi ve çabucak: “Sen de biliyorsun Tommy. Hailsham’da konuşulanları,” dedi.</p>

    <p>Tommy başını iki yana salladı. “Ben hatırlamıyorum,” dedi dümdüz bir ses tonuyla. Bu sefer gördüm –Ruth da gördü– Tommy’nin geride kalmadığını. “Hailsham’da böyle bir şey olduğunu hiç hatırlamıyorum.”</p>

    <p>Ruth başını Tommy’den çevirdi, Chrissie’ye döndü. “Anlamanız gereken bir şey var,” dedi. “Tommy, Hailsham’dan gelmiş olsa bile gerçek bir Hailsham öğrencisi değildi. Sürekli dışlanıyordu ve herkes onunla dalga geçiyordu. Dolayısıyla ona böyle bir soru sormanın âlemi yok. Şimdi gidelim artık ve Rodney’nin sözünü ettiği şu kızı görelim.”</p>

    <p>Tommy’nin gözlerinde beliren ifadeyi görünce nefesim kesildi. Onu uzun süredir böyle görmemiştim. Bu bakış, sınıfa kapatılan, sıraları tekmeleyen Tommy’nin bakışıydı. Derken gözlerindeki ifade aniden yok oldu, Tommy dışarıdaki gökyüzüne daldı ve derin derin iç geçirdi.</p>

    <p>Eskiler hiçbir şey görmemişlerdi, çünkü o sırada Ruth ayağa kalkmış, paltosunu evirip çevirmeye başlamıştı. Sonra hepimiz aynı anda sandalyelerimizi çekip masadan kalktığımız için bir karışıklık yaşandı. Harcanacak para benim sorumluluğumdaydı, bu yüzden ödeme yapmaya gittim. Diğerleri dışarı çıktı ve para üstü beklerken, büyük, buğulu pencerenin diğer tarafında, güneş ışığı altında hafifçe kımıldanıp hiç konuşmadan denizi seyredişlerini izledim.</p>
  </div>
</body>
</html>
