<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Beni Asla Bırakma</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h2 class="baslik_2">On Dokuzuncu Bölüm</h2>

    <p>Kingsfield’e yolum düşmemişti, bu yüzden Ruth’la yolda birkaç kez haritaya bakmak zorunda kaldık ve buna rağmen biraz geciktik. Kingsfield, en iyi nekahet merkezlerinden biri değildi ve şimdi benim için özel bir anlamı olmasa, ziyaret etmek isteyeceğim yerlerden biri de olmazdı. Sapa bir yerdedir, ulaşması zordur ama buna rağmen oraya varınca gerçek anlamda huzur ve sükûnet hissedemezsiniz. Çitlerin diğer tarafındaki geniş yollarda işleyen trafiği hep işitirsiniz ve binayı hiçbir zaman gerektiği şekilde bitirmedikleri düşüncesi kaplar içinizi. Bağışçıların odalarına çoğunlukla tekerlekli sandalyeyle ulaşamazsınız ya da çok havasız veya cereyanlıdırlar. Yeterli sayıda banyo yoktur ve olanları da temiz tutması zordur, üstelik kışın banyolar çok soğuktur ve bağışçı odalarından genellikle çok uzaktadır. Kısacası Kingsfield, Ruth’un Dover’daki parlak seramiklerle kaplı, kolunu çevirince sıkı sıkı kapanan çift camlı pencerelerle dolu merkeziyle yarışamaz.</p>

    <p>Daha sonra, Kingsfield benim yakından tanıdığım ve değer verdiğim bir yere dönüştükten sonra, idari binalardan birinde, binanın bir nekahet merkezine dönüştürülmeden önceki halini, sıradan aileler için kamp yeri olarak kullanıldığı dönemdeki halini gösteren çerçeveli, siyah beyaz bir fotoğraf buldum. Bu fotoğraf olasılıkla 1950’lerin sonunda ya da 60’ların başında çekilmişti ve mutlu insanların –çocuklar, anneler ve babalar– içinde yüzüp harika vakit geçirdiği, dikdörtgen şeklinde büyük bir havuzu gösteriyordu. Havuzun çevresi beton kaplıydı ama insanlar şezlonglarını kurmuş ve deniz havlularını sermiş, gölgede oturabilmek için şemsiyelerini açmışlardı. Fotoğrafı ilk gördüğümde, günümüzde bağışçıların “meydan” adını taktıkları yere –merkeze gelince arabayla girdiğiniz ilk yer– baktığımı fark etmem epey zaman aldı. Havuz elbette doldurulmuş artık, ama ana hatları hâlâ belli ve tramplenin metal çerçevesi de hâlâ bir kenarda duruyor; binanın yarım kalmışlığının güzel bir örneği. O metal çerçevenin ne olduğunu ve neden burada olduğunu ancak fotoğrafı gördükten sonra anladım ve bugünlerde, onu her gördüğümde gözümün önüne o tramplenden atlayıp betona çakılan bir yüzücü geliyor.</p>

    <p>Fotoğrafta, havuzun üç kıyısı boyunca uzanan iki katlı, sığınağa benzer beyaz yapıları görmeseydim, meydanı tanımayabilirdim. Bunlar ailelerin yazlık daireleriydi sanırım, tahminimce içleri çok değişmiş olmalıydı, ama dış cepheleri hemen hemen aynı görünüyor. Sanırım bugünün meydanı, bir zamanların havuzundan çok da farklı değil. Hâlâ mekânın sosyalleşme merkezi; bağışçılar biraz hava almak ve çene çalmak için odalarından çıkıp oraya gelirler. Meydanda birkaç tane ahşap piknik bankı var ama –özellikle güneş çok yakarken ya da yağmur yağarken–, bağışçılar eski tramplenin arkasında kalan eğlence salonunun çıkıntılı çatısının altında toplanmayı tercih ederler.</p>

    <p>O gün öğleden sonra Ruth’la Kingsfield’e vardığımızda hava kapalı ve biraz da serindi. Arabayla meydana girdiğimizde, görünürde o çatının altında dikilen beş altı kişiden başka kimse yoktu. Arabayı eski havuzun olduğu yerde –tabii orada eskiden ne olduğunu o sırada bilmiyordum– durdurduğumda, gruptan biri diğerlerinden ayrıldı ve bize doğru geldi. Gelen Tommy’di. Üzerinde solmuş, yeşil bir eşofman üstü vardı ve onu son gördüğümden bu yana beş altı kilo almış görünüyordu.</p>

    <p>Ruth bir an panikledi. “Şimdi ne yapıyoruz?” dedi. “Arabadan mı çıkıyoruz? Hayır, hayır, dışarı çıkmayalım. Kımıldama, kımıldama.”</p>

    <p>Ne yapmayı düşünüyordum bilmiyorum, ama Ruth bunu söyleyince nedense fazla düşünmeden arabadan dışarı çıktım. Ruth olduğu yerde kaldı, bu yüzden Tommy bize yaklaştığında önce beni gördü ve ilk beni kucakladı. Üzerine, tanımlayamadığım bir ilaç kokusu sinmişti. Sonra, birbirimize henüz bir şey söylememiş olmamıza rağmen her ikimiz de Ruth’un bizi arabadan seyrettiğini hissettik ve birbirimizden uzaklaştık.</p>

    <p>Arabanın ön camında gökyüzü yansıyordu, o nedenle Ruth’u pek iyi göremiyordum, ama ciddi, neredeyse donmuş bir ifadeyle baktığı izlenimini edindim, sanki Tommy ve ben seyretmekte olduğu bir tiyatro oyunundaki oyunculardık. Bakışında bir tuhaflık vardı, bu beni rahatsız etti. Sonra Tommy yanımdan ayrılıp arabaya doğru yürüdü. Arka kapıyı açtı, içeri girip arka koltuğa oturdu seyretme sırası bana geldi; arabanın içinde konuşmalarını, sonra kibarca yanaktan öpüşmelerini izledim.</p>

    <p>Meydanın karşısında, çatının altındaki bağışçılar da bizi seyrediyorlardı, onlara düşmanca hisler beslemesem de, aniden oradan çabucak çekip gitmek istedim. Ama Tommy ve Ruth baş başa biraz daha zaman geçirsinler diye, arabaya girmekte acele etmedim.</p>

    <p class="paragraf">Dar ve virajlı yollarda gittik önce. Sonra belirgin özellikleri olmayan kırlık bir alana çıktık ve neredeyse bomboş yol boyunca ilerlemeye devam ettik. Tekneye yolculuğumuzun o bölümünden hatırladığım şeyler: Uzun süre sonra bütün o griliğin içinden güneşin ilk kez parıldamaya başlaması ve ne zaman yanımda oturan Ruth’a baksam gülümsüyor olması. Nelerden konuştuğumuza gelince, belleğim, birbirimizi zaten düzenli olarak görüyormuşuz gibi davrandığımızı hatırlatıyor, tam karşımızdaki şeyler dışında bir şey hakkında konuşmaya ihtiyacımız yoktu. Tommy’ye tekneyi görüp görmediğini sordum, bana hayır dedi, görmemişti, ama merkezdeki bağışçıların birçoğu görmüştü. Onun da önüne birkaç fırsat çıkmış, ama o bunları değerlendirmemişti.</p>

    <p>“Gitmek istemiyor değildim aslında,” dedi, arka koltuklardan öne doğru eğilip. “Ama durumum uygun değildi gerçekten. Bir keresinde gidecektim, birkaç kişi ve onların bakıcılarıyla birlikte, ama biraz kanamam vardı ve gidemedim. Çok zaman önceydi bu. Artık o tür sorunlar yaşamıyorum.”</p>

    <p>Bir süre sonra, boş kırlık arazide ilerlemeye devam ederken, Ruth koltuğunda iyice arkaya dönüp doğrudan Tommy’ye bakmaya başladı ve öyle durmaya devam etti. Yüzünde hâlâ o küçük gülümseme vardı ama hiçbir şey söylemiyordu, aynadan Tommy’nin açıkça rahatsız olduğunu görebiliyordum. Camdan dışarı bakıyor, tekrar Ruth’a dönüyor, sonra yüzünü tekrar cama çeviriyordu. Bir müddet sonra, Ruth bakışlarını Tommy’nin üzerinden ayırmadan, tanıdığı biri hakkında kopuk bir anekdot anlatmaya başladı. Kaldığı merkezdeki bir başka bağışçı hakkında, hiçbir şey bilmediğimiz biri hakkında konuşuyordu. Bütün bu süre içinde, o nazik gülümsemesi yüzünden hiç eksilmeden Tommy’ye bakmaya devam etti. Belki onun bu hikâyesinden sıkılmaya başladığımdan ya da Tommy’ye yardımcı olmak istediğimden, bir süre sonra sözünü kestim:</p>

    <p>“Evet, tamam, onunla ilgili her detayı duymak zorunda değiliz.”</p>

    <p>Bunu kötülük olsun diye söylemedim ve gerçekten başka bir niyetim yoktu. Ama Ruth konuşmasını kesmeden önce, ben daha cümlemi bitirmeden, Tommy aniden kahkahaya benzer bir ses, bir tür patlama sesi, daha önce hiç duymadığım bir gürültü çıkardı.</p>

    <p>“Ben de aynı şeyi söylemek üzereydim. Ne anlattığını bile bilmiyorum.”</p>

    <p>Yola bakıyordum, o yüzden bana mı yoksa Ruth’a mı hitap ettiğini bilemiyordum. Her durumda, Ruth konuşmayı bıraktı ve koltuğunda yavaşça, tekrar önüne döndü. Özellikle üzülmüş görünmüyordu, ama gülümsemesi yok olmuştu, gözleri de uzaklara, ilerideki gökyüzünde bir yerlere dalmıştı. Ama dürüst olmalıyım; aslında ben o sırada Ruth’u düşünmüyordum. Yüreğim hop etmişti, çünkü tek bir vuruşla, anlaştığımızı gösteren o küçük kahkahayla, Tommy’yle onca yıl sonra tekrar yakınlaştığımızı hissetmiştim.</p>

    <p>Kingsfield’den yola çıktıktan yaklaşık yirmi dakika sonra aradığımız sapağı buldum. Dar, kavisli ve çalılıklarla gölgelenmiş bir yola girdik, bir grup çınarın yanına park ettik. Koruluğun başladığı yere kadar önde yürüdüm, ama sonra ağaçlar arasında üç farklı patikayla karşılaşınca durup yanımda getirdiğim yol tarifine bakmak zorunda kaldım. Notu veren kişinin el yazısını okumaya çalışırken, aniden Ruth ve Tommy’nin arkamda durduklarını hissettim, hiç konuşmadan, çocuklar gibi yol gösterilmesini bekliyorlardı.</p>

    <p>Koruluğa girdik, orada yürümek oldukça kolay olmasına rağmen Ruth’un nefes almakta zorlanmaya başladığını fark ettim. Tommy ise, tam tersine hiçbir sıkıntı yaşamıyor gibiydi, ama yürürken hafifçe topallıyordu. Sonra dikenli tellerden bir çite vardık; teller eğilmiş, bükülmüş ve paslıydı; sarkıyordu.</p>

    <p>Ruth endişeyle, “Ah, olamaz,” dedi. Sonra bana dönüp: “Bu konuda bir şey söylememiştin. Dikenli tellerden hiç bahsetmedin!” dedi.</p>

    <p>“Fazla zor olmayacak,” dedim. “Altından geçebiliriz. Sadece birbirimize yardım etmemiz gerekecek.”</p>

    <p>Ama Ruth gerçekten bozulmuştu ve yerinden kımıldamadı. Sonra, Ruth ayakta nefes nefese, omuzları inip kalkarak beklerken, Tommy ilk kez o an Ruth’un ne kadar zayıf olduğunu fark etmiş göründü. Belki daha önce fark etmiş, ama bunu kabullenmemişti. Ruth’a birkaç saniye uzun uzun baktı. Sanırım sonra şöyle oldu –tabii bundan emin olamam–; ikimiz de, yani Tommy ve ben, arabada olanları, Ruth’a karşı nasıl birlikte tavır aldığımızı hatırladık. Ve aynı anda neredeyse içgüdüsel olarak ikimiz birden yanına gittik. Ben koluna girdim, Tommy öbür yanından dirseğini tuttu ve birlikte dikenli tellere doğru yürüdük.</p>

    <p>Çiti aşacağım zaman Ruth’un kolunu bıraktım. Sonra telleri olabildiğince kaldırdım ve Tommy’yle beraber, altından geçmesine yardım ettik. Sonuçta Ruth için o kadar zor olmadı: Daha çok kendine güveniyle ilgili bir sorundu ve biz yanında olunca korkusu geçti. Hatta çitin öbür yanında, Tommy’nin geçmesine yardım etmek için, benimle birlikte telleri kaldırdı. Tommy rahatça geçti ve Ruth ona:</p>

    <p>“Sorun böyle eğilmek. Bazen o kadar iyi beceremiyorum bunu,” dedi.</p>

    <p>Tommy mahcup görünüyordu, biraz önce olandan dolayı mı utandı, yoksa arabada birlikte Ruth’un üzerine gitmemizi mi hatırladı diye merak ettim. Başıyla önümüzdeki ağaçları işaret etti ve:</p>

    <p>“Sanırım bu yoldan gitmeliyiz. Doğru mu, Kath?” diye sordu.</p>

    <p>Elimdeki kâğıda baktım ve tekrar yol göstermeye başladım. Koruluğun içinde ilerledikçe hava adeta karardı ve zemin giderek bataklığa benzemeye başladı.</p>

    <p>Ruth’un gülerek Tommy’ye: “Umarım kaybolmayız,” dediğini duydum, ama ileride açık bir alan görüyordum. Düşünmeye vakit bulunca, arabada olanlardan niçin o kadar rahatsız olduğumu anladım. Sorun, sadece Ruth’un üstüne gitmiş olmamız değildi. Onun bu tavrımızı karşılayış biçimiydi. Eskiden, böyle bir durumda bize karşılık vermemesi düşünülemezdi bile. Bunu anladığım anda durdum, Ruth’la Tommy’nin bana yetişmelerini bekledim ve kolumu Ruth’un omzuna attım.</p>

    <p>Bu çok duygusal bir hareket gibi görünmedi bana, bir bakıcının yapabileceği bir şeydi, çünkü şimdi Ruth’un yürüyüşünde gerçekten bir sorun vardı. Onun hâlâ ne kadar zayıf olduğunu tahmin edemediğimi düşündüm. Nefes almakta giderek daha çok zorlanıyor ve birlikte yürürken bazen üstüme yıkılacak gibi oluyordu. Derken ağaçların arasından ve açıklıktan geçtik, artık tekneyi görebiliyorduk.</p>

    <p>Aslında bir açıklığa çıkmamıştık, seyrek ağaçlı koruluk sona ermişti ve şimdi önümüzde bataklık bir arazi vardı. Solgun gökyüzü göz alabildiğine uzanıyor, araziyi bölen su birikintilerinde yansıyordu. Belli ki çok uzak olmayan bir zamana dek koru buralara kadar yayılıyordu, çünkü toprağın içinden hayalet gibi, yerden en fazla birkaç karış yükseklikte ölü ağaç gövdeleri çıkıyordu. Ölü ağaçların ötesinde, altmış metre kadar ileride tekne duruyordu, soluk güneşin altında bataklıklara saplanıp kalmıştı.</p>

    <p>Ruth: “Ah, tam da arkadaşımın anlattığı gibi,” dedi. “Gerçekten çok güzel.”</p>

    <p>Sessizlikle çevrilmiştik, tekneye doğru yürümeye başladığımızda ayakkabılarımızdan gıcırtılar yükseliyordu. Bir müddet sonra ayaklarım öbek öbek otların arasına gömülmeye başlayınca: “Tamam, buraya kadar,” dedim.</p>

    <p>Arkamdan gelenler hiç karşı çıkmadı ve omzumun üzerinden arkama baktığımda, Tommy’nin yine Ruth’u kolundan tuttuğunu gördüm. Ama belli ki sadece sarsılmadan yürümesini sağlamak içindi. En yakındaki ölü ağaç gövdesine kadar, toprağın daha sert olduğu yerlere basarak uzun adımlarla yürüdüm ve dengemi bulmak için ona tutundum. Tommy ve Ruth da beni örnek alarak bir başka ağaç gövdesine, solumda, biraz arkamda kalan içi oyuk ve benimkinden daha zayıf bir ağaç gövdesine yürüdüler, yanına çömeldiler. Sonra birlikte kıyıya oturmuş tekneye baktık. Boyasının çatlamış olduğunu, küçük kabinin ahşap çerçevelerinin dökülmekte olduğunu görebiliyordum. Bir zamanlar gökyüzü mavisine boyanmıştı ama şimdi göğün altında neredeyse beyaz görünüyordu.</p>

    <p>“Acaba oraya nasıl geldi?” dedim. Sesimi onlara duyurmak için yükseltmiştim ve yankılanacağını sanmıştım, ama ses şaşırtacak kadar yakından, sanki halı kaplı bir odanın içindeymişim gibi yakından geldi.</p>

    <p>Sonra arkamda Tommy’yi duydum: “Hailsham belki artık buraya benziyordur. Sizce?”</p>

    <p>“Neden buraya benzesin?” Ruth gerçekten anlamamış gibiydi. “Sırf kapandı diye bataklığa benzeyecek değil ya.”</p>

    <p>“Herhalde haklısın. Yanlış söyledim. Ama artık Hailsham’ı burası gibi hayal ediyorum. Mantık aramayın. Hatta burada gördüklerim kafamdaki görüntüye oldukça uyuyor. Ama teknesiz tabii. Buraya benzeseydi, pek fena olmazdı.”</p>

    <p>Ruth, “Bu çok tuhaf,” dedi. “Çünkü geçen sabah rüyamda 14. Oda’daydım. Hailsham’ın kapandığını biliyordum, ama işte oradaydım, 14. Oda’da. Pencereden dışarı bakıyordum, her yer sular altında kalmıştı. Dev bir göl gibiydi. Penceremin altında bir sürü çöp, boş içecek kartonları falan akıntıya kapılmış sürükleniyordu. Ama panik ya da benzer bir şey hissetmedim. Hoş ve sakindi, aynı burası gibi. Tehlike olmadığını biliyordum. Sadece kapandığı için o hale gelmişti, bunun farkındaydım.”</p>

    <p>Tommy, “Biliyor musunuz,” dedi. “Meg B. bir süre bizim merkezdeydi. Sonra ayrıldı, üçüncü organ bağışı için kuzeyde bir yere gitti. Ameliyatının nasıl geçtiğine dair hiçbir şey duymadım. Siz bir şeyler duydunuz mu?”</p>

    <p>Başımı iki yana salladım, Ruth’dan hiç ses çıkmayınca dönüp ona baktım. Önce hâlâ tekneye baktığını sandım, ama sonra bakışlarının çok uzağa, tırmanmakta olan bir uçağın arkasından uzayan dumana odaklandığını gördüm. Sonra konuştu:</p>

    <p>“Size duyduğum bir şeyi anlatacağım,” dedi. “Chrissie hakkında duyduğum bir şey. İkinci bağışından sonra tükenmiş o.”</p>

    <p>Tommy, “Ben de öyle duydum,” dedi. “Doğru duymuş olmalıyız. Çok yazık. Üstelik sadece ikinci bağışından sonra. Benim başıma gelmediğine memnunum.”</p>

    <p>Ruth, “Bence bize söylediklerinden çok daha sık böyle oluyor,” dedi. “Şuradaki bakıcıma soralım. Büyük olasılıkla bu gerçeği biliyor. Ama bir şey söylemiyor.”</p>

    <p>Tekrar tekneye bakıp, “Öyle büyük bir komplo yok,” dedim. “Bazen oluyor. Chrissie’nin böyle çabuk tükenmesi üzücü. Ama bu sık olan bir şey değil. Bugünlerde gerçekten çok dikkatliler.”</p>

    <p>Ruth yine, “Bahse girerim bize anlattıklarından çok daha sık oluyor,” dedi. “Organ bağışları arasında bizi sürekli başka yerlere taşımalarının bir nedeni de bu.”</p>

    <p>“Bir keresinde Rodney’ye rastladım,” dedim. “Chrissie’nin tükenmesi üzerinden çok zaman geçmemişti. Onu Kuzey Galler’deki bir klinikte gördüm. Durumu fena değildi.”</p>

    <p>Ruth, “Ama eminim Chrissie için içi parçalanmıştır,” dedi. Sonra Tommy’ye, “Bize olanların yarısını bile anlatmıyorlar, anlamadın mı?”</p>

    <p>“Aslında,” dedim, “Rodney, Chrissie konusunda çok kötü hissetmiyordu. Şüphesiz çok üzülmüştü, ama iyiydi. Zaten birkaç yıldır birbirlerini görmemişler. Chrissie’nin kafasını takmayacağını düşündüğünü söyledi. Sanırım o daha iyi bilir.”</p>

    <p>Ruth, “Niçin o daha iyi bilirmiş?” dedi. “Chrissie’nin neler hissettiğini nasıl olur da bilebilir? Ne istediğini nasıl bilecek? Masanın üstünde yatıp hayata tutunmaya çalışan o değildi. Nereden bilecekmiş?”</p>

    <p>Bu öfke eski Ruth’u hatırlatıyordu, dönüp ona bakmama neden oldu. Belki de sadece gözleri parlıyordu, ama bana çok sert ve aksi bir ifadeyle bakıyordu.</p>

    <p>Tommy, “İkinci bağışta tükenmek iyi bir şey değil,” dedi. “İyi olamaz.”</p>

    <p>Ruth, “Rodney’nin kafayı takmadığına inanamam,” dedi. “Onunla sadece bir iki dakika konuştun. Bu kadarcık konuşmayla her şeyi nasıl anlayabilirsin?”</p>

    <p>“Evet,” dedi Tommy. “Ama eğer Kathy’nin dediği gibi zaten ayrıldılarsa...”</p>

    <p>Ruth onun sözünü kesti. “Bu hiçbir şeyi değiştirmez,” dedi. “Bazı açılardan her şeyi daha da kötüleştirmiş olabilir.”</p>

    <p>“Rodney’nin durumunda çok insan gördüm,” dedim. “Böyle şeyleri kaldırabiliyorlar, bunu başarıyorlar.”</p>

    <p>Ruth, “Nereden biliyorsun?” dedi. “Nasıl bilebilirsin? Sen hâlâ bir bakıcısın.”</p>

    <p>“Bakıcı olduğum için çok şey görüyorum. Fazlasıyla hem de.”</p>

    <p>Bir an ikimiz de Tommy’ye baktık, ama o tekneyi seyrediyordu. Sonra konuştu:</p>

    <p>“Benim kaldığım merkezde bir adam vardı,” dedi. “İkinci bağışından çıkamayacağından korkuyordu hep. Bunu hissettiğini söylüyordu. Ama her şey yolunda gitti. Geçenlerde üçüncü bağışından çıktı ve durumu çok iyi.” Bir eliyle gözlerine siper aldı. “Ben bakıcı olarak pek iyi değildim. Hatta araba kullanmayı bile öğrenmedim. Sanırım bu yüzden ilk bağışıma bu kadar erken çağrıldım. Böyle olmaması gerektiğini biliyorum, ama oldu işte. Buna kafamı o kadar takmadım gerçekten. Oldukça iyi bir bağışçıyım, ama berbat bir bakıcıydım.”</p>

    <p>Bir süre kimse konuşmadı. Sonra Ruth daha da alçak bir sesle cevap verdi:</p>

    <p>“Sanırım ben oldukça iyi bir bakıcıydım. Ama beş yıl benim için yeterli oldu. Senin gibiydim Tommy. Bağışçı olduğumda, artık buna oldukça hazırdım. Doğru geldi bana. Zaten bunu yapmamız bekleniyor, değil mi?”</p>

    <p>Cevap vermemi bekliyor muydu, emin değildim. Bunu, lafı bir yere çekmeye çalışmadan söylediği belliydi ve bu cümleyi alışkanlıktan söylemiş olma ihtimali çok yüksekti; bu tür şeyleri bağışçılar her zaman söyler. İkisine tekrar dönüp baktığımda, Tommy hâlâ eliyle gözlerine siper alıyordu.</p>

    <p>“Teknenin daha yakınına gidemememiz çok yazık,” dedi. “Daha kuru bir günde belki tekrar gelebiliriz.”</p>

    <p>Ruth yumuşak bir sesle, “Tekneyi gördüğümüze sevindim,” dedi. “Gerçekten çok güzel. Ama sanırım artık gitmek istiyorum. Rüzgâr oldukça sert esiyor.”</p>

    <p>Tommy, “En azından görmüş olduk,” dedi.</p>

    <p>Arabaya dönerken, gelişimizdekinden çok daha rahatça sohbet ettik. Ruth ve Tommy merkezleriyle ilgili bazı şeyleri karşılaştırdılar; yemek, havlular, bu tür şeylerden konuştular. Ben de sürekli konuşmaya dâhil edildim, çünkü diğer merkezler hakkında sorular sordular, şu veya bu normal midir dediler. Ruth’un yürümesi artık düzelmişti ve dikenli tellere geldiğimizde telleri kaldırdığım zaman hiç tereddüt etmedi.</p>

    <p>Arabaya bindik, Tommy yine arka koltuğa geçti. Bir süre keyfimiz yerindeydi. Şimdi geriye baktığımda, belki de bir şeylerin açıkça söylenmediğini hissediyorduk diye düşünüyorum, ama daha sonra olanları hatırladığım için böyle düşünüyor olabilirim.</p>

    <p>Olayın başlangıcı, biraz önce olanların tekrarıydı sanki. Uzun ve neredeyse boş yola geri dönmüştük, Ruth yanından geçtiğimiz bir afiş hakkında bir şeyler söyledi. Afiş neydi şimdi hatırlamıyorum bile, yol kenarına konan o kocaman reklam posterlerinden biriydi sadece. Yorumu kendi kendine konuşur gibi yapmıştı, belli ki fazla anlam yüklememişti. Şöyle bir şey söyledi: “Aman Tanrım, şuna bakın. Yeni bir şey ortaya çıkarmak için en azından biraz uğraşıyorlar sanırsın.”</p>

    <p>Ama Tommy arkadan, “Aslında ben beğendim. Gazetelerde de basıldı. Bence başarılı,” dedi.</p>

    <p>Belki yine o hissi, Tommy’yle yine yakınlaştığımızı hissetmek istedim. Çünkü tekneye yürüyüşümüz ne kadar iyi geçmiş olursa olsun, o ilk kucaklaşmamızdan ve arabanın içindeki o anımızdan başka ortak paylaşımımız olmamıştı. Her neyse, kendimi şöyle derken buldum:</p>

    <p>“Aslında ben de beğendim. Bu afişleri yapmak, düşündüğümüzden çok daha fazla emek gerektiriyor.”</p>

    <p>“Doğru,” dedi Tommy. “Birinden duydum, o afişleri yapmak haftalar, hatta aylar alıyormuş. İnsanlar bazen geceleri de çalışıyor, en doğrusunu yapana kadar tekrar tekrar üstünden geçiyorlarmış.”</p>

    <p>“Yanından geçip giderken eleştirmek kolay,” dedim.</p>

    <p>“Dünyadaki en kolay şey,” dedi Tommy</p>

    <p>Ruth hiçbir şey söylemedi ve önümüzde uzanan boş yola bakmaya devam etti. Sonra ben:</p>

    <p>“Afişlerden konuştuğumuza göre,” dedim, “gelirken bir tanesini fark etmiştim. Birazdan yine görürüz. Bizim tarafımızda olacak. Birazdan karşımıza çıkacak.”</p>

    <p>Tommy, “Neyin afişi?” dedi.</p>

    <p>“Göreceksiniz. Birazdan karşımıza çıkacak.”</p>

    <p>Yanımda oturan Ruth’a baktım. Gözlerinde öfke yoktu, sadece bitkin görünüyordu. Hatta afiş birazdan göründüğünde bütün söylediklerimiz ona zararsız bile gelebilir, afiş bize Hailsham’ı hatırlatan bir şey olabilirdi. Bütün bunları onun yüzünde görebiliyordum, tek bir ifadede yoğunlaşmamıştı, yüzü sürekli değişiyordu sanki. Bütün bu zaman süresince, bakışları yola kitlenmişti.</p>

    <p>Arabayı yavaşlatıp kenara çektim, kenardaki çalılıklara girdim.</p>

    <p>Tommy, “Neden durduk, Kath?” diye sordu.</p>

    <p>“Çünkü en iyi buradan görebiliriz. Yakınlaşırsak, fazla yukarı bakmak gerekir.”</p>

    <p>Arkamızda Tommy’nin daha iyi görebilmek için yerinde kıpırdandığını duyabiliyordum. Ruth kımıldamadı, onun afişe baktığından bile emin değilim.</p>

    <p>“Peki, tamamen aynısı değil,” dedim bir an sonra, “ama bana öbürünü hatırlattı. Açık ofis, akıllı, gülen insanlar.”</p>

    <p>Ruth sessiz kalmaya devam etti, ama Tommy arkadan: “Anladım şimdi. O gün gittiğimiz yere benziyor,” dedi.</p>

    <p>“Sadece o kadarla kalmıyor,” dedim. “O ilana da çok benziyor. Yerde gördüğümüz ilana. Hatırladın mı, Ruth?”</p>

    <p>Alçak sesle, “Pek hatırlayamadım,” dedi.</p>

    <p>“Ah, haydi. Hatırlıyorsun tabii. Yolda bir broşür bulmuştuk. Su birikintisinin yanında. Seni çok etkilemişti. Hatırlamıyor numarası yapma.”</p>

    <p>“Sanıyorum hatırlıyorum.” Ruth’un sesi artık neredeyse bir fısıltı gibi çıkıyordu. Yanımızdan bir kamyon geçti. Arabamızın sallanmasına neden oldu ve birkaç saniyeliğine afişin önünü de kapadı. Ruth başını eğdi, sanki kamyonun afişteki resmi tamamen ortadan kaldıracağını umuyordu. Afiş tekrar görüş alanımıza girdiğinde başını kaldırmadı.</p>

    <p>“Çok tuhaf,” dedim. “Şimdi hepsini hatırlıyorum. Hakkında ne kadar çok konuşuyordun, hatırladın mı? Bir gün buna benzer bir ofiste çalışacağını söylerdin.”</p>

    <p>Tommy, “Evet, oraya bu nedenle gitmiştik,” dedi, sanki ikinci kez düşündüğünde aklına gelmiş gibi. “Norfolk’a senin olası modelini görmek için gitmiştik. Ofiste çalışıyordu.”</p>

    <p>Ruth’a, “Bazen keşke daha çok araştırsaydım diye düşündüğün oluyor mu?” dedim. “Tamam, aramızda, bir ofiste çalışan ilk kişi sen olurdun. Duyduğumuz kadarıyla böyle bir şey yapan ilk kişi sen olurdun. Ama bunu yapabilirdin. Başarsaydın ne olurdu diye düşünüyor musun bazen?”</p>

    <p>“Nasıl yapabilirdim ki?” Ruth’un sesi artık neredeyse duyulmuyordu. “Bir zamanlar hayalini kurdum, o kadar.”</p>

    <p>“Ama en azından araştırabilirdin. Ne biliyorsun, belki bırakırlardı seni.”</p>

    <p>Tommy, “Evet, Ruth,” dedi. “Belki de denemeliydin en azından. O kadar konuştuktan sonra. Bence Kath doğru söylüyor.”</p>

    <p>“Ben bundan <em>sürekli bahsedip</em> durmadım, Tommy. En azından böyle yaptığımı hatırlamıyorum.”</p>

    <p>“Ama Tommy haklı. En azından denemeliydin. Böyle bir afiş gördüğünde, bir zamanlar istediğin şeyi hatırlayabilir ve en azından araştırabilirdin...”</p>

    <p>“Nasıl araştıracaktım?” Ruth’un sesi ilk kez sertleşti, ama sonra içini çekti ve tekrar başını eğdi. Sonra Tommy:</p>

    <p>“Özel muamele görebileceğinden söz ediyordun hep. Hiç belli olmazdı, bu olabilirdi. En azından sormalıydın.”</p>

    <p>Ruth, “Tamam,” dedi. “Araştırmam gerekirdi diyorsunuz. Bunu nasıl yapacaktım? Nereye gidecektim? Araştırmam için bir yol yoktu.”</p>

    <p>“Ama Tommy haklı,” dedim, “eğer özel biri olduğuna inanıyorsan, en azından sorman gerekir. Madam’a gidip sormalıydın.”</p>

    <p>Bunu söyler söylemez –Madam’ın adını andığım anda– hata yaptığımı anladım. Ruth başını kaldırıp bana baktı ve yüzünde zafer gibi bir şeyin parladığını gördüm. Bazen filmlerde görürsünüz, birisi elindeki silahı başka birine yöneltir ve ona bir şeyler yaptırır. Sonra aniden bir karışıklık, bir boğuşma olur ve silah öbürünün eline geçer ve bu ikinci kişi birincisine gözlerinde bir ışıltıyla bakar, talihine inanamıyormuş gibi bir ifadeyle, intikam zamanı gelmiştir çünkü. Evet, Ruth artık bana böyle bakıyordu, ertelemeyle ilgili hiçbir şey söylememiş olmama rağmen, Madam’dan bahsetmiştim ve artık yeni bir aşamaya geçtiğimizi biliyordum.</p>

    <p>Ruth paniklediğimi fark etti ve oturduğu yerde doğrulup yüzünü bana döndü. Bu yüzden saldırısına kendimi hazırladım, bana ne söylerse söylesin artık her şeyin farklı olduğunu kendime hatırlattım, geçmişte yaptığı gibi her şeyi kendi yoluna çekemezdi artık. Kendime bunları tekrarlıyordum ve bu yüzden konuştuğu zaman gafil avlandım.</p>

    <p>“Kathy,” dedi. “Beni affetmeni gerçekten beklemiyorum. Affetmesen de haklısın zaten. Ama yine de affetmeni istiyorum beni.”</p>

    <p>Bu söyledikleri beni o kadar şaşırttı ki, şaşkınlıkla şöyle diyebildim sadece:</p>

    <p>“Neyi affedecekmişim?”</p>

    <p>“Beni niye mi affedeceksin? Bir kere, sana içindeki dürtülerle ilgili sürekli yalan söyledim. Geçmişte bana bazen herkesle birlikte olabilecekmiş gibi hissettiğini anlatırdın.”</p>

    <p>Arkamızda Tommy yine kıpırdandı, ama Ruth şimdi öne eğilmiş, doğrudan yüzüme bakıyordu, sanki Tommy arabada bizle beraber değilmiş gibi.</p>

    <p>“O hislerin seni ne kadar kaygılandırdığını biliyorum,” dedi. “Sana anlatmalıydım. Benim de aynı şeyleri hissettiğimi, tam da senin anlattığın gibi şeyler hissettiğimi söylemeliydim. Şimdi bütün bunları anlıyorsun, biliyorum. Ama o sıralarda bilmiyordun ve sana anlatmam gerekirdi. Tommy’yle birlikte olsam da kendimi bazen başkalarıyla yatmaktan alıkoyamadığımı anlatmalıydım sana. Kulübeler’deyken en az üç kişiyle daha yaptım.”</p>

    <p>Bunu söylerken Tommy’nin tarafına bakmıyordu. Ama onu görmezden gelmeye çalıştığından değil, bana ulaşmaya öyle konsantre olmuştu ki, başka her şey bulanıklaşmıştı.</p>

    <p>“Sana bir iki kez neredeyse anlatacaktım,” diye devam etti. “Ama bunu yapmadım. O zaman bile o dönemde bir gün geriye bakıp beni suçlayacağının farkındaydım. Ama yine de sana hiçbir şey söylemedim. Beni affetmen için hiçbir neden yok, ama şimdi sana sormak istiyorum, çünkü...” Aniden sustu.</p>

    <p>“Çünkü neden?” diye sordum.</p>

    <p>Güldü ve, “Çünkü bir nedeni yok,” dedi. “Beni affetmeni isterdim, ama bunu senden beklemiyorum. Her neyse, aslında bu, olanların yarısı bile, ufacık bir parçası bile değil. Esas konu şu ki, Tommy’yle seni birbirinizden uzak tuttum ben.” Sesi yine alçaldı, neredeyse fısıltıya dönüştü. “Bu, yaptığım en kötü şeydi.”</p>

    <p>Biraz döndü ve ilk kez Tommy’nin bakışlarına karşılık verdi. Sonra neredeyse hemen tekrar bana baktı, ama sanki şimdi ikimizle birden konuşuyordu.</p>

    <p>“Yaptığım en kötü şey buydu,” dedi yine. “Beni bu konuda affetmeni bile istemiyorum. Tanrım, bunu kaç kez içimden söyledim, şimdi gerçekten söylediğime inanamıyorum. Siz ikiniz birlikte olmalıydınız. Bunu görmemişim gibi rol yapamam. Tabii ki farkındaydım, daha ilk günlerden beri. Ama sizi ayırdım ben. Beni affetmenizi beklemiyorum. Şu anda yapmaya çalıştığım bu değil. Şimdi her şeyin doğrusu olsun istiyorum. Bozduğum şeyleri düzeltmek istiyorum.”</p>

    <p>Tommy, “Yani nasıl, Ruth?” diye sordu. “Düzeltmek derken neyi kastediyorsun?” Sesi yumuşaktı, çocuksu bir merak içindeydi. Sanırım bu yüzden ağlamaya başladım.</p>

    <p>Ruth, “Bak dinle Kathy,” dedi. “Sen ve Tommy, birlikte erteleme almayı denemelisiniz. İkiniz için böyle bir şans olmalı. Gerçek bir şans.”</p>

    <p>Bir elini uzattı ve omzuma koydu, ama onu sertçe ittim ve gözyaşlarım arasında ona baktım.</p>

    <p>“Bunun için artık çok geç. Çok, çok geç.”</p>

    <p>“Çok geç değil. Kathy, dinle beni. Çok geç değil. Tamam, Tommy iki organ bağışı yaptı. Bunun bir şeyleri değiştireceğini kim söylüyor?”</p>

    <p>“Bütün bunlar için artık çok geç.” Tekrar hıçkırarak ağlamaya başladım. “Bunu şimdi düşünmek bile aptallık. Senin o ofiste çalışmak istemen gibi aptalca bir şey. Bütün bunları geride bıraktık.”</p>

    <p>Ruth başını sallıyordu. “Çok geç değil. Tommy, sen söyle ona.”</p>

    <p>Direksiyona yaslanmıştım, bu yüzden Tommy’yi hiç görmüyordum. Tuhaf, şaşkın bir sesle mırıldanıyordu, ama ne dediği anlaşılmıyordu.</p>

    <p>“Bakın,” dedi Ruth. “İkiniz de beni dinleyin. Bu geziye birlikte çıkalım istedim, çünkü şimdi söylediklerimi içimden atmak istiyordum. Ama ayrıca size bir şeyi geri vermek de istedim.” Deminden beri anorağının ceplerini karıştırıyordu ve aradığını bulup elindeki buruşmuş kâğıt parçasını uzattı. “Tommy, şunu al. İyi sakla. Sonra Kathy fikrini değiştirdiğinde, kullanın.”</p>

    <p>Tommy koltukların arasından uzandı ve kâğıdı aldı. “Teşekkürler Ruth,” dedi, sanki çikolata ikram edilmiş gibi. Birkaç saniye sonra: “Nedir bu? Anlamıyorum,” dedi.</p>

    <p>“Madam’ın adresi. Biraz önce bana söylediğiniz gibi, en azından denemeniz gerek.”</p>

    <p>Tommy, “Nasıl buldun bunu?” diye sordu.</p>

    <p>“Kolay olmadı. Uzun süre uğraştım ve riskli denemeler yaptım. Ama sonunda buldum ve bunu ikiniz için yaptım. Şimdi Madam’ı bulmaya çalışma sırası size geldi.”</p>

    <p>Artık ağlamayı bırakmıştım, arabayı çalıştırdım. “Yeter bu kadar,” dedim. “Tommy’yi geri götürmemiz gerekiyor. Sonra biz de dönmeliyiz.”</p>

    <p>“Ama ikiniz de bu konuyu düşüneceksiniz, değil mi?”</p>

    <p>“Şu anda sadece geri dönmek istiyorum,” dedim.</p>

    <p>“Tommy, adresi kaybetmezsin değil mi? Kathy fikrini değiştirir belki.”</p>

    <p>“Saklayacağım,” dedi Tommy. Sonra öncekinden bile daha ciddi bir tavırla, “Teşekkürler Ruth,” diye ekledi.</p>

    <p>“Tekneyi gördük,” dedim. “Artık geri dönmeliyiz. Dover’a dönmek en az iki saat sürer.”</p>

    <p>Arabayı tekrar yola çıkardım. Hatırladığım kadarıyla, Kingsfield’e dönüş yolunda fazla konuşmadık. Meydana ulaştığımızda, çatının altına sığınmış küçük bir grup bağışçı gördük. Arabayla meydanı döndükten sonra Tommy’yi bıraktım. Ruth ya da ben onu kucaklamaya ya da öpmeye kalkmadık, ama bağışçı arkadaşlarının yanına yürürken durdu ve bize el sallayıp gülümsedi. Tuhaf gelebilir, ama Ruth’un kaldığı merkeze dönüş yolculuğumuzda, biraz önce olanlardan hiç söz etmedik. Bunun bir nedeni Ruth’un çok yorulmuş olmasıydı; yol kenarındaki son konuşma canını çıkarmış gibiydi. Ama bunun yanı sıra, sanırım ikimiz de bir gün için yeterince ciddi konuştuğumuzu düşünüyorduk ve tekrar konuşmaya girişirsek bir şeyler yanlış gitmeye başlayabilirdi. Eve dönüş yolunda Ruth’un neler hissettiğini bilmiyorum, ama ben, bütün o güçlü duygular yerine oturduğunda, gece olmaya başlayıp yoldaki bütün lambalar yandığında, kendimi fena hissetmiyordum. Sanki uzun zamandır sırtımda taşıdığım bir yükten kurtulmuştum, her şey düzelmemişti ama daha iyi bir yere açılan bir kapı aralanmıştı. Kendimi çok iyi hissediyordum demiyorum. Üçümüz arasında geçen her şey çok hassas geliyordu bana, oldukça gergindim, ama bu bütünüyle kötü bir gerginlik değildi.</p>

    <p>Tommy’nin iyi göründüğünü belirtmek ve kaç kilo aldığını merak ettiğimizi söylemek haricinde, onun hakkında konuşmadık bile. Sonra yolculuğumuzun geri kalanını çoğunlukla yolu seyrederek, sessizlik içinde geçirdik.</p>

    <p>Bu yolculuğun ne kadar büyük bir değişiklik yarattığını, ancak aradan birkaç gün geçtikten sonra anladım. Ruth’la aramdaki bütün o savunmacı ve şüpheci davranışlar uçup gitti, bir zamanlar birbirimiz için ne kadar önemli olduğumuzu hatırladık. Bu, yeni bir dönemin başlangıcıydı. Yaz geliyordu ve Ruth’un sağlığı fena değildi, akşamları ona bisküvi ve madensuyu getirdiğimde pencerenin önünde yan yana oturur, damların üstünden güneşin batışını seyreder ve Hailsham, Kulübeler ya da aklımıza ne gelirse onun hakkında konuşurduk. Tabii şimdi Ruth’u düşündüğümde, artık yaşamıyor olması beni üzüyor, ama birlikte geçirdiğimiz dönem için şükran duyuyorum.</p>

    <p>Yine de doğru dürüst konuşmadığımız bir konu vardı: O gün yolun kenarında bize söyledikleri. Sadece Ruth arada bir o konuyu ima ederdi. Şöyle bir şey söylerdi örneğin:</p>

    <p>“Tommy’nin bakıcılığını üstlenme konusunda biraz daha düşündün mü? Biliyorsun, istersen bunu ayarlayabilirsin.”</p>

    <p>Sonunda bu fikir, benim Tommy’nin bakıcısı olmam düşüncesi, diğer her şeyin önüne geçti. Ona bu konuyu düşündüğümü ve benim bile böyle bir şeyi ayarlamamın o kadar kolay olmadığını söylerdim. Sonra genellikle konuyu kapatırdık. Ama Ruth’un bunu hep düşündüğünü biliyordum ve bu nedenle bir gün, onu gördüğüm son gün, artık konuşamıyor olsa bile, benden bunu yapmamı istediğini biliyorum.</p>

    <p>İkinci organ bağışından üç gün sonra, sabahın erken saatlerinde, nihayet odasına girmeme izin verdiler. Odada tek başınaydı ve onun için yapılabilecek her şeyi yapmışlardı. Doktorların, koordinatörün, hemşirelerin hal ve tavırlarından, başaramayacağını düşündükleri belli oluyordu. Hastane yatağında, loş ışıkta yatan Ruth’a bakar bakmaz, pek çok bağışçıda gördüğüm ve bildiğim ifadeyi onun yüzünde de okudum. Sanki kendi gözleriyle, bedeninde acıyan farklı farklı yerleri kontrol ediyordu; endişeli bir bakıcının ülkenin farklı yerlerindeki birkaç bağışçı arasında koşturup durması gibi. O sırada bilinci hâlâ kesinlikle yerindeydi, ama metal yatağının yanında dururken, ona ulaşmam imkânsızdı. Yine de bir sandalye çekip yanına oturdum ve elini iki elimin arasına alarak, bedeni acıyla kasılıp büzüldüğü zaman, elini sıktım.</p>

    <p>İzin verdikleri sürece yanında oturdum, üç saat, belki daha fazla. Ama dediğim gibi, bütün o süre boyunca benden uzakta, kendi içindeydi. Sadece bir kere, acıdan bedenini hiç normal görünmeyen bir şekilde büzdüğünde –ona daha fazla ağrı kesici vermelerini istemek için hemşireleri çağırmak üzereydim–, sadece birkaç saniyeliğine –daha fazla değil– bana baktı ve kim olduğumu kesinlikle bildiğini anladım. Bağışçıların korkunç bir savaş verirken bazen ulaştıkları, her şeyin açık seçik göründüğü berraklık anlarından biriydi. Bana baktı ve konuşmamasına rağmen o bakışın ne anlama geldiğini anladım. Bu nedenle ona: “Merak etme, bunu yapacağım Ruth. En kısa sürede Tommy’nin bakıcısı olacağım,” dedim. Bunları mırıldanarak söyledim, çünkü beni duyamayacağını düşünüyordum, bağırarak söylesem bile. Ama umuyorum ki, bakışlarımızın birbirine kitlendiği o birkaç saniye içinde, ben nasıl onun ifadesini okuyabildiysem, o da benimkini okuyabilmiştir. Sonra o an geçti ve Ruth yine uzaklara gitti. Tabii ki hiçbir zaman emin olamayacağım, ama anladığını sanıyorum. Anlamadıysa bile, şimdi fark ediyorum ki, benim bir gün Tommy’nin bakıcısı olacağımı hep biliyordu, benden bile önce. Ve ikimizin, tıpkı o gün bize arabada söylediği gibi “deneyeceğimizi” de biliyordu.</p>
  </div>
</body>
</html>
