<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Beni Asla Bırakma</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h2 class="baslik_2">On Birinci Bölüm</h2>

    <p>Ruth’un söylediklerinden niçin bu kadar rahatsız olduğumu anlatayım. Kulübeler’deki o ilk aylar, arkadaşlığımız açısından tuhaf bir zamandı. Bir sürü küçük şey yüzünden tartışıyor, ama aynı zamanda içimizi her zamankinden daha fazla döküyorduk birbirimize. Özellikle de ikimiz konuşuyorduk, yatmadan kısa süre önce, genellikle benim Kara Ambar’ın üzerindeki odamda. Işıklar söndürüldükten sonra yaptığımız bu sohbetler yüzünden sabahları akşamdan kalma gibi hissediyorduk kendimizi. Her neyse, şu var ki, gün içinde birbirimizden ne kadar uzaklaşırsak uzaklaşalım, uyku zamanı geldiğinde Ruth’la birlikte yatağıma oturur, sıcak içeceklerimizi yudumlarken sanki aramıza hiçbir şey girmemiş gibi birbirimize içimizi dökerdik. Bu yürekten konuşmalarımızı sağlayan şeyse –o dönemde arkadaş kalmamızı sağlayan şey de diyebilirsiniz– ne anlatırsak anlatalım saygıyla karşılanacağını bilmemizdi: Birbirimize duyduğumuz güvene sadık kalıyorduk; ne kadar tartışırsak tartışalım, söylediklerimizi asla birbirimize karşı kullanmayacaktık. Tamam, bu hiçbir zaman açıkça söylenmedi, ama dediğim gibi, kesinlikle aramızda bir anlaşma vardı ve o gün <em>Daniel Deronda</em> konusu açılana kadar, ikimiz de anlaşmamızı bozacak hiçbir şey yapmamıştık. Bu nedenle, Ruth benim eskilerle arkadaş olmakta hiç yavaş davranmadığımı söyleyince sadece kızmamıştım, bu bana göre bir ihanetti. Çünkü ne demek istediği kesinlikle belliydi; bir gün ona seksle ilgili bir şey söylemiş, özel bir olayı sadece ona anlatmıştım.</p>

    <p>Tahmin edebileceğiniz üzere, Kulübeler’de seks Hailsham’daki seksten çok farklıydı. Çok daha doğrudandı her şey, daha “yetişkince”ydi. Kimin kimle ne yaptığı hakkında dedikodular dolaşmıyor, ortalıkta kıkırdanmıyordu. İki öğrencinin seviştiği öğrenilince hemen onların bir çift olup olmayacakları konusunda spekülasyon yapılmıyordu. Ayrıca bir gün yeni bir çift ortaya çıkarsa, sanki büyük bir olaymış gibi hemen tartışılmaya başlanmıyordu. Durumu sessizce kabul ediyordunuz ve ondan sonra birinden söz ettiğinizde diğerinin adını da söylüyordunuz: “Chrissie ve Rodney” ya da “Ruth ve Tommy” gibi. Birisi sizinle sevişmek istediğinde, doğrudan soruyordu. Bir oğlan yanınıza gelip geceyi geçirmek için odasına davet ediyordu sizi, “değişiklik olsun” diye, öylesine bir şeymiş, çok önemli değilmiş gibi. Bazen bir çift olmak amacıyla yapıyordu bunu oğlanlar, bazen de tek gecelik bir ilişki için.</p>

    <p>Tavırlar çok daha olgundu diyebilirim. Şimdi dönüp baktığımda Kulübeler’deki seks yaşantısı biraz fazla işlevsel gibi görünüyor. Belki de bundan dolayı dedikodu ve gizlilik ortadan kalkmıştı. Ya da belki hava çok soğuk olduğu için.</p>

    <p>Kulübeler’deki cinselliği hatırladığımda, zifiri karanlıkta, buz gibi odalarda, genelde kat kat battaniye altında yapıldığını hatırlıyorum. Hatta battaniyeler çoğu kez battaniye bile değildi, gerçekten tuhaf, rastgele şeylerdi; eski perdeler, hatta kilim parçaları. Bazen o kadar soğuk oluyordu ki ne bulursanız üstünüze yığıyordunuz ve bunların altında sevişirken üzerinizde dağ gibi yorgan döşek zıplıyordu, bundan dolayı çoğu zaman oğlanla mı yoksa bütün o eşyalarla mı seviştiğinizi anlamıyordunuz.</p>

    <p>Her neyse, demek istediğim şu ki, Kulübeler’e geldikten sonra birkaç kez tek gecelik ilişkiler yaşamıştım. Bunu planlamamıştım. Acele etmek istemiyordum, dikkatle seçtiğim biriyle, belki de bir çift olmayı tercih ederdim. Daha önce hiç sevgilim olmamıştı, özellikle Ruth ve Tommy’yi bir süre izledikten sonra, ben de birini bulmayı denemeye karar vermiştim. Dediğim gibi, planım böyleydi ve tek gecelik ilişkilerim devam ettikçe bunlardan rahatsız oldum. Bundan dolayı, o gece Ruth’a açılmaya karar verdim.</p>

    <p>Birçok açıdan olağan bir gece sohbetiydi. Çay fincanlarımızı doldurup odama gelmiş, yatakta yan yana oturuyorduk. Kulübeler’deki oğlanlardan ve hangisinin bana uygun olduğundan konuştuk. Ruth tam formundaydı: Destekleyici, komik, duyarlı, akıllıydı. Bu nedenle ona tek gecelik ilişkilerimi anlatmaya karar verdim. Bunların aslında isteğim dışında gerçekleştiğini anlattım; sevişince çocuk sahibi olmamız mümkün olmasa da, seksin duygularımı tıpkı Bayan Emily’nin söylediği gibi etkilediğini anlattım. Sonra, “Ruth, sana bir şey sormak istiyordum,” dedim. “Mutlaka sevişmen gereken anlar oluyor mu? Kim olursa olsun fark etmez dediğin zamanlar?”</p>

    <p>Ruth omuz silkti, sonra, “Benim bir ilişkim var. Sevişmek istediğim zaman Tommy’yle yapıyorum bunu,” dedi.</p>

    <p>“Öyledir tabii. Belki sadece ben böyleyim. Belki bende yanlış bir şey vardır, alt tarafımda. Belki gerçekten, gerçekten yapmak zorundayımdır.”</p>

    <p>“Bu çok garip Kathy.” Bana kaygıyla bakmaya başladı, bu da daha fazla endişelenmeme neden oldu.</p>

    <p>“Yani sen hiç böyle hissetmiyor musun?”</p>

    <p>Yine omuz silkti. “Herkesle yapacak kadar değil. Söylediğin çok acayip bir şey, Kathy. Belki zamanla diner.”</p>

    <p>“Bazen uzun süre bir şey olmuyor. Sonra aniden başlıyor. İlk seferinde böyle oldu. Beni öpüp okşamaya başladı ama üstümden çekilmesini istiyordum. Sonra aniden başladı. Gerçekten sevişmek zorundaydım.”</p>

    <p>Ruth başını salladı. “Çok garip. Ama geçer herhalde. Burada yediklerimizle filan alakalıdır belki.”</p>

    <p>Bana pek yardımcı olamamıştı ama anlayışlı davranmıştı, konuşmamızın ardından kendimi biraz daha iyi hissetmeye başladım. Bu yüzden, o gün kırda yaptığımız tartışmanın ortasında bu konuyu açması beni çok sarstı. Tamam, bizi duyacak kimse yoktu, ama böyle olsa bile, yaptığında hiç doğru olmayan bir şey vardı. Kulübeler’deki ilk aylarda arkadaşlığımız sağlam bir biçimde devam etmişti, en azından benim açımdan; çünkü ben iki farklı Ruth olduğunu düşünüyordum, bunu kabullenmiştim. Ruthlardan biri sürekli eskileri etkilemeye çalışıyordu; onun havasını bozacağımızı düşündüğü anda beni, Tommy’yi, kim olursa olsun hepimizi unutuyordu. Her gün havalara giren, rol yapan bu Ruth’dan hiç memnun değildim; dirseğin altına hafifçe vurma hareketini yapan Ruth’dan. Ama gün bitimlerinde üst kattaki küçük odamda yanıma oturup yatağımın üstüne bacaklarını uzatan, buharı tüten fincanı elinde benimle sohbet eden Ruth Hailshamlıydı ve gün boyunca neler olursa olsun, böyle yan yana oturduğumuzda, ilişkimize kaldığımız yerden devam edebiliyorduk. Kırdaki o güne kadar, bu iki Ruth’un bir araya gelmeyeceği konusunda emindim; yatmadan önce sırlarımı paylaştığım Ruth’a kesinlikle güvenebilirdim. İşte bu yüzden, benim “eskilerden en azından biriyle arkadaş olmakta hiç de yavaş hareket etmediğimi” söylediğinde çok kızdım. Bu nedenle, kitabımı kaptığım gibi yanından ayrıldım.</p>

    <p>Fakat şimdi düşündüğümde, olanları Ruth’un açısından görebiliyorum. Örneğin, aramızdaki anlaşmayı önce benim bozduğumu düşünmüş olabilir, o küçük saldırısı sadece bir karşılık olabilir. O zamanlar bunu hiç düşünmemiştim, ama şimdi bunun bir olasılık olduğunu anlayabiliyorum ve yaptığının bir açıklaması olabileceğini kabul ediyorum. Nihayetinde, bana o cümleyi söylemeden önce, yaptığı bir hareketten dolayı onu eleştirmiştim. Şimdi açıklaması biraz zor, ama Ruth’un eskilerin yanındaki davranışları hakkında aramızda bir tür sözsüz anlaşma vardı. Tamam, çoğu kez blöf yapar ve doğru olmadığını bildiğimiz şeyler hakkında atıp tutardı. Bazen eskileri etkilemek için bizi satardı. Ama sanırım Ruth bütün bunları <em>iyiliğimiz için</em> yaptığına inanıyordu bir anlamda. En yakın arkadaşı olarak benim rolüm de ona sessizce destek olmaktı; sahnede rolünü oynarken ben en ön sıradan izleyen biriydim sanki. Başka biri olmaya çalışıyordu, belki de bu baskıyı hepimizden fazla hissediyordu, dediğim gibi, bir şekilde hepimiz adına bir sorumluluk yüklemişti kendisine. O halde bu durumda, onun dirsek altına vurmasıyla ilgili söylediklerimi bir ihanet kabul etmiş ve bana verdiği karşılıkta kendini haklı görmüş olabilirdi. Dediğim gibi, bu şekilde düşünmeye yakın zamanda başladım. Eskiden olayları dışarıdan incelememiş, kendi rolümü düşünmemiştim. Sanırım o günlerde Ruth’un ilerlemek, büyümek ve Hailsham’ı geride bırakmak için gösterdiği çabadan hoşlanmıyordum. Şimdi bunları düşündüğümde, Dover’daki nekahet merkezinde onunla ilgilendiğim sırada söylediği bir şey aklıma geliyor. Odasında oturmuş gün batımını seyrediyorduk, sıkça yaptığımız gibi getirdiğim madensuyunun ve bisküvilerin tadını çıkarıyorduk. Bir yandan ona Hailsham’daki koleksiyon sandığımın içindeki eşyaların çoğunu hâlâ odamda, yatağımın altındaki çam ağacından sandıkta sakladığımı anlatıyordum. Derken –bu konuya varmaya ya da bir şey açıklamaya çalışmıyordum–: “Senin Hailsham’dan sonra koleksiyonun olmadı değil mi?” deyiverdim.</p>

    <p>Yatağında dik oturmakta olan Ruth uzun bir süre sessiz kaldı, arkasındaki karolu duvara batan güneşin ışıkları vuruyordu. Sonra, “Gözetmenleri hatırla,” dedi. “Ayrılmadan önce bize koleksiyonlarımızı yanımıza alabileceğimizi söylemişlerdi. Ben de kutudaki her şeyi yanıma aldım ve bir torbanın içine koydum. Kulübeler’e vardığımda hepsini içine alacak ahşap bir kutu bulmayı planlıyordum. Ama oraya varınca, eskilerden hiçbirinin koleksiyonu olmadığını gördüm. Sadece bizim vardı, bu normal değildi. Tek ben değil, hepimiz farkına vardık herhalde, ama hiçbirimiz açıkça söylemedik, öyle değil mi? Bunun üzerine ben yeni bir kutu aramaktan vazgeçtim. Koleksiyonum aylarca o torbanın içinde durdu, sonunda attım hepsini.”</p>

    <p>Ona uzun uzun baktım. “Çöpe mi attın?”</p>

    <p>Ruth başını salladı, birkaç dakika boyunca aklından koleksiyonundaki eşyaları geçirdi sanki. Sonunda: “Hepsini bir çöp torbasına koydum,” dedi. “Ama çöpe atmaya içim elvermedi. Bu yüzden Keffers’a torbayı bir dükkâna götürebilir mi diye sordum. Bağış dükkânlarını biliyordum, bunları duymuştum. Keffers torbayı biraz karıştırdı, içindekilerin ne olduğu konusunda hiçbir fikri yoktu, nasıl olsun ki, sonra kahkaha attı ve bildiği hiçbir dükkânın bunlarla ilgilenmeyeceğini söyledi. Bunlar iyi şeyler, dedim, gerçekten iyi şeyler. Benim biraz duygusallaşmaya başladığımı gördü, o zaman ses tonu değişti. ‘Peki küçük hanım,’ gibi bir şey söyledi. ‘Bunları Oxfam’a götüreceğim,’ dedi. Sonra iyice kibarlaştı: ‘Şimdi bir daha bakınca, evet haklısın, bunlar gerçekten iyi şeyler,’ dedi. Ama yeterince ikna edici değildi. Sanırım onları alıp çöpe attı. En azından benim bunu bilmem gerekmedi.” Sonra gülümsedi ve bana, “Sen farklıydın,” dedi. “Hatırlıyorum. Koleksiyonundan hiçbir zaman utanmadın ve sakladın onu. Keşke ben de öyle yapsaydım.”</p>

    <p>Söylemek istediğim şu: Hepimiz yeni hayatımıza uyum sağlamaya çalışıyorduk ve galiba hepimiz sonradan pişman olacağımız şeyler yaptık. O dönemde Ruth beni çok kızdırmıştı, ama insanları Kulübeler’deki ilk günlerinde yaptıklarından dolayı yargılamaya çalışmanın çok anlamsız olduğunu düşünüyorum şimdi.</p>

    <p class="paragraf">Sonbahar yaklaşırken çevremdeki insanları daha yakından tanımaya ve daha önce dikkat etmediğim bazı ayrıntıları fark etmeye başladım. Mesela, Kulübeler’den ayrılan öğrencilere karşı tuhaf bir tavır takınılıyordu. Eskiler, Beyaz Konak’a ya da Kavak Çiftliği’ne yaptıkları gezilerden sonra orada tanıştıkları tiplerle hemen dalga geçmeye başlıyor; ama biz gelmeden çok kısa zaman öncesine dek en iyi arkadaşları olan öğrencilerden hemen hiç söz etmiyorlardı.</p>

    <p>Fark ettiğim bir başka şey de –genel tavırla alakalı olduğunu görebiliyordum– “kurslara” giden eskiler hakkında kimsenin tek söz etmemesiydi. Bu kursların bakıcılıkla ilgili olduğunu biliyorduk. Belki dört ya da beş günlüğüne gidiyorlardı, ama o süre içinde kimse onlardan bahsetmiyor; döndüklerinde kimse onlara bir şey sormuyordu. Sanırım en yakın arkadaşlarıyla paylaşmışlardır deneyimlerini. Ama bu yolculuklar hakkında alenen hiçbir şey söylenmeyeceği konusunda gizli bir anlaşma vardı sanki. Bir sabah, hatırlıyorum, mutfağımızın buğulanmış pencerelerinden, eskilerden ikisinin bir kursa gitmek üzere ayrılışlarını izliyordum ve gelecek baharda tamamen gitmiş olurlar mı diye düşündüğümü hatırlıyorum. Gittikleri zaman onlardan bahsetmemeye dikkat edecektik.</p>

    <p>Ama ayrılan öğrencilerin gerçek bir tabuya dönüştüğünü söylemek belki biraz aşırıya kaçmak olur. Onlardan bahsedilmesi gerekiyorsa, bahsediliyordu. En çok da, dolaylı yollardan, bir nesne ya da günlük bir işle ilintili olarak bahsediliyordu. Mesela, bir borunun tamir edilmesi gerekiyorsa, bunu “Mike’ın nasıl yaptığı” hakkında konuşuluyordu. Bir de Kara Ambar’ın hemen önünde herkesin “Dave’in ağacı” dediği güdük bir ağaç gövdesi vardı. Biz gelmeden birkaç hafta öncesine kadar, Dave üç yılı aşkın bir süre boyunca yağmur soğuk dinlemeden onun üstüne oturup okumuş, yazmış. Hatıralarda en çok yer eden bir diğer isim de Steve’di. Hiçbirimiz Steve’in nasıl biri olduğunu bilmiyorduk, ama porno dergileri sevdiğinden haberdardık.</p>

    <p>Arada bir, Kulübeler’deki bir kanepenin arkasından ya da eski gazetelerin arasından bir porno dergi çıkardı. “Erotik” porno denen türden bir dergi bulurduk genelde, ama o sıralarda aradaki farkı bilmiyorduk. Daha önce hiç böyle bir şeyle karşılaşmamıştık ve ne düşüneceğimizi bilemedik. Eskiler genelde güler, bıkkın bir ifadeyle derginin sayfalarını şöyle bir çevirdikten sonra bir kenara atarlardı, dolayısıyla biz de aynısını yapmaya başladık. Bir iki yıl önce Ruth’la beraber geçmişi hatırlarken, Kulübeler’de bu dergilerden düzinelercesinin elden ele dolaşmakta olduğunu söyledi. “Kimse bunlardan hoşlandığını kabul etmezdi,” dedi. “Ama nasıldı hatırlarsın. Bir dergi ortaya çıktığında herkes sıkıcı bulmuş gibi yapardı. Ama yarım saat sonra geri döndüğünde dergi ortadan kaybolmuş olurdu.”</p>

    <p>Her neyse, demek istediğim şu, bu dergilerden biri ortaya çıktığında herkes “Steve’in koleksiyonundan” kaldığını söylerdi. Yani, ortaya çıkan her porno derginin sorumlusu Steve’di. Dediğim gibi, Steve hakkında başka bir şey öğrenemedik. Fakat o zamanlarda bile olayda komik bir yan görüyorduk, çünkü birisi çıkıp da, “A, bakın Steve’in dergilerinden biri,” dediğinde, bunda komik bir yan bulup gülüyorduk.</p>

    <p>Bu dergiler, yaşlı Keffers’ı çileden çıkarırdı. Onun çok dindar ve sadece pornoya değil, sekse de kesinlikle karşı olduğuna dair söylentiler dolaşıyordu. Bazen öyle sinirlenirdi ki, ağarmış bıyıklarının altındaki yüzü öfkeden kırmızı lekelerle kaplanırdı. Yerleri sarsarak etrafta dolanır, kapıları vurmadan odalara dalar, “Steve’in dergilerini” toplamak için elinden geleni yapardı. Böyle anlarda komik göründüğüne inandırmaya çalışırdık kendimizi, ama aslında korkutucuydu. Normalde sürekli homurdanman Keffers, sinirlenince sessizliğe gömülürdü ve bu hali bile ürkütücü görünmesine yeterdi.</p>

    <p>Bir keresinde, hatırlıyorum, Keffers yine “Steve’in dergilerinden” altı yedi tane toplayıp bunları kamyonetine götürmüştü. Yukarıdaki odamda Laura’yla birlikte onu izliyorduk, Laura’nın söylediği bir şeye gülüyordum. Sonra Keffers’ın kamyonetin kapısını açtığını gördüm. Belki iki eliyle bir şey kaldırması gerektiği için, dergileri kazanın bulunduğu barakanın önüne yığılmış tuğlaların üzerine koydu; bazı eskiler birkaç ay önce bir açık hava ızgarası yapmaya çalışmışlardı bu tuğlalarla. Keffers öne eğilmişti, başı ve omuzları kamyonetin içinde, uzun süre bir şeyler aradı ve içimden bir ses bana biraz önceki öfkesine rağmen, şimdi dergileri unuttuğunu söyledi. Gerçekten de, birkaç dakika sonra doğruldu, direksiyonun başına geçti, kapıyı vurup kapadı ve çekip gitti.</p>

    <p>Keffers’ın dergileri bıraktığını Laura’ya söylediğimde, “Orada fazla kalmazlar,” dedi. “Bir dahaki tasfiye turunda hepsini yeniden toplaması gerekecek.”</p>

    <p>Ama yarım saat sonra kazan barakasının yanından geçerken dergilere dokunulmamış olduğunu gördüm. Bir an onları alıp odama götürmeyi düşündüm, ama odamda görüldükleri takdirde sürekli alaya alınacağımı biliyordum; böyle bir şeyi yapmamın nedenlerini kimsenin anlamasına imkân yoktu. Bu yüzden dergileri alıp kazan kulübesine girdim.</p>

    <p>Kazan dairesinin bulunduğu baraka gerçekte bir ambardı, çiftlik evinin yanına inşa edilmişti, içi eski tırpanlar ve yabalarla doluydu; bir gün yangın çıkarsa Keffers’ın kolay tutuşmayacağını düşündüğü şeylerle. Keffers’ın orada bir çalışma tezgâhı da vardı. Dergileri bunun üstüne koydum, ıvır zıvırı kenara itip üstüne yerleştim. Aydınlatma pek iyi değildi, ama arkamda bir yerde camları isli bir pencere vardı. Elime geçen ilk derginin sayfalarını açınca ışığın yeterli olduğunu anladım.</p>

    <p>Bacaklarını açmış ya da popolarını uzatmış bir dolu kız resmi vardı dergilerde. İtiraf edeyim, bu tür resimlere bakınca heyecanladığım oldu, oysa hiçbir zaman bir kızla birlikte olmayı düşünmedim. Zaten o gün böyle bir şeyin peşinde değildim. Sayfaları hızla çevirdim, bu sayfalardan sızan seksten etkilenmemeye kararlıydım. Gerçekten de eğilip bükülen bedenleri neredeyse hiç görmedim, sadece suratlarına bakıyordum. Sayfa kenarlarındaki video ya da başka şeylerin ilanlarında bile sadece her modelin suratına baktım ve sayfaları çevirdim.</p>

    <p>Dergi yığınının sonuna yaklaştığımda, ambarın önünde, kapının tam yanında birinin durduğunu hissettim. Kapıyı açık bırakmıştım, çünkü normalde hep açıktı ve içeri ışık gelsin istemiştim. Zaten iki kez bir ses duyduğumu sanmış, başımı kaldırıp bakmıştım. Ama kimseyi göremeyince suratları incelemeye devam etmiştim. Şimdi birinin orada durduğundan emindim, dergiyi elimden bırakırken derin derin iç geçirdim, duyulacağı kesindi.</p>

    <p>Kıkırdama sesleri duymayı veya ambardan içeri, beni bir yığın porno dergiyle yakaladıkları için dalga geçmeye hazır iki ya da üç öğrencinin dalmasını bekledim. Ama hiçbir şey olmadı. Bunun üzerine, elimden geldiğince bıkkın bir ses tonuyla seslendim:</p>

    <p>“Bana katıldığınız için çok memnun oldum. Çekinmeyin, gelsenize.”</p>

    <p>Kısa bir kıkırdama duydum, sonra kapının eşiğinde Tommy belirdi. “Merhaba Kath,” dedi çekingen bir sesle.</p>

    <p>“İçeri gel, Tommy. Eğlenceye katıl.”</p>

    <p>Bana doğru dikkatle yürüdü, birkaç adım ötede durdu. Kazana baktı ve sonra: “Senin böyle şeylerden hoşlandığını bilmiyordum,” dedi.</p>

    <p>“Kızlara da izin var, öyle değil mi?” dedim.</p>

    <p>Sayfaları çevirmeye devam ettim, Tommy birkaç saniye sessiz kaldı. Sonra, “Seni gözetlemeye çalışmıyordum,” dedi. “Ama ne yaptığını odamdan gördüm. Dışarı çıkıp Keffers’ın bıraktığı dergileri aldığını gördüm.”</p>

    <p>“İşim bitince onları alabilirsin.”</p>

    <p>Beceriksizce gülmeye çalıştı. “Seksle ilgili şeyler işte. Daha önce gördüm hepsini zaten.” Yeniden güldü, ama başımı kaldırıp bakınca yüzündeki ifade ciddileşti. Sonra:</p>

    <p>“Kath, sen bir şey mi arıyorsun?” diye sordu.</p>

    <p>“Ne demek istiyorsun? Sadece açık saçık resimlere bakıyorum.”</p>

    <p>“Sırf eğlence için mi?”</p>

    <p>“Öyle denebilir, evet.” Bir dergiyi bırakıp öbürünü elime aldım.</p>

    <p>Sonra Tommy’nin adımlarını duydum, yürüyüp tam yanıma geldi. Tekrar başımı kaldırdığımda elleri havada sıkıntıyla asılı duruyordu, sanki ben zor bir iş yapıyordum da o bana yardım etmeye çalışıyordu.</p>

    <p>“Kath, yapma... Sadece eğlenmek içinse, böyle yapılmaz. Resimlere daha dikkatli bakman gerekir. Sayfaları bu kadar hızlı çevirirsen işe yaramaz.”</p>

    <p>“Kızlarda nasıl olur sen nereden biliyorsun? Ya da belki bunlara Ruth’la birlikte bakmışsındır. Pardon, aklıma gelmemişti.”</p>

    <p>“Kath, ne arıyorsun sen?”</p>

    <p>Onu duymazdan geldim. Dergi yığınının sonuna varmak üzereydim ve işimi bir an önce bitirmek istiyordum. Sonra o:</p>

    <p>“Bunu daha önce yaptığını görmüştüm,” dedi.</p>

    <p>Bu kez durdum ve ona baktım. “Burada neler oluyor Tommy? Keffers seni porno kontrol ekibine mi aldı yoksa?”</p>

    <p>“Seni gözetlemeye çalışmıyordum, Kath. Ama geçen hafta gördüm, hepimiz Charley’nin odasındaydık. Bu dergilerden bir tane vardı orada. Herkesin odadan çıktığını sanıyordun. Ama ben parkamı almaya geri geldim. Claire’in kapısı açıktı, oradan Charley’nin odasını rahatça görüyordum. Seni gördüm işte, odada dergiyi karıştırıyordun.”</p>

    <p>“Peki, ne olmuş yani? Hepimiz bir şekilde eğlenmeliyiz.”</p>

    <p>“Eğlenmek için bakmıyordun sen dergilere. Bunu anladım, şimdi de anladığım gibi. Yüzünden anlıyorum Kath. Charley’nin odasındayken de yüzünde tuhaf bir ifade vardı. Belki hüzün. Belki de biraz korku.”</p>

    <p>Tezgâhtan zıplayarak indim, dergileri topladım ve onun kollarına bıraktım. “İşte, al. Bunları Ruth’a ver. Bak bakalım ona yarayacaklar mı?”</p>

    <p>Yanından yürüyüp geçtim, ambardan dışarı çıktım. Ona bir şey anlatmadığım için düş kırıklığına uğradığını biliyordum, ama olanları doğru dürüst düşünmemiştim henüz ve başkalarına anlatmaya hazır değildim. Yine de peşimden kazan dairesine gelmesinden rahatsız olmamıştım. Hiç rahatsız olmamıştım. Bana destek verdiğini, hatta koruduğunu hissetmiştim. Bilmek istediklerini nihayetinde anlattım ona, ama birkaç ay sonra, Norfolk yolculuğuna çıktığımızda.</p>
  </div>
</body>
</html>
