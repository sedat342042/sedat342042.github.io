<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Beni Asla Bırakma</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h2 class="baslik_2">On Beşinci Bölüm</h2>

    <p>Tommy’yle ben demir parmaklıklara yaslandık ve diğerleri gözden kaybolana dek manzarayı seyrettik.</p>

    <p>Sonunda Tommy: “Öylesine konuşuyorlar,” dedi. Bir an sustuktan sonra: “İnsanlar kendilerine acıdıklarında böyle laflar edebiliyorlar,” diye ekledi. “Laf olsun diye konuşuyorlar. Gözetmenlerimiz bize böyle şeyler söylemedi.”</p>

    <p>Diğerlerinin gittiği yönün tersine doğru yürümeye başladım, Tommy de adımlarıma ayak uydurdu.</p>

    <p>“Bu konuda üzülmeye değmez,” diye anlatmaya devam etti Tommy. “Ruth bugünlerde hep böyle şeyler yapıyor. Öfkesini boşaltıyor sadece. Her neyse, ona dediğimiz gibi, bu doğru bile olsa, bir parçacık doğru yanı olsa bile, ne fark yaratır bilmiyorum. Modellerimizin neye benzediği bizi hiç ilgilendirmez, Kath. Gerçekten de, bu konuda üzülmeye hiç değmez.”</p>

    <p>“Peki,” dedim ve ona şakacıktan omuz attım. “Peki, tamam.”</p>

    <p>Şehir merkezine doğru yürüdüğümüzü sanıyordum ama emin olamıyordum. Konuyu değiştirmenin bir yolunu ararken, Tommy konuşmaya başladı:</p>

    <p>“Şu Woolworth’s denen yere gitmiştik ya? Sen diğerleriyle arka tarafta duruyordun. Ben de bir şey bulmaya çalışıyordum. Senin için.”</p>

    <p>Hayretle yüzüne baktım. “Bir hediye mi alacaktın bana? Ruth’un bundan hoşlanacağını sanmam. Tabii ona daha büyüğünü almazsan.”</p>

    <p>“Bir tür hediye. Ama bulamadım. Sana söylemeyecektim, ama şimdi, yani, bulmak için bir şansımız daha var. Tabii bana yardım etmen gerekebilir. Alışveriş yapmayı pek beceremem.”</p>

    <p>“Tommy, sen neden söz ediyorsun? Bana bir hediye almak istiyorsun, ama seçmek için yardımıma ihtiyacın var, öyle mi?”</p>

    <p>“Hayır, ne alacağımı biliyorum. Sadece...” Güldü ve omuz silkti. “Aman, en iyisi söyleyeyim sana. O mağazada bir raf dolusu plak ve kaset vardı. Ben de senin kaybettiğin kaseti bulmaya çalıştım. O kaseti hatırlıyor musun, Kath? Ben ne olduğunu hatırlayamadım.”</p>

    <p>“Benim kasetim mi? Bundan haberin olduğunu bilmiyordum, Tommy.”</p>

    <p>“Ah, evet. Ruth insanlara sormuş, kaseti aramalarını istemişti, kaybettiğin için ne kadar üzüldüğünü anlatmıştı. Bunun üzerine ben de aradım. Sana o zaman söylemedim, ama gerçekten bulmak için çok uğraştım. Senin gidemeyeceğin yerlerde bulmaya çalıştım. Oğlanlar yatakhanesi gibi yerlerde. Günlerce aradım, ama bulamadım.”</p>

    <p>Ona baktım ve keyfimin yerine gelmeye başladığını hissettim. “Bunu hiç bilmiyordum, Tommy. Ne kadar tatlısın.”</p>

    <p>“Ama işe yaramadı. Yine de, senin için kaseti bulmayı gerçekten çok istedim. Sonunda ortaya çıkmayacağını anlayınca, bir gün Norfolk’a giderim ve orada bulurum, dedim kendime.”</p>

    <p>“İngiltere’nin kayıp eşya köşesi,” dedim ve etrafıma bakındım. “İşte buradayız!”</p>

    <p>Tommy de etrafına baktı, durduk. Bir başka ara sokaktaydık, galerinin sokağı kadar dar değildi. Kısa bir süre etrafımıza tiyatral bir edayla baktık, sonra gülmeye başladık.</p>

    <p>Tommy: “O kadar da aptalca bir fikir değildi yani,” dedi. “Demin gittiğimiz şu Woolworth’s denen yerde bir sürü kaset vardı. Seninki de mutlaka aralarındadır diye düşündüm. Ama yoktu sanırım.”</p>

    <p>“<em>Sanırım</em> mı dedin? Ah Tommy, doğru dürüst bakmadın bile yani.”</p>

    <p>“Baktım Kath. Ancak, yani, çok sinir bozucu bir durum ama kasetin adını hatırlayamadım. Hailsham’daki yıllarımız boyunca erkek çocukların koleksiyon sandıklarını falan açıp kaseti arıyordum, ama şimdi adını hatırlayamıyorum. Julie Bridges ya da öyle bir şeydi...”</p>

    <p>“Judy Bridgewater. <em>Karanlıktan Sonra Şarkılar.</em>”</p>

    <p>Tommy ciddi bir ifadeyle başını iki yana salladı. “O kaset kesinlikle yoktu mağazada.”</p>

    <p>Güldüm ve koluna bir yumruk attım. Kafası karışmış gibiydi, bu yüzden ona: “Tommy, Woolworths’te öyle bir şey bulunmaz,” dedim. “Onlarda sadece en son albümler vardır. Judy Bridgewater yıllar öncesinden bir şarkıcı. Bizim Satışlar’dan birinde tesadüfen ortaya çıktı. Woolworths’te bulamayız kasetini, seni şaşkın!”</p>

    <p>“Yani, dediğim gibi, bu tür şeyleri bilmem ben. Ama o kadar çok kaset vardı ki orada...”</p>

    <p>“<em>Bazı</em> kasetler vardı Tommy. Neyse, boş ver. Çok tatlısın, beni düşünmüşsün. Gerçekten duygulandım. Harika bir fikirdi. Ne de olsa Norfolk’tayız.”</p>

    <p>Yine yürümeye başladık ve Tommy tereddütle konuştu: “İşte bu nedenle sana anlatmam gerekti. Sürpriz yapmak istemiştim, ama başaramadım. Nereye bakacağımı bilmiyordum, hatta albümün adını bile bilmiyordum. Sana söylediğime göre bana yardım edebilirsin artık. Birlikte arayabiliriz.”</p>

    <p>“Tommy, ne diyorsun sen?” Sitem etmeye çalışıyordum ama gülmemi saklayamadım.</p>

    <p>“Bir saatimiz var. Şansımızı deneyebiliriz.”</p>

    <p>“Tommy, seni şaşkın! Buna gerçekten inanıyorsun değil mi? Şu kayıp köşe hikâyesine?”</p>

    <p>“İlle de inanıyorum anlamına gelmez. Ama burada olduğumuza göre bir bakalım derim. Yani, o kaseti bulmak hoşuna giderdi, öyle değil mi? Kaybedecek neyimiz var ki?”</p>

    <p>“Tamam. Sen tam bir şaşkınsın, ama zararı yok.”</p>

    <p>Çaresiz bir tavırla kollarını iki yana açtı. “Evet, Kath nereye gidiyoruz? Dediğim gibi, ben alışveriş yapmayı pek beceremem.”</p>

    <p>Bir an düşündükten sonra: “İkinci el eşyalar satan yerlere bakmalıyız,” dedim. “Eski elbiselerle, eski kitaplarla dolu yerlere bakalım. Onlarda bazen kutular dolusu plak oluyor.”</p>

    <p>“Peki. Ama nerede bu dükkânlar?”</p>

    <p>O anı şimdi düşündüğümde, Tommy’yle araştırmamıza başlamadan önce o daracık ara sokakta ayakta dururkenki halimizi, içim ısınıyor. Birden her şey kusursuz bir hal almıştı; önümüzde koca bir saat vardı, zamanımızı değerlendirmenin daha iyi bir yolu olamazdı. Şapşalca kıkırdamamak ya da küçük bir çocuk gibi hoplayıp zıplamamak için kendimi zor tuttum. Bir süre önce, Tommy’nin bakıcılığını yaparken ona Norfolk gezimizi hatırlattım ve o da bana aynı şeyleri hissettiğini söyledi. Kayıp kasetimi aramaya karar verdiğimiz andan itibaren sanki bütün bulutlar yok olmuş, geriye sadece bizi bekleyen eğlence ve kahkahalar kalmıştı.</p>

    <p>Başlangıçta yanlış yerlere gittik; sahaflar ya da eski süpürge makineleriyle dolu, hiç müzik satmayan eskicilere. Bir müddet sonra Tommy ondan fazla şey bilmediğime karar verdi ve gezimize kendisinin liderlik edeceğini söyledi. Gerçekten de, şans eseri, aradığımız özelliklere uygun tam dört tane dükkânın sıralandığı bir sokağı buldu. Eskicilerin vitrinleri elbiseler, çantalar, çocuk kitaplarıyla doluydu, içleri de tatlı, bayat bir kokuyla. Kenarları kıvrılmış karton kapaklı kitaplar, kartpostallar ve ıvır zıvırla dolu yığınla tozlu kutu vardı. Bir dükkânda hippilerin ilgisini çekecek eşyalar vardı, bir diğerinde savaş madalyaları ve çöldeki askerlerin fotoğrafları. Ama hepsinde bir ya da iki büyük karton kutu dolusu plak ve kaset bulduk. Bu dükkânları karıştırmaya başladık ve birkaç dakika içinde Judy Bridgewater’ı unuttuk. Birlikte bütün bu eşyalara bakmak çok hoştu; birbirimizden ayrılıyor, sonra tekrar yan yana geliyorduk, gün ışığıyla aydınlanan tozlu bir köşede yatan ıvır zıvır dolu kutuya ikimiz birden aynı anda bakmaya çalışıyorduk.</p>

    <p>Derken, elbette buldum onu. Bir sıra kaseti karıştırıyordum, aklım başka yerdeydi, sonra birden parmaklarımın altında beliriverdi, tıpkı yıllar önceki haline benziyordu: Judy, sigarası, barmene cilveyle bakışı, arka plandaki bulanık palmiyeler.</p>

    <p>Beni heyecanlandıran başka şeyleri bulduğum zaman yaptığım gibi küçük bir çığlık atmadım. Orada sessizce durdum, memnun olduğumdan emin değildim, plastik kaplı kasete bakakaldım. Hatta bir an bir yanlışlık olduğunu sandım. Kaset, eğlenmek için mükemmel bir bahane olmuştu bize, ama onu bulduğumuza göre durmak zorundaydık. Belki de bu yüzden, önce ses çıkarmadım, kendim de şaşırdım buna, kaseti görmemiş gibi yaptım. Gözümün önündeydi ve ondan biraz utanç bile duyuyordum, sanki geçmişte bırakmış, unutmuş olmam gerekirdi. Hatta kaseti devirip üstüne sonraki kasetin düşmesini bile sağladım. Ama kasetin sırtı hâlâ bana bakıyordu ve sonunda Tommy’yi yanıma çağırdım.</p>

    <p>“Bu mu?” Tommy şüpheyle bakıyordu, çünkü hiç tepki vermiyordum. Kaseti çıkardım, iki elimle tuttum. Sonra aniden büyük bir zevk duydum ya da başka bir şey, beni gözyaşlarına boğabilecek, daha karmaşık bir şey. Ama duygularıma hâkim olmayı başardım ve sadece Tommy’nin kolunu hafifçe çekiştirdim.</p>

    <p>“Evet, bu,” dedim ve ilk kez heyecanla gülümsedim. “İnanabiliyor musun? Bulduk, gerçekten bulduk onu.”</p>

    <p>“Sence aynısı mı? Yani, gerçekten aynısı mı? Senin kaybettiğin kaset mi?”</p>

    <p>Kaseti elimde çevirirken, sırtındaki bütün çizimleri, şarkıların adlarını, her şeyi hatırladığımı fark ettim.</p>

    <p>“Hatırladığım kadarıyla öyle,” dedim. “Ama biliyorsun, Tommy, etrafta bundan yüzlercesi olabilir.”</p>

    <p>Tommy’nin zaferiyle beklediğim kadar övünmediğini görme sırası bana gelmişti.</p>

    <p>“Tommy, benim için pek sevinmiyor gibisin,” dedim, şaka yaptığımı belli eden bir ses tonuyla.</p>

    <p>“Senin adına seviniyorum Kath. Yalnız, keşke ben bulsaydım.” Sonra küçük bir kahkaha attı ve devam etti: “O günlerde, kasetini kaybettiğin zaman, onu bulup sana getirsem nasıl olurdu diye aklımdan geçirirdim. Ne derdin, nasıl bakardın bana, böyle şeyler...”</p>

    <p>Sesi her zamankinden daha yumuşak çıkmıştı ve gözlerini elimdeki plastik kutudan ayırmıyordu. Sonra birden dükkânda, hesap kitap yapmaya dalmış olan yaşlı tezgâhtar dışında kimse olmadığını fark ettim. Dükkânın arka tarafında, biraz yükseltilmiş bir platformun üzerindevdik, burası daha loş ve dışarıya daha kapalıydı, sanki yaşlı adam bu köşedeki eşyaları düşünmek istemiyordu, zihninden silmişti dükkânın bu bölümünü. Birkaç saniye boyunca Tommy bir tür trans halinde kaldı, belki de bana kayıp kaseti verişiyle alakalı eski hayallerini gözünün önüne getiriyordu. Sonra birden kaseti elimden kaptı.</p>

    <p>“Peki, en azından senin için <em>satın alabilirim</em> onu,” dedi yüzünde kocaman bir gülümsemeyle. Engel olmama fırsat vermeden dükkânın ön tarafına doğru yürümeye başlamıştı bile.</p>

    <p>Yaşlı adam verdiğimiz kaset kabının içine girecek kaseti ararken ben de dükkânın arkasındaki eşyalara bakmaya devam ettim. Kaseti bu kadar çabuk bulduğumuz için hâlâ hayal kırıklığı duyuyordum ve ancak daha sonra, Kulübeler’e döndükten sonra, odamda yalnız kalınca kasetin –ve o şarkının– tekrar elime geçmesinden dolayı memnun olmaya başladım. Ama o zaman bile aslında nostaljik bir histi içimdeki ve bugün kaseti çıkarıp bakacak olursam, Hailsham’daki günlerimiz kadar Norfolk’taki o öğleden sonrasına ait anılarımı canlandırıyor.</p>

    <p class="paragraf">Dükkândan çıktığımızda, önceki kaygısız, neredeyse şaşkın ruh halini korumaya kararlıydım. Ama bir iki küçük şaka yaptım ve kendi düşüncelerine dalıp gitmiş olan Tommy tepki vermedi.</p>

    <p>Çok dik bir yokuşu tırmanmaya başladık; ileride, uçurumun kenarında, denize dönük banklarıyla bir tür manzara seyir alanını görebiliyorduk. Sıradan bir ailenin yazları piknik yapması için güzel bir yerdi. Buz gibi esen rüzgâra rağmen oraya doğru, yokuş yukarı tırmanmaya başladık, ama hedefimize varamadan Tommy adımlarını yavaşlattı ve konuşmaya başladı:</p>

    <p>“Chrissie ve Rodney bu düşünceyi saplantı haline getirmişler,” dedi. “Yani, birbirine gerçekten âşık olan kişilerin organ bağışlarının erteleneceği düşüncesine takmışlar kafayı. Bizim bu konuda her şeyi bildiğimizi sanıyorlar, ama Hailsham’da kimse bundan söz etmedi. En azından ben böyle bir şey duymadım, sen duydun mu Kath? Hayır, son zamanlarda sadece eskilerin sözünü ettiği bir şey. Ruth gibiler de bunu körükleyip duruyorlar.”</p>

    <p>Ona dikkatle baktım, ama hınzır bir şefkatle mi yoksa bir tür tiksintiyle mi konuştuğunu anlamak zordu. Zaten aklında başka bir şey, Ruth’la alakası olmayan bir şey olduğunu seziyordum, bu yüzden cevap vermedim ve sadece bekledim. Sonunda Tommy durdu ve ayağının ucuyla yerdeki ezilmiş kâğıt bardakla oynamaya başladı.</p>

    <p>“Kath,” dedi, “Aslında bunu uzun süredir düşünüyorum. Evet, biz haklıyız, Hailsham’da böyle bir şeyden asla söz edilmedi. Ama o zamanlar bize anlamsız gelen çok şey vardı. Şimdi düşünüyorum da, bu rivayet doğruysa, bir sürü şey açıklığa kavuşur. Çözmeye uğraştığımız şeyler.”</p>

    <p>“Neden bahsediyorsun? Ne tür şeyler?”</p>

    <p>“Örneğin, şu galeri konusu.” Tommy sesini alçalttı ve ben de hafifçe ona yaklaştım, sanki hâlâ Hailsham’da akşam yemeği kuyruğunda ya da göl kıyısındaymışız gibi. “Galeri’nin ne işe yaradığını bir türlü öğrenemedik. Madam’ın niçin en iyi çalışmalarımızı götürdüğünü bulamadık. Ama sanırım şimdi biliyorum. Kath, kuponlar yüzünden çıkan tartışmayı hatırlıyor musun? Madam’ın aldığı şeyler karşılığında kupon verilsin mi verilmesin mi diye tartışılmıştı. Roy J., Bayan Emily’yi görmeye gitmişti bu yüzden, hatırlıyor musun? O zaman Bayan Emily ona bir şey söylemişti, ağzından kaçırmıştı. Bunu düşünüp duruyorum şimdi.”</p>

    <p>Yanımızdan köpeklerini gezdiren iki kadın geçti. Çok aptalca da olsa, onlar yokuş yukarı ilerleyip sesimizi duyamayacak kadar uzaklaşana kadar ikimiz de sustuk. Sonra, “Ne demişti, Tommy?” dedim. “Bayan Emily ağzından neyi kaçırmıştı?”</p>

    <p>“Madam bizim işlerimizi neden alıyor diye soran Roy J.’ye verdiği cevabı hatırlıyor musun?”</p>

    <p>“Bunun bir ayrıcalık olduğunu belirtmiş, gurur duymamızı söylemişti...”</p>

    <p>“Hepsi bu değildi.” Tommy’nin sesi artık bir fısıltıya dönüşmüştü. “Roy’a söylememesi gereken bir şey söylemiş, ağzından kaçırmıştı, hatırlamıyor musun Kath? Roy’a demişti ki, resimler, şiirler, bütün bu tür şeyler gerçekte <em>nasıl insanlar olduğunuzu</em> gösterir, demişti. <em>Ruhunuzu yansıtır,</em> demişti.”</p>

    <p>Bunu söylediği anda, birden Laura’nın kendi bağırsaklarını çizdiği resmini hatırladım ve güldüm. Ama bir şeyler canlanmaya başladı zihnimde.</p>

    <p>“Doğru,” dedim. “Hatırlıyorum. Lafı nereye getirmeye çalışıyorsun?”</p>

    <p>“Ben şöyle düşünüyorum,” dedi yavaşça. “Diyelim ki, eskilerin söylediği doğruydu. Diyelim ki Hailsham öğrencileri için gerçekten özel bir düzenleme yapıldı. Diyelim ki iki kişi gerçekten birbirlerine âşıklar ve birlikte daha fazla zaman geçirmek istiyorlar. O zaman, Kath, onların gerçeği söyleyip söylemediklerini anlamanın bir yolu olmalı. Sadece organ bağışlarını ertelemek için âşığız demediklerinden emin olmak lazım. Buna karar vermek ne kadar zordur, düşünebiliyor musun? Hatta belki âşık olduklarını sanıyorlardır, ama gerçekte birlikte olmalarının tek nedeni sekstir. Ya da sadece hoşlanmışlardır birbirlerinden. Ne demek istediğimi anlıyor musun, Kath? Durumu değerlendirmek çok zor olur ve her seferinde doğru karara varmak imkânsızdır. Demek istediğim şu, karar veren kim olursa olsun, Madam ya da her kimse, elinde kanıt olması gerekir.”</p>

    <p>Yavaşça başımı salladım. “Yani bu nedenle çalışmalarımızı alıyorlardı...”</p>

    <p>“Olabilir. Madam’ın bir yerlerde, öğrencilerin küçük yaşlardan itibaren yaptıkları çalışmalarla dolu bir galerisi var. Diyelim ki iki kişi geldi ve birbirlerine âşık olduklarını söylediler. Madam her ikisinin de yıllar içinde yaptıkları çalışmaları bulur. Benzerlikler var mı diye bakar. Birbirlerine uyuyorlar mı, anlar. Kath, unutma ki onun elindeki çalışmalar bizim ruhlarımızı yansıtıyor. Karşısında uyumlu bir çift mi var yoksa aptalca bir ilişki mi, hemen anlayabilir.”</p>

    <p>Yine yavaş yavaş yürümeye başladım, nereye bastığıma bakmıyordum. Cevabımı bekleyen Tommy de adımlarıma uydu.</p>

    <p>Sonunda, “Emin değilim,” dedim. “Söylediklerin elbette Bayan Emily’nin Roy’a dediklerine bir açıklık getiriyor. Sanırım gözetmenlerimizin niçin bize resim ya da benzeri şeyler yapmanın önemli olduğunu sürekli tekrarladığını da açıklıyor.”</p>

    <p>“Kesinlikle. İşte bu yüzden...” Tommy içini çekti ve kendini biraz zorlayarak devam etti: “Bu yüzden Bayan Lucy hata yaptığını söyledi, bana resim yapmamın önemli olmadığını söylerken hata yapmıştı. Bana acıdığı için önemli değil demişti. Ama içten içe çok önemli olduğunu biliyordu. Hailshamlı olmak bu özel şansa sahip olmak demekti. Eğer Madam’ın galerisine çalışmalarını sokamadıysan, bu şansı tepmiş oluyordun.”</p>

    <p>Bunu söylediği anda sözü nereye getirmeye çalıştığını anladım ve ürperdim. Durup ona doğru döndüm, ama ben ağzımı açamadan Tommy bir kahkaha koyuverdi.</p>

    <p>“Bu konuda haklıysam, şansımı yitirmiş sayılırım.”</p>

    <p>“Tommy, yaptığın herhangi bir çalışma Galeri’ye girdi mi? Belki küçükken yaptığın bir şey girmiş olabilir.”</p>

    <p>Ama başını iki yana sallamaya başlamıştı bile. “Hiç umut vermeyen bir öğrenciydim, biliyorsun. Bir de Bayan Lucy’yle olanlar var. Niyeti iyiydi, biliyorum. Benim için üzülüyordu ve yardım etmek istemişti. Buna eminim. Ama eğer teorim doğruysa, o zaman...”</p>

    <p>“Bu sadece bir teori, Tommy,” dedim. “Teoriler nasıldır bilirsin.”</p>

    <p>Onu biraz neşelendirmek istemiş ama ses tonumu iyi ayarlayamamıştım, hâlâ onun söylediklerini düşündüğüm çok belliydi. Bir an sonra: “Belki karar vermek için başka yöntemler de kullanıyorlardır,” dedim. “Belki de sanat bu farklı yöntemlerden sadece biridir.”</p>

    <p>Tommy yine başını iki yana salladı. “Nasıl bir yöntem olabilir? Madam bizimle asla tanışmadı. Bizleri hatırlaması imkânsız. Ayrıca tek başına karar vermiyordu bence. Onun hesap verdiği insanlar da vardı mutlaka, Hailsham’a bir kez olsun ayak basmayan birileri. Bunun üzerine çok düşündüm, Kath. Her şey birbirine uyuyor. Galeri bu yüzden çok önemliydi, bu yüzden gözetmenlerimiz resme ve şiire önem vermemizi, çok çalışmamızı istiyorlardı. Kath, sen ne düşünüyorsun?”</p>

    <p>Biraz dalmıştım elbette. Aslında, yatakhanede yalnız kaldığım o öğleden sonrayı düşünüyordum, yeni bulduğum kaseti dinlerken göğsüme yastığı dayayıp olduğum yerde sallanışımı ve kapının eşiğinde beni gözleri yaşlı seyreden Madam’ı. İkna edici bir açıklama bulamadığım bu olay bile Tommy’nin teorisine uyuyordu. Kollarımda bebek tuttuğumu hayal ediyordum ben, ama Madam’ın bunu bilmesine imkân yoktu. Ona göre, kollarımda sevgilimi tutuyor olabilirdim. Tommy’nin teorisi doğruysa, Madam’ın bizimle bağlantısı salt daha sonra, âşık olduğumuzda organ bağışlarımızı ertelememizle ilgiliyse, genelde bize karşı soğuk davranmasına karşın, böyle bir sahne karşısında duygulanması doğaldı. Bütün bunlar zihnimde canlandı ve hepsini Tommy’ye anlatmak istedim. Ama kendimi tuttum, çünkü onun teorisini ciddiye aldığımı göstermek istemiyordum.</p>

    <p>“Senin söylediklerini düşünüyordum, hepsi bu,” dedim. “Artık geri dönmeliyiz. Otoparkı bulmamız zaman alabilir.”</p>

    <p>Yokuştan aşağı inmeye başladık, ama hâlâ vaktimiz vardı ve acele etmiyorduk.</p>

    <p>Bir süre yürüdükten sonra, “Tommy,” dedim, “bütün bunlardan Ruth’a bahsettin mi hiç?”</p>

    <p>Başını iki yana salladı ve yürümeye devam etti. Sonunda cevap verdi: “Sorun şu ki, Ruth hepsine inanıyor, eskilerin söylediği her şeyi ciddiye alıyor. Tamam, bildiğinden çok daha fazlasını bildiğini iddia etmekten hoşlanıyor. Ama gerçekten inanıyor. Er ya da geç işi daha ileri götürmek isteyecektir.”</p>

    <p>“Yani, sence o...”</p>

    <p>“Evet. Başvurmak isteyecek, ama ayrıntılarıyla düşünmedi henüz. Bizim biraz önce düşündüğümüz gibi.”</p>

    <p>“Ona Galeri hakkındaki teorinden hiç bahsetmedin mi?”</p>

    <p>Başını yeniden iki yana salladı ama hiçbir şey söylemedi.</p>

    <p>“Ona teorini anlatırsan,” dedim, “ve o da kabul ederse... Şey, çok öfkelenecek.”</p>

    <p>Tommy düşünceli görünüyordu ama hiç sesini çıkarmadı. Yeniden dar arka sokaklara gelene dek konuşmadı, konuşmaya başladığında ses tonu birdenbire uysallaşmıştı.</p>

    <p>“Kath, ben aslında,” dedi, “bazı şeyler yapıyordum. Belki gerekir diye. Bunu kimseye anlatmadım, Ruth’a bile. Sadece bir başlangıç.”</p>

    <p>Tommy’nin hayali hayvanlarını ilk o zaman öğrendim. Yaptığı şeyleri anlatmaya başladığında –gerçekte birkaç hafta sonrasına kadar resimleri görmedim– fazla umutlanmadım. Hatta, itiraf ediyorum ki aklıma ilk gelen, Tommy’nin Hailsham’daki sorunlarının başlamasına neden olan resimdi; çayırdaki fil resmi. Tommy, Kulübeler’deki kanepelerden birinin arkasında bulduğu, arka kapağı olmayan eski bir çocuk kitabından esinlendiğini açıkladı. Keffers’ı, figürlerini çalakalem eskizlere dökebileceği küçük bir kara kaplı defter vermeye ikna etmişti. O zamandan beri, Tommy şu fantastik yaratıklarından en az on iki tane yapmıştı.</p>

    <p>“Püf noktası, onları küçücük çizmek. Minicik. Hailsham’dayken aklıma gelmedi bu fikir. Belki orada yanlış yaptım. Onları küçük çizdiğin zaman –ki öyle yapmak zorundasın, çünkü defterin sayfaları şu kadarcık– ondan sonra her şey değişiyor; kendi kendilerine canlanıyorlar adeta. Sonra her biri için farklı detaylar çizmek gerekiyor. Kendilerini nasıl koruyabilirler, bir şeylere nasıl uzanırlar, bunları düşünmen gerekiyor. Açıkçası Kath, Hailsham’da yaptığım hiçbir şeye benzemiyor.”</p>

    <p>En sevdiği çizimlerini anlatmaya başladı, ama ben konsantre olamadım; Tommy hayvanlarını anlatıp heyecanlandıkça ben de giderek huzursuzlanıyordum. Ona, “Tommy,” demek istiyordum, “kendini yine gülünç duruma düşüreceksin. Hayali hayvanlar mı? Neyin var senin?” Ama bunu yapmadım. Sadece ona çekinerek baktım ve: “Kulağa hoş geliyor Tommy,” deyip durdum.</p>

    <p>Biraz anlattıktan sonra Tommy: “Dediğim gibi Kath, Ruth’un bu hayvanlardan haberi yok,” dedi. Bunu söyleyince diğer her şeyi, öncelikle niçin onun hayvanlarından söz ettiğimizi hatırladı ve yüzündeki enerjik ifade kayboldu. Yine sessizlik içinde yürümeye başladık, ana caddeye geldiğimizde sessizliği bozdum:</p>

    <p>“Peki, Tommy. Teorinde doğruluk payı olsa bile, öğrenmemiz gereken çok şey var demektir. Bir kere, bir çift nasıl başvuruda bulunabilir? Neler yapmaları gerekir? Doldurabileceğimiz bir form falan yok elimizde.”</p>

    <p>“Ben de bütün bunları düşündüm.” Sesi yine fısıltı gibi ve ciddi çıkıyordu. “Görebildiğim kadarıyla başvurmanın tek bir yolu var. Bu da Madam’ı bulmaktan geçiyor.”</p>

    <p>Söylediğini biraz düşündüm, sonra, “O kadar kolay olmayabilir,” dedim. “Madam hakkında hiçbir şey bilmiyoruz. Adını bile bilmiyoruz. Nasıl biri olduğunu hatırlıyor musun? Ona yaklaşmamızdan hiç hoşlanmazdı. Onu bulmayı başarsak bile, bize yardımcı olacağını sanmıyorum.”</p>

    <p>Tommy içini çekti. “Biliyorum,” dedi. “Sanırım vaktimiz var. Hiçbirimizin acelesi yok.”</p>

    <p class="paragraf">Otoparka döndüğümüzde gökyüzü bulutlanmıştı ve hava giderek serinliyordu. Diğerleri henüz görünürde yoktu, bu nedenle Tommy’yle ben sırtımızı arabaya yasladık ve mini golf sahasını seyretmeye başladık. Saha bomboştu ve küçük bayraklar rüzgârda dalgalanıyordu. Artık Madam, Galeri ya da benzer başka konulardan konuşmak istemiyordum, bu yüzden Judy Bridgewater kasetimi küçük torbasından çıkardım ve iyice inceledim.</p>

    <p>“Bana bunu aldığın için teşekkür ederim,” dedim.</p>

    <p>Tommy gülümsedi. “Kaset kutusuna önce ben baksaydım, sen de plakların başına geçseydin, ben bulurdum onu. Zavallı küçük Tommy’nin şansı yoktu.”</p>

    <p>“Önemli değil. Kaseti bulduysak, bunun sebebi onu aramayı önermendir. Bu kayıp eşya köşesi konusunu unutmuştum ben. Ruth öyle konuşmaya başlayınca canım çok sıkılmıştı. Judy Bridgewater. Eski dostum benim. Sanki hiç ayrılmamışız gibi. Acaba kim çalmıştı onu benden?”</p>

    <p>Bir an dönüp diğerleri geliyor mu diye sokağa baktık.</p>

    <p>“Biliyor musun,” dedi Tommy. “Ruth öyle konuşmaya başlayınca, senin ne kadar üzüldüğünü gördüm...”</p>

    <p>“Unut gitsin, Tommy. Artık iyiyim. Ruth döndüğünde de bu konuyu açmayacağım.”</p>

    <p>“Hayır, benim söylemek istediğim bu değildi.” Arabaya yaslanmaktan vazgeçip doğruldu, dönüp bir ayağını ön lastiğe yasladı, test edermiş gibi bastırdı. “Demek istediğim, Ruth öyle konuşmaya başlayınca, senin o porno dergilere niçin öyle baktığını anladım. Tamam, <em>anladım</em> demeyeyim. Bu sadece bir teori. Teorilerimden biri. Ama Ruth’un dediklerini duyunca, birden taşlar yerli yerine oturdu.”</p>

    <p>Bana baktığını biliyordum, ama bakışlarımı önüme diktim ve hiç tepki vermedim.</p>

    <p>“Ama hâlâ anlayamıyorum, Kath,” dedi sonunda. “Ruth’un dedikleri doğru olsa bile, ki bence doğru değil, niçin olası modelini o porno dergilerde arıyordun? Niçin modelinin o kızlardan biri olduğunu düşünüyorsun?”</p>

    <p>Omuz silktim, hâlâ Tommy’nin yüzüne bakmıyordum. “Anlamı olduğunu iddia etmiyorum,” dedim. “Öylesine bakıyordum.” Artık gözlerime yaşlar dolmaya başlamıştı, onları Tommy’den gizlemeye çalıştım. Ama, “Senin canını o kadar sıkıyorsa, bir daha yapmam,” derken sesim titredi.</p>

    <p>Tommy gözyaşlarımı gördü mü bilmiyorum. Zaten yanıma yaklaşıp omuzlarımı sevecenlikle sıktığında, gözyaşlarımı kontrol altına almıştım. Daha önce de omuzlarımı böyle sıkmıştı, özel ya da yeni bir hareket değildi bu. Ama nedense kendimi daha iyi hissetmemi sağladı ve kısa bir kahkaha attım. O zaman omuzlarımı bıraktı, ama sırtımız arabaya dönük, birbirimize çok yakın, neredeyse dokunacak kadar yakın durmaya devam ettik.</p>

    <p>“Tamam, bu yaptığımız anlamsız,” dedim. “Ama hepimiz modelimizin kim olduğunu merak ediyoruz, öyle değil mi? Sonuçta, bugün buraya bu nedenle geldik. Hepimiz merak ediyoruz.”</p>

    <p>“Kath, biliyorsun değil mi, seni kazan dairesinde gördüğümden kimseye bahsetmedim. Ne Ruth’a anlattım ne başkasına. Ama anlamıyorum. Derdini anlayamıyorum.”</p>

    <p>“Peki Tommy. Sana anlatayım. Beni dinledikten sonra bile anlamsız gelebilir her şey, ama madem ısrar ediyorsun anlatayım. Bazen, arada bir, sevişmek istediğimde çok güçlü şeyler hissediyorum. Birden bu istek bütün benliğimi kaplıyor, bir iki saat boyunca korkutucu bir hal alıyor. Öyle ki, Keffers’la bile yapabilirim o işi, durum bu kadar kötü yani. İşte bu yüzden... Bu yüzden Hughie’yle birlikte oldum. Oliver’la da. Duygusal bir şey hissetmedim. Onlardan pek hoşlanmıyorum bile. Sonra, her şey olup bittikten sonra çok korkutucu şeyler hissediyorum. Bu yüzden düşündüm ki, yani, bunun bir nedeni olmalı. Bende bir sorun olmalı.” Sustum, ama Tommy hiçbir şey söylemeyince devam ettim: “Bu yüzden düşündüm ki, şu dergilerden birinde onun fotoğrafını görürsem, her şey ortaya çıkmış olur. Yani, benim neden böyle olduğum bir şekilde açıklığa kavuşur.”</p>

    <p>“Ben de bazen öyle oluyorum,” dedi Tommy. “Bazen gerçekten yapmak istiyorum. Sanırım herkes aynı şeyi hisseder, tabii kendilerine karşı dürüstlerse. Bence sende bir acayiplik yok, Kath. Aslında, ben de sık sık öyle hissediyorum...” Cümlesini yarıda kesti ve gülmeye başladı, ama ben ona katılmadım.</p>

    <p>“Ben farklı bir şeyden söz ediyorum,” dedim. “Başka insanları izledim. Onlar sevişmek için havaya giriyorlar, ama bu yüzden bir şeyler yapmıyorlar. Benim yaptığım türden şeyleri hiç yapmıyorlar, Hughie gibileriyle yatmıyorlar...”</p>

    <p>Yeniden ağlamaya başlamış olabilirim, çünkü Tommy’nin kolunu omzuma attığını hissettim. Ne kadar üzgün olsam da, nerede olduğumuzu unutmadım ve Ruth’la diğerleri çıkıp gelirlerse, bizi burada bu halde gördüklerinde bile yanlış anlamayacaklarını kendime hatırlattım. Hâlâ yan yanaydık, arabaya yaslanıyorduk, benim bir şeyden dolayı üzüldüğümü ve Tommy’nin beni sakinleştirmeye çalıştığını anlarlardı. Sonra Tommy’nin şöyle dediğini duydum:</p>

    <p>“Bence bu kötü bir şey olmak zorunda değil. Birini bulunca Kath, gerçekten birlikte olmak istediğin birini bulunca, çok güzel olabilir. Gözetmenlerimizin bize ne dediğini hatırlıyor musun? Doğru insanı bulursan, kendini çok iyi hissedersin.”</p>

    <p>Tommy’nin kolunu çekmesi için omuzumu salladım, sonra derin bir nefes aldım. “Unutalım gitsin,” dedim. “Zaten, o hale geldiğim zaman kendimi kontrol etmekte artık çok daha başarılıyım. Bu yüzden, unutalım gitsin.”</p>

    <p>“Kath, o dergilere bakman yine de aptalca bir şey.”</p>

    <p>“Aptalca bir şey, evet. Tommy, kapatalım bu konuyu. Ben artık iyiyim.”</p>

    <p>Diğerleri ortaya çıkana kadar nelerden söz ettik hatırlamıyorum. O ciddi konulara bir daha girmedik, diğerleri bir şeyler sezmiş olsalar bile yorum yapmadılar. Keyifleri yerindeydi, özellikle Ruth, daha önceki kötü sahneyi unutturmaya kararlıydı. Bana yaklaştı ve yanağıma dokundu, bir şaka yaptı, arabaya oturduktan sonra da neşeli havayı korumaya özen gösterdi. O ve Chrissie, Martin’le ilgili her şeyi komik bulmuşlardı ve artık onun dairesinden çıkmış oldukları için, açıkça gülmekten keyif alıyorlardı. Rodney ayıplar görünüyordu ve Ruth ile Chrissie’nin ona takılmak için abartılı davrandığını anladım. Her şey iyi niyetle yapılıyordu görünüşte. Ama eskiden yaptığı şakaları ve göndermeleri Tommy’yle bana hiç açıklamayan Ruth, bu sefer ikide bir benden yana dönüp neden bahsettiklerini özenle anlatmaya başlamıştı. Bir süre sonra sıkıcı olmaya başladı, çünkü arabada söylenen her şey bizim –ya da en azından benim– yararımız için söyleniyor gibiydi sanki. Ama Ruth’un bu kadar çabalamasından memnundum. Tommy ve ben, Ruth’un daha önce bize kötü davrandığını anladığını ve bu şekilde özür dilemeye çalıştığını fark etmiştik. Ruth, tıpkı yolculuğun başındaki gibi aramızda oturuyordu, ama dönüş yolculuğu boyunca benimle konuştu, sadece arada bir Tommy’yi hafifçe sıkıştırmak ya da öpmek için öbür yanına döndü. Herkesin keyfi yerindeydi ve kimse Ruth’un olası modelinden ya da benzer bir şeyden söz açmadı. Ben de Tommy’nin bana aldığı Judy Bridgewater kasetinden hiç söz etmedim. Ruth’un eninde sonunda öğreneceğini biliyordum, ama henüz öğrenmesini istemiyordum. Eve dönüş yolculuğumuzda, uzun ve boş yollara karanlık çökerken, üçümüzün yine yakınlaştığımızı hissettim ve hiçbir şey bunu bozmasın istedim.</p>
  </div>
</body>
</html>
