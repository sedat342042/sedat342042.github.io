<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h3 class="buyuk">12<br /></h3>
  <hr />

  <h3 id="sigil_toc_id_12">VAN MİTTEN OKUYUCUYU BELKİ DE İLGİLENDİREBİLECEK OLAN BİR LALE HİKÂYESİ ANLATIR</h3>
  <hr />

  <p>Yeni atların koşulu olduğu araba, öğlen saat bire doğru Odesa'dan ayrıldı. Keraban Ağa arabanın sol köşesinde, Van Mitten sağ köşesinde, Ahmet ise ortada oturuyordu. Zamanlarını konuşmaktan çok uyumakla geçiren Bruno ve Nizib arka taraftaydılar.</p>

  <p>Pırıl pırıl bir güneş kırlara neşe saçıyordu. Deniz koyu mavi rengiyle sahilin kurşuni kayalıklarından ayrılıyordu.</p>

  <p>Büyük bir zevkle inatçılık hayallerine dalmış olan Keraban Ağa'nın aklı, Osmanlı otoritelerine oynadığını iddia ettiği oyunda, yaptığı "üç kâğıt"taydı.</p>

  <p>Van Mitten bu beklenmeyen yolculuğu düşünüyor, kendisi gibi bir Batavyalı'nın, İstanbul'un Pera semtinde sakince oturmak varken, neden Karadeniz sahillerindeki yollara sürüklendiğini sormaktan kendini alamıyordu.</p>

  <p>Ahmet bu yolculuğa kendi rızasıyla katılmıştı. Ama, herhangi bir gecikmeyi önlemek ya da herhangi bir engeli aşmak için para harcamak gerektiğinde, amcasının kesesinden tek kuruş bile tasarruf etmemeye kararlıydı. En kısa yoldan gidilecekti, hem de en hızlı şekilde.</p>

  <p>Ahmet kafasında bunları evirip çevirmekteyken, küçük burnun dönemecine gelindiğinde, koyun dibinde Banker Selim'in yalısını fark etti. Gözlerini o noktaya diktiğinde, şüphe yok ki Amasya'nın gözleri de ona dönmüştü; ihtimal, birbirlerine yetişemeyen bakışları boşlukta karşılaşmıştı.</p>

  <p>Sonra, hassas bir meseleye dokunmaya karar veren Ahmet amcasına döndü ve izlenecek yolun bütün ayrıntılarının inceden inceye tespit edilip edilmediğini sordu.</p>

  <p>"Evet oğlum," diye cevap verdi Keraban. "Hiç ayrılmadan sahil yolunu takip edeceğiz."</p>

  <p>"Peki, şu anda nereye gidiyoruz?"</p>

  <p>"Koblevo'ya, Odesa'ya yaklaşık on iki fersah Uzaklıkta, bu akşam oraya varacağımızı sanıyorum."</p>

  <p>"Koblevo'ya vardıktan sonra?" diye sordu Ahmet.</p>

  <p>"Bütün gece yol alacağız oğlum; yarın öğlen civarı bu kasabadan on sekiz fersah ilerideki Nikolayef'e ulaşabilmek için."</p>

  <p>"Çok iyi Keraban Amca, gerçekten de hızlı gitmemiz gerekiyor. Ama Nikolayef'ten sonra, sadece birkaç gün içinde Kafkas şehirlerine ulaşmayı düşünmez misiniz?"</p>

  <p>"Nasıl?"</p>

  <p>"Aleksandrof ile Rostov arasındaki Güney Rusya demiryollarını kullanarak, böylece yolculuğumuzun üçte birini tamamlamış olacağız"</p>

  <p>"Demiryolu mu?" diye bağırdı Keraban.</p>

  <p>Bu sırada Van Mitten, dirseğiyle genç arkadaşını dürttü ve "Faydasız!.." dedi alçak sesle. "Tartışmak faydasız!.. Demiryollarından nefret ediyor!"</p>

  <p>Ahmet, eski kuşak Türklerin sadık bir temsilcisi olan amcasının, bu fazla modern ulaşım aracı hakkındaki fikirlerini bilmiyor değildi. Ama ona öyle geliyordu ki, içinde bulundukları durum söz konusuyken, Keraban Ağa pekâlâ bir kereliğine bu saçma önyargılarını bırakabilirdi.</p>

  <p>Herhangi bir konu üzerinde bir an için bile olsa fikrinden vazgeçmek! Bu gerçekleşirse Keraban artık Keraban olmazdı!</p>

  <p>"Demiryolundan bahsediyorsun sanıyorum?" dedi.</p>

  <p>"Evet amca."</p>

  <p>"Yani sen istiyorsun ki ben, Keraban, daha önce hiç yapmadığım bir şeyi yapmaya razı olayım öyle mi?"</p>

  <p>"Bana öyle geliyor ki..."</p>

  <p>"Sen istiyorsun ki ben, Keraban, ahmakça buharlı bir makineye bineyim?"</p>

  <p>"Bir kere denerseniz..."</p>

  <p>"Ahmet, belli ki bana teklif etmeye cüret ettiğin şeyin ne olduğunun farkında değilsin!"</p>

  <p>"Ama amca..."</p>

  <p>"Sana ne söylediğinin farkında değilsin diyorum, böyle bir teklif getirebildiğine göre!"</p>

  <p>"Sizi temin ederim amca, bu vagonlarda..."</p>

  <p>Keraban bu ithal malı kelimeyi, anlatılması zor, garip bir tonlamayla tekrar etti: "Vagonlar?.."</p>

  <p>"Evet, raylar üzerinde kayan vagonlar..."</p>

  <p>"Raylar mı?" dedi Keraban. "Nedir bu korkunç kelimeler, hangi dili konuşuyoruz söyler misin?"</p>

  <p>"Modern seyyahların dilini!"</p>

  <p>İnatçı şahsiyet sinirlenerek cevap verdi:</p>

  <p>"O zaman söyle bakalım yeğenim; bende hiç, vagona binmeye ve bir makine tarafından sürüklenmeye razı olacak bir modern seyyah hali var mı? Yolda gitmek varken niye rayların üstünde kayayım?"</p>

  <p>"Ama insanın acelesi olunca amca..."</p>

  <p>"Ahmet, yüzüme iyi bak ve şunu sakın aklından çıkarma; eğer araba olmazsa kağnıyla, kağnı olmazsa atla, at olmazsa eşekle giderim, o da olmazsa yürürüm, o da olmazsa dizlerimin üzerinde, o da olmazsa..."</p>

  <p>Van Mitten, arkadaşının kolunu tutarak bağırdı:</p>

  <p>"Dostum Keraban, rica ederim durun artık!"</p>

  <p>"Karnımın üstünde giderim!.." dedi Keraban. "Evet, karnımın üstünde!"</p>

  <p>Ve Ahmet'i kolundan tuttu:</p>

  <p>"Sen hiç Hz. Muhammed efendimizin Mekke'ye demiryoluyla gittiğini duydun mu?"</p>

  <p>Artık bu son cümle üzerine elbette ki söylenebilecek bir şey kalmamıştı. Ahmet, eğer yaşadığı dönemde demiryolu olsaydı, Hz. Muhammed'in elbette bunu kullanacağını söyleyebilirdi ama sustu. Bu sırada Keraban Ağa kendi köşesinde, demiryolu argosunun bütün kelimelerini ağzında geveleyerek homurdanmaya devam ediyordu.</p>

  <p>Araba, her ne kadar bir trenle yarışabilecek durumda olmasa da iyi gidiyordu. Düzgün yol üzerinde atlar rahatça dörtnala ilerleyebiliyordu. Posta menzillerinde kolayca at bulunabiliyordu. Harcamalardan sorumlu olan Ahmet -amcası bu işi ona gönül rızasıyla bırakmıştı- ücretleri ödüyor, arabacılara son derece cömertçe bahşiş veriyordu. Cebinden durmadan banknotlar çıkmaktaydı. Yollara rubleler saçan bir şövalyeye benziyordu.</p>

  <p>Öyle ki, aynı gün, kıyı boyunca ilerleyen araba, Şumirka, Aleksandrovka kasabalarından geçti ve akşam Koblevo kasabasına vardı.</p>

  <p>Gece de, bölgenin içlerine girerek, Nikolayef'in yakınlarındaki ve Herson eyaletinden geçen Bug Nehri'ni aşan yolcular, 28 Ağustos günü öğleye doğru kolayca bu şehre ulaştılar.</p>

  <p>Araba, üç saatlik bir mola vermek üzere, vasat bir yemek veren, orta halli bir otelin önünde durdu. Bruno büyük bir iştahla yemek yedi. Ahmet bu fırsattan yararlanarak Banker Selim'e, yolculuğun iyi gittiğini anlatan, Amasya'nın gönlünü alacak tatlı sözler eklemeyi de ihmal etmediği bir mektup yazdı. Keraban Ağa için ise vakit geçirmenin en iyi yolu, lezzetli Yemen kahvesini höpürdeterek ve hoş kokulu nargilesini tellendirerek tatlı faslını uzatmaktı.</p>

  <p>Bu tuhaf yolculuğun, bilgilerini artırmaya yaradığı konusunda Bruno ile aynı fikirde olan Van Mitten'e gelince o da, rakibi Herson'a göre fark edilir derecede gelişmiş olan ve hükümetin coğrafi tanımlamasında onun isminin yerini alabilecek durumdaki Nikolayef şehrini dolaşmaya çıktı.</p>

  <p>Yola devam etmeleri için ilk işareti veren Ahmet oldu. Hollandalı onu bekletmedi.</p>

  <p>Arabacı yerini alırken Keraban Ağa nargilesinden son bir nefes daha çekti ve araba Herson'a doğru inen yolu tuttu.</p>

  <p>Verimsiz topraklar üzerinden on yedi fersahlık yol kat edeceklerdi. Sağda solda dut, kavak, söğüt ağaçları vardı. Yaklaşık dört yüz fersahlık mecrası Herson'da son bulan Dinyeper Nehri yakınlarında, kantaron çiçekleriyle bezeli gibi görünen sazlarla kaplı ovalar uzanıyordu. Ama bu kantaronlar, arabanın gürültüsüyle kanat çırparak havalanıyorlardı; bunlar, gök renkli alakargalardı, ötüşlerinin kulaklara verdiği rahatsızlık, parıltılı renklerinin yarattığı göz zevkinden çok daha fazlaydı.</p>

  <p>29 Ağustos sabahı şafakla birlikte, Keraban Ağa ve beraberindekiler, olaysız bir gecenin ardından Potemkin tarafından kurulmuş olan eyalet merkezi Herson'a ulaştılar. Yolcular, II. Katerina'nın bu kibirli gözdesini, yarattığı şehirden dolayı saygıyla andılar. Burada, içinde birkaç saat dinlendikleri iyi bir otel buldular ve tükenen erzağın yerine arabayı yeni yiyeceklerle doldurdular. Bu işte Nizib'den çok daha becerikli olan Bruno harikalar yarattı.</p>

  <p>Birkaç saat sonra önemli bir kasaba olan Aleşki'de atları değiştirdiler ve Kırım'ı Güney Rusya sahillerine bağlayan Perekop kıstağına doğru ilerlemeye başladılar.</p>

  <p>Ahmet, Aleşki kasabasından Odesa'ya bir mektup yollamayı ihmal etmemişti. Herkes arabaya yerleşip atlar Perekop yolunda koşmaya başlayınca, Keraban Ağa yeğenine, arkadaşı Selim'e kendisinden de selam yazıp yazmadığını sordu.</p>

  <p>"Tabii ki yazdım, hiç unutur muyum amca," diye cevap verdi Ahmet, "Üsküdar'a mümkün olduğu kadar çabuk ulaşabilmek için elimizden geldiği kadar acele ettiğimizi de yazdım."</p>

  <p>"İyi etmişsin oğlum, yolumuzun üstünde ne zaman postaneye rastlarsak, onları haberdar etmeyi ihmal etmemek lazım."</p>

  <p>"Ama ne yazık ki, hiçbir zaman nerede konaklayacağımızı önceden bilemediğimiz için mektuplarımız hep cevapsız kalacak!" diye dikkat çekti Ahmet.</p>

  <p>"Doğru," dedi Van Mitten.</p>

  <p>Keraban Rotterdamlı arkadaşına döndü: "Bu arada, Madam Van Mitten ile haberleşmek konusunda pek de aceleci değilsiniz gibi geldi bana. Bu mükemmel kadın, onu bunca ihmal etmenize ne diyecek?"</p>

  <p>"Madam Van Mitten mi?" diye karşılık verdi Hollandalı.</p>

  <p>"Evet!"</p>

  <p>"Madam Van Mitten kesinlikle çok namuslu bir hanımdır! Bir kadın olarak hiçbir zaman kendisinden en ufak bir şikâyetim olmadı, ama hayat arkadaşı olarak... Ama dostum Keraban, neden Madam Van Mitten'den söz ediyoruz?"</p>

  <p>"Çünkü hatırladığım kadarıyla çok sevimli biriydi!"</p>

  <p>"Yaa?" dedi Van Mitten, sanki çok yeni bir şey öğreniyormuş gibi.</p>

  <p>"Rotterdam'dan döndüğümde sana ondan iyi duygularla söz etmemiş miydim Ahmet?"</p>

  <p>"Evet amca."</p>

  <p>"Seyahatim boyunca beni öyle iyi ağırlamıştı ki, büyülenmiştim doğrusu."</p>

  <p>"Yaa?" dedi Van Mitten.</p>

  <p>"Bununla beraber," dedi Keraban, "bazen tuhaf fikirleri, kaprisleri... suni rahatsızlıkları olduğunu da fark ettim! Ama bunlar kadın karakterinin bir parçasıdır, eğer onları bundan vazgeçiremiyorsanız aldırmamak daha iyidir. Ben de aynen böyle yaptım."</p>

  <p>"Akıllıca davranmışsınız," dedi Van Mitten.</p>

  <p>"Gerçek bir Hollandalı olduğu için lalelere bayılıyor değil mi?" diye sordu Keraban.</p>

  <p>"Bayılıyor."</p>

  <p>"Açık konuşalım Van Mitten, ben sizi karınıza karşı soğuk buluyorum!"</p>

  <p>"Soğuk kelimesi, onun hakkında hissettiklerimin yanında sıcak kalacaktır!"</p>

  <p>"Ne diyorsunuz?" diye haykırdı Keraban.</p>

  <p>"Diyorum ki," diye cevap verdi Hollandalı, ben size Madam Van Mitten'den belki de hiç bahsetmeyecektim, ama mademki konuyu açtınız, size bir itirafta bulunacağım."</p>

  <p>"İtiraf mı?"</p>

  <p>"Evet dostum Keraban! Madam Van Mitten ve ben ayrılmış bulunuyoruz."</p>

  <p>"Nasıl, ayrıldınız mı?.." diye haykırdı Keraban... "Birlikte mi karar verdiniz?"</p>

  <p>"Birlikte karar verdik."</p>

  <p>"Kesin mi?"</p>

  <p>"Kesin!"</p>

  <p>"Neler olduğunu bana heyecanlanmadan anlatır mısınız?"</p>

  <p>"Heyecan mı?" diye cevap verdi Hollandalı. "Neden heyecanlanayım ki?"</p>

  <p>"Haydi anlatın öyleyse Van Mitten!" dedi Keraban. "Bir Türk olarak hikâyelere bayılırım, bir bekâr olarak da özellikle evlilik hikâyelerine bayılırım!"</p>

  <p>Hollandalı, sanki bir başkasının hikâyesini anlatıyormuş gibi sakin, söze başladı:</p>

  <p>"Pekâlâ dostum Keraban, son birkaç yıldır Madam Van Mitten ile hayatımız çekilmez hale gelmişti. Her konuda bitmez tükenmez tartışmalar yapıyorduk; kalkma saati konusunda, yatma saati konusunda, yemek saati konusunda, ne yeneceği, ne yenmeyeceği, ne içileceği, ne içilmeyecegi, havanın nasıl olduğu, nasıl olacağı, nasıl olmuş olduğu, bir mobilyanın şuraya mı buraya mı konacağı, ateşin şu odada mı bu odada mı yakılacağı, hangi pencerenin açılıp hangi kapının kapatılacağı, bahçeye hangi bitkilerin ekileceği hangilerinin söküleceği... Sonunda!.."</p>

  <p>"İyi gidiyordu yani!" dedi Keraban. "Gördüğünüz gibi, yumuşak, uysal bir mizacım olduğu için hır çıkmasın diye her şeye boyun eğdim ve işler daha da berbat hale geldi."</p>

  <p>"Belki de en akıllıcası buydu!" dedi Ahmet. Bu konuda bir tartışma çıkarmaya hazır olan Keraban itiraz etti:</p>

  <p>"Tam tersi, en akılsızcası!"</p>

  <p>"Hiçbir fikrim yok;" dedi Van Mitten, "ama ne olursa olsun, son tartışmamızda ona karşı koymak istedim... Karşı koydum, tam bir Keraban gibi!"</p>

  <p>"Allah Allah! Bu mümkün değil!" diye bağırdı kendini iyi tanıyan Ahmet'in amcası.</p>

  <p>"Hatta bir Keraban'dan daha da fazla!" diye ekledi Van Mitten.</p>

  <p>"Allah korusun!" diye karşılık verdi Keraban. "Benden daha inatçı olduğunuzu iddia etmeniz biraz..."</p>

  <p>"Bu kesinlikle imkânsız!" dedi Ahmet, sesinde amcasının yüreğine dokunan bir kesin kanaat ifadesi vardı.</p>

  <p>"Göreceksiniz," dedi Van Mitten sakince, "ve..."</p>

  <p>"Hiçbir şey görecek değiliz!" diye bağırdı Keraban.</p>

  <p>"Sonuna kadar dinleyin rica ederim. Madam Van Mitten ile aramızda çıkan tartışma, şu güzel amatör laleleri hakkındaydı, sapları üzerinde dimdik yükselen, yüzden fazla çeşidi olan 'Genner'ler hakkında. Bunların en ucuzunun soğanı bana bin florine mal olmuştu."</p>

  <p>"Sekiz bin gümüş lira," dedi her şeyi Türk parasıyla hesaplamaya alışık olan Keraban.</p>

  <p>"Evet, yaklaşık sekiz bin," diye karşılık verdi Hollandalı. "Günün birinde Madam Van Mitten, yerine bir <i>Güneş gözü</i> ekmek için bir Valentia'yı sökmeye kalkmasın mı! Bu kadarına çizmeyi aşmak denirdi! Karşı çıktım!.. İnat etti... Onu tutmaya çalıştım, elimden kurtuldu! <i>Valentia</i>'nın üzerine atıldı ve onu söktü..."</p>

  <p>"Kayıp, sekiz bin gümüş!" dedi Keraban.</p>

  <p>"Ben de onun Güneş gözünün üstüne atlayıp ezdim," diye devam etti Van Mitten.</p>

  <p>"Kayıp, on altı bin gümüş!" dedi Keraban.</p>

  <p>"İkinci bir <i>Valentia</i>'nın üzerine atladı!" dedi Van Mitten.</p>

  <p>"Kayıp, yirmi dört bin gümüş!" dedi Keraban, kasa defterine günlük işlemlerini geçirir gibiydi.</p>

  <p>"Buna ikinci bir <i>Güneş gözü</i> ile karşılık verdim!.."</p>

  <p>"Kayıp, otuz iki bin gümüş!"</p>

  <p>"Artık savaş başlamıştı," diye devam etti Van Mitten. "Madam Van Mitten kendinde değildi. Kafama iki pahalı, yeni sürgün vermiş soğan yedim..."</p>

  <p>"Kayıp, kırk bin gümüş!"</p>

  <p>"O da göğsüne üç lale soğanı yedi!.."</p>

  <p>"Kayıp, yetmiş iki bin gümüş!"</p>

  <p>"Bu, belki de hiç görülmemiş, gerçek bir lale soğanı yağmuruydu. Yarım saat kadar sürdü. Önce bahçe, ardından sera mahvoldu. Lale koleksiyonumdan geriye hiçbir şey kalmadı!"</p>

  <p>"Sonuçta bu size kaça mal oldu?" diye sordu Keraban.</p>

  <p>"Homeros'un tutumlu kahramanları gibi birbirimize hakaret etseydik çok daha ucuza gelirdi. Yaklaşık yirmi beş bin florin."</p>

  <p style="text-align: center;"><img alt="038" src="../Images/038.jpg" /></p>

  <p>"İki yüz bin gümüş!"* dedi Keraban.</p>

  <blockquote>
    <p>* Yaklaşık 50 000 frank. (J.V.)</p>
  </blockquote>

  <p>"Ama ona kim olduğunu gösterdim!"</p>

  <p>"Kesinlikle buna değer!"</p>

  <p>"Bunun üzerine," diye devam etti Van Mitten, "servetimle ilgili işlemlerin yapılması ve gerekli talimatları verdikten sonra, sadık uşağım Bruno ile Rotterdam'dam kaçtım ve Madam Van Mitten orayı terk etmeden evime adım atmamaya karar verdim... Daha güzel bir dünya için..."</p>

  <p>"Lale yetişmeyen bir dünya!" dedi Ahmet.</p>

  <p>"Eh, dostum Keraban," dedi Van Mitten, "size iki yüz bin gümüşe mal olan bir inadınız oldu mu hiç?"</p>

  <p>Keraban, arkadaşının bu sorusundan biraz rahatsız olmuştu:</p>

  <p>"Benim mi?"</p>

  <p>"Amcamın da başına böyle şeyler geldi, en azından ben bir tanesini biliyorum," dedi Ahmet.</p>

  <p>"Nedir, söyler misiniz lütfen?" diye sordu Hollandalı.</p>

  <p>"On parayı ödememekte inat ettiği için Karadeniz'in etrafını dolaşması! Bu sizin lale sağanağından daha pahalıya patlayacak ona!"</p>

  <p>Keraban sert bir sesle cevap verdi:</p>

  <p>"Neye patlayacaksa patlayacak! Ama bence Van Mitten özgürlüğü için çok da yüksek bir bedel ödemiş sayılmaz. İşte tek bir kadınla evli olmanın sakıncaları! Muhammed, ümmetinin istediği kadar kadın almasına izin verirken bu büyücü cinsi iyi tanıyordu!"</p>

  <p>"Elbette!" dedi Van Mitten. "Bence on kadını idare etmek bir kadınla uğraşmaktan daha kolaydır."</p>

  <p>"Daha da kolay olan," diye ekledi Keraban, "hiçbir kadınla uğraşmamaktır!"</p>

  <p>Bu tespit üzerine konu kapandı.</p>

  <p>Araba bir posta merkezine geldi. Burada atlar değiştirildi ve bütün gece yola devam edildi. Ertesi gün öğlen civarı, çok yorgun olmakla beraber Ahmet'in ısrarları üzerine bir saat bile kaybetmemeye karar veren yolcular, Bolşoy-Kopani ve Kalançhak'ı geçtikten sonra, Kırım'ı Güney Rusya'ya bağlayan kıstağın üzerinde, aynı adı taşıyan körfezin içinde bulunan Perekop kasabasına ulaştılar.</p>
</body>
</html>
