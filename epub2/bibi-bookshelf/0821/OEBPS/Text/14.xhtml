<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h3 class="buyuk">14<br /></h3>
  <hr />

  <h3 id="sigil_toc_id_14">KERABAN AĞA COĞRAFYASININ YEĞENİ AHMET'İN ZANNETTİĞİNDEN DAHA KUVVETLİ OLDUĞUNU GÖSTERİR</h3>
  <hr />

  <p>Kerç şehri Tavrida'nın doğu ucunda, aynı adı taşıyan yarımadada yer alır. Dil şeklindeki bu toprak parçasının kuzey kıyısında yükselerek uzanır. Vaktiyle üzerinde akropol bulunan tepe, şehrin üzerinde azametle yükselir: Bu Mithridates Tepesi'dir. Romalıların onları Asya topraklarından kovan korkunç ve amansız düşmanının, bu gözüpek komutanın, bu çok dil bilen dil ustasının, bu efsanevi zehir uzmanının adını taşıyan tepe, bir zamanlar Bosporos Krallığı'nın başkenti olan şehrin ön tarafında yerini alır. Pontos kralı korkunç Eupator'un, zehre alışık olan demirden vücudunu boş yere zehirlemeye çalışıp başaramayınca, bir Galat askerinin kılıcına hedef ettiği yer burasıdır.</p>

  <p>Yarım saatlik mola esnasında, Van Mitten'in arkadaşlarına karşı bir vazife bilerek anlattığı kısa tarih dersi işte böyleydi. Keraban bunun üzerine şöyle bir yorum yaptı:</p>

  <p>"Mithridates beceriksizin biriydi!"</p>

  <p>"Neden?" diye sordu Van Mitten.</p>

  <p>"Gerçekten kendini zehirlemek isteseydi, bizim Arabat Hanı'nda akşam yemeğine gitmesi yeterdi."</p>

  <p>Hollandalı bunun üzerine, güzel Monime'nin kocasına övgüye devam etmeye gerek görmedi, ama kendisine verilecek olan birkaç saatte başkenti gezmeye kendi kendine söz verdi.</p>

  <p>Araba; çoğunluğu Yahudi olmak üzere, Tatarlardan, Rumlardan hatta Ruslardan oluşan on iki bin nüfuslu bu melez şehrin içinden, tuhaf koşumuyla, halkın şaşkın bakışları arasında geçti.</p>

  <p>Konstantin Oteli'ne varır varmaz Ahmet'in ilk işi, ertesi sabah için at bulup bulamayacağını soruşturmak oldu. Bu sefer posta merkezinin ahırında istediği kadar at olduğunu öğrenince rahat bir nefes aldı.</p>

  <p>"Neyse ki, Saffar Ağa buradaki bütün atları almamış!" dedi Keraban.</p>

  <p>Ahmet'in pek de dayanıklı olmayan amcası, gideceği yollardan daha önce geçip atları toplayan bu can sıkıcı adama kin duymaktan kendini alamıyordu.</p>

  <p>Artık develere ihtiyaç kalmadığı için, Keraban Ağa onları, Yenikale Boğazı'na giden bir kervan reisine sattı, ama o fiyata o develerin ancak ölüsü alınırdı. Zaten kin tutmakta olan Keraban Ağa, bu ciddi zararı da derhal Saffar Ağa'nın eksi hanesine yazdı.</p>

  <p>Saffar Ağa artık Kerç'te olmadığı için, şüphesiz rakibiyle girişeceği, çok büyük bir tartışmadan kurtulmuştu. İki gün önce, Kafkasya'ya doğru yola çıkmak üzere şehirden ayrılmıştı. Ne mutlu ki böylece, sahil yolunu takip etmeye karar vermiş olan yolcuların önünden gitmiş olmayacaktı.</p>

  <p>Konstantin Oteli'nde güzel bir yemek ve rahat odalar, efendilere de uşaklara da daha önceki sıkıntıları unutturdu. Ahmet de Odesa'ya bir mektup yazıp yolculuğun olması gerektiği gibi gittiğini bildirdi.</p>

  <p>5 Eylül'e denk düşen ertesi gün saat onda yola çıkmaya karar vermişlerdi. Kendine saygılı bir adam olan Van Mitten, şehri gezmek için sabah güneşle birlikte uyandı. Bu sefer, Ahmet de ona eşlik etmeye hazırdı.</p>

  <p>İkisi birlikte, başıboş köpeklerle dolu geniş Kerç sokaklarının taş döşeli kaldırımlarında yürümeye başladılar. Bayağı işleri üstlenen ve bu köpekleri tepelemekle görevli bir çingene elinde sopayla dolaşıyordu. Ancak şüphe yok ki zalim adam gecenin bir kısmını içmekle geçirmişti, zira Hollandalı ile Ahmet bu tehlikeli hayvanların dişlerinden kendilerini zor kurtardılar.</p>

  <p>Koyun iç tarafındaki sahilin dönemecini takip eden, boğazın kıyılarına kadar uzanan, denizin üzerindeki taş rıhtım, daha rahat dolaşmalarını sağladı. Burada hükümet konağı ve gümrük binası yükseliyordu. Sular sığ olduğu için gemiler biraz daha açıkta demirlemişti. Kerç limanı, karantina yerinin biraz ilerisinde, gemilere çok uygun bir demirleme yeri sağlıyordu. Şehrin 1774'te Rusya'ya terk edilmesinden sonra burası son derece ticari bir limana dönüşmüştü. Burada, Perekop tuzlalarından elde edilen tuzun depolandığı geniş bir antrepo da bulunuyordu.</p>

  <p>Van Mitten, üzerinde, Kerç taşrasında çok sayıda bulunan tümülüslerin ganimetleriyle süslü Yunan tapınağının -antik akropolün yerini alan tapınağın- bulunduğu Mithridates Tepesi'ni göstererek, "Buraya çıkacak vaktimiz var mı?" dedi.</p>

  <p>"Keraban Amcayı bekletmek gibi bir riske girmemek lazım," diye cevap verdi Ahmet.</p>

  <p>Van Mitten güldü, "Ne de yeğenini!" dedi.</p>

  <p>"Doğrusu," dedi Ahmet, "yolculuk boyunca, Üsküdar'a ulaşmaktan başka bir şey düşünmüyorum! Beni anlıyorsunuz değil mi Mösyö Van Mitten?"</p>

  <p>"Anlıyorum genç dostum," diye cevap verdi Hollandalı, "ama yine de, Madam Van Mitten'in kocası olarak sizi anlamasam yeridir!"</p>

  <p>Rotterdam'daki evlilik hayatının fazlasıyla doğruladığı bu düşünce üzerine, ikisi de Mithridates Tepesi'ni tırmanmaya başladı, arabanın hareketine daha iki saat vardı.</p>

  <p>Bu yüksek noktadan bakıldığında, Kerç Koyu'nun manzarası muhteşemdi. Güneyde, yarımadanın uç noktası görülüyordu. Doğuya doğru, Yenikale Boğazı'nın öte tarafında, Taman Koyu'nu çevreleyen iki dil yuvarlak bir şekil alıyordu. Açık gökyüzü, en küçük tepelere kadar kurgan denen eski mezarlarla kaplı bu toprak parçasının bütün doğal özelliklerinin görülmesini sağlıyordu.</p>

  <p>Ahmet, otele dönme zamanının geldiğine karar verince, Van Mitten'e, Mithridates Tepesi'nden şehre inen ve pazar meydanında son bulan parmaklıklarla süslü anıtsal merdiveni gösterdi. On beş dakika sonra, otelin fazlasıyla sakin Tatar sahibiyle boş yere kavga etmeye çalışan Keraban Ağa'nın yanındaydılar. Tam zamanında gelmişlerdi, zira Keraban öfkelenecek bir şey bulamadığı için sinirliydi.</p>

  <p>Kerç'te önemli bir ticaret metaı olan Acem atlarının koşulu olduğu araba kapının önündeydi. Herkes yerini aldı, hecin develerinin yorucu koşusunu hiç de aratmayan koşum hayvanları dörtnala yola koyuldu.</p>

  <p>Ahmet, boğaza yaklaşırken biraz endişeliydi. Kerson'da güzergâhın nasıl değiştiğini hatırladı. Keraban Ağa, yeğeninin ısrarı üzerine, Kırım'ı en kestirme yoldan geçmek için, Azak Denizi'nin etrafını dolaşmaktan vazgeçmişti. Oysa ki bütün yol boyunca ayağının hep karada olacağını düşünüyor olmalıydı. Ama yanılıyordu ve Ahmet onun bu yanılgısını düzeltmek için hiçbir şey yapmamıştı.</p>

  <p>İnsan çok iyi bir Türk, mükemmel bir tütün tüccarı olabilirdi ama bu, iyi coğrafya bildiği anlamına gelmezdi. Ahmet'in amcası, Azak Denizi sularının Karadeniz'e geniş bir açıklıktan, bugün Yenikale Boğazı adını taşıyan antik Kimmerios Bosporos'tan aktığını ve dolayısıyla Kerç Yarımadası'yla Taman Yarımadası arasındaki bu boğazı geçmek gerektiğini bilmiyor olmalıydı.</p>

  <p>Oysa ki Keraban Ağa'nın denizden hiç hazzetmediğini yeğeni eskiden beri biliyordu. Kendisini boğazın önünde bulduğunda, eğer akıntılar ya da suların sığlığı yüzünden, yirmi mil civarındaki en geniş bölgeden karşıya geçmek zorunda kalırlarsa Keraban Ağa ne diyecekti? Ya inatla buradan geçmeyi reddederse ne olacaktı? Ya Kafkas dağlarının ilk sıralarına kadar Azak Denizi sahilini takip etmek üzere Kırım'ın bütün doğu kıyısını tekrar tırmanmakta ısrar ederse? Yolculuk ne kadar uzayacaktı! Ne kadar çok zaman kaybedilecekti! Ne kadar çok şey tehlikeye atılacaktı! Üsküdar'a 30 Eylül'de nasıl ulaşılacaktı?</p>

  <p>Araba yarımada boyunca ilerlerken Ahmet'in aklından işte bunlar geçiyordu. İki saat geçmeden boğaza ulaşmış olacaklar ve amcası durumun ne olduğunu öğrenecekti. Acaba bu ciddi duruma onu şimdiden hazırlamak uygun olur muydu? Ama konuşmanın tartışmaya, tartışmanın kavgaya dönüşmemesi için ne yapmak lazımdı? Eğer Keraban Ağa'nın inadı tutarsa, hiçbir kuvvet onu fikrinden caydıramazdı ve ne olursa olsun, arabayı tekrar Kerç yoluna dönmeye zorlardı.</p>

  <p>Ahmet ne yapacağım bilemiyordu. Hilesini itiraf ederse, amcası zıvanadan çıkabilirdi! Hiçbir şey bilmiyormuş gibi yapıp, kara olması gereken yerde boğazla karşılaşınca şaşırmış gibi görünmek daha iyi değil miydi?</p>

  <p>"Allah yardımcım olsun!" dedi Ahmet kendi kendine. Ve tam bir tevekkül içinde, Müslümanların Tanrısının, kendisini bu işin içinden kurtarmasını beklemeye başladı.</p>

  <p>Kerç Yarımadası, Akos Surları denen, antik dönemden kalma uzun bir duvarla ikiye ayrılır. Kısmen bu duvarı takip eden yol, şehirden karantina bölgesine kadar iyidir, daha sonra, sahile doğru indikçe bozuk ve kaygan bir hal alır.</p>

  <p>Dolayısıyla araba, sabah pek hızlı yol alamadı, böylece Van Mitten, Kerson'un bu bölümünü daha iyi tanıma fırsatı bulmuş oldu.</p>

  <p>Burası, bütün çıplaklığıyla Rus bozkırlarıydı. Birkaç kervan, tamamıyla Doğu tarzı, ilginç bir konaklama için Akos Surları boyunca bir korunak arıyordu. Her tarafı kaplayan sayısız kurgan, bölgeye pek de eğlenceli olmayan dev bir mezarlık görüntüsü veriyordu. Antikacılar tarafından, dibine kadar kazılmış olan bu mezarlardan çıkan zenginlikler; Etrüsk vazoları, anıtmezar taşları, eski mücevherler, şimdi tapınağın duvarlarını ve Kerç Müzesi'nin salonlarını süslüyordu.</p>

  <p>Öğlen on ikiye doğru, ufukta etrafında dört kule yükselen, kare şeklinde büyük bir yapı belirdi; bu, Yenikale kasabasının kuzeyindeki kaleydi. Güneyde, Kerç Koyu'nun ucunda, Karadeniz sahiline hâkim vaziyetteki Oburum Burnu bulunuyordu. Buradan sonra boğaz, limanı ya da Taman Koyu'nu oluşturan iki nokta arasında açılıyordu. Uzaklarda, Asya kıyılarında, Kimmerios Bosporos'a dev bir çerçeve oluşturan Kafkaslar'ın ilk çizgileri görülüyordu.</p>

  <p>Dostu Keraban'ın denizden hiç hoşlanmadığını iyi bilen Van Mitten, bu boğazın denizin bir kolu olduğunu anlayınca Ahmet'e şaşkın şaşkın bakmaya başladı.</p>

  <p>Ahmet ona susmasını işaret etti. Neyse ki amca uyukluyor ve en dar yeri beş altı mil olan Karadeniz ile Azak Denizi sularının birbirine karıştığını görmüyordu.</p>

  <p>"Kahretsin!" dedi Van Mitten kendi kendine.</p>

  <p>Keraban Ağa'nın birkaç yüzyıl daha sonra dünyaya gelmemiş olması gerçekten esef edilecek bir durumdu. Eğer bu yolculuk o devirde yapılıyor olsaydı, Ahmet'in şimdiki gibi endişelenmesine gerek kalmayacaktı.</p>

  <p>Boğazın kıyılarına kum ve deniz kabukları birikiyor, bu da boğazı daraltıp akıntıyı hızlandırıyordu. Bundan yüz elli yıl önce, Deli Petro'nun savaş gemileri, Azak Denizi'ni kuşatma altına almak için buradan geçebilmiş olsalar da, bugünün ticaret gemileri, güney rüzgârının etkisiyle suların kabarıp on, on iki ayaklık bir derinliğe ulaşmasını beklemek zorundaydılar.</p>

  <p>Yıl 1882'ydi, 2000 değil ve hidrografik şartları olduğu gibi kabullenmek gerekiyordu.</p>

  <p>Bu arada araba, otlar arasındaki toykuşlarını çığlık çığlığa kaçırarak Yenikale'ye ulaşan yokuşu inmişti. Kasabanın en büyük hanının önünde durdu ve Keraban Ağa gözlerini açtı.</p>

  <p>"Posta menziline mi geldik?" diye sordu.</p>

  <p>Ahmet basit bir cevap verdi:</p>

  <p>"Evet, Yenikale posta menzili."</p>

  <p>Herkes arabadan inip hana girdi, araba da posta merkezine doğru ilerledi. Buradan sonra, yükleme boşaltma rıhtımına gitmeleri gerekiyordu. Rıhtımda, yaya, atlı, arabalı yolcuları, hatta Avrupa'dan Asya'ya, Asya'dan Avrupa'ya giden kervanları karşıya geçirmekte kullanılan bir sal bulunuyordu.</p>

  <p>Yenikale; tuz, havyar, hayvani yağ, yün ticaretinin çok kârlı olduğu bir kasabadır. Neredeyse tamamı Rum olan nüfusun bir bölümü, mersin ve kalkan balıkçılığıyla uğraşır. Denizciler, iki Latin yelkeniyle donanmış hafif teknelerle boğazda ve komşu sahillerde kısa seferler yapar. Yenikale, konumu itibariyle stratejik öneme sahiptir, Rusların 1771'de Türklerden aldıktan sonra burayı tahkim etmelerinin sebebi de budur. Burası Karadeniz'e açılan kapılardan biridir ve kapının güvenliğini sağlayan iki anahtar vardır: bir tarafta Yenikale, bir tarafta Taman.</p>

  <p>Yarım saatlik bir moladan sonra Keraban Ağa arkadaşlarına gitme zamanının geldiğini söyledi ve salın olduğu rıhtıma doğru ilerlemeye başladılar.</p>

  <p>Keraban önce sağ tarafa baktı, sonra sol tarafa baktı ve hayret ifade eden bir ses çıkardı.</p>

  <p>Kendini huzursuz hisseden Ahmet sordu: "Neyiniz var amca?"</p>

  <p>Keraban boğazı gösterdi:</p>

  <p>"Şu ilerideki, bir ırmak mı?"</p>

  <p>Kendisini, amcasının yanılgısını devam ettirmek zorunda hisseden Ahmet cevap verdi: "Evet, ırmak!"</p>

  <p>"Bir ırmak!.." diye bağırdı Bruno, ama efendisi ona bu nokta üzerinde fazla ısrar etmemesi gerektiğini işaret etti.</p>

  <p>"Ama hayır, bu..." dedi Nizib.</p>

  <p>Arkadaşı Bruno'dan kuvvetli bir dirsek darbesi yiyen Nizib cümlesini tamamlayamadı, neredeyse bu hidrografik oluşumun gerçek niteliğini açıklayacaktı.</p>

  <p>Keraban Ağa hâlâ yolunu kesen ırmağa bakıyordu:</p>

  <p>"Geniş bir ırmak!" dedi.</p>

  <p>"Evet... oldukça geniş... ırmak kabarmış anlaşılan!" diye cevap verdi Ahmet.</p>

  <p>Van Mitten genç arkadaşını desteklemeye çalıştı:</p>

  <p>"Evet evet, karların erimesiyle kabarmış olmalı!"</p>

  <p>Keraban Hollandalı'ya döndü:</p>

  <p>"Karların erimesiyle mi?.. Eylül ayında mı?"</p>

  <p>Artık ne dediğinin pek farkında olmayan Van Mitten devam etti:</p>

  <p>"Kesinlikle... karların erimesi... eski karlar... Kafkasya karları!"</p>

  <p>"Ama ben bu ırmağın üzerinde geçilecek bir köprü göremiyorum!" dedi Keraban.</p>

  <p>Ahmet, farazi ırmağın farazi köprüsünü daha iyi görebilmek için iki elini dürbün gibi yapıp gözlerinin önüne tuttu:</p>

  <p>"Gerçekten de amcacığım, köprü yok!"</p>

  <p>"Fakat bir köprü olması lazım," dedi Van Mitten, "elimdeki rehber bir köprünün varlığından söz ediyor..."</p>

  <p>Keraban Ağa kaşlarını çatıp arkadaşının gözlerine baktı:</p>

  <p>"Yaa, demek rehberiniz bir köprünün varlığından söz ediyor?.."</p>

  <p>Hollandalı kekelemeye başladı:</p>

  <p>"Evet... şu meşhur köprü... bilirsiniz... Eukseinos Köprüsü... eskilerin Pontos Eukseinos dedikleri..."</p>

  <p>Keraban'ın sözleri, sıkılmış dudaklarının arasından tıslayarak çıkıyordu:</p>

  <p>"O kadar eski ki, karların erimesiyle oluşan taşkına dayanamamış olmalı... şu eski karların..."</p>

  <p>Van Mitten artık hayal gücünün sınırlarını zorluyordu:</p>

  <p>"Kafkasya karları!"</p>

  <p>Sonu muhakkak ki kötü bitecek bir tartışmaya sebebiyet vermek istemeyen Ahmet, bir kenara çekilmiş amcasına ne cevap vereceğini düşünüyordu.</p>

  <p>Keraban, tok bir sesle konuştu:</p>

  <p>"Pekâlâ oğlum, köprü olmadığına göre ya da artık olmadığına göre, bu ırmağı nasıl geçeceğiz?"</p>

  <p>Ahmet önemsemez bir tavırla cevap verdi: "Herhalde bir geçit yeri buluruz, o kadar az su var ki!"</p>

  <p>Ağzını açmasaydı çok daha iyi edecek olan Hollandalı araya girdi:</p>

  <p>"Ayaklarımız biraz ıslanacak!"</p>

  <p>Keraban bağırmaya başladı:</p>

  <p>"Öyleyse Van Mitten, pantolonunuzu sıvayıp nehre girin, biz de arkanızdan gelelim!"</p>

  <p>"Ama... ben..."</p>

  <p>"Haydi, sıvayın paçalarınızı, haydi!"</p>

  <p>Sadık uşak Bruno, efendisini bu kötü durumdan kurtarmak için araya girmesi gerektiğini hissetti:</p>

  <p>"Buna hiç gerek yok Keraban Ağa, ayaklarımızı ıslatmadan geçebiliriz, bir sal var."</p>

  <p>"Yaa, demek bir sal var? Suların alıp götürdüğü köprünün, şu meşhur Eukseinos Köprüsü'nün yerine bir sal koymayı düşünmüş olmaları ne kadar da iyi! Neden bir sal olduğunu daha önce söylemediniz? Nerede bu sal?"</p>

  <p>Ahmet, rıhtıma yanaşmış olan salı gösterdi:</p>

  <p>"İşte şurada amca, hatta arabamız yüklenmiş bile!"</p>

  <p>"Sahi mi? Arabamız yüklenmiş demek?"</p>

  <p>"Evet, üstelik hayvanlarla birlikte!"</p>

  <p>"Hayvanlarla birlikte mi? Kim emir verdi peki?"</p>

  <p>"Hiç kimse amca!" diye cevap verdi Ahmet. "Posta merkezi sahibi kendisi götürmüş, her zaman yaptığı gibi..."</p>

  <p>"Köprünün yok olmasından beri yani, öyle değil mi?"</p>

  <p>"Zaten amcacığım, yola devam etmek için başka çaremiz yok ki!"</p>

  <p>"Var oğlum Ahmet, var! Geldiğimiz gibi geri dönüp kuzeyden Azak Denizi'nin etrafını dolaşmak!"</p>

  <p>"Bu fazladan iki yüz fersah demek amca! Benim düğünüm ne olacak? Ya 30 Ramazan, son tarihin 30 Ramazan olduğunu unuttunuz mu yoksa?.."</p>

  <p>"Unutmadım oğlum! Bu tarihten önce dönmüş olacağım. Gidelim!"</p>

  <p>Ahmet bir an için müthiş bir heyecan yaşadı. Amcası, yarımadayı geriye doğru tekrar geçmek gibi bir mantıksızlık mı yapacaktı, yoksa sala binerek Yenikale Boğazı'nı mı geçecekti?</p>

  <p>Keraban Ağa, sala doğru yürümeye başlamıştı. Van Mitten, Ahmet, Nizib ve Bruno, her an patlama tehlikesi olan şiddetli bir tartışmaya bahane yaratmamak için tek bir kelime etmeden onu takip etmekteydiler.</p>

  <p>Keraban rıhtımın üzerinde durdu ve uzun bir dakika boyunca etrafına bakındı.</p>

  <p>Arkadaşları da durdu.</p>

  <p>Keraban sala bindi.</p>

  <p>Ardından arkadaşları da bindi.</p>

  <p>Keraban arabanın içine girdi.</p>

  <p>Ardından diğerleri de girdi.</p>

  <p>Salın halatları çözüldü, kıyıdan ayrıldı ve akıntıyla birlikte karşı kıyıya doğru sürüklenmeye başladı.</p>

  <p>Keraban tek kelime etmiyor, diğerleri de onun sessizliğine katılıyordu. Neyse ki su çok durgundu ve mavnacılar, su derinliğinin gerektirdiği şekilde, kâh uzun gönderlerle kâh geniş küreklerle salı idare etmekte hiçbir güçlük çekmiyorlardı.</p>

  <p>Bununla beraber, bir an için bir kaza ihtimalinden endişe duyuldu.</p>

  <p>Taman Koyu'nun güney ucundan gelen hafif bir akıntı, salı yan tarafından yakalamıştı. Sal bu noktada karaya yanaşacağı yerde, koyun dibine doğru sürüklenme tehlikesiyle karşı karşıya kaldı. Bu da, bir fersah yerine beş fersahlık yol kat edilmesine yol açtı. Keraban Ağa'nın sabırsızlığı, yüzünden okunuyordu, her an geri dönüş emri verebilirdi.</p>

  <p>Ancak, kalkıştan önce, Ahmet'in ruble kelimesini sıkça kullanarak kulaklarına birşeyler fısıldadığı mavnacılar, ustaca manevralarla sala hâkim oldular.</p>

  <p>Bu yüzden, Yenikale Rıhtımı'ndan ayrıldıktan bir saat sonra, yolcular, atlar ve araba, Rusların Yujnaya-Kossa diye adlandırdığı sahilin güney ucunda karaya yanaştılar.</p>

  <p>Araba zorluk çekilmeksizin karaya indirildi, denizciler de hatırı sayılır miktarda rubleyi cebe indirdi.</p>

  <p>Vaktiyle bu bölge iki ada ve bir yarımadadan oluşuyordu, yani bir kanalla ikiye bölünmüştü ve burayı arabayla geçmek mümkün değildi. Ama şimdi, bu kesintiler doldurulmuştu. Böylece araba, Taman kasabasını uç noktadan ayıran dört verst'i geçebilecekti.</p>

  <p style="text-align: center;"><img alt="045" src="../Images/045.jpg" /></p>

  <p>Bir saat sonra, kasabanın girişinde Keraban Ağa, yeğenine bakarak, memnun bir tavırla şunları söyledi:</p>

  <p>"Doğrusu, Azak Denizi'nin sularıyla Karadeniz'in suları Yenikale Boğazı'nda hiç de fena bir karışım oluşturmuyor!"</p>

  <p>Bundan sonra bir daha asla, ne yeğeni Ahmet'in ırmağı, ne arkadaşı Van Mitten'in Eukseinos Köprüsü'nden söz edildi!</p>
</body>
</html>
