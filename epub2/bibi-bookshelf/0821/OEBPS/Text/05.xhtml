<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h3 class="buyuk">5<br /></h3>
  <hr />

  <h3 id="sigil_toc_id_5">KERABAN AĞA SEYAHATİ, KENDİ BİLDİĞİ GİBİ TARTIŞIR VE İSTANBUL'U TERK EDER</h3>
  <hr />

  <p>Avrupa Türkiye'si halihazırda üç ana bölgeye ayrılır: Rumeli (Trakya ve Makedonya), Arnavutluk, Teselya, bir de cizye veren bir eyalet olan Bulgaristan. Bogdan, Eflak ve Dobruca'dan oluşan Romanya Krallığı, Sırbistan ve Karadağ Prenslikleri 1878 Antlaşması'yla bağımsızlıklarını kazanmış, Avusturya ise Yenipazar Sancağı hariç Bosna'yı işgal etmiştir.</p>

  <p>Karadeniz'in çevresini dolaşacağını iddia eden Keraban Ağa; Rumeli, Bulgaristan ve Romanya sahillerinden başlayarak Rus sınırına ulaşacak bir seyahat güzergâhı belirlemişti.</p>

  <p>Böylece Besarabya, Kerson, Tarida ya da Çerkezistan'dan geçecek, eski Pontos Eukseinos'un* kuzeydoğu kıyılarını dönecek, Osmanlı-Rus sınırına kadar gelecekti.</p>

  <blockquote>
    <p>* Pontos Hukseinos: Karadeniz'in eski adı. (ç.n.)</p>
  </blockquote>

  <p>Ardından, Osmanlıların en inatçısı, Karadeniz'in güneyinden, Anadolu sahillerinden, yeni vergi için tek kuruş ödemeden Boğaz'ın Üsküdar kıyılarına ulaşacaktı.</p>

  <p>Bu durumda, kat edilecek mesafe, 2800 km. veya Osmanlı fersahıyla yani bir beygirin normal adımla bir saatte aldığı mesafe olarak yirmi beş derecelik 700 fersahtı. 17 Agustos'la 30 Eylül arasında kırk beş gün olduğuna göre; Amasya'nın, halasından kalan yüz bin lirayı alabilmesi için evlenmesi gereken son tarih olan 30 Eylül'e yetişilmek isteniyorsa, yirmi dört saatte on beş fersah yol alınması gerekiyordu. Her halükârda, Keraban ve misafiri, kırk beş günden önce yalıdaki yemek masasına oturamayacaklardı.</p>

  <p>Bununla birlikte, hızlı ulaşım imkânlarından yararlanarak, mesela demiryolu hatlarının bazı bölümlerini kullanarak seyahati kısaltmak ve zaman kazanmak mümkün olabilirdi. Böylece, İstanbul'dan trenle Edirne'ye gidilecek, oradan da Yanbolu'ya geçilecekti. Daha kuzeyde, Varna'dan Rusçuk'a giden demiryolunun Romanya bağlantısı kullanılacak, böylece Güney Rusya'ya geçilecek, Yaş, Kişinev, Harkov, Taganrog, Nahçevan yoluyla Kafkas sıradağlarına ulaşılacaktı. Nihayet, yolun Tiflis'ten Poti'ye, Karadeniz sahillerine uzanan, neredeyse Türk-Rus sınırına kadar gelen bir bölümüne gelecekti sıra. Asya Türkiye'sine geçildiğinde, Bursa'dan önce demiryolu yoktu, ama Bursa'ya varıldığında, Üsküdar'a ulaşan son bir hat kullanılabilirdi.</p>

  <p>Ama Keraban Ağa'yı buna ikna etmenin yolu yoktu. Kırk yıldır Avrupa icatlarının istilasına bütün gücüyle karşı koyan bu eski Türk, bir tren vagonunun içine girip kendini modern sanayinin gelişmelerine kurban mı edecekti? Asla! Böyle bir geri adım atmaktansa bu yolu yürüyerek giderdi.</p>

  <p>Bu yüzden, o akşam, Van Mitten'le birlikte Galata'daki yazıhaneye gittiklerinde bu konuda bir tartışma başladı.</p>

  <p>Hollandalı'nın ağzından Osmanlı ve Rus ve demiryolları lafı çıkar çıkmaz Keraban Ağa önce omuzlarını silkerek cevap verdi, sonra da kati bir retle.</p>

  <p>Aslında ev sahibini ikna etmek gibi bir umut taşımayan Van Mitten, biraz da nezaketen tekrar denedi:</p>

  <p>"Bununla birlikte..."</p>

  <p>"Ben hayır diyorsam hayırdır!" dedi Keraban Ağa. "Zaten siz benim misafirimsiniz, sizin sorumluluğunuz bana ait. Sizin tek yapmanız gereken, her şeyi bana bırakmaktır."</p>

  <p>"Pekâlâ!" dedi Van Mitten. "Ama yine de, demiryolu kullanmadan, Boğaz'ı geçmeden ve Karadeniz turu da yapmadan Üsküdar'a gitmenin belki de çok basit bir yolu vardır?"</p>

  <p>"Neymiş o?" dedi Keraban kaşlarını çatarak, "iyi bir yolsa eyvallah, eğer kötüyse kesinlikle olmaz."</p>

  <p>"Mükemmel bir yol."</p>

  <p>"O zaman hemen söyleyin! Yol hazırlıklarına başlamamız gerek, kaybedecek bir saatimiz bile yok!"</p>

  <p>"Söyle ki, dostum Keraban, Karadeniz'in İstanbul'a en yakın limanlarından birine gideceğiz, oradan bir buharlı gemi kira..."</p>

  <p>"Buharlı gemi mi!" diye bağırdı Keraban. Bu "buhar" kelimesinin onun aklını başından almak gibi bir özelliği vardı.</p>

  <p>"Hayır... sadece bir gemi... basit bir yelkenli," diye çabucak ekledi Van Mitten, "bir tekne, bir karavel, bir çektiri, sonra da Anadolu limanlarından birine, mesela Kirpih'e gideriz. Bir kere kıyıya çıktık mı, bir gün içinde rahat rahat Üsküdar'da olur ve Müşir'in şerefine içeriz!" Keraban Ağa arkadaşının sözlerini hiç kesmeden dinledi. Bu gerçekten kabul edilebilir bir teklifti, hem böylece onurunu da korumuş olacaktı.</p>

  <p>Fakat bu teklif karşısında Keraban Ağa'nın gözleri oynamaya başladı, parmakları arka arkaya açıldı kapandı ve Nizib'in pek de hayra alamet bulmayacağı bir şekilde yumruklarını sıktı.</p>

  <p>"Van Mitten," dedi, "sizin bana tavsiyeniz, Boğaz'dan geçmemek için Karadeniz'den geçmem öyle değil mi?"</p>

  <p>"Bence çok iyi olur," diye cevap verdi Van Mitten.</p>

  <p>"Deniz tutması diye bir şeyden söz edildiğini duydunuz mu hiç!"</p>

  <p>"Tabii ki duydum dostum."</p>

  <p>"Ve tabii ki hiç başınıza gelmedi?"</p>

  <p>"Hiç gelmedi. Zaten bu kadar kısa bir..."</p>

  <p>"Bu kadar kısa mı! Yanılmıyorsam, bu kadar kısa, dediniz!"</p>

  <p>"Yaklaşık altmış fersah."</p>

  <p>"İster elli, ister yirmi, ister on, ister beş!" diye bağırdı zıtlaşma bir kere başlayınca her zamanki gibi iyice tahrik olan Keraban, "ister iki, ister bir, benim için fazla!"</p>

  <p>"Yine de bir düşünün isterseniz..."</p>

  <p>"Boğaz'ı bilir misiniz?"</p>

  <p>"Evet."</p>

  <p>"Üsküdar'dan karşıya yarım fersah ya var ya yok, öyle değil mi?"</p>

  <p>"Evet öyle."</p>

  <p>"İşte bu yolda bile Van Mitten, kayığımla karşıya geçerken hafif bir esinti çıksa beni deniz tutar!"</p>

  <p>"Deniz mi tutar?"</p>

  <p>"Evet, havuzda bile, banyoda bile beni deniz tutar! Şimdi bana bu yolu kullanmaktan söz edecek misiniz! Bir yelkenli, bir tekne, bir çektiri veya deniz üstünde giden herhangi bir alet kiralamaktan söz edecek misiniz! Edin bakalım!"</p>

  <p>Hollandalı'nın bundan söz etmeye cesaret edemediğini ve bu deniz yolculuğu konusunun kapandığını söylemeye gerek yok.</p>

  <p>Bu durumda bu yolculuk nasıl yapılacaktı? Türkiye içinde ulaşım zor fakat imkânsız değildi. Ara yollar üzerinde posta merkezleri bulunuyordu. Erzak ve gerekli konaklama malzemelerini tedarik ettikten sonra, bir rehberin yardımıyla atla seyahat etmeyi engelleyecek bir durum yoktu. En azından, bir posta tatarının arkasına takılmak mümkündü, ama tatarlar kısıtlı bir süre içinde bir noktadan diğerine ulaşmak zorunda olduklarından, onları takip etmek, uzun yollara alışık olmayanlar için imkânsız denmese bile, çok yorucu olurdu.</p>

  <p>Keraban Ağa, tabii ki böyle bir Karadeniz turu düşünmüyordu. Hızlı gidecekti, evet, ama rahat gidecekti. Bu da sadece bir para meselesiydi ki, Galata'nın bu zengin tüccarı için para sorun olamazdı.</p>

  <p>Her şeyi kabullenmiş olan Van Mitten sordu: "Pekâlâ, dostum Keraban, tren de vapur da kullanmayacağımıza göre nasıl yolculuk yapacağız?"</p>

  <p>"Posta arabasıyla."</p>

  <p>"Sizin atlarınızla mı?"</p>

  <p>"Posta merkezlerinin atlarıyla."</p>

  <p>"Bütün yol boyunca uygun at bulabilecek miyiz!"</p>

  <p>"Bulacağız."</p>

  <p>"Size pahalıya mal olacak!"</p>

  <p>"Neye mal olacaksa olacak!" diye cevap verdi sinirlenmeye başlayan Keraban Ağa.</p>

  <p>"Bu iş için bin, belki bin beş yüz Türk lirası* harcayacaksınız!"</p>

  <blockquote>
    <p>* Türk lirası 23 frank değerinde bir altın paradır ki bu da, her biri 22 santim civarında 100 para eder. (J.V.)</p>
  </blockquote>

  <p>"Olsun! Binlerce lira da gerekse, milyonlarca lira da gerekse fark etmez!" diye bağırdı Keraban, "evet! gerekirse milyonlarca lira harcayacağım! İtirazlarınızı bitirdiniz mi?"</p>

  <p>"Evet," diye cevap verdi Hollandalı.</p>

  <p>"Zamanı gelmişti zaten!"</p>

  <p>Bu son kelimeler öyle bir tarzda söylenmişti ki Van Mitten'in artık susmaktan başka çaresi kalmadı.</p>

  <p>Yine de buyurgan ev sahibine, böyle bir yolculuğun hatırı sayılır miktarda para gerektireceğini, Rotterdam'dan, İstanbul'da bankaya yatırılacak önemli bir meblağ beklediğini, şu anda üzerinde fazla para olmadığını... vs. hatırlattı.</p>

  <p>Bunun üzerine Keraban Ağa; yolculuk masraflarının kendisine ait olduğunu, Van Mitten'in onun misafiri olduğunu, bu zengin Galata tüccarının misafirlerine para harcatmak gibi bir âdeti olmadığını... vs. söyleyerek onun ağzını kapattı.</p>

  <p>Bu <i>et cœtera</i>* üzerine Hollandalı sustu ve çok da iyi etti.</p>

  <blockquote>
    <p>* <i>et cœtera:</i> (Lat.) Vesaire, (yhn.)</p>
  </blockquote>

  <p>Eğer Keraban Ağa'nın, daha önce çok kullandığı İngiliz yapımı eski arabası olmasaydı, bu uzun ve zor yolculuk için, çoğu zaman öküzler tarafından çekilen Türk tipi bir arabaya razı olmak zorunda kalınacaktı. Ama Rotterdam seyahatinde kullandığı eski posta arabası garajında bekliyordu ve gayet iyi durumdaydı.</p>

  <p>Bu arabada üç kişi rahatça seyahat edebilirdi. Arabanın ön tarafında, yayların arasında, dingilin üzerinde, erzak ve eşyalar için kocaman bir sandık vardı. Ana bölümün arka tarafında ikinci bir sandık ve bunun üzerinde, içinde iki uşağın rahatça oturabileceği ayrı bir bölüm daha bulunmaktaydı. Bu bir posta arabası olduğundan, arabacı için ayrı bir bölüm yoktu.</p>

  <p>Bu eski araba bu haliyle muhakkak ki modern arabacılık sanatından anlayanları güldürecekti. Ancak, sağlam dingillerin üzerinde, geniş camlarıyla, kalın tekerlek parmaklıklarıyla, ne çok sert ne çok yumuşak birinci sınıf çelik yaylarıyla, şehir dışındaki bozuk yollara meydan okuyabilecek kadar sağlamdı.</p>

  <p>Sonuçta Van Mitten ve arkadaşı Keraban camla ve kumaşla korunan rahat bölümde oturmak, Bruno ve Nizib de önüne çerçeveli bir cam yerleştirilebilecek olan arka bölüme tünemek suretiyle, bu ulaşım aracıyla Çin'e kadar gidebilirlerdi. Neyse ki Karadeniz, Pasifik kıyılarına kadar uzanmıyordu, aksi takdirde Van Mitten Çin İmparatorlugu'nu da görmüş olacaktı.</p>

  <p>Hazırlıklar hemen başladı. Keraban Ağa, tartışmanın ateşli bir anında söylediği gibi hemen o akşam yola çıkamayacaksa bile, en azından ertesi sabah, şafakla birlikte hareket etmek istiyordu.</p>

  <p>Bir gece, bütün yol hazırlıklarını tamamlamak ve işleri ayarlamak için fazla sayılmazdı. Bu yüzden oruçlu geçen uzun bir günün ardından lokantalara, kahvelere gitmek üzere olan yazıhane çalışanları da seferber edildi. Nizib de devamlı sağa sola koşuyordu.</p>

  <p>Bruno'ya gelince, o da, Van Mitten'in ve kendisinin eşyalarını yazıhaneye taşımak için, sabah yerleştikleri, Beyoğlu'nda, Cadde-i Kebir'de bulunan Peşte Oteli'ne geri dönmek zorunda kaldı. İtaatkâr Van Mitten, arkadaşının gözleri hep üzerinde olduğundan, onun yanından ayrılmaya cesaret edememişti.</p>

  <p>Bruno, yazıhaneden ayrılırken Van Mitten'e sordu:</p>

  <p>"Efendim, bu karar kesin mi?"</p>

  <p>"Bu deli adamla birlikteyken başka ne yapabiliriz?" diye cevap verdi Van Mitten.</p>

  <p>"Gerçekten Karadeniz turu yapacak mıyız?"</p>

  <p>"Eğer dostum Keraban yolda fikir değiştirmezse, ki bu da pek ihtimal dahilinde değil."</p>

  <p>"Panayırlarda üstüne vurulan 'Türk kafaları* arasında bile," dedi Bruno, "bu kadar serti yoktur herhalde."</p>

  <blockquote>
    <p>* Türk kafası: Eski dönemlerde, Avrupa'da, fuarlarda ve panayırlarda oynanan bir oyunda kullanılan ve vurarak düşürülmeye çalışılan kafa şeklindeki bir tür oyuncak, (ç.n.)</p>
  </blockquote>

  <p>"Karşılaştırman saygılı değilse bile çok doğru Bruno," diye devam etti Van Mitten. "Bu kafaya yumruk vursam yumruğum dağılır!"</p>

  <p>"Oysa İstanbul'da dinlenebileceğimi umuyordum efendim!" dedi Bruno. "Yolculuklar ve ben..."</p>

  <p>"Bu bir yolculuk değil Bruno," diye karşılık verdi Van Mitten, "bu sadece, dostum Keraban'ın yemek yemek üzere evine gitmek için tuttuğu bir başka yoldur."</p>

  <p>Durumu bu şekilde değerlendirmek Bruno'yu pek sakinleştirmedi. Hareketten pek hoşlanmayan bu adam, haftalar, belki aylar boyunca hareket halinde olacak, kendisini pek az ilgilendiren çeşitli ülkelerden geçecekti. Onun ilgilendiği daha çok, bu yolculuğun zorlukları ve tehlikeleriydi. Üstelik, bu uzun yolun getireceği yorgunluklar yüzünden zayıflayacak ve her zaman korumaya çalıştığı yüz altmış yedi librelik ağırlığının altına düşecekti.</p>

  <p>Bunun üzerine, Bruno'nun bitmek bilmez ve acıklı nakaratı bir kere daha efendisinin kulaklarında yankılandı:</p>

  <p>"Başınız belaya girecek Mösyö, bir kere daha söylüyorum, başınız belaya girecek!"</p>

  <p>"Göreceğiz," diye cevap verdi Hollandalı, "şimdi git bagajları getir. Ben de diğer ülkeler hakkında bilgi sahibi olmak için bir rehber kitap ve izlenimlerimi yazmak için bir defter alacağım. Bruno, sonra buraya gelip dinlenirsin."</p>

  <p>"Ne zaman?"</p>

  <p>"Karadeniz turunu tamamladıktan sonra, mademki kaderimiz bu!"</p>

  <p>Bir Müslümanın reddetmeyeceği bu kaderci düşünce üzerine Bruno başını salladı ve yazıhaneden ayrılıp otele gitti. Aslında bu yolculukta, onun için iyi hiçbir şey yoktu.</p>

  <p>Bruno iki saat sonra, yüklerini sağlam kayışlarla sırtlarına bağlamış hamallarla birlikte geri döndü. Keçe kumaştan elbiseler giymiş olan bu yerliler, yün çoraplarıyla, başlarında, etrafına rengârenk işlemeli ipekler sarılı külahlarıyla ve ayaklarında çarıklarıyla, aynen Theophile Gautier'nin dediği gibi "iki ayaklı, hörgüçsüz develer"di.</p>

  <p>Yine de, sırtlarında taşıdıkları yükler yüzünden kambur duruyorlardı. Bütün bu yükler yazıhanenin avlusuna yığıldı ve buraya getirilmiş olan arabaya yüklenmeye başlandı.</p>

  <p>Bütün bunlar olurken Keraban Ağa da, özenli bir tüccar olarak, işlerini düzene sokmakla meşguldü. Kasanın durumunu gözden geçirdi, günlük işlemleri kontrol etti, idare amirine gereken talimatları verdi, birkaç mektup yazdı ve 1862'den itibaren kâğıt paranın hiçbir değeri kalmadığından, yanına büyük miktarda altın aldı.</p>

  <p>Keraban Ağa, Moskof İmparatorluğu sahillerinden geçerken, belirli bir miktar Rus parasına ihtiyaç duyacağından, Osmanlı paralarını zaten yolunun üzerinde bulunan Odesa'da, Banker Selim'de bozdurmayı düşünüyordu.</p>

  <p>Hazırlıklar hızla tamamlandı. Arabanın sandıkları erzakla dolduruldu. Nelerle karşılaşılabileceği bilinmediğinden ve her türlü duruma karşı hazırlıklı olmak gerektiğinden, arabaya birkaç silah da kondu. Keraban Ağa, bir Van Mitten, bir de kendisi için iki nargile almayı da ihmal etmedi, bu, aynı zamanda tütün tüccarı da olan bir Türk için vazgeçilmez aletlerden biriydi.</p>

  <p style="text-align: center;"><img alt="015" src="../Images/015.jpg" /></p>

  <p>Atlar ise, hemen o akşam ısmarlanmıştı ve şafakta hazır olacaklardı. Gece yansından güneşin doğuşuna kadarki birkaç saat de yemek yemek ve dinlenmekle geçti. Ertesi gün, Keraban Ağa kalk işareti verir vermez herkes yataktan fırladı ve yolculuk kıyafetlerini sırtına geçirdi.</p>

  <p>Hayvanları koşulmuş, yükünü almış, sürücüsü yerine yerleşmiş olan araba, yolcularını bekliyordu.</p>

  <p>Keraban Ağa, yazıhane çalışanlarına son talimatlarını verdi. Artık, yola çıkmaktan başka yapacak bir şey kalmamıştı.</p>

  <p>Van Mitten, Bruno ve Nizib yazıhanenin geniş avlusunda sessizce bekliyorlardı.</p>

  <p>Van Mitten, dostu Keraban'a son bir kere sordu:</p>

  <p>"Anlaşılan karar kesin!"</p>

  <p>Keraban cevap olarak kapısı açık duran arabayı gösterdi.</p>

  <p>Van Mitten, ayağını arabanın basamağına koydu, başım hafifçe eğdi ve arabanın içine, sol tarafa yerleşti. Keraban Ağa onun yanında yerini aldı. Nizib ve Bruno arka tarafa tırmandılar.</p>

  <p>Araba tam gürültüyle hareket edeceği sırada, "Eyvah, mektubum!" dedi Keraban Ağa.</p>

  <p>Ve arabanın camını indirip, çalışanlardan birine, hemen o sabah postaya verilmek üzere bir mektup uzattı.</p>

  <p>Mektup Üsküdar'daki konağın aşçısına yazılmıştı ve şu cümleleri içeriyordu: "Akşam yemeğini dönüşte yiyeceğim. Yemek listesini şu şekilde değiştirin: Yoğurtlu çorba, baharatlı koyun budu. Sakın çok pişmiş olmasın."</p>

  <p>Araba sarsılarak mahallenin sokaklarından indi, Valide Sultan Köprüsü üzerinden Haliç'i geçti ve Yenikapı'dan şehir dışına çıktı.</p>

  <p>Keraban Ağa yola düşmüştü! Allah onu korusun!</p>
</body>
</html>
