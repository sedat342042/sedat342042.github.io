<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h3 class="buyuk">13<br /></h3>
  <hr />

  <h3 id="sigil_toc_id_13">ESKİ TAVRİDA BİR UÇTAN BİR UCA GEÇİLİR VE ORADAN ACABA HANGİ KOŞULLA ÇIKILIR</h3>
  <hr />

  <p><br /></p>

  <p>Kırım! İtalya'nın en büyülü sahillerinden koparılıp getirilmiş gibi duran, dörtgen, daha doğrusu düzgün olmayan bir eşkenar dörtgen şeklindeki, eskilerin "Tavrida Kersonu" Ferdinand de Lesseps'in* iki çakı darbesiyle adaya dönüştürebileceği yarımada; Doğu Roma imparatorluğuyla mücadele eden bütün halkların göz diktiği toprak parçası; milattan altı yüzyıl önce Herakleid'lerin, sonra birbirlerinin ardı sıra Mithridat'ların, Gotların, Hunların, Macarların, Tatarların, Cenevizlilerin hâkim olduğu eski Bosporos Krallığı; II. Mehmed'in imparatorluğuna bağladığı, II. Katerina'nın da 1791'de kati surette Rusya'ya kattığı zengin eyalet!</p>

  <blockquote>
    <p>* Ferdinand de Lesseps: Süveyş Kanalı'nın açılmasını sağlayan Fransız diplomat ve yönetici, (ç.n.)</p>
  </blockquote>

  <p>Tanrıların takdis ettiği, ölümlülerin paylaşamadığı bu bölgenin, mitolojik efsanelerden uzak kalması mümkün olur muydu hiç? Atlantes kavminin muazzam çalışmalarına ait izler Sivaş bataklıklarında aranmak istenmemiş midir? Eski çağların şairleri, cehennemin bir girişini, üç dalgakıranı Kerberos'un* üç başını andıran Kerberian Burnu'nun yakınlarına yerleştirmek istememişler midir? Diana rahibesi olan, Ağamemnon ile Klytoimnestra'nın kızı Iphigenia, rüzgârların Parthenium Burnu kıyılarına savurduğu kardeşi Orestes'i Tavrida'da iffetli tanrıçaya neredeyse kurban edecek değil miydi?</p>

  <blockquote>
    <p>* Kerberos: Yunan mitolojisinde cehennemin bekçisi olan çok başlı canavar, (ç.n.)</p>
  </blockquote>

  <p>Güney bölgesiyle çorak takımadaların hepsine tek başına bedel olan Kırım, bin beş yüz metrelik sofrasında, Olimpos'un bütün tanrılarına şölen düzenleyebilecek Çadırdağı'yla; yeşil örtüsü denize kadar uzanan yabani kestane, servi, zeytin, badem, sarı salkım ağaçlarının amfiteatr gibi yükseldiği ormanlarıyla Puşkin'in şiirlerinde anlattığı çağlayanlarıyla, Karadeniz'den Kuzey Buz Denizi'ne uzanan bu tacın en güzel mücevheri değil miydi? Kuzeyli Rusların kutup kışının haşin soğuklarına karşı sığınak aramak için geldikleri gibi, güneyli Ruslar da yazın kurutucu rüzgârına karşı korunak bulmak için bu ılımlı iklime gelmiyorlar mıydı? Tavrida'nın güney ucunda, Karadeniz'in dalgalarına bir koçbaşı gibi uzanan Aya Burnu etrafında, şatolardan, villalardan, sayfiye evlerinden oluşan koloniler; Yalta; Prens Voronsov'un mülkiyetindeki Alupka, dışarıdan derebeylik zamanını, içeriden Doğu'nun hayal âlemini yansıtan malikâne; Kont Ponyatovski'ye ait olan Kızıltaş; Prens Andre Galitzin'in mülkiyetindeki Arteki, imparatorluk mülkleri Marsanda, Orkanda, Eriklik; bol kaynakları, kaprisli suları, kış bahçeleriyle Rus İmparatoriçesi'nin en gözde inziva mekânı olan olağanüstü Livadya Sarayı, hepsi burada bulunmuyor muydu?</p>

  <p>Öyle görünüyordu ki bu toprak parçasında, Asya ile Avrupa'nın içinde buluştuğu bu gerçek mikrokozmosta, en meraklı, en duygusal, en sanatçı, en romantik ruh bile arzularını tatmin edecek birşeyler bulurdu. Tatar köyleri, Rum kasabaları, cami ve minareleriyle, müezzin ve dervişleriyle Doğu şehirleri, Rus manastırları, han sarayları, duygusal maceraların yaşandığı tenhalar, hac yolculuklarının yapıldığı kutsal yerler burada toplanmıştı. Karait boyunun yaşadığı Musevi Dağı buradaydı. Kıyamet gününde sûr sesiyle, milyarlarca ruhun yargılanmak üzere toplanacağı meşhur Kidron Vadisi'ndeki küçük bir kilise gibi oyulmuş Josapha Vadisi buradaydı.</p>

  <p>Van Mitten burada kim bilir ne harika şeyler görecekti! Garip yazgısının kendisini sürüklediği bu ülkede kim bilir ne izlenimler edinecekti! Ama arkadaşı Keraban gezip görmek için seyahat etmiyordu, Kırım'ın bütün güzelliklerini zaten çok iyi bilen Ahmet ise, ona hızlıca dolaşması için bir saat bile vermedi.</p>

  <p>Van Mitten kendi kendine söyleniyordu:</p>

  <p>"Yine de belki, bu kadar övülen şu eski Kerson'u geçerken şöyle bir görebilirim."</p>

  <p>Fakat hiç de öyle olmayacaktı! Araba en kısa yoldan giderek, eski Tavrida'nın orta ve güney bölgelerine uğramaksızın kuzeydeki, güneybatıya uzanan eğri hattı takip edecekti.</p>

  <p>Ancak bu güzergâh, Hollandalının fikrinin bile sorulmadığı bir toplantı sonucunda değiştirildi. Nasıl Kırım geçilerek Azak Denizi'nin etrafından dolaşarak -bu dairesel yolculuğu en azından yüz elli fersah uzatırdı- kaybedilecek zamandan tasarruf ediliyorsa, Perekop'tan doğruca Kerç Yarımadası'na gidilerek, güzergâh biraz daha kısaltılmaktaydı. Yenikale Boğazı'nın karşı tarafında ise Taman Yarımadası, Kafkasya sahillerine kadar rahat bir geçiş sağlıyordu.</p>

  <p>Araba, Kırım'ın bir portakal ağacının dalında dev bir portakal gibi sallandığı daracık kıstaktan geçiyordu. Bir yanda Perekop Koyu, diğer yanda, Tavrida suları ve Geniçesk açıklığının kanal görevi yaptığı Azak Denizi sularıyla beslenen, iki milyar metrekarelik geniş su birikintisi, daha çok "Kokulu Deniz" adıyla bilinen Sivaş bataklığı bulunuyordu.</p>

  <p>Buradan geçerken yolcular, ortalama derinliği bir metreden fazla olmayan ve tuzluluk oranı yer yer doyma noktasında bulunan Sivaş bataklığını incelediler. Kristalize olmuş tuzun doğal olarak çökmesi durumunda, bu Kokulu Deniz, yeryüzünün en büyük tuz üreten denizlerinden biri olabilirdi.</p>

  <p>Fakat şunu da söylemek gerekir ki, Sivaş boyunca gitmek koku alma duyusu açısından hiç de hoş değildi. Havaya bir oranda sülfihidrik asit karışıyor, buraya giren balıklar ise çok kısa bir süre içinde ölüyordu. Burası Filistin'deki Lût Gölü'nün bir eşi gibiydi.</p>

  <p>Aleksandrof'tan Sivastapol'a inen demiryolu hattı bu bataklığın ortasından geçiyordu. Zaman zaman Kokulu Deniz'in ağır sularıyla yıkanan rayların üzerinden kayan lokomotiflerin çıkardığı kişnemeye benzer sesleri, kulak patlatan düdükleri, Keraban Ağa gecenin içinde dehşetle duyuyordu.</p>

  <p>Ertesi gün, 31 Ağustos'ta, gün boyu yemyeşil kırların ortasından yol aldılar. Rüzgârla kıpırdaşan yaprakları bir cıva yağmurunu andıran zeytin ağaçları, yeşilin siyaha çalan bir tonundaki serviler, kocaman kestaneler, uzun kocayemiş ağaçları yol boyunca uzanıyordu. Tepelerin üstünde, her tarafta, Fransa bağlarınınkinden pek de düşük kalitede olmayan üzümlerin yetiştiği bağ çubukları vardı.</p>

  <p>Bu arada, Ahmet'in rubleleri müsrifçe dağıtması sayesinde at bulmak hiç de zor olmuyor, bol bahşiş alan arabacılar en kısa yoldan gidiyordu. Akşamüstü Darte kasabası geçilmiş ve birkaç fersah ileride tekrar Kokulu Deniz kıyılarına gelinmişti.</p>

  <p>Bu bölgede, bu garip lagün Azak Denizi'nden sadece deniz kabuğu yığınından oluşan, fazla yüksek olmayan kumdan bir dil ile ayrılıyordu, bunun ortalama genişliği çeyrek fersah kadardı.</p>

  <p>Bu dil Arabat'ın oku adını taşıyordu. Güneyde aynı adı taşıyan köyden, kuzeyde, anakaradaki Geniçesk'e kadar uzanıyor, daha önce de söylendiği gibi bu bölgede Azak Denizi sularının girmesine imkân verecek, sadece üç yüz ayaklık bir geçit bırakıyordu.</p>

  <p>Güneşin doğuşuyla birlikte Keraban Ağa ve beraberindekileri kuşatan nemli, kalın, sağlıksız sis tabakası, güneş ışınlarının etkisiyle yavaş yavaş dağıldı.</p>

  <p>Kırlar hem ıssız hem ağaçsızdı. Etrafta serbestçe atlayan kocaman hecin develeri Arap çöllerini hatırlatıyordu. Hiç demir kullanılmadan tamamıyla tahtadan yapılmış yük arabaları, ziftli dingillerinin üzerinde, sağır edici gıcırtılar çıkararak geçiyorlardı. Bütün bunlar oldukça ilkel bir görünüm arz etmekle beraber, köy evlerinde, çiftliklerde Tatar misafirperverliği bütün cömertliğiyle devam ediyordu. isteyen herkes buralara girer, ev sahibinin sofrasına oturur, arkası kesilmeyen ikramlardan dilediğince yer içer ve bütün bunlar karşılığında bir kuru teşekkür edip giderdi.</p>

  <p>Söylemeye hiç gerek yok ki yolcular, yakında tarihe karışması muhtemel bu eski gelenekleri asla suistimal etmediler. Her zaman ve her yerde bir miktar ruble bıraktılar. Uzun yolun verdiği yorgunlukla bitkin düşmüş olan atlar, okun güney ucundaki Arabat kasabasında durdu.</p>

  <p>Burada, kumun üzerinde bir kale yükseliyor, kalenin eteklerindeyse, karman çorman inşa edilmiş evler bulunuyordu. Her tarafta, karayılanların toplanma yeri olan rezene yığınları, çok verimli karpuz bostanları vardı.</p>

  <p>Araba oldukça hoş görünüşlü bir hanın önünde durduğunda saat akşamın dokuzuydu. Kabul etmek gerekir ki, burası bölgenin en iyi yeriydi. Kerson'un bu ücra köşelerinde fazla müşkülpesent olmanın gereği yoktu.</p>

  <p>"Oğlum Ahmet," dedi Keraban Ağa, "ne zamandır, posta menzilleri dışında hiçbir yerde konaklamadan gece gündüz yol alıyoruz. Han yatağı bile olsa birkaç saatliğine bir yatağa uzansam hiç de fena olmayacak."</p>

  <p>"Buna ben de çok memnun olacağım," dedi Van Mitten belini doğrultarak.</p>

  <p>"Ne, on iki saat kaybedelim mi istiyorsunuz! Altı haftalık bir yolculukta on iki saat!" diye bağırdı Ahmet.</p>

  <p>Keraban kendisine çok yakışan, biraz saldırgan bir ses tonuyla sordu:</p>

  <p>"Bu konuda tartışalım mı istiyorsun?"</p>

  <p>"Hayır, amca hayır!" diye cevap verdi Ahmet. "Eğer dinlenmeye ihtiyacınız varsa..."</p>

  <p>"Evet! Dinlenmek istiyorum, zannederim Van Mitten ve Bruno da istiyordur, Nizib'in zaten canına minnet!"</p>

  <p>Bruno lafa karıştı:</p>

  <p>"Keraban Ağa, bu şimdiye kadar ileri sürdüğünüz en iyi fikir, hele bir de iyi bir akşam yemeği bizi güzel bir uykuya hazırlarsa!"</p>

  <p>Bruno çok yerinde bir tespitte bulunmuştu. Arabadaki erzak bitmek üzereydi. Bölgenin önemli bir şehri olan ve yarımadayla aynı adı taşıyan Kerç'e ulaşmadan bu yiyeceklere dokunmamaları gerekiyordu. Burada istedikleri kadar yiyecek ikmali yapabilirlerdi.</p>

  <p>Arabat Hanı'nın yatakları iyi kötü idare edebilecek durumda olsa da, maalesef mutfağı çok zayıftı. Yılın hiçbir mevsiminde, Tavrida'nın ücra köşelerinde maceraya atılan pek fazla turist yoktu. Arabat Hanı'nın asıl müşterileri, atları ya da arabaları Kerç-Perekop arasında sık sık gelip giden birkaç esnafla buz tüccarından ibaretti. Bunlar da, sert yatakta yatmaktan şikâyet etmeyen, ne bulurlarsa onu yiyen kalender insanlardı.</p>

  <p>Keraban Ağa ve yanındakiler bu kadar zayıf bir menüden pek de hoşnut kalmadılar. Yemek, milli yemek olan tavuklu pilavdan oluşuyordu, ama içinde tavuktan çok pirinç ve beyaz etten çok kemik vardı. Üstelik tavuk öyle kart, öyle sertti ki, Keraban Ağa'yı bile zorladı. Ancak inatçı şahsiyet, güçlü azıdişleri sayesinde, bu şartlar altında bile geri adım atmadı.</p>

  <p>Bu ana yemeğin ardından, pilavın yutulmasını kolaylaştırmak için yoğurt geldi, sonra da o bölgede katlama adıyla bilinen lezzetli yufka ekmekleri.</p>

  <p>Bruno ve Nizib efendilerinden daha kötü durumdalardı. Her ne kadar çeneleri, en sert tavuğun bile hakkından gelebilecek olsa da buna fırsat bulamadılar. Pilavdan sonra, uzun süre ateşte kalıp simsiyah olmuş, isli bir ocak kapağını hatırlatan bir madde getirildi.</p>

  <p>"Nedir bu?" diye sordu Bruno.</p>

  <p>"Bilemiyorum," dedi Nizib.</p>

  <p>"Nasıl bilemezsiniz? Siz buralı değil misiniz?"</p>

  <p>"Değilim."</p>

  <p>"Türk olduğunuza göre, hemen hemen buralı sayılırsınız. Haydi dostum, şu kurutulmuş köselenin tadına bakın ve fikrinizi söyleyin!"</p>

  <p>Yumuşakbaşlı bir adam olan Nizib, güzel dişleriyle söz konusu köseleden bir parça ısırdı.</p>

  <p>"Nasıl?" diye sordu Bruno.</p>

  <p>"Güzel olmadığı kesin! Ama yenebiliyor!"</p>

  <p>"Evet Nizib, açlıktan ölmek üzereysen ve yiyecek bir şey de yoksa..."</p>

  <p>Her şeyi tehlikeye atmayı göze almış biri gibi, Bruno da bu acayip şeyin tadına baktı.</p>

  <p>Bu ancak birkaç bardak biranın yardımıyla yutulabilirdi, iki arkadaş da böyle yaptılar. Fakat Nizib birdenbire bağırdı:</p>

  <p>"Allah'ım yardım et!"</p>

  <p>"Ne oldu Nizib?"</p>

  <p>"Ya eğer bu yediğim domuz etiyse?.."</p>

  <p>"Domuz eti mi?" dedi Bruno. "Ah, haklısınız Nizib, sizin gibi iyi bir Müslümanm bu nefis fakat mundar hayvandan yememesi gerekir. Bana öyle geliyor ki, eğer bu ne olduğu belirsiz yemek domuz etiyse, yapabileceğiniz tek bir şey var..."</p>

  <p>"Nedir o?"</p>

  <p>"Yemiş olduğunuz domuzu sakince sindirmek!"</p>

  <p>Ancak bu, dini kurallara çok bağlı olan ve vicdanını son derece rahatsız hisseden Nizib'in içini rahatlatmaya yetmedi. Bruno, meselenin aslını öğrenmek için hanın sahibiyle konuşmak zorunda kaldı.</p>

  <p>Böylece yüreğine su serpilen Nizib, hiçbir vicdan azabı olmaksızın sindirimine devam etti. Çünkü bu meçhul yemek et bile değildi, şebak denen bir tür balıktı. Morina balığı gibi ikiye ayrılıp güneşte kurutulan, ocağın üstünde tütsülenen ve neredeyse çiğ yenen balık, Azak Denizi'nin kuzeydoğusunda bulunan Rostov limanından bütün sahile büyük miktarlarda ihraç ediliyordu.</p>

  <p>Sonuçta, efendiler de uşaklar da Arabat Hanı'nın bu basit yemeğiyle yetinmek zorunda kaldılar. Yatak onlara arabanın döşemelerinden daha sert gibi geldi, ama en azından bozuk yolların sarsıntılarıyla hoplayıp zıplamıyorlardı. Bu pek de rahat olmayan odalarda, önceki günlerin verdiği yorgunlukla uykuya daldılar.</p>

  <p>Ertesi gün, 2 Eylül'de, güneş doğar doğmaz Ahmet kalktı ve atları değiştirmek için posta merkezi aramaya başladı. Uzun ve zorlu bir yoldan gelmiş olan önceki günün atları, en azından yirmi dört saat dinlenmeden tekrar yola çıkacak durumda değildi.</p>

  <p>Ahmet, arabayı hana koşumlu olarak götürmek niyetindeydi, böylece amcasının ve Van Mitten'in Kerç Yanmadası'na doğru yola koyulmaları için arabaya binmekten başka yapacaktan bir şey kalmayacaktı.</p>

  <p>Çatısı, kontrbas sapına benzeyen tahtalarla süslü posta merkezi kasabanın uç tarafındaydı. Ama ortalıkta hiç at görünmüyordu. Ahır bomboştu, servet bile verilse buradan at temin etmek mümkün değildi.</p>

  <p>Bu aksilikten dolayı ümitsizliğe düşen Ahmet hana geri döndü. Keraban Ağa, Van Mitten, Bruno ve Nizib, yola çıkmak için hazırlanmış, arabanın gelmesini bekliyorlardı. Hatta içlerinden biri -kim olduğunu söylemeye gerek yok- sabırsızlanmaya başlamıştı bile.</p>

  <p>"Hayrola Ahmet," diye bağırdı, "elin boş geliyorsun? Arabayı almak için posta merkezine bizim mi gitmemiz gerekiyor?"</p>

  <p>"Maalesef boşa zahmet etmiş olursunuz amca," dedi Ahmet. "Tek bir at bile yok!"</p>

  <p>"At yok mu?.." dedi Keraban.</p>

  <p>"Ancak yarın temin edebileceğiz."</p>

  <p>"Ancak yarın mı?.."</p>

  <p>"Evet! Bu da demektir ki yirmi dört saat kaybedeceğiz."</p>

  <p>"Yirmi dört saat kaybetmek mi!" diye haykırdı Keraban. "Ne on, ne beş, ne de bir saat kaybedeceğim!"</p>

  <p>Hollandalı, sinirlenmeye başlamış olan arkadaşına döndü:</p>

  <p>"Ama, eğer at yoksa?.."</p>

  <p>"Olacak!" dedi Keraban Ağa ve işareti üzerine herkes onu takip etmeye başladı.</p>

  <p>On beş dakika sonra, posta merkezinin kapısının önündeydiler.</p>

  <p>Posta merkezinin sahibi, kendisinde olmayan bir şeyi vermeye kimsenin zorlayamayacağını iyi bilen bir adamın kayıtsızlığıyla eşikte duruyordu.</p>

  <p>Keraban, pek de sakin olmayan bir sesle sordu:</p>

  <p>"Hiç atınız yok mu?"</p>

  <p>"Yalnızca dün gece sizin getirdiğiniz atlar var, onlar da yürüyemez," diye cevap verdi posta merkezinin sahibi.</p>

  <p>"Ahırınızda neden at yok söyler misiniz?"</p>

  <p>"Çünkü atların hepsini, Kerç'e, oradan da Kafkaslar'ı geçerek Poti'ye gidecek olan bir Türk ağası aldı."</p>

  <p>"Bir Türk ağası demek!" diye bağırdı Keraban. "Şu Avrupa modasına uyanlardan biridir muhakkak! İşte bak, İstanbul sokaklarının bunlarla dolduğu yetmiyormuş gibi, Kırım yollarında da karşımıza çıkıyorlar! Kimmiş bu?"</p>

  <p>"Sadece adının Saffar Ağa olduğunu biliyorum o kadar," dedi sakince posta merkezinin sahibi.</p>

  <p>Keraban, aşağılayıcı bir ses tonuyla sordu:</p>

  <p>"Peki, neden elinizdeki bütün atları bu Saffar Ağa'ya verdiniz?"</p>

  <p>"Çünkü bu yolcu buraya dün sabah, sizden tam on iki saat önce geldi, elimde kullanıma hazır atlar vardı, onu reddetmem için hiçbir sebep yoktu."</p>

  <p>"Tam tersi, vardı!"</p>

  <p>"Var mıydı?" dedi posta merkezinin sahibi.</p>

  <p>"Elbette vardı, çünkü ben geliyordum."</p>

  <p>Böyle bir lafa ne cevap verebilirdi? Van Mitten araya girmeye çalışınca Keraban onu elinin tersiyle itti. Posta merkezinin sahibi ise, Keraban Ağa'ya müstehzi bir bakış attıktan sonra içeri girmek üzereydi ki, onun sesini duyunca durdu:</p>

  <p>"Her neyse! Atınız olsun olmasın bizim hemen gitmemiz lazım!"</p>

  <p>"Hemen mi?" dedi posta merkezinin sahibi. "Size tekrar söylüyorum, elimde at yok."</p>

  <p>"Bulun o zaman!"</p>

  <p>"Arabat'ta at yok."</p>

  <p>Keraban kendini kaybetmeye başlamıştı:</p>

  <p>"İki tane at bulun, ya da bir tane, ya da yarım, ama bulun!"</p>

  <p>Her zaman ortalığı yatıştırmaya çalışan Van Mitten usulca araya girdi:</p>

  <p>"Ya eğer at yoksa?.."</p>

  <p>"Olması lazım!"</p>

  <p>"Belki bize katır bulabilirsiniz?" dedi Ahmet.</p>

  <p>"Olur, katır da olur, katırla da yetiniriz!" dedi Keraban Ağa.</p>

  <p>"Bu civarda hiç katır görmedim," diye cevap verdi posta merkezinin sahibi.</p>

  <p>Bruno Keraban'ı işaret ederek efendisinin kulağına eğildi:</p>

  <p>"Bugün bir tane gördü işte, hem de meşhur bir tane."</p>

  <p>"O zaman eşek?" dedi Ahmet.</p>

  <p>"Ne eşek, ne katır!"</p>

  <p>"Eşek de mi yok!" diye bağırdı Keraban. "Siz benimle dalga mı geçiyorsunuz posta merkezi sahibi olacak efendi! Nasıl olmaz, memlekette eşek nasıl olmaz! Her ne olursa olsun arabaya koşacak hiçbir şey yok mu burada!"</p>

  <p>İnatçı şahsiyet bir yandan böyle konuşurken, bir yandan da sağa sola öfkeli bakışlar atıyordu. Kapının önünde bir düzine kadar insan toplanmıştı.</p>

  <p>"Arabayı bunlara çektirebilir!" dedi Bruno.</p>

  <p>"Evet, ya onlara ya bize!" diye cevap verdi efendisini iyi tanıyan Nizib.</p>

  <p>Bu arada, ortada ne at, ne katır, ne eşek olduğundan, yola çıkamayacakları aşikârdı. Bu da yirmi dört saatlik bir gecikmeye razı olmak demekti. Bu duruma amcası kadar canı sıkılan Ahmet, yine de bu mutlak imkânsızlığı ona anlatmaya çalışıyordu ki, tam bu sırada Keraban Ağa bağırdı:</p>

  <p>"Bana koşum hayvanı bulana yüz ruble!"</p>

  <p>Arabat'ın yerlileri arasında bir kıpırdanma oldu, içlerinden biri, kendinden emin bir tavırla öne çıktı:</p>

  <p>"Ağam, bende iki tane satılık hecin devesi var."</p>

  <p>"Alıyorum!" diye cevap verdi Keraban.</p>

  <p>Bir posta arabasına hecin devesi koşulduğu görülmüş şey değildi. Bu sefer görülecekti.</p>

  <p><img alt="042" src="../Images/042.jpg" /></p>

  <p>Bir saate kalmadan alışveriş tamamlandı ve epeyce para ödendi. Ama bunun bir önemi yoktu! Keraban Ağa icabında iki katını da öderdi. İki hayvan arabanın okuna bağlanarak iyi kötü arabaya koşuldu, yüklü bir bahşiş vaadiyle arabacı olmaya ikna edilen hayvanların eski sahibi bunlardan birinin kamburuna oturdu, hallerinden son derece memnun yolcularıyla araba, Arabat halkının hayretli bakışları arasında, tuhaf koşumuyla hızla Kerç yolunu inmeye başladı.</p>

  <p>Akşam olduğunda, Arabat'ın on iki fersah ilerisindeki Argin kasabasına kazasız belasız ulaşmışlardı.</p>

  <p>Argin'deki posta merkezinde de at yoktu, Saffar Ağa buradan da geçmişti. Develerin dinlenmesi için burada bir gece kalmaya karar verdiler.</p>

  <p>Ertesi gün, 3 Eylül'de, araba aynı şartlar altında yola çıktı. Gün boyu, Argin-Marienthal arasındaki on yedi fersahlık mesafeyi kat edip geceyi orada geçirdiler, şafakla birlikte yine yola koyulup on iki fersahlık bir yolculuktan sonra gece kazasız belasız Kerç'e ulaştılar ama, koşumlardaki, bu tür hizmetler için eğitilmemiş güçlü hayvanlar yüzünden sert sarsıntılara maruz kaldılar.</p>

  <p>Sonuçta, 17 Agustos'ta yola çıkan Keraban Ağa ve arkadaşları, 19 günlük bir seyahatten sonra, yollarının yedide üçünü tamamlamışlardı, yani yaklaşık yedi yüz fersahın üç yüz fersahını. İyi bir ihtimalle, yolun geri kalan kısmını yirmi altı günde alabilirlerse, istenen tarih olan 30 Eylül'de Karadeniz turunu tamamlamış olacaklardı.</p>

  <p>"Yine de," dedi Bruno efendisine, "bu işin sonu kötü bitecek gibi bir his var içimde!"</p>

  <p>"Dostum Keraban için mi?"</p>

  <p>"Dostunuz Keraban ya da ona eşlik edenler için!"</p>
</body>
</html>
