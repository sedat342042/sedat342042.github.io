<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h3 class="buyuk">4<br /></h3>
  <hr />

  <h3 id="sigil_toc_id_4">HİÇ OLMADIĞI KADAR İNATÇILIĞI TUTAN KERABAN AĞA OSMANLI YETKİLİLERİNE KAFA TUTAR</h3>
  <hr />

  <p>Bu sırada kayıkçı gelmişti ve Keraban Ağa'ya, kayığının iskelede beklediğini söyledi.</p>

  <p>Boğaz'ın ve Haliç'in sularında binlerce kayıkçı vardır. Bunların kayıkları, önde ve arkada, her iki yöne de hareketi sağlayan birbirine paralel, on beş yirmi ayak uzunluğunda iki küreği olan, servi ya da kayın ağacından yapılmış, içi oymalı ya da boyalı sandallardır, iki kıtayı birbirinden ayıran bu muhteşem geçitte, bu zarif kayıkların ilerleyişini, karşı karşıya gelişini, birbirlerinin önüne geçişini seyretmek gerçek bir zevktir. Marmara Denizi'nden, Boğaz'ın kuzeyinde karşılıklı yer alan Rumeli Sarayı'yla Anadolu Sarayı'nın ötesine kadar olan sularda Büyük Kayıkçılar Loncası bu hizmeti üstlenmiştir.</p>

  <p>Bu kayıkçılar genellikle, bürümcük denen ipekten bir gömlek, altın yaldızlı şeritlerle süslü canlı renklerde bir yelek, beyaz pamukludan bir dizlik, başlarına fes ve ayaklarına yemeni giyen, kollarını ve bacaklarını ise çıplak bırakan güzel adamlardı.</p>

  <p>Keraban Ağa'yı her akşam Üsküdar'a götüren ve her sabah geri getiren kayıkçı, bu birkaç dakikalık gecikme yüzünden pek de iyi karşılanmadı kuşkusuz. Ancak soğukkanlı denizci fazla tepki vermedi ve iskeleye yanaşmış olan kayığı göstermekle yetindi.</p>

  <p>Keraban, yanında Van Mitten, peşlerinde Bruno ve Nizib'le kayığa doğru giderken Tophane Meydanı'nda bir hareketlenme oldu.</p>

  <p>Keraban Ağa durakladı:</p>

  <p>"Ne oluyor?" diye sordu.</p>

  <p>Bu sırada, etrafında halkı hizaya sokan korumalarıyla birlikte Galata semti zaptiye amiri meydana geldi. Trampet ve borazan sesleri duyuldu. Asyalı ve Avrupalı, birbirine benzemez birçok farklı unsurdan oluşan kalabalık yavaş yavaş sessizleşti.</p>

  <p>"Yine şu gereksiz emirnamelerden biri muhakkak!" diye mırıldandı Keraban Ağa, her zaman ve her yerde kendi hukukunu sürdürmeye kararlı bir adam edasıyla.</p>

  <p>Zaptiye amiri resmi mühürlü bir kâğıt çıkarıp yüksek sesle şu emirnameyi okudu:</p>

  <p>"Zaptiye Reisi Müşir'in emriyle, bugünden itibaren, İstanbul'dan Üsküdar'a ya da Üsküdar'dan İstanbul'a gitmek için Boğaz'ı geçmek isteyen her şahıs ve her türlü yelkenli ve buharlı teknelerle kayıklar için on paralık bir vergi tesis olunmuştur. Vergiyi ödemeyi reddedenler, hapis ya da para cezasına çarptırılacaktır."</p>

  <p>"İşbu emirname, cari ayın 16'sında sarayda tanzim olunmuştur."</p>

  <p style="text-align: right;">"İmza: Müşir"</p>

  <p>Adam başı yaklaşık beş santim* anlamına gelen bu vergi hoşnutsuzluk belirten bir takım mırıldanmalarla karşılandı.</p>

  <blockquote>
    <p>* Eski bir Fransız para birimi, (ç.n.)</p>
  </blockquote>

  <p>"Çok güzel, yeni bir vergi daha!" diye bağırdı, Padişah'ın bu mali kaprislerine alışık olduğu anlaşılan yaşlı bir Türk.</p>

  <p>"On para! Yarım fincan kahve fiyatı!" dedi bir başkası.</p>

  <p>Her yerde olduğu gibi Türkiye'de de insanların bir süre söylendikten sonra vergiyi ödeyeceklerini bilen zaptiye amiri meydanı terk etmek üzereyken Keraban onun yanına yaklaştı:</p>

  <p>"Demek Boğaz'ı geçmek isteyen herkese yeni bir vergi, öyle mi?" dedi.</p>

  <p>"Müşir'in emriyle!" diye cevap verdi zaptiye amiri, sonra da ekledi:</p>

  <p>"Su işe bak! Şu zengin Keraban mı şikâyet ediyor?"</p>

  <p>"Evet, zengin Keraban!"</p>

  <p>"Nasılsınız Keraban Ağa?"</p>

  <p>"Çok iyiyim... vergiler kadar iyi. Gerçekten bu emir uygulanacak mı?"</p>

  <p>"Elbette, ilanından itibaren."</p>

  <p>"Peki, her zaman yaptığım gibi, bu akşam kayığıma binip Üsküdar'a geçmek istesem?"</p>

  <p>"On para ödeyeceksiniz."</p>

  <p>"Her sabah ve her akşam Boğaz'ı geçtiğime göre?"</p>

  <p>"Günde yirmi para ödeyeceksiniz," diye cevap verdi zaptiye amiri, "zengin Keraban için hiçbir şey değil!"</p>

  <p>"Öyle mi?"</p>

  <p>Nizib Bruno'nun kulağına fısıldadı: "Efendim başını belaya sokacak!"</p>

  <p>"Emre uyması gerekiyor."</p>

  <p>"O mu! Siz onu hiç tanımıyorsunuz!" Keraban Ağa kollarını kavuşturdu, zaptiye amirinin tam karşısında, gözlerinin içine bakarak, öfkelenmeye başladığını belli eden ıslık gibi bir sesle konuşmasını sürdürdü:</p>

  <p>"Kayıkçım, kayığımın hazır olduğunu söyledi, yanımda arkadaşım Van Mitten, onun uşağı ve benimki olduğuna göre..."</p>

  <p>"Kırk para eder," dedi zaptiye amiri, "tekrar ediyorum, bunu ödeyebilecek durumdasınız."</p>

  <p>"Kırk parayı ödeyebilecek durumdayım, hatta yüz, bin, yüz bin, beş yüz bin de ödeyebilirim, ama hiçbir şey ödemeyeceğim ve yine de karşıya geçeceğim!"</p>

  <p>"Keraban Ağa'ya zorluk çıkardığım için üzgünüm ama, vergiyi ödemeden geçemeyecek!"</p>

  <p>"Ödemeden geçecek!"</p>

  <p>"Hayır!"</p>

  <p>"Evet!"</p>

  <p style="text-align: center;"><img alt="013" src="../Images/013.jpg" /></p>

  <p>Dünyanın en laf anlamaz adamına laf anlatmaya cesaret eden Van Mitten araya girdi: "Dostum Keraban..."</p>

  <p>"Beni rahat bırakın Van Mitten!" dedi Keraban öfkeyle. "Bu vergi, adaletsiz ve aşağılayıcı! Buna boyun eğmek zorunda değiliz! Asla, hayır, eski Türklerin hükümeti asla Boğaziçi'nin kayıklarına vergi koymaya cesaret edemezdi!"</p>

  <p>"Ama paraya ihtiyacı olan yeni Türklerin hükümeti bunu yapmakta tereddüt etmedi!" diye cevap verdi zaptiye amiri.</p>

  <p>"Göreceğiz!" diye bağırdı Keraban.</p>

  <p>Zaptiye amiri, yanındaki erlere döndü:</p>

  <p>"Yeni emirnamenin uygulanışına nezaret edeceksiniz."</p>

  <p>Keraban ayağını yere vurarak seslendi:</p>

  <p>"Gelin Van Mitten, siz de gelin Bruno, Nizip, sen de bizi takip et!"</p>

  <p>"Kırk para eder!" dedi zaptiye amiri.</p>

  <p>"Kırk sopa!" diye bağırdı öfkesi son haddine varan Keraban Ağa.</p>

  <p>Fakat Tophane İskelesi'ne doğru ilerleyen Keraban, muhafızlar etrafını sarınca geldiği gibi geri dönmek zorunda kaldı.</p>

  <p>"Bırakın beni!" diye bağırıyordu debelenerek, "dokunmayın bana, parmağınızın ucuyla bile dokunmayın! Evelallah geçeceğim buradan, cebimden tek bir para bile çıkmadan geçeceğim!"</p>

  <p>"Geçeceksiniz, geçeceksiniz ama hapishanenin kapısından," diye karşılık verdi zaptiye amiri, giderek o da sinirlenmekteydi, "oradan çıkmak için de iyi bir para ödeyeceksiniz!"</p>

  <p>"Üsküdar'a gideceğim!"</p>

  <p>"Boğaz'ı geçerek gidemeyeceksiniz, başka türlü de gidilemeyeceğine göre..."</p>

  <p>Yüzü kıpkırmızı olan Keraban Ağa, yumruklarını sıkarak cevap verdi:</p>

  <p>"Öyle mi sanıyorsunuz? Üsküdar'a gideceğim ve Boğaz'ı geçmeyeceğim, tek bir para da..."</p>

  <p>"Öyle mi?"</p>

  <p>"Eğer mecbur kalırsam evet! Karadeniz'in çevresinden dolaşacağım."</p>

  <p>Zaptiye amiri omuzlarını silkti:</p>

  <p>"On para vermemek için yedi yüz fersah mı?" diye haykırdı.</p>

  <p>"Yedi yüz fersah, bin, on bin, yüz bin fersah... Beş, iki, hatta bir para için!"</p>

  <p>"Ama dostum..." dedi Van Mitten.</p>

  <p>"Bir kere daha söylüyorum, beni rahat bırakın!" diyen Keraban bu müdahaleyi de engelledi.</p>

  <p>"Çok güzel! İşte delirdi!" dedi Bruno kendi kendine.</p>

  <p>"Türkiye'den çıkıp Kırım'ı geçeceğim, Kafkasya'yı aşacağım, Anadolu'ya ayak basacağım ve Üsküdar'a ulaşacağım, hem de sizin haksız verginiz için tek bir para bile vermeden!"</p>

  <p>"Görelim bakalım!" dedi zaptiye amiri.</p>

  <p>"Göreceğimizi gördük!" diye bağırdı Keraban öfkeyle, hemen, bu akşam yola çıkıyorum!"</p>

  <p>Kaptan Yarhud, bu beklenmeyen tartışmaya kulak kesilmiş olan Scarpante'ye döndü: "Hay aksi şeytan! Bu yüzden planımız bozulabilir!"</p>

  <p>"Sahiden de," diye karşılık verdi Scarpante, "bu inatçı adam bu düşündüğünü yaparsa Odesa'dan geçecektir ve bu arada da düğünün yapılmasına karar verebilir!"</p>

  <p>Van Mitten, bir kere daha dostu Keraban'ı vazgeçirmeye çalıştı:</p>

  <p>"Ama..."</p>

  <p>"Beni rahat bırakın dedim size!"</p>

  <p>"Ya yeğeniniz Ahmet'in düğünü?"</p>

  <p>"Düğün yapılacak!"</p>

  <p>Bunun üzerine Scarpante Yarhud'u bir kenara çekti:</p>

  <p>"Kaybedecek bir saat bile yok!"</p>

  <p>"Evet," dedi Maltalı kaptan, "yarın sabah Edirne'den trenle Odesa'ya gidiyorum."</p>

  <p>Sonra, ikisi birlikte ortadan yok oldular.</p>

  <p>Bu sırada, Keraban Ağa aniden uşağına döndü:</p>

  <p>"Nizib?" dedi.</p>

  <p>"Efendim?"</p>

  <p>"Benimle gel, yazıhaneye gidiyoruz!"</p>

  <p>"Yazıhaneye gidiyoruz!" dedi Nizib.</p>

  <p>"Siz de gelin Van Mitten," diye ekledi Keraban.</p>

  <p>"Ben mi?"</p>

  <p>"Ve siz de Bruno."</p>

  <p>"Ben..."</p>

  <p>"Hep birlikte gideceğiz."</p>

  <p>"Nasıl?" dedi, kulaklarını dikmiş olan Bruno.</p>

  <p>"Evet, sizi Üsküdar'a yemeğe davet etmiştim," dedi Keraban, Van Mitten'e, "inşallah dönüşümüzde Üsküdar'da yemek yiyeceğiz."</p>

  <p>Bu teklif karşısında şaşkınlıktan ne yapacağını şaşıran Hollandalı:</p>

  <p>"Fakat bu en azından..." dedi.</p>

  <p>"En azından bir ay sürer," dedi en ufak bir itirazı bile kabul etmeyeceği sesinden anlaşılan Keraban, "ama bir yıl da, on yıl da sürse, yemek davetimi kabul ettiniz ve bu yemeği yiyeceksiniz!"</p>

  <p>"Bu arada yemek de soğur!" diye mırıldandı Bruno.</p>

  <p>"Dostum Keraban, müsaade buyurun..."</p>

  <p>"Hiçbir şeye müsaade etmiyorum Van Mitten, haydi gelin!"</p>

  <p>Ve Keraban Ağa, meydanın sonuna doğru ilerlemeye başladı.</p>

  <p>Van Mitten Bruno'ya döndü:</p>

  <p>"Bu deli adama direnmenin hiçbir yolu yok!"</p>

  <p>"Nasıl olur efendim, böyle bir kaprise boyun mu eğeceksiniz?"</p>

  <p>"Ha buradayım, ha başka bir yerde Bruno, ne fark eder, Rotterdam'da olmadıktan sonra!"</p>

  <p>"Ama..."</p>

  <p>"Ve ben dostum Keraban'ın arkasından gittiğime göre, senin de benim arkamdan gelmekten başka çaren yok!"</p>

  <p>"Karışık iş!"</p>

  <p>"Gidelim!" dedi Keraban Ağa.</p>

  <p>Ve, son bir kere, müstehzi gülüşü kendisini iyice öfkelendiren zaptiye amirine döndü:</p>

  <p>"Gidiyorum, bütün emirnamelerinize rağmen, Üsküdar'a Boğaz'ı geçmeden gideceğim!"</p>

  <p>"Böyle ilginç bir yolculuktan sonra, dönüşünüzde sizi karşılamaktan zevk duyarım!" diye karşılık verdi zaptiye amiri.</p>

  <p>"Dönüşümde sizi karşımda bulmak benim için büyük bir keyif olacaktır!" dedi Keraban Ağa.</p>

  <p>"Ama sizi uyarıyorum," diye ekledi zaptiye amiri, "döndüğünüzde vergi hâlâ yürürlükteyse..."</p>

  <p>"Ne olacak?"</p>

  <p>"Kişi başına on para vermedikçe, tekrar Boğaz'ı geçip İstanbul tarafına gelmenize izin vermeyeceğim!"</p>

  <p>"Eğer haksız verginiz hâlâ yürürlükte olursa," diye cevap verdi Keraban Ağa, "cebimden bir para çıkmadan İstanbul'a geri dönmeyi bilirim!"</p>

  <p>Keraban Ağa, Van Mitten'in koluna girip, Bruno ve Nizib'e kendilerini takip etmeleri için işaret etti ve haklarını savunmak konusunda böylesine inatçı olan bu eski düzen taraftarı Türk'ü alkışlayarak selamlayan kalabalığın arasında kayboldu.</p>

  <p>Bu sırada, uzaklardan bir top sesi duyuldu. Güneş, Marmara Denizi ufkunda henüz batmış ve iftar vakti gelmişti, Padişah'ın sadık tebaası, artık bu uzun günün mahrumiyetlerini telafi edebilecekti.</p>

  <p>İstanbul, sihirli bir değnek dokunmuşçasına birdenbire değişti. Tophane Meydanı'nın sessizliği yerini keyifli haykırışlara, neşeli bir gürültüye bıraktı. Sigaralar, çubuklar, nargileler ateşlendi, havayı rayihalı bir duman kapladı. Kahveler, susamış ve acıkmış müşterilerle dolup taştı. Her çeşit kızartma, yoğurtlar, kaymaklar, kebaplar, fırından yeni çıkmış baklavalar, yaprak sarmalar, haşlanmış mısırlar, siyah zeytin fıçıları, havyarlar, tavuklu pilavlar, ballı tatlılar, şuruplar, şerbetler, kahveler, Şark dünyasında yenip içilen ne var ne yoksa hepsi dükkânların önündeki masalarda zuhur etti; bu sırada kahveciler, küçük gaz lambalarını yakıyorlardı.</p>

  <p>Sonra, eski şehir ve yeni semtleri âdeta sihirli bir şekilde aydınlandı. Ayasofya, Süleymaniye, Sultan Ahmed camileri, Sarayburnu'ndan Eyüp sırtlarına kadar, dini ya da sivil bütün büyük binalar rengârenk ışıklarla taçlandı. Bir minareden diğerine uzanan mahyalarla, karanlık gökyüzünde Kuran'ın emirleri parlıyordu. Suyun üzerinde, dalgaların keyfine göre sallanan ışıklı kayıklar, gökkubbeden Boğaziçi'ne düşmüş yıldızlar gibi parlıyordu. Sahilde yükselen saraylar, Anadolu ve Rumeli kıyılarındaki yalılar, Üsküdar'da, eski Krizeopolis'te basamak basamak yükselen evler, sudaki akisleriyle birlikte yalnızca ışıktan çizgiler gibi görünüyordu.</p>

  <p>Uzaktan duyulan tef, lavta, darbuka, rebap ve flüt sesleri akşam dualarına karışıyordu. Minarelerin tepesindeki müezzinler, şenlik içindeki şehrin üzerine yayılan "Allahü ekber" sesleriyle müminleri akşam namazına çağırıyorlardı.</p>
</body>
</html>
