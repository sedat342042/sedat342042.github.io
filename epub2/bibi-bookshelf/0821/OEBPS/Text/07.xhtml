<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h3 class="buyuk">7<br /></h3>
  <hr />

  <h3 id="sigil_toc_id_7">ATLAR, ARABACININ KIRBACIYLA YAPMADIKLARINI KORKUDAN YAPARLAR</h3>
  <hr />

  <p>Saat gecenin onuydu. Keraban, Van Mitten ve Bruno, sandıktaki yiyeceklerle hazırladıktan bir akşam yemeği yedikten sonra, yarım saat kadar, zemini çok dayanıksız olmayan dar bir patika üzerinde, sigara içerek dolaştılar.</p>

  <p>"Dostum Keraban," dedi Van Mitten, "zannediyorum takviye atları gelene kadar uyumamıza bir itirazınız yoktur?"</p>

  <p>Keraban biraz düşündükten sonra, her şeye itiraz etmekten geri durmayan bir adam için oldukça garip bir cevap verdi:</p>

  <p>"Hiçbir itirazım yok!"</p>

  <p>"Bu ıssız arazinin ortasında, kaygı duyulacak hiçbir şey olmadığına inanmak istiyorum," diye ekledi Hollandalı.</p>

  <p>"Ben de isterdim."</p>

  <p>"Bir saldırı ihtimalinden şüphelenmeye gerek yok herhalde?"</p>

  <p>"Kesinlikle..."</p>

  <p>"Sivrisineklerin saldırısı hariç!" dedi Bruno. Bu sırada, bu çift kanatlı can sıkıcı yaratıklardan yarım düzine kadarını ezmek için alnının ortasına müthiş bir tokat yapıştırmaktaydı.</p>

  <p>Zaten bu obur sinekler, belki de fenerlerin ışığına geldikleri için, sürü halinde arabanın etrafında yüzsüzce dönmeye başlamışlardı bile.</p>

  <p>"Hım! Burada çok fazla sinek var, bir cibinlik olsa hiç fena olmazdı!" dedi Van Mitten.</p>

  <p>Keraban Ağa ensesini kaşıyarak cevap verdi:</p>

  <p>"Bunlar sivrisinek değil, bizim de cibinliğe ihtiyacımız yok!"</p>

  <p>"Nedir o zaman bunlar?" diye sordu Hollandalı.</p>

  <p>"Bunlar humus denen sivrisinek irisi, dolayısıyla bizim de humusluğa ihtiyacımız var!" diye cevap verdi Keraban.</p>

  <p>Haşerelere dair yeni bir tartışmaya yol açabileceğini düşünememiş olan Van Mitten, "farkı anlayabilseydim, şaşardım," diye aklından geçirdi.</p>

  <p>"Gariptir," dedi Keraban, "bu haşerelerin sadece dişileri insana saldırır."</p>

  <p>"Cins-i latifin temsilcilerini burada çok iyi tanıdım!" dedi Bruno baldırlarını kaşıyarak.</p>

  <p>"Arabaya girmemiz akıllıca olur sanıyorum," dedi Van Mitten, "yoksa bizi yiyip bitirecekler!"</p>

  <p>"Aslında," diye karşılık verdi Keraban, "aşağı Tuna bölgesi bu humuslarla doludur ve bunlarla ancak, gece yatağa, gündüzleri de gömleğe ve çoraplara nezleotu tozu serperek mücadele edilebilir."</p>

  <p>"Yani kesinlikle ve maalesef yanımızda bulunmayan toz!" diye ekledi Hollandalı.</p>

  <p>"Kesinlikle," dedi Keraban, "ama böyle sefil bir halde Dobruca bataklıklarına saplanıp kalacağımızı kim bilebilirdi ki?"</p>

  <p>"Kimse, dostum Keraban."</p>

  <p>"Duyduğuma göre, dostum Van Mitten, Türk Hükümeti, Kırım Tatarlarından bir gruba nehrin bu deltasında önemli imtiyazlar vermiş, ama bu humus orduları onları burayı terk etmek zorunda bırakmış."</p>

  <p>"Gördüklerimize bakılırsa, dostum Keraban bu hikâye hiç de inanılmaz değil!"</p>

  <p>"O halde arabaya girelim!"</p>

  <p>"Bunu yapmak için çok geç kaldık!" dedi Van Mitten, saniyede milyonlarca kanat çırpışının yarattığı vızıltının ortasında.</p>

  <p>Keraban Ağa, arkadaşıyla birlikte arabaya binmek üzereyken durdu.</p>

  <p>"Her ne kadar kaygılanacak bir şey olmasa da," dedi, "Bruno'nun, arabacı dönünceye kadar nöbet tutması iyi olur."</p>

  <p>"Herhalde reddetmez," diye cevap verdi Van Mitten.</p>

  <p>"Reddetmeyeceğim," dedi Bruno, "çünkü görevim reddetmemek öyle değil mi, ama bunlar diri diri yer beni!"</p>

  <p>"Hayır!" diye karşılık verdi Keraban, "şunu söylemek isterim ki, humuslar aynı yerden iki kere sokmazlar, böylece Bruno kısa bir süre içinde onların saldırılarına karşı korunaklı hale gelecektir."</p>

  <p>"Evet!.. bin yerimden ısırılıp kalbura döndükten sonra!"</p>

  <p>"Evet, zannediyorum öyle Bruno."</p>

  <p>"Ama, en azından arabanın arkasındaki yerimde nöbet tutsam olmaz mı?"</p>

  <p>"Elbette, ama uyumamak şartıyla!"</p>

  <p>"Bu korkunç sivrisinek sürüsünün ortasında nasıl uyuyabilirim?"</p>

  <p>"Humus Bruno," diye cevapladı Keraban, "bunlar basit humuslar!.. Sakın unutmayın!" Bu uyandan sonra Keraban ve Van Mitten, Bruno'yu, efendisinin, daha doğrusu efendilerinin güvenliği için nöbet tutmak üzere dışarıda bırakarak arabaya bindiler. Keraban ile Van Mitten karşılaştığından beri Bruno iki efendisinin olmadığını söyleyebilir miydi?</p>

  <p>Bruno, arabanın kapılarının sıkıca kapanmış olduğundan emin olduktan sonra atların yanına gitti. Yorgunluktan bitkin durumdaki atlar yere uzanmış gürültüyle soluk alıp veriyor ve sıcak nefesleri bu bataklık arazisinin sisine karışıyordu.</p>

  <p>"Bu tekerlekleri buradan şeytan gelse çıkaramaz!" diye söylendi Bruno, "Keraban Ağa bu yolu seçmekle büyük bir hata yaptı! Ama sonuçta bu onun sorunu!"</p>

  <p>Bruno arabanın arka tarafına geçti, camı indirdi, fenerin ışığında etrafı görebiliyordu.</p>

  <p>Van Mitten'in zavallı uşağı, gözleri açık rüya görmekten ve efendisinin Osmanlıların en inatçısının peşine takılıp kendilerini sürüklediği maceralar zincirini düşünerek uykuyla boğuşmaktan başka ne yapabilirdi?</p>

  <p>O ki, eski Batavya'nın çocuğu, Rotterdam sokaklarının yerlisi, Meuse Rıhtımı'nın müdavimi, usta bir olta balıkçısı, doğduğu şehri boydan boya kat eden kanalların başıboş gezen aylağıydı; Avrupa'nın ta öbür ucuna sürüklenmişti! Hollanda'dan Osmanlı İmparatorluğu'na dev bir adım atmıştı! Gel gör ki daha İstanbul'da karaya çıkar çıkmaz, kader onu Aşağı Tuna düzlüklerine savurmuştu! Şimdi burada, Dobruca bataklıklarının ortasında, koyu karanlığın içinde, toprağa, gotik Zuidekerk Kulesi'nden daha fazla kök salmış halde, bir posta arabasının arkasına tünemiş bulunuyordu. Ve bütün bunlar, hiçbir zorunluluk olmadığı halde Keraban Ağa'ya daha az itaat etmeyen efendisine itaat ettiği içindi.</p>

  <p>"Ah, insanların anlaşılmaz gariplikleri!" diye söylenip duruyordu Bruno, "İşte ben asla yapmayacağım bir Karadeniz turu yapmaktayım ve bütün bunlar, eğer öngörseydim; benim gizlice cebimden vermeye seve seve razı olacağım on parayı tasarruf etmek için! Ah şu inatçı! Eminim daha şimdiden iki libre zayıfladım... dört günde!.. Dört haftada kim bilir neler olacak! Of, gene şu lanet sinekler!"</p>

  <p>Bruno arka körüğü sıkıca kapadığı halde, bir düzine kadar humus içeri girmeyi başarmıştı ve zavallı adama azgınlıkla saldırıyorlardı.</p>

  <p>Bu yüzden, o da, elini sağa sola vuruyor, kaşınıyor ve nasıl olsa Keraban Ağa duyamayacağından haşerelere sivrisinek muamelesi yapıyordu.</p>

  <p>Bir saat böyle geçti, sonra bir saat daha. Belki de sineklerin bu can sıkıcı saldırıları olmasa, Bruno yorgunluktan bitkin düşüp uykuya yenilecekti. Ama bu şartlar altında uyumak mümkün değildi.</p>

  <p>Gece yarısını biraz geçe, Bruno'nun aklına bir fikir geldi. Dünyaya gelir gelmez, kendisini besleyecek olan memeden çok pipo ağızlığı arayan bu safkan Hollandalı bunu daha önce nasıl düşünememişti. Tütün içmeye başlayacak ve humusların istilasına karşı dumanla mücadele edecekti. Arka bölümün havasını zehirleyecek olan nikotine dayanırlarsa, bu haşerelerin Aşağı Tuna bataklıkları ortasında zor bir hayatları var demekti.</p>

  <p>Bruno, İstanbul'da dikkatsizce çaldırdığı çiçek desenli porselen piposunun bir eşini çıkardı cebinden. Düşman kuvvetlerinin üzerine boşaltılacak ateşli bir silahı doldurur gibi tıka basa doldurdu, sonra çakmağı çaktı, piposunu tutuşturdu, ciğerlerinin bütün gücüyle bu nefis Hollanda tütününü içine çekti ve dumanı kocaman kıvrımlarla dışarı üfledi.</p>

  <p>Sineklerin kanat çırpışlarından çıkan sağır edici vızıltılar önce iki katma çıktı, ardından sinekler yavaş yavaş arabanın en karanlık köşelerine dağıldı.</p>

  <p>Bruno'ya bu başarılı manevrasından dolayı kendi kendini tebrik etmekten başka yapacak bir şey kalmamıştı. Bataryası harikalar yaratmıştı, taarruz kuvvetleri dağılıp geri çekilmişti. Tabii Bruno savaş esiri istemediğinden ve dumanının dışarıdan girebilecek sineklere engel olacağını bilmenin rahatlığıyla, içeridekilerin dışarı çıkması için körüğü hızlıca açtı.</p>

  <p>Bruno, böylece, bu can sıkıcı çiftkanatlılar birliğinden kurtulduktan sonra sağa sola bakacak fırsatı buldu.</p>

  <p>Gece hâlâ zifiri karanlıktı. Rüzgâr bazen arabayı sarsacak kadar kuvvetli esiyordu. Ancak devrilmesinden kaygı duymaya gerek yoktu çünkü yere sıkıca yapışmıştı, hatta fazla sıkıca.</p>

  <p>Kuzey ufkuna doğru bakan Bruno, arabacının ve takviye atların gelmekte olduğuna dair bir ışık görmeye çalışıyordu. Araba fenerlerinin etrafı biraz olsun aydınlatan ışığına karşılık, uzakta karanlık daha koyu, daha derindi. Bununla birlikte Bruno, yaklaşık altmış adımlık bir mesafede, kâh yer seviyesinde, kâh biraz daha yukarıda, karanlığın içinde hızla ve sessizce ilerleyen parlak noktalar fark etti.</p>

  <p>Öncelikle bunun, hidrojen sülfür barındıran bütün bataklık yüzeylerinde açığa çıkan fosforlu ışıltılar olup olmadığını anlamaya çalıştı.</p>

  <p>Bruno akıl yürütebilecek bir yaradılışta olmasına rağmen, aklı onu yanıltabilirdi ama, atların içgüdüsü yanılıyor olamazdı. Huysuzlanmaya başlamışlardı bile, burun delikleri iyice açılmıştı ve her zamankinden farklı olarak gürültüyle soluk alıp veriyorlardı.</p>

  <p>"Neler oluyor?" diye kendi kendine sordu Bruno, "Yine işler karışacak anlaşılan! Kurt olmasın bunlar?"</p>

  <p>Bu hiç de imkânsız değildi, atların kokusunu alan kurtlar geliyor olabilirdi. Tuna deltasında, devamlı aç gezen bu hayvanlardan bol miktarda bulunurdu.</p>

  <p>"Hay aksi şeytan!" diye mırıldandı Bruno, "bu, sivrisineklerden ya da şu inatçının humuslarından daha beter! Bu sefer tütün dumanı işe yaramayacak!"</p>

  <p>Bu sırada atlar, hiçbir yanılgıya meydan bırakmayacak kadar ciddi bir huzursuzluk içindeydi. Kalın çamur tabakasının içinde çifte atmaya çalışıyor, şaha kalkıyor, arabayı şiddetle sarsıyorlardı. Işıklı noktalar yakınlaşmış gibiydi. Boğuk bir hırıltı sesi rüzgârın ıslığına karışıyordu.</p>

  <p>"Keraban Ağa ile efendime haber vermenin zamanı geldi sanırım!" dedi Bruno kendi kendine.</p>

  <p>Gerçekten de durum acildi. Bruno yavaşça yere kaydı, arabanın basamağını indirerek kapıyı açtı ve içeri girdikten sonra tekrar kapattı. iki arkadaş yan yana, mışıl mışıl uyuyorlardı.</p>

  <p>Bruno, Van Mitten'in omzunu dürterek alçak sesle konuşmaya başladı:</p>

  <p>"Efendim?.."</p>

  <p>Hollandalı gözlerini ovuşturdu:</p>

  <p>"Hangi münasebetsiz beni uyandırıyorsa cehennem olsun!"</p>

  <p>"İnsanları cehenneme havale etmenin hiç sırası değil, hele de cehennem büyük ihtimalle yakınımızdayken!" diye cevap verdi Bruno.</p>

  <p>"Kim bu konuşan?"</p>

  <p>"Benim, uşağınız."</p>

  <p>"Ah Bruno! Sen misin?.. Aslında beni uyandırmakla iyi ettin! Rüyamda Madam Van Mitten'i gö..."</p>

  <p>"Kavga mı arıyorsunuz efendim!" diye karşılık verdi Bruno. "Şimdi tam sırası!"</p>

  <p>"Ne oluyor?"</p>

  <p>"Keraban Ağa'yı da uyandırır mısınız lütfen?"</p>

  <p>"Uyandırayım mı?.."</p>

  <p>"Evet, tam zamanı!"</p>

  <p>Hâlâ yan uykuda olan Hollandalı, daha fazla soru sormadan arkadaşını sarstı.</p>

  <p>Midesi sağlam ve vicdanı rahat bir Türkün uykusu başka hiçbir şeye benzemez. Van Mitten'in arkadaşının durumu da böyleydi. Birçok kez sarsmak gerekti.</p>

  <p>Keraban Ağa, gözkapaklarını kaldırmadan söylendi, homurdandı, hiç uyanacak gibi bir hali yoktu. Uyanıkken olduğu gibi uyurken de inatçıydı. Onu uykusunda rahat bırakmak en iyisiydi.</p>

  <p>Bununla beraber, Van Mitten ve Bruno'nun ısrarı üzerine Keraban Ağa uyandı, gerindi, gözlerini açtı ve uyku sersemliğiyle sordu:</p>

  <p>"Hımm! Arabacı ve Nizib takviye atları getirdiler mi?"</p>

  <p>"Henüz değil," dedi Van Mitten.</p>

  <p>"Öyleyse neden beni uyandırıyorsunuz?"</p>

  <p>"Çünkü atlar gelmedi ama, başka şüpheli hayvanlar geldi, arabanın etrafını sardılar ve saldırmak üzereler!" diye cevap verdi Bruno.</p>

  <p>"Hangi hayvanlar?"</p>

  <p>"Bakın, görün!"</p>

  <p>Keraban camı indirip dışarıya sarktı.</p>

  <p>"Allah bizi korusun!" diye haykırdı. "Bir yaban domuzu sürüsü!"</p>

  <p>Keraban yanılmamıştı, bunlar gerçekten yaban domuzuydu. Tuna ağzına yakın bölgelerde çok rastlanan bu hayvanlar vahşi hayvan sınıfına sokulabilirdi ve saldırılarından korkmak hiç de yersiz değildi.</p>

  <p>"Ne yapacağız şimdi?" diye sordu Hollandalı.</p>

  <p>"Eğer saldırmazlarsa sakince bekleyeceğiz," diye cevap verdi Keraban. "Eğer saldırırlarsa kendimizi savunacağız."</p>

  <p>"Neden bize saldırsınlar ki!" dedi Van Mitten, "bildiğim kadarıyla bu hayvanlar etobur değil!"</p>

  <p>"Olabilir," dedi Keraban, "bizi yutmasalar bile karnımızı deşebilirler!"</p>

  <p>"Aynı şey demektir," dedi Bruno sakince.</p>

  <p>"Bu yüzden, her duruma karşı hazırlıklı olalım!"</p>

  <p>Keraban Ağa bu son sözleri söyledikten sonra silahları çıkardı. Van Mitten ve Bruno'da da birer altıpatlar tabanca ve bir miktar da fişek vardı. Bütün modem icatlara düşman olan bu eski Türk'te ise, Osmanlı yapımı, namlusu gümüş işlemeli, kabzası deniz kabuğu ve mücevher kakmalı, ciddi bir saldırı sırasında patlamak için değil de, daha çok bir ağanın kuşağını süslemek için yapılmış gibi duran iki piştov bulunuyordu. Van Mitten, Keraban ve Bruno son derece dikkatli olmak ve bu az sayıdaki silahı doğru zamanda kullanmak zorundaydılar.</p>

  <p>Bu arada yirmi kadar domuz yavaş yavaş yaklaşmış ve arabanın etrafını çevirmişti. Onları buraya çekmiş olan fenerlerin ışığında debelendikleri, yeri kazıdıkları görülüyordu. Bunlar bir eşek boyunda, olağanüstü güçlü, kocaman hayvanlardı, her biri tek başına bütün bir av köpeği sürüsünün hakkından gelebilirdi. Arabanın içine hapsolmuş yolcuların durumu, eğer güneşin doğuşundan önce her iki taraftan da saldırıya uğrarlarsa gerçekten endişe verici olacaktı.</p>

  <p>Arabaya koşulu atlar bunu hissetmişlerdi. Hızlı hızlı soluyorlar, kendilerini sağa sola atıyorlardı, öyle ki, koşum kayışlarının kopması ya da arabanın okunun kırılması işten bile değildi.</p>

  <p>Birdenbire silahlar patladı. Van Mitten ve Bruno, saldırmaya yeltenen domuzların üzerine ikişer el ateş etmişlerdi. Yaralanan hayvanlar yerde debelenerek kudurmuş gibi bağırmaya başladılar. Bunun üzerine daha da azgınlaşan hayvanlar kendilerini savunmak için arabaya saldırdılar. Arabanın birçok yerinde delikler açıldı, çok yakında tamamen dağılacaktı.</p>

  <p>"Kahretsin! Kahretsin!" diye söylendi Bruno.</p>

  <p>Piştovunu boşaltan, fakat kabul etmek istemese de atışların dörtte birini ıskalayan Keraban Ağa bir yandan da bağırıyordu:</p>

  <p>"Ateş! Ateş!"</p>

  <p>Bruno ve Van Mitten'in tabancalarından çıkan kurşunlar, bazıları doğrudan atlara saldıran bu korkunç hayvanların birkaçını daha yaraladı. Domuzların tehdidi altındaki atlar serbestçe hareket edemedikleri için yalnızca çifte atarak kendilerini korumaya çalışıyorlardı ve doğal olarak müthiş bir korku içindeydiler. Eğer bağlarından kurtulup koşmaya başlayabilselerdi, bu vahşi hayvanlarla aralarında sadece bir hız meselesi söz konusu olacaktı. Bu yüzden, kayışlarını koparıp serbest kalabilmek için müthiş bir çaba sarf ediyorlardı. Fakat sağlam halattan yapılmış olan kayışlar dayanıklıydı. Bu durumda, ya arabanın ön koşum bölümü tamamıyla kopup ayrılacak ya da bu müthiş çabalar sonucunda araba saplandığı bataklıktan kurtulacaktı.</p>

  <p>Keraban Ağa, Van Mitten ve Bruno bu durumun tamamıyla farkındaydılar. Onları en çok korkutan arabanın devrilmesi ihtimaliydi. Silah atışlarının yıldıramadığı domuzlar bu durumda önce arabanın sonra da içindekilerin üstüne atlayacaklardı. Fakat böyle bir ihtimal karşısında ne yapmak gerekiyordu? Bu kudurmuş sürünün insafına mı kalacaklardı? Yine de soğukkanlılıklarını kaybetmeyerek ateş etmeye devam ettiler.</p>

  <p>Birdenbire çok şiddetli bir sarsıntı arabayı yerinden oynattı ve ön kısmın koptuğu zannedildi. "Daha iyi!" diye bağırdı Keraban, "atlarımız ovaya doğru koşar, domuzlar da onların peşine düşer, biz de rahat bir nefes alırız!"</p>

  <p>Fakat arabanın ön kısmı sağlamdı ve eski İngiliz arabacılık sanatı adına gurur verici bir direnç gösteriyordu. Yani yerinden oynamamıştı. Yerinden oynayan arabaydı. Atların yarattığı sarsıntılar öyle şiddetli hale gelmişti ki dingiline kadar çamura batmış olan araba yerinden kurtulmuştu. Çılgına dönmüş hayvanlar, son bir kez koşum takımına asılarak arabayı daha sağlam bir zemine çekmişlerdi, işte şimdi, bu karanlık gecenin ortasında, dörtnala giden bu kılavuzsuz atların arkasında sürükleniyorlardı.</p>

  <p>Bu arada domuzlar da mücadeleden vazgeçmiş değillerdi. Arayı açamamış olan arabanın her iki yanında koşarak bazıları atlara, bazıları arabaya saldırıyordu.</p>

  <p>Keraban Ağa, Van Mitten ve Bruno arabanın içinde büzülmüşlerdi.</p>

  <p>"Ya devrileceğiz..." dedi Van Mitten.</p>

  <p>"Ya da devrilmeyeceğiz," diye cevap verdi Keraban.</p>

  <p>Bruno yerinde bir tespitte bulundu: "Dizginleri ele geçirmeye çalışmalıyız!"</p>

  <p>Ve camları indirerek, elini dışarı çıkarıp dizginlerin ulaşabileceği bir yerde olup olmadığına baktı. Ama hayvanlar debelenirken bunlar kopmuş olmalıydı. Artık, bu bataklık arazi üzerinde, bu çılgın yarışın tesadüflerine teslim olmaktan başka yapacak bir şey kalmamıştı. Atları durdurmanın tek yolu, peşlerindeki kudurmuş sürüyü durdurmaktı. Ancak, hareket halindeki bu kütlenin üzerinde yönünü bulamayan silah atışları yetersiz kalıyordu.</p>

  <p>Arabanın her sarsıntısında yolcular -biri, bütün iyi Müslümanlar gibi mütevekkil, diğerleri bütün Hollandalılar gibi soğukkanlı- arabanın içinde sağa sola savruluyor, birbirlerine çarpıyor ve tek kelime etmiyorlardı.</p>

  <p>Koskoca bir saat böyle geçti. Araba durmadan gidiyor, domuzlar da peşini bırakmıyordu.</p>

  <p>Sonunda Keraban konuşmaya başladı: "Dostum Van Mitten, bana bu duruma çok benzer bir olay anlatmışlardı. Rusya bozkırlarında bir kurt sürüsü tarafından kovalanan bir yolcu, uşağının yüce bir fedakârlığı sayesinde kurtulmuş."</p>

  <p>"Nasıl?" diye sordu Van Mitten.</p>

  <p>"Çok basit," dedi Keraban. "Uşak efendisiyle kucaklaşmış, ruhunu Tanrı'ya teslim etmek üzere arabadan atlamış ve kurtlar onu parçalamak için durunca efendisi aradaki mesafeyi açmayı başarmış ve kurtulmuş."</p>

  <p>"Ne yazık ki Nizib burada değil!" dedi Bruno sakince.</p>

  <p>Bunun üzerine üçü de derin bir sessizliğe gömüldüler.</p>

  <p>Bu arada gece ilerliyor, atlar korkutucu hızlarından hiçbir şey kaybetmiyor, domuzlarsa bir türlü onların üstüne atlayabilecek kadar yakınlaşamıyorlardı. Eğer hiçbir kaza olmazsa, tekerlek kırılmazsa, araba bir yere çarpmazsa veya devrilmezse, kendini buna hazır hissetmeyen Bruno'nun feda edilmesine gerek kalmadan da Keraban Ağa ve Van Mitten'in kurtulma ihtimali vardı.</p>

  <p>Şunu da söylemek gerekir ki, tamamen kendi içgüdüleriyle hareket eden atlar, arazinin, her zaman gidip gelmeye alışık oldukları bölümünde koşuyorlardı. Posta menzillerinden birine yönelmiş, hiç şaşmadan ilerliyorlardı.</p>

  <p>Bu yüzden, doğu ufkunda güneşin ilk ışıkları belirmeye başladığında posta menziline ancak birkaç kilometre mesafede bulunuyorlardı.</p>

  <p>Domuz sürüsü yarım saat kadar daha peşlerinden koştuktan sonra yavaş yavaş geride kalmaya başladı. Ama bir an olsun yavaşlamayan atlar, ancak posta binasına birkaç yüz adım kala yorgunluktan bitkin düşerek durdular.</p>

  <p>Keraban Ağa ve iki yol arkadaşı kurtulmuştu. Hollandalı ve Türk yolcuları kuşatan bu ölümcül gecede onları koruduğu için kâfirlerin Tanrısı kadar Hıristiyanların Tanrısı da şükredilmeyi hak etmiyor muydu!</p>

  <p>Araba posta binasına ulaştığında gecenin karanlığında kendilerini tehlikeye atmaya cesaret edemeyen Nizib ve arabacı takviye atlarla birlikte yola çıkmak üzere üzereydi. Burada atlar değiştirildi, ama Keraban Ağa yüklü bir para ödemek zorunda kaldı. Koşum takımları ve dizginler de tamir edildikten sonra, bir saat bile dinlenmeden tekrar yola koyuldular ve Kilya'ya doğru ilerlemeye başladılar.</p>

  <p>Rusların Romanya'ya bırakmadan önce surlarını yerle bir ettikleri bu küçük şehir, Tuna'nın aynı adı taşıyan bir kolu üzerinde kurulmuş bir Tuna limanıdır.</p>

  <p>Araba 25 Ağustos akşamı, yeni bir belaya uğramadan bu şehre ulaştı. Perişan durumdaki yolcular, şehrin büyük otellerinden birine yerleşip on iki saat uyuyarak bir önceki gecenin yorgunluğunu çıkarttılar.</p>

  <p>Ertesi gün, güneşin doğuşuyla birlikte yola çıkıp hızla Rus sınırına ulaştılar.</p>

  <p>Sınırda bazı güçlükler çıktı. Moskof gümrüğünün can sıkıcı formaliteleri, iş ilişkileri dolayısıyla -ne yazık ki ya da iyi ki- derdini anlatacak kadar bu ülkenin dilini konuşan Keraban Ağa'nın sabrını zorladı. Hatta bir an, gümrük memurlarının yaptıklarına itiraz etmek konusundaki inadından dolayı sının geçemeyeceği sanıldı.</p>

  <p>Van Mitten epeyce uğraşmakla beraber onu sakinleştirmeyi başarabildi. Keraban sonunda yolculuğun gereklerini yerine getirmeye ve eşyaların aranmasına razı oldu, gümrük vergilerini ödedi, ama şu çok yerinde düşüncesini defalarca dile getirmekten de geri durmadı:</p>

  <p>"Aslında bütün hükümetler birbirinin aynı ve hiçbirinin bir karpuz kabuğu kadar değeri yok!"</p>

  <p>Nihayet Romanya sının geçildi ve araba, Besarabya'nın kuzeydoğuya doğru Karadeniz kıyılarını takip eden bu bölümünde yol almaya başladı.</p>

  <p>Keraban Ağa ve Van Mitten, Odesa'ya en fazla yirmi fersah mesafedeydiler.</p>
</body>
</html>
