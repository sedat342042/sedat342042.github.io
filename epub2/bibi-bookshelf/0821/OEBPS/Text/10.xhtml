<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h3 class="buyuk">10<br /></h3>
  <hr />

  <h3 id="sigil_toc_id_10">AHMET, ZATEN ŞARTLARIN DAYATTIĞI ÖNEMLİ BİR KARAR ALIR</h3>
  <hr />

  <p>"Merhaba dostum Selim! Merhaba! Allah seni ve bütün aileni korusun!"</p>

  <p>Bunu söyleyen Keraban Ağa, Odesa'daki muhabirinin elini kuvvetlice sıktı.</p>

  <p>"Merhaba sevgili yeğenim Ahmet!"</p>

  <p>Ve Keraban Ağa, yeğeni Ahmet'i bağrına basıp sıkı sıkı kucakladı.</p>

  <p>"Merhaba, benim küçük Amasya'm!"</p>

  <p>Ve Keraban Ağa, gelini olacak genç kızı iki yanağından öptü.</p>

  <p>Bunlar öyle çabuk olup bitmişti ki kimse cevap vermeye fırsat bulamadı.</p>

  <p>"Ve hepiniz hoşça kalın, yola çıkıyoruz!" diyerek Keraban Ağa Van Mitten'e doğru döndü.</p>

  <p>Hiç kimseyle tanıştırılmamış olan soğukkanlı Hollandalı, duygusuz yüz ifadesiyle, bir dramın en önemli sahnesindeki tuhaf kişilikleri hatırlatıyordu.</p>

  <p>Keraban Ağa'nın böyle bol bol öpücük dağıtıp el sıktığını görünce herkes, onun düğünü çabuklaştırmak için geldiğini düşündü. Ama "yola çıkıyoruz" sözünü duyunca daha büyük bir şaşkınlığa düştüler.</p>

  <p>İlk soruyu soran Ahmet oldu:</p>

  <p>"Nasıl, yola çıkıyorsunuz?"</p>

  <p>"Evet yola çıkıyoruz oğlum!"</p>

  <p>"Yani gidiyor musunuz amca?"</p>

  <p>"Evet, hemen!"</p>

  <p>Herkes yeni bir şaşkınlığa düştü. Bu sırada Van Mitten Bruno'nun kulağına eğildi:</p>

  <p>"Aslında bu şekilde davranmak dostum Keraban'ın kişiliğine çok uygun."</p>

  <p>"Çok uygun!" diye cevap verdi Bruno. Amasya, Selim'e bakmakta olan Ahmet'e bakmaktayken, Necibe de daha gelmeden gitmeye kalkan bu inanılmaz amcaya gözlerini dikmişti.</p>

  <p>Keraban kapıya doğru ilerlerken Van Mitten'e seslendi:</p>

  <p>"Haydi Van Mitten, gidelim."</p>

  <p>"Mösyö, siz bir şey söylemeyecek misiniz?.." dedi Ahmet Van Mitten'e.</p>

  <p>Arkadaşının arkasından yürümeye başlamış olan Hollandalı cevap verdi:</p>

  <p>"Ne söyleyebilirim?"</p>

  <p>Keraban Ağa tam çıkarken durdu ve bankere döndü:</p>

  <p>"Bu arada Selim, birkaç bin gümüş lirayı rubleye çevirebilir misiniz?"</p>

  <p>"Birkaç bin mi?.." dedi Selim, artık anlamaya bile çalışmıyordu.</p>

  <p>"Evet Selim, Moskof topraklarından geçerken Rus parasına ihtiyacım olacak."</p>

  <p>Ahmet ile genç kız bir ağızdan bağırdı: "Ama amca, ne olduğunu bize söylemeyecek misiniz artık?"</p>

  <p>"Bugünkü kurun oranı nedir?" diye sordu Keraban Ağa.</p>

  <p>"Yüzde üç buçuk," diye cevap verdi Selim, bir an için tam bir banker tavrı takınmıştı.</p>

  <p>"Ne! üç buçuk mu?"</p>

  <p>"Ruble yükseliyor," diye cevap verdi Selim, "piyasada çok talep var."</p>

  <p>"Benim için, dostum Selim, üç çeyrek olur herhalde! Anlaştık mı?.. Üç çeyrek!.."</p>

  <p>"Sizin için olur, sadece sizin için dostum Keraban, aynca hiç komisyon almayacağım."</p>

  <p>Banker Selim elbette ne söylediğinin de, ne yaptığının da farkında değildi.</p>

  <p>Tabii ki bir köşeye gizlenmiş olan Yarhud, bütün olanlara dikkat kesilmişti. Kendi planının gerçekleşmesini kolaylaştıracak ya da zorlaştıracak ne gibi gelişmeler ortaya çıkacaktı?</p>

  <p>Bu sırada Ahmet, amcasını kolundan tuttu ve geçmek üzere olduğu kapının eşiğinde durdurdu. Biraz zor da olsa, inatçı karakterine rağmen onu geri döndürdü.</p>

  <p>"Amca, geldiğinizde hepimizi kucakladınız..." dedi.</p>

  <p>"Hayır oğlum, hayır!" diye cevap verdi Keraban, "Tam gitmek üzereyken!"</p>

  <p>"Olsun amca!.. Size karşı gelmek istemem... Ama en azından Odesa'ya neden geldiğinizi söyleyin!"</p>

  <p>"Odesa'ya geldim, çünkü yolumun üstündeydi," dedi Keraban. "Eğer Odesa yolumun üstünde olmasaydı Odesa'da olmayacaktım! Öyle değil mi Van Mitten?"</p>

  <p>Hollandalı başını hafifçe eğerek onayladı.</p>

  <p>"Ah, sizi tanıştırmayı unuttum, sizi tanıştırmam gerek!" diyerek Selim'e döndü Keraban.</p>

  <p>"Dostum Van Mitten," dedi, "Rotterdam'daki muhabirim. Akşam yemeği için kendisini Üsküdar'a götürüyorum."</p>

  <p style="text-align: center;"><img alt="030" src="../Images/030.jpg" /></p>

  <p>"Üsküdar'a mı?" diye haykırdı banker.</p>

  <p>"Öyle görünüyor!.." dedi Van Mitten.</p>

  <p>"Onu ve uşağı Bruno'yu," diye ekledi Keraban, "efendisinden ayrılmak istemeyen cesur bir hizmetkâr!"</p>

  <p>"Öyle görünüyor!.." diye cevapladı Bruno, efendisinin sesinin sadık yankısı gibi.</p>

  <p>"Artık yola koyulalım!"</p>

  <p>Ahmet yeniden soru sormaya başladı:</p>

  <p>"Amca, şunu bilin ki burada kimse size karşı çıkmak niyetinde değil... Ama eğer sadece yolunuzun üstünde olduğu için Odesa'ya geldiyseniz, İstanbul'dan Üsküdar'a gitmek için hangi yolu kullanıyorsunuz acaba?"</p>

  <p>"Karadeniz'in etrafından dolaşan yolu!"</p>

  <p>"Karadeniz'in etrafından dolaşan yolu mu?" diye haykırdı Ahmet.</p>

  <p>Kısa bir sessizlik yaşandı.</p>

  <p>"Söyler misiniz," diye devam etti Keraban, "İstanbul'dan Üsküdar'a Karadeniz'in etrafından dolaşarak gitmemde garip ya da şaşırtıcı olan nedir?"</p>

  <p>Banker Selimle Ahmet birbirlerine baktılar. Zengin Galata tüccarı aklını mı kaçırmıştı?"</p>

  <p>"Dostum Keraban," dedi Selim, "size karşı çıkmayı aklımızdan bile geçirmeyiz..."</p>

  <p>Bu cümle, bu inatçı şahsiyetle, ihtiyatla konuşmaya başlamadan önce kullanılan mutad giriş cümlesiydi.</p>

  <p>"Size karşı çıkmak istemeyiz, ama bize öyle geliyor ki, İstanbul'dan Üsküdar'a gitmek için Boğaz'ı geçmek yeterli."</p>

  <p>"Boğaz artık yok!"</p>

  <p>"Boğaz artık yok mu?" dedi Ahmet.</p>

  <p>"En azından benim için! Boğaz artık sadece, haksız bir vergiyi ödemeye razı olanlar için var. Kişi başına on paralık vergiyi ödemeye razı olanlar için; yeni Türklerin hükümetinin, bugüne kadar serbest olan Boğaz sularına koyduğu vergiyi!"</p>

  <p>"Ne!.. Yeni bir vergi mi!" diye bağırdı Ahmet, amcasını bu maceraya hangi önüne geçilmez inadın savurduğunu bir anda anlamıştı.</p>

  <p>Keraban, daha büyük bir heyecanla anlatmaya devam etti:</p>

  <p>"Evet, tam dostum Van Mitten ile... akşam yemeği için Üsküdar'a gitmek üzere... kayığıma binecektim, tam bu sırada şu on paralık vergi kondu. Tabii ki ödemeyi reddettim! Onlar da benim geçmeme engel oldu!.. Ben de, Boğaz'ı geçmeden Üsküdar'a giderim dedim!.. Öyle şey olmaz dediler... Ben de bal gibi olur dedim... ve olacak! Allah'ın izniyle! Bu on parayı çıkarmak için elimi cebime sokacağıma keserim daha iyi! Hayır! Allah'ın izniyle! Onlar Keraban'ın kim olduğunu bilmiyor!"</p>

  <p>Gerçekten de Keraban'ın kim olduğunu bilmiyorlardı! Ama arkadaşı Selim, yeğeni Ahmet, Van Mitten, Amasya onu iyi tanıyorlar, bütün bu olanlardan sonra onu kararından döndürmenin imkânsız olduğunu biliyorlardı. Onunla tartışmanın gereği yoktu, bu sadece işi daha da içinden çıkılmaz hale getirirdi, durumu olduğu gibi kabul etmek en iyisiydi.</p>

  <p>Bu o kadar açıktı ki, bu konuda herkes sessiz bir fikir birliği içindeydi.</p>

  <p>"Ne olursa olsun çok haklısınız amcacığım!" dedi Ahmet.</p>

  <p>"Tamamıyla haklısınız!" diye ekledi Selim.</p>

  <p>"Her zaman haklıyım!" diye cevap verdi Keraban.</p>

  <p>"Böyle adaletsiz taleplere karşı direnmek gerek," dedi Ahmet, "servetiniz pahasına olsa bile..."</p>

  <p>"Ve hayatım pahasına!" diye ekledi Keraban.</p>

  <p>"Bu vergiyi ödemeyi reddetmekle ve İstanbul'dan Üsküdar'a Boğaz'ı geçmeden de gidilebileceğini onlara göstermekle çok iyi etmişsiniz!"</p>

  <p>"Ve on parayı ödememekle," diye ekledi Keraban, "bana beş yüz bine patlasa da!"</p>

  <p>"Ama gitmekte acele etmeniz için bir sebep yok sanıyorum ki?.." dedi Ahmet.</p>

  <p>"Tam tersi çok acelem var oğlum," diye cevap verdi Keraban, "biliyorsun ki altı haftadan önce tekrar burada olmam gerek."</p>

  <p>"Yine de amcacığım, Odesa'da bir hafta kadar kalmak lütfunda bulunabilirsiniz!"</p>

  <p>"Ne beş gün, ne dört gün, ne bir gün, hatta bir saat dahi kalamam!" diye karşılık verdi Keraban.</p>

  <p>Amcasının gerçek karakterinin ortaya çıkmaya başladığını sezen Ahmet, Amasya'ya birşeyler söylemesini işaret etti.</p>

  <p>Genç kız Keraban'ın elini tuttu:</p>

  <p>"Ya bizim düğünümüz Keraban Ağa?"</p>

  <p>"Düğününüz mü Amasya? Hiçbir şekilde gecikmeyecek. Önümüzdeki ay son bulmadan bu düğünün yapılması lazım... ve yapılacak! Benim seyahatim bunu bir gün daha geciktirmeyecek, tabii eğer bir saniye bile kaybetmeden yola çıkabilirsem!"</p>

  <p>Böylece, Keraban Ağa'nın bu beklenmeyen ziyaretinin yarattığı ümitler suya düşmüştü. Düğün için acele edilmeyecekti, ama geç de kalınmayacaktı! Keraban Ağa böyle diyordu! Kim, bunun üzerine bir laf söyleyebilirdi? Bu şartlar altında yapılan, böylesine uzun ve zahmetli bir yolculuğun neler getirebileceği nasıl öngörülebilirdi.</p>

  <p>Ahmet, bir kızgınlık hareketi yapmaktan kendini alıkoyamadı, ama neyse ki amcası bunu görmedi; zaten ne Amasya'nın yüzünün karardığını fark etti, ne de Necibe'nin, "Ah, hain amca," diye mırıldandığını.</p>

  <p>Keraban, itiraz edilmesi imkânsız bir teklifte bulunuyor edasıyla şunu da ekledi:</p>

  <p>"Zaten eminim ki Ahmet de benimle birlikte gelecek!"</p>

  <p>Van Mitten Bruno'ya dönerek alçak sesle konuştu:</p>

  <p>"İşte karşılanması zor bir atak!"</p>

  <p>"Bundan kaçış yok!" dedi Bruno.</p>

  <p>Ahmet bu sefer kalbinden vurulmuştu. Yanında duran Amasya, nişanlısının gideceğini duyunca kaskatı kesildi, onun yanındaki Necibe, elinde olsa Keraban Ağa'nın gözlerini oymaya hazırdı.</p>

  <p>Arka tarafta duran <i>Guidare</i>'nin kaptanı, bu konuşmaların tek kelimesini bile kaçırmıyordu. Bütün bu olanlar muhakkak ki onun planları için uygun bir ortam yaratacaktı.</p>

  <p>Arkadaşını kararından döndürmek konusunda pek de umutlu olmayan Selim, yine de kendisini müdahale etmek zorunda hissetti: "Keraban, yeğeninizin de sizinle birlikte Karadeniz'i dolaşması gerekiyor mu?"</p>

  <p>"Hayır gerekmiyor!" diye cevap verdi Keraban, "ama ben Ahmet'in benimle gelmekte tereddüt edeceğini hiç sanmıyorum."</p>

  <p>"Bununla beraber!.." dedi Selim.</p>

  <p>"Bununla beraber?.." dedi Keraban, her tartışma öncesinde olduğu gibi dişlerini sıkıyordu.</p>

  <p>Keraban Ağa'nın son sözlerini, hiç bitmeyecekmiş gibi gelen bir dakikalık sessizlik takip etti. Ama Ahmet kesin kararını vermişti. Nişanlısına kısık sesle, bu ayrılıktan dolayı her ikisi de üzülecek olsa da, direnmemenin daha iyi olacağını; eğer kendisi de katılmazsa bu yolculuğun çeşitli sebeplerden uzayabileceğini; eğer o da işin içinde olursa, bunun aksine daha kısa sürede tamamlanacağını; Rusçayı çok iyi bildiği için, bir gün bile, bir saat bile kaybedilmesine izin vermeyeceğini, amcasını çabuk olmaya zorlayacağını, bu ona üç katına patlayacak olsa bile sonuçta gelecek ay son bulmadan yani Amasya'nın hatırı sayılır bir servete hak kazanabilmesi için evlenmesi gereken tarihten önce, Keraban'ı Boğaz'ın sol kıyısına ulaştırmış olacağını anlatıyordu.</p>

  <p>Amasya kendisinde "evet" diyecek gücü bulamadı; ama yapılacak en iyi şeyin bu olduğunu anlıyordu.</p>

  <p>"Anlaştık amca," dedi Ahmet, "sizinle birlikte geleceğim, gitmeye hazırım, ama..."</p>

  <p>"Şart mart istemem oğlum!"</p>

  <p>"Pekâlâ, şart yok!" dedi Ahmet, bir yandan da "sen bağırarak nefesini tüketirken ben seni nasıl koşturacağımı bilirim, ah amcaların en inatçısı!" diye geçirdi içinden.</p>

  <p>"Artık yola koyulalım," dedi Keraban.</p>

  <p>Ve Selim'e döndü:</p>

  <p>"Benim gümüş liralarla değişecek olan şu rubleler?"</p>

  <p>"Odesa'da vereceğim, oraya kadar sizinle birlikte geliyorum," diye cevap verdi Selim.</p>

  <p>"Hazır mısınız Van Mitten?" diye sordu Keraban.</p>

  <p>"Daima hazırım."</p>

  <p>"Güzel, Ahmet," dedi Keraban, "nişanlını kucakla, sıkı kucakla, gidiyoruz!"</p>

  <p>Ahmet genç kızı kollarına almıştı bile, Amasya birkaç damla gözyaşının akmasına engel olamadı:</p>

  <p>"Ahmet, sevgili Ahmet!" deyip duruyordu.</p>

  <p>"Ağlamayın Amasya," diyordu Ahmet, "düğünümüz çabuk olamayacaksa da geç de kalmayacak, size söz veriyorum! Sadece birkaç haftalığına yanınızda olmayacağım!.."</p>

  <p>"Ah sevgili hanımcığım," dedi Necibe, "Keraban Ağa buradan çıkmadan bir ya da iki bacağını kırsa! İster misiniz, ben bu işle ilgileneyim?"</p>

  <p>Ama Ahmet, çingene kızına rahat durmasını söyledi, iyi de etti. Muhakkak ki Necibe, bu laf anlamaz amcayı durdurmak için her yola başvuracaktı.</p>

  <p>Birbirleriyle öpüşüp vedalaştılar. Herkeste bir hüzün vardı. Hollandalı dahi, yüreğinin burkulduğunu hissediyordu. Herkesi kuşatan bu teessürü görmeyen ya da görmek istemeyen tek kişi Keraban Ağa idi.</p>

  <p>Keraban, o sırada yanlarına gelen Nizib'e sordu:</p>

  <p>"Araba hazır mı?"</p>

  <p>"Araba hazır," diye cevap verdi Nizib.</p>

  <p>"Gidelim!" dedi Keraban. "Ah siz, Avrupa tarzı giyinen modern Osmanlılar! Ah, siz şişman olmayı bile beceremeyen yeni kuşak Türkleri,."</p>

  <p>Bu konuda mutlaka ki, Keraban Ağa'nın gözünde, affedilmez bir çöküş vardı.</p>

  <p>"...Ah, Mahmud'un fermanlarına boyun eğen dönek efendiler, size hâlâ eski toprak müminlerin var olduğunu göstereceğim!"</p>

  <p>Kimse ona itiraz etmiyor, bununla beraber Keraban Ağa daha da heyecanlanıyordu.</p>

  <p>"Ah siz, kendi çıkarları için Boğaz'ı tekelleştirmeye çalışanlar! Geçeceğim sizin Boğazınızdan, alay edeceğim sizin Boğaz'ınızla! Bir şey mi dediniz Van Mitten?"</p>

  <p>"Hiçbir şey demedim," dedi Van Mitten, zaten ağzını bile açmayarak kendini sağlama almıştı.</p>

  <p>"Sizin Boğaz'ınız! Onların Boğaz'ı!" diye devam etti Keraban Ağa, yumruğunu güneye doğru uzatarak. "Neyse ki Karadeniz burada! Karadeniz'in bir sahili var ve sahil sadece kervanların geçişi için değil! Bu sahili takip edeceğim, onun etrafını dolaşacağım! Dostlarım, hükümet dilencilerinin keşkülüne yarım para bile atmadan beni Üsküdar sırtlarında gördüklerinde, şu devlet memurlarının yüzlerinin alacağı şekli buradan görebiliyor musunuz!"</p>

  <p>Şunu kabul etmek gerekir ki, tehdit sınırlarım aşan bu lanetlemede Keraban Ağa muhteşemdi.</p>

  <p>"Haydi Ahmet, haydi Van Mitten!" diye haykırdı. "Yola çıkıyoruz artık! Yola çıkıyoruz!"</p>

  <p>Selim bir sözüyle onu durdurduğunda kapının önüne gelmişti bile:</p>

  <p>"Dostum Keraban, basit bir uyarıda bulunacağım," dedi.</p>

  <p>"Uyarı istemem!"</p>

  <p>"Basit bir şeye dikkatinizi çekmek istiyorum sadece," dedi banker.</p>

  <p>"Vaktimiz mi var?"</p>

  <p>"Dinleyin dostum Keraban, bu Karadeniz turunu tamamlayıp Üsküdar'a ulaştıktan sonra ne yapacaksınız?"</p>

  <p>"Ne mi?.. Eee, ben... şey..."</p>

  <p>"Ticarethanenizin bulunduğu İstanbul'a bir daha hiç dönmeyip devamlı Üsküdar'da kalacağınızı pek sanmıyorum."</p>

  <p>"Hayır..." dedi Keraban biraz tereddüt ederek.</p>

  <p>"Amcacığım, siz Boğaz'ı bir daha geçmemekte ısrar ederseniz bizim düğünümüz ne olacak?" diye sordu Ahmet.</p>

  <p>Keraban, canını sıkan ilk soruyu geçiştirip cevap verdi:</p>

  <p>"Bundan daha basit bir şey olamaz, dostum Selim! Amasya ile birlikte Üsküdar'a gelmemeniz için bir sebep var mı? Doğru, onların Boğaz'ını geçmek size kişi başına on paraya mal olur, ama bu sizin için, benim için olduğu gibi onur meselesi değil ki!"</p>

  <p>"Evet, evet! Bir ay sonra Üsküdar'a gelin!" diye bağırdı Ahmet. "Bizi orada beklersiniz Amasya, biz de sizi fazla bekletmemek için gerekeni yaparız."</p>

  <p>"Tamam!" dedi Selim. "Üsküdar'da buluşuruz, düğünü de orada yaparız! Ama dostum, sonuçta düğün yapıldıktan sonra İstanbul'a dönmeyecek misiniz?"</p>

  <p>"Döneceğim," diye bağırdı Keraban, "elbette döneceğim!"</p>

  <p>"Nasıl?"</p>

  <p>"Şu münasebetsiz vergi kaldırılınca, para ödemeden Boğaz'ı geçeceğim."</p>

  <p>"Ya kaldırılmazsa?"</p>

  <p>Keraban Ağa muhteşem bir tavırla cevap verdi:</p>

  <p>"Kaldırılmazsa?.. Allah'ın izniyle aynı yolu tutar, Karadeniz'in etrafını tekrar dolaşırım!"</p>
</body>
</html>
