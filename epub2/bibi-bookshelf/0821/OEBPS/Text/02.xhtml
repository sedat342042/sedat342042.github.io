<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h3 class="buyuk">2<br /></h3>
  <hr />

  <h3 id="sigil_toc_id_2">SCARPANTE KÂHYA VE KAPTAN YARHUD BİLİNMESİNİN İYİ OLACAĞI BİR PROJE HAKKINDA KONUŞURLAR</h3>
  <hr />

  <p>Van Mitten ve Bruno, Galata'yı Haliç üzerinden eski İstanbul'a bağlayan ilk dubalı köprü olan Valide Sultan Köprüsü tarafındaki Tophane Rıhtımı'ndan yürürken, bir Türk hızla Sultan Mahmud Camii'nin köşesini döndü ve meydanda durdu.</p>

  <p>Saat altıydı. Müezzinler, selâtin camilerde sayıları asla dörtten az olmayan minarelerin şerefelerine dördüncü kez çıkmışlardı. Sadık müminleri namaza çağıran ve kutsal "Lailahe illallah Muhammedün resulullah" cümlesini semaya yayan sesleri, şehrin üzerinde ağır ağır duyulmaya başladı.</p>

  <p>Türk bir an arkasına döndü, meydandan tek tük geçenlere baktı, beklediği kimse gelmeyen bir insanın sabırsızlığıyla, meydana ulaşan çeşitli sokakları görebileceği noktaya doğru ilerledi:</p>

  <p>"Bu Yarhud gelmeyecek mi ne!" diye mırıldandı, "Kararlaştırdığımız saatte burada olması gerektiğini biliyor!"</p>

  <p>Adam, meydanda bir iki tur daha attı, hatta Tophane Kışlası'nın kuzey köşesine kadar ilerledi, top dökümhanesi tarafına baktı, beklemekten hoşlanmayan bir insanın yapacağı gibi ayağını yere vurdu ve Van Mitten ile uşağının beyhude yere soğuk bir içecek istedikleri kahvenin önüne geldi. Kahveciye hiçbir şey söylemeden boş masalardan birine oturdu. Ramazan orucunu kaçırmayan bu dindar Türk, çeşit çeşit Osmanlı şerbetlerinin satış saatinin henüz gelmediğini iyi biliyordu.</p>

  <p>Bu Türk, Asya Türkiye'sinde, Karadeniz'in güney sahillerinde bulunan Trabzon'da ikamet eden zengin bir Osmanlı'nın, Saffar Ağa'nın kâhyası Scarpante'den başkası değildi.</p>

  <p>Saffar Ağa bu sırada, Rusya'nın güney bölgelerinde seyahatteydi. Kafkasya'nın bazı kasabalarını ziyaret ettikten sonra Trabzon'a geri dönecekti ve bir iş için özel olarak görevlendirmiş olduğu kâhyasının tam bir başarı elde edeceğinden emindi. Scarpante görevini yerine getirdikten sonra, Saffar Aga'nın, lüks arabalarıyla tanınan bu şehrin ortasındaki, içinde Şark'ın bütün ihtişamını barındıran büyük konağına dönecekti. Saffar Ağa, birisine bir iş verdi mi, başarısızlığı asla kabul etmezdi. Servetinin verdiği gücü dışarıya göstermekten hoşlanırdı. Küçük Asya zenginlerinin âdeti olduğu üzere, her zaman ve her yerde caka satardı.</p>

  <p>Bu kâhya; gözüpek, her işin altından kalkan, hiçbir engelden yılmayan, efendisinin en ufak isteklerini, <i>per fas et nefas</i>,* yerine getirmeye kararlı bir adamdı. Bugün, böyle bir iş için İstanbul'a gelmişti ve kendisinden daha ahlaklı olmayan Maltalı bir kaptanla buluşmak üzere bekliyordu.</p>

  <blockquote>
    <p>* (Lat.) Doğru ya da yanlış, (yhn.)</p>
  </blockquote>

  <p>Yarhud adındaki bu kaptan, <i>Guidare</i> adlı tek direkli bir yelkenliye kumanda ediyor ve Karadeniz'de düzenli seferler yapıyordu. Bir yandan kaçakçılık yaparken, bir yandan da, iyi bir pazar olan Tophane semtinde, Sudan, Habeşistan, Mısır'dan gelen siyah köleler ile Çerkez ve Gürcü kölelerin ticaretini yürütüyordu. Devlet, burada bu işe göz yumuyordu.</p>

  <p>Scarpante bekliyor, Yarhud gelmiyordu. Kâhya her ne kadar duygularını belli etmiyorsa da, duyduğu öfke için için kanını kaynatıyordu.</p>

  <p>"Nerede kaldı bu köpek?" diye mırıldandı, "bir terslikle mi karşılaştı acaba? Evvelki gün Odesa'dan ayrılmış olması gerekiyordu! Bu saatte, burada, bu meydanda, bu kahvede, buluşmamız gereken yerde olmalıydı!"</p>

  <p>Tam bu sırada, rıhtımın köşesinden Maltalı bir denizci göründü. Bu Yarhud'du. Sağına soluna bakarken Scarpante'yi fark etti. Scarpante ayağa kalkıp kahveden ayrıldı, gelip geçenlerin arttığı ama sessizliğin devam ettiği meydanın ucuna, <i>Guidare'</i>nin kaptanının yanına gitti. Yanlış anlamaya imkân bırakmayacak bir tavırla:</p>

  <p>"Beklemeye alışık değilimdir Yarhud!" dedi.</p>

  <p>"Scarpante beni affetsin!" diye cevap verdi Yarhud, "Ama, tam vaktinde gelebilmek için elimden geldiği kadar acele ettim."</p>

  <p>"Yeni mi geldin?"</p>

  <p>"Yeni geldim, Yarıbolu*-Edirne treniyle, hem de tren hiç gecikmedi."</p>

  <blockquote>
    <p>* Bugün Bulgaristan sınırları, içinde, (ç.n.)</p>
  </blockquote>

  <p>"Odesa'dan ne zaman ayrıldın?"</p>

  <p>"Evvelki gün."</p>

  <p>"Gemin nerede?"</p>

  <p>"Odesa limanında beni bekliyor."</p>

  <p>"Mürettebata güveniyor musun?"</p>

  <p>"Tamamıyla! Onlar da benim gibi Maltalı, cömertçe para verene sonuna kadar sadıktırlar."</p>

  <p>"Sana itaat edecekler mi?"</p>

  <p>"Her zaman olduğu gibi."</p>

  <p>"Güzel! Bana ne haberler getirdin Yarhud?"</p>

  <p>"Hem iyi, hem kötü haberler," diye cevap verdi kaptan, sesini biraz alçaltarak.</p>

  <p>"Önce kötüleri söyle," dedi Scarpante. "Kötü olan şu ki, Odesa'daki Banker Selim'in genç kızı Amasya yakında evlenecek! Bu da demektir ki, kaçırılması daha da zor olacak ve evliliği kararlaştırıldığına göre, daha da acele etmek gerekecek."</p>

  <p>"Böyle bir evlilik olmayacak Yarhud!" diye bağırdı Scarpante, sesini elinde olmadan yükselterek, "asla olmayacak!"</p>

  <p>"Ben olacak demedim Scarpante," diye karşılık verdi Yarhud, "durumu anlattım."</p>

  <p>"Olsun," dedi kâhya, "Saffar Ağa üç gün içinde bu genç kızın Trabzon'a getirilmesini istiyor ve eğer bu imkânsız diyorsan..."</p>

  <p>"İmkânsız demedim Scarpante. Cesaret ve para olduktan sonra hiçbir şey imkânsız değildir. Sadece daha zor olacağını söyledim, o kadar."</p>

  <p>"Zor ha!" diye karşılık verdi Scarpante, "Türk veya Rus bir genç kızın Odesa'da ortadan kaybolup baba evine bir daha dönmemesi ilk defa olmayacak ki!"</p>

  <p><i>"Guidare</i>'nin kaptanı mesleğini icra ettiği sürece son da olmayacak!" dedi Yarhud.</p>

  <p>"Amasya'yla yakında evlenecek olan adam kimmiş?" diye sordu Scarpante.</p>

  <p>"Onunla aynı milletten, genç bir Türk."</p>

  <p>"Odesalı bir Türk mü?"</p>

  <p>"Hayır, İstanbullu."</p>

  <p>"Adı neymiş?"</p>

  <p>"Ahmet."</p>

  <p>"Kimmiş bu Ahmet?"</p>

  <p>"Galatalı zengin bir tüccarın, Keraban Ağa'nın yeğeni ve tek mirasçısı."</p>

  <p>"Ne iş yapar bu Keraban?"</p>

  <p>"Tütün ticareti, bu işten büyük bir servet yapmış. Odesa'daki muhabiri Banker Selim. Birlikte önemli işler yapıyorlar ve birbirlerini sık sık ziyaret ediyorlar. Ahmet Amasya'yı bu yolla tanımış ve böylece, genç kızın babasıyla delikanlının amcası arasında evlilik kararlaştırılmış."</p>

  <p>"Düğün nerede olacak," diye sordu Scarpante, "burada İstanbul'da mı?"</p>

  <p>"Hayır, Odesa'da."</p>

  <p>"Ne zaman?"</p>

  <p>"Bilmiyorum, ama Ahmet'in ısrarları üzerine bugün yarın yapılmasından korkarım."</p>

  <p>"Öyleyse kaybedilecek bir saniye bile yok!"</p>

  <p>"Bir saniye bile!"</p>

  <p>"Şimdi nerede bu Ahmet?"</p>

  <p>"Odesa'da."</p>

  <p>"Ya şu Keraban?"</p>

  <p>"İstanbul'da."</p>

  <p>"Odesa'da kaldığın süre içerisinde bu delikanlıyı gördün mü Yarhud?"</p>

  <p>"Onu görmek, tanımak istiyordum zaten, Scarpante... Gördüm ve tanıdım."</p>

  <p>"Nasıl biri?"</p>

  <p>"Çok hoşlanılacak biri ve Banker Selim'in kızının da hoşuna gidiyor zaten."</p>

  <p>"Çekinilmesi gereken biri mi?"</p>

  <p>"Çok cesur, çok azimli olduğunu söylüyorlar, bu meselede onu hesaba katmak gerekecek!"</p>

  <p>"Bulunduğu yer ve serveti itibariyle bağımsız mı?" diye sordu Scarpante, kendisini endişelendiren bu delikanlının diğer kişilik özellikleri üzerinde de durarak.</p>

  <p>"Hayır Scarpante, onu bir evlat gibi seven amcası ve vasisi Keraban Ağa'ya bağımlı. Keraban da muhakkak, bu evliliği bir sonuca bağlamak üzere yakında Odesa'ya gidecektir."</p>

  <p>"Şu Keraban'ın gidişini geciktiremez miyiz?"</p>

  <p>"Bu, yapılabilecek en iyi şey, böylece vakit kazanmış oluruz. Fakat, onu nasıl bundan alıkoyacağız?"</p>

  <p>"Orasını sen düşün Yarhud," diye karşılık verdi Scarpante, "ama mutlaka Saffar Ağa'nın istediği olmalı ve genç Amasya Trabzon'a götürülmeli. Senin şu <i>Guidare</i> yelkenlisi Karadeniz sahillerini, ağanın hesabına ilk kez ziyaret etmiş olmayacak, onun, kendisine yapılan hizmetlerin karşılığını nasıl ödediğini bilirsin..."</p>

  <p>"Bilirim Scarpante."</p>

  <p>"Saffar Ağa bu kızı, Odesa'dayken yalnızca bir saniyeliğine görmüş ve onun güzelliği aklını başından almış. Bu kız da, banker babasının evi yerine Trabzon'daki konakta bulunmaktan şikâyetçi olmayacaktır. Amasya kaçırılacak Yarhud ve bunu sen yapmazsan başkası yapar!"</p>

  <p>"Ben yapacağım, bundan emin olun!" dedi kısaca Maltalı kaptan, "Kötü haberleri söyledim, şimdi sıra iyi haberlerde."</p>

  <p>Scarpante, düşünceli düşünceli birkaç adım attıktan sonra Yarhud'un yanına dönerek:</p>

  <p>"Söyle," dedi.</p>

  <p>"Bu tasarlanan evlilik ve Ahmet'in oradan ayrılmaması kaçırma işini daha da zorlaştıracaksa," diye devam etti Maltalı, "benim bir fırsatını bulup Banker Selim'in evine girmem gerekiyor. Ben sadece kaptan değilim, aynı zamanda tüccarım da. <i>Guidare,</i> Bursa'nın ipekli kumaşlarıyla, zerdava ve samur kürk mantolarla, mücevherlerle süslü dibalarla,* Anadolu'nun en mahir ustalarının işlediği sırmalarla, nişanlı bir kızın arzusunu uyandırabilecek daha yüzlerce şeyle dolu. Evlilik öncesinde böyle şeyler ona daha da cazip gelecektir. Onu gemiye çekmem zor olmaz ve daha kaçırıldığı anlaşılmadan uygun bir rüzgârla denize açılırım."</p>

  <blockquote>
    <p>* Çiçek desenli, değerli bir tür ipekli kumaş, (ç.n.)</p>
  </blockquote>

  <p>"Bu iyi bir plan gibi geldi bana, Yarhud," diye karşılık verdi Scarpante, "bu işi başaracağından eminim! Fakat bütün bunlar tam bir gizlilik içinde yapılmalı, buna özelikle dikkat et!"</p>

  <p>"Hiç merak etmeyin, Scarpante," dedi Yarhud.</p>

  <p>"Paran var değil mi?"</p>

  <p>"Olmaz mı! Sizin efendiniz gibi cömert bir ağa söz konusuyken."</p>

  <p>"Vakit kaybetme! Düğün yapılırsa Amasya Ahmet'in karısı olur," dedi Scarpante, "ve Saffar Ağa'nın Trabzon'da beklediği Ahmet'in karısı değil."</p>

  <p>"Anlaşıldı."</p>

  <p>"Banker Selim'in kızı <i>Guidare</i>'nin güvertesine geldiğinde hemen yola çıkabilecek misin?"</p>

  <p>"Evet, Scarpante, çünkü harekete geçmeden önce güçlü bir batı rüzgârının çıkmasını bekleyeceğim."</p>

  <p>"Odesa'dan Trabzon'a ne kadar zamanda gelirsin Yarhud?"</p>

  <p>"Muhtemel gecikmeleri, yaz havasının durgunluğunu, Karadeniz üzerinde rüzgârın sık sık değiştiğini hesaba katarsak üç hafta sürebilir."</p>

  <p>"Güzel!" diye karşılık verdi Scarpante, "ben de o sıralarda Trabzon'a dönmüş olacağım, efendimin dönüşü de gecikmeyecektir."</p>

  <p>"Sizden önce orada olmayı ümit ederim."</p>

  <p>"Saffar Ağa'nın kesin emri var, bu genç kıza gereken saygı gösterilecek. Bir kere senin gemine geldikten sonra kabalık ve şiddet yok!"</p>

  <p>"Saygıdeğer Saffar Ağa'nın istediği saygıyı görecektir."</p>

  <p>"Senin cesaretine güveniyorum Yarhud!"</p>

  <p>"Her şeyi olmuş bilin Scarpante."</p>

  <p>"Maharetine de güveniyorum."</p>

  <p>"Aslında," dedi Yarhud, "eğer Keraban Ağa'nın gidişini geciktirecek birkaç engel çıkmış ve düğün ertelenmiş olursa, başarıdan daha fazla emin olacağım."</p>

  <p>"Sen bu tüccarı tanıyor musun?"</p>

  <p>"Düşmanları ya da düşman olabilecek kişileri tanımak gerek. Bu yüzden, buraya gelir gelmez ilk işim, bir iş bahanesiyle onun Galata'daki yazıhanesine gitmek oldu."</p>

  <p>"Gördün mü onu?"</p>

  <p>"Sadece bir an, ama bu kadan yetti ve..." Tam bu sırada Yarhud Scarpante'ye yaklaştı ve alçak sesle konuşmaya başladı:</p>

  <p>"İşte Scarpante," dedi, "garip bir tesadüf, belki de çok hoş bir rastlantı!"</p>

  <p>"Neymiş o?"</p>

  <p>"Yanında uşağıyla Pera'dan aşağı inen şu şişman adama bak..."</p>

  <p>"Bu o mu, yoksa?"</p>

  <p>"Ta kendisi, Scarpante," diye karşılık verdi kaptan, "yolun kenarında duralım ve onu gözden kaybetmeyelim. Her akşam Üsküdar'daki evine döndüğünü biliyorum ve eğer gerekirse, yakında yola çıkmak niyetinde olup olmadığını öğrenmek için, Boğaz'ın karşı kıyısından onu takip edeceğim."</p>

  <p style="text-align: center;"><img alt="007" src="../Images/007.jpg" /></p>

  <p>Scarpante ve Yarhud, Tophane Meydanı'nda sayıları giderek artan insanların arasına karışıp Keraban'ı görebilecek ve duyabilecek bir mesafede durdular. Bu da pek zor olmadı, zira "Keraban Ağa" -Galatalılar onu böyle bilirdi- zaten yüksek sesle konuşur, önemli şahsiyetini gizlemeye gerek görmezdi.</p>
</body>
</html>
