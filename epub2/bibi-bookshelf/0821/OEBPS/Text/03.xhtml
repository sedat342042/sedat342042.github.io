<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h3 class="buyuk">3<br /></h3>
  <hr />

  <h3 id="sigil_toc_id_3">KERABAN AĞA DOSTU VAN MİTTEN İLE KARŞILAŞINCA ÇOK ŞAŞIRIR</h3>
  <hr />

  <p>Keraban Ağa, hem maddi hem manevi açıdan "iri kıyım" bir adamdı. Yüzüne bakılırsa kırk, cüssesine bakılırsa elli, ama aslında kırk beş yaşındaydı. Zeki bir yüzü ve haşmetli bir vücudu vardı. Genellikle kısa tuttuğu yeni kırlaşmaya başlamış sakalları; ince, çelik gibi, siyah gözleri, terazinin bir kefesindeki kıratın onda biri kadar farkı bile hissedecek, hassas, keskin bakışları; köşeli çenesi, gözlerinin keskinliğiyle uyum içindeki, papağan gagası gibi burnu, yalnızca bembeyaz dişlerini göstermek için açılan kısılı dudakları; geniş alnı, kara kaşlarının arasındaki dikey çizgiyle, bu gerçek inat çizgisiyle öyle kendine özgü bir adamdı ki, onu bir kere gören bir daha unutamazdı. Keraban Ağa'nın kıyafetiyse, yeniçeriler dönemindeki eski giyim tarzına sadık kalan eski kuşak Türklerin kıyafetindendi: Geniş bir sarık, deri pabuçlarının üzerine dalgalanarak düşen bol bir şalvar, ipek şeritlerle süslü, iri düğmeli bir yelek, yeterince büyük bir göbeğin daha da dışarı çıkmasını engelleyen şaldan bir kuşak ve nihayet muhteşem kıvrımlarıyla sarı bir kaftan. Avrupai hiçbir unsur barındırmayan bu eski tarz kıyafetle yeni devir Doğuluların giyinişi tam bir tezat oluşturuyordu. Bu sanayileşmenin istilasına karşı bir savunma, yerel renklerin kaybolmasına bir karşı çıkış, Osmanlıların modern kıyafet giymeleri için ferman çıkartmış Sultan Mahmud'un emrine bir meydan okumaydı.</p>

  <p>Keraban Ağa'nın, Hollandalı Bruno'nun acıyacağı kadar zayıf, yirmi beş yaşındaki Nizib adlı uşağının da bu tarz eski Türk kıyafeti giydiğini belirtmeye gerek yok. İnsanların en inatçısı olan efendisine hiçbir konuda karşı çıkmadığı gibi bu konuda da karşı çıkmamıştı. Kendisini efendisine adamış, her türlü kişisel görüşten yoksun bir uşaktı. Söze hep "evet" diyerek başlıyor, tüccarın söylediklerinin son kelimelerini, yankı gibi, bilinçsizce tekrarlıyordu. Bu, onunla hep aynı fikirde olmanın ve kullanmakta çok müsrif davrandığı azarlarından kurtulmanın en emin yoluydu.</p>

  <p>İkisi birlikte Pera'dan inen dar ve delik deşik sokakların birinden Tophane Meydanı'na geldiler. Keraban Ağa, her zamanki gibi, duyulup duyulmadığından hiçbir endişe duymaksızın yüksek sesle konuşuyordu:</p>

  <p>"Olmaz böyle şey!" diyordu, "Allah bizi korusun, ama yeniçeriler devrinde, akşam olduktan sonra herkes istediğini yapabilirdi! Hayır! Zaptiyenin yeni talimatlarına itaat etmeyeceğim ve sokakta fenersiz gezeceğim. İstersem çukura da düşerim, bacağımı da kaptırırım sokak köpeklerine!"</p>

  <p>"Sokak köpeklerine!" diye cevap verdi Nizib.</p>

  <p>"Şu aptalca sızlanmalarınla kulaklarımı yormasan olmaz mı! Yoksa senin kulaklarını öyle bir uzatacağım ki, eşekler de eşekçiler de kıskanacak!"</p>

  <p>"Eşekçiler de kıskanacak!" diye cevap verdi Nizib, düşünüleceği gibi hiç karşı çıkmadan.</p>

  <p>"Eğer zaptiye amiri ceza keserse," diye devam etti inatçı adam, "ödeyeceğim, hapise atarsa gireceğim! Ama ne bu talimata uyacağım ne de bir başkasına!"</p>

  <p>Nizib, bir onaylama işareti yaptı, işler o dereceye varırsa, efendisini hapishaneye kadar izlemeye hazırdı.</p>

  <p>"Şu yeni Türk beylerine bak!" dedi bağırdı Keraban Ağa, redingotlu ve kırmızı fesli birkaç İstanbullu'nun geçtiğini görünce. "Eski geleneklerimizi yok etmeye çalışıyor, başımıza efendilik taslıyorsunuz ha! Tek başıma kalsam bile bunlara karşı çıkacağım!.. Nizib, kayıkçıma kayığıyla birlikte saat yediden itibaren Tophane İskelesi'nde olmasını söylemiş miydin?"</p>

  <p>"Saat yediden itibaren!"</p>

  <p>"Neden burada değil?"</p>

  <p>"Neden burada değil?" diye cevap verdi Nizib.</p>

  <p>"Aslında saat daha yedi olmadı."</p>

  <p>"Daha yedi olmadı."</p>

  <p>"Nereden biliyorsun?"</p>

  <p>"Biliyorum, çünkü siz söylediniz efendim."</p>

  <p>"Ya saat beş deseydim?"</p>

  <p>"Saat beş olurdu," diye cevap verdi Nizib.</p>

  <p>"Böyle bir ahmaklık olamaz."</p>

  <p>"Hayır, olamaz."</p>

  <p>"Bu oğlan," diye mırıldandı Keraban, "bana karşı çıkmamak için sonunda karşı çıkmış oluyor!"</p>

  <p>Bu sırada, Van Mitten ve Bruno meydanda tekrar göründüler. Bruno ümitsiz bir sesle konuşuyordu:</p>

  <p>"Gidelim buradan efendim, gidelim buradan, ilk trenle hareket edelim! İstanbul bu mu! Müminlerin halifesinin başkenti bu mu!.. Asla!"</p>

  <p>"Sakin ol Bruno, sakin ol!" diyordu Van Mitten.</p>

  <p>Yavaş yavaş akşam oluyordu. Güneş Tophane Meydanı'nı alacakaranlığa terk edip, eski İstanbul'un tepeleri ardına saklanmıştı. Van Mitten, Galata Rıhtımı'na doğru giderken, çaprazından geçen Keraban Ağa'yı fark etmedi. Sonra, ters yönleri takip ederek aynı anda birbirlerinin sağından, sonra solundan geçmeye çalışırken çarpıştılar. Bu çarpışmanın etkisiyle yarım dakikalık gülünç bir bocalama oldu.</p>

  <p>"Hey, Mösyö, ben geçiyordum!" dedi, hiç de geri adım atacak bir adam olmayan Keraban.</p>

  <p>"Ama..." dedi, nazik davranmaya çalışan Van Mitten.</p>

  <p>"Ve de geçeceğim!"</p>

  <p>"Ama..." dedi yine Van Mitten.</p>

  <p>Ve birdenbire, karşısındakinin kim olduğunu fark etti:</p>

  <p>"Keraban, dostum!" diye bağırdı.</p>

  <p>Şaşkınlık içindeki Keraban:</p>

  <p>"Siz... siz! Van Mitten! Siz... burada, İstanbul'da," diye karşılık verdi.</p>

  <p>"Evet, buradayım!"</p>

  <p>"Ne zamandan beri?"</p>

  <p>"Bu sabahtan beri."</p>

  <p>"Neden önce beni ziyarete gelmediniz?"</p>

  <p>"Tam tersi, önce size geldim," diye cevap verdi Hollandalı. "Yazıhanenize gittim, ama orada değildiniz. Saat yedide sizi burada bulabileceğimi söylediler."</p>

  <p>Keraban, Rotterdam muhabirinin elini, biraz şiddete kaçan bir sertlikle sıktı:</p>

  <p>"Doğru söylemişler Van Mitten! Ah, Sevgili Van Mitten, sizi İstanbul'da göreceğim hiç aklıma gelmezdi!.. Neden bana yazmadınız?"</p>

  <p>"Hollanda'dan çok acele ayrıldım."</p>

  <p>"İş seyahati mi?"</p>

  <p>"Hayır... Sadece bir seyahat! İstanbul'u da, Türkiye'yi de görmemiştim. Rotterdam'a yaptığınız ziyareti iade etmek istedim."</p>

  <p style="text-align: center;"><img alt="009" src="../Images/009.jpg" /></p>

  <p>"İyi etmişsiniz, ama Madam Van Mitten sizinle birlikte değil galiba?"</p>

  <p>Van Mitten biraz tereddütle cevap verdi: "Hayır, onu getirmedim! Madam Van Mitten kolay kolay yerinden kıpırdamaz!.. Ben de uşağım Bruno ile birlikte geldim."</p>

  <p>"Bu oğlan mı?" dedi Keraban Ağa Bruno'yu işaret ederek. Bruno, kendini Türk tarzı selam vermek zorunda hissederek eğildi ve kollarını bir amforanın iki kulbu gibi şapkasına götürdü.</p>

  <p>"Evet," dedi Van Mitten, "bu cesur oğlan, daha şimdiden beni bırakıp gitmek isteyen..."</p>

  <p>"Gitmek mi!" diye bağırdı Keraban, "ben izin vermeden gitmek!"</p>

  <p>"Evet dostum Keraban, Osmanlı İmparatorluğu'nun payitahtını pek de neşeli ve canlı bulmadı."</p>

  <p>"Burası bir mezarlık gibi!" diye cevap verdi Bruno. "Mağazalarda kimse yok!.. Meydanlarda tek bir araba yok!.. Sokaklardan geçen ve pipomuzu çalan gölgeler var yalnızca!"</p>

  <p>"Ama Ramazandayız Van Mitten," diye karşılık verdi Keraban Ağa, "Ramazanın ortasındayız!"</p>

  <p>"Ah! Ramazan mı?" diye lafa girdi Bruno, "evet, bu her şeyi açıklıyor! Ama lütfen söyler misiniz nedir bu Ramazan?"</p>

  <p>"Oruç tutulan aydır," diye cevap verdi Keraban. "Bu süre boyunca, güneşin doğuşuyla batışı arasında, yemek, içmek, sigara tüttürmek yasaktır. Ama yarım saate kadar, günün bitimini haber veren top atışıyla birlikte..."</p>

  <p>"Ah! İşte, top patlamasıyla ne demek istedikleri anlaşıldı!" diye bağırdı Bruno.</p>

  <p>"Gün içinde çekilen mahrumiyet, gece boyunca, neşe içinde telafi edilir."</p>

  <p>Bruno Nizib'e sordu:</p>

  <p>"Yani, sabahtan beri hiçbir şey yemediniz mi, Ramazan olduğu için?"</p>

  <p>"Ramazan olduğu için," diye cevapladı Nizib.</p>

  <p>"İşte beni zayıflatacak şey," dedi Bruno yüksek sesle, "günde bir libre veririm, en az bir libre!"</p>

  <p>"En az bir libre!" dedi Nizib.</p>

  <p>"Asıl güneşin batışından sonra göreceksiniz Van Mitten," diye devam etti Keraban, "ve büyüleneceksiniz! Bir sihirli değnek dokunmuş gibi, ölü bir şehir canlı bir şehre dönüşecek! Ah, siz yeni nesil Türk efendiler, saçma sapan yeniliklerinizle henüz bu eski âdetleri bozamadınız! Kuran sizin bu ahmaklıklarınızın karşısında! Allah sizin müstehakınızı versin!"</p>

  <p>"Görüyorum ki dostum Keraban," dedi Van Mitten, "eski geleneklere her zaman sadıksınız!"</p>

  <p>"Bu, sadakatten daha da fazlası Van Mitten, bu inat! Söyleyin bakalım değerli dostum, İstanbul'da birkaç gün kalacaksınız değil mi?"</p>

  <p>"Evet... ve hatta..."</p>

  <p>"Tamam o zaman, benimle birliktesiniz! Sizi kimselere bırakmam, benden ayrılmayacaksınız!"</p>

  <p>"Pekâlâ! Emrinizdeyim!"</p>

  <p>"Sen de Nizib, bu oğlanla ilgileneceksin," diye ekledi Keraban, Bruno'yu göstererek. "Onun, bu harika payitahtımız hakkındaki fikirlerini değiştirme işini sana veriyorum!"</p>

  <p>Nizib, bir onaylama işareti yaptı ve Bruno'yu sürükleyerek giderek artan kalabalığın ortasına götürdü.</p>

  <p>"Aslında tam zamanında geldiniz Van Mitten," diye haykırdı Keraban birdenbire, "altı hafta sonra gelseydiniz beni İstanbul'da bulamayacaktınız."</p>

  <p>"Neden Keraban?"</p>

  <p>"Odesa'ya gitmiş olacaktım!"</p>

  <p>"Odesa'ya mı?"</p>

  <p>"Eğer o zamana kadar burada olursanız birlikte gideriz zaten, neden benimle gelmeyesiniz?"</p>

  <p>"Çünkü..." diye cevap verdi Van Mitten. "Benimle geleceksiniz, evet!"</p>

  <p>"Burada, hızlı geçen bir yolculuğun yorgunluğunu atmayı düşünüyordum da..."</p>

  <p>"Tamam, burada dinlenirsiniz, sonra da tam üç hafta boyunca Odesa'da dinlenirsiniz!"</p>

  <p>"Ama Keraban..."</p>

  <p>"Anlaştık kabul ediyorum Van Mitten! Gelir gelmez bana karşı çıkacak değilsiniz herhalde! Hem bilirsiniz, haklı olduğum zaman kolay kolay geri adım atmam!"</p>

  <p>"Evet... Bilirim!" diye karşılık verdi Van Mitten.</p>

  <p>"Zaten," diye devam etti Keraban, "yeğenim Ahmet'le tanışmadınız, onu tanımanız gerek!"</p>

  <p>"Bana yeğeninizden söz etmiştiniz."</p>

  <p>"Oğlum desek yeridir Van Mitten, çocuğum olmadığına göre... Biliyorsunuz, iş güç. Evlenmek için ayıracak beş dakikam olmadı."</p>

  <p>"Bir dakika yeterlidir," diye cevap verdi Van Mitten ciddiyetle, "hatta çoğu zaman bir dakika fazladır bile!"</p>

  <p>"Bu durumda, Ahmet'i Odesa'da göreceksiniz," diye devam etti Keraban, "harika bir oğlandır! İşlerden nefret eder, bir parça sanatçı, bir parça şairdir, ama harikadır... harika!.. Amcasına hiç benzemez ve ona itirazsız itaat eder."</p>

  <p>"Dostum Keraban..."</p>

  <p>"Evet, evet... Anlıyorum!.. Odesa'ya onun düğünü için gideceğiz."</p>

  <p>"Düğünü mü?"</p>

  <p>"Evet, tabii! Ahmet güzel bir kızla evleniyor, genç Amasya... Benim gibi gerçek bir Türk olan Banker Selim'in kızı. Şenlik yapacağız, muhteşem bir düğün olacak, siz de orada olacaksınız!"</p>

  <p>"Ama isterdim ki..." dedi Van Mitten, son bir itirazda bulunmaya çalışarak.</p>

  <p>"Artık anlaştık!" diye karşılık verdi Keraban. "Bana itiraz edecek değilsiniz değil mi?"</p>

  <p>"Edebilmeyi isterdim..." diye cevap verdi Van Mitten.</p>

  <p>"Ama edemeyeceksiniz!"</p>

  <p>Bu sırada, meydanın kenarında dolaşmakta olan Scarpante ve Maltalı kaptan yaklaştılar.</p>

  <p>Keraban Ağa arkadaşıyla konuşmaya devam ediyordu:</p>

  <p>"Karar verilmiştir! En geç altı hafta sonra birlikte Odesa'ya gideceğiz?"</p>

  <p>"Peki ya evlilik ne zaman?.." diye sordu Van Mitten.</p>

  <p>"Biz oraya varır varmaz," dedi Keraban. Yarhud, Scarpante'nin kulağına eğilmişti: "Altı hafta! Yeterince vaktimiz olacak!"</p>

  <p>"Evet, ama, ne kadar erken halledilse o kadar iyidir! Unutma Yarhud, Saffar Ağa altı haftadan önce Trabzon'da olacak!"</p>

  <p>Ve ikisi birlikte, gözlerini ve kulaklarını dört açarak, bir aşağı bir yukarı yürümeye devam ettiler.</p>

  <p>Bu sırada Keraban Ağa Van Mitten'le sohbete devam ediyordu:</p>

  <p>"Dostum Selim her zaman acelecidir, yeğenim Ahmet ondan daha da sabırsız, bu düğünün bir an önce yapılmasını istiyorlar. Şunu da söylemem gerekir ki bunun için bir sebepleri var. Selim'in kızının on yedi yaşına basmadan önce evlenmesi gerekiyor, aksi takdirde, yaşlı ve deli halasının kendisine bu şartla bıraktığı yaklaşık yüz bin Türk lirası civarındaki mirastan mahrum olacak. Ve altı hafta sonra on yedi yaşına giriyor! Ben de onlara, işinize gelsin ya da gelmesin, bu düğün gelecek ayın sonundan önce olmayacak dedim."</p>

  <p>"Arkadaşınız Selim razı oldu mu?" diye sordu Van Mitten.</p>

  <p>"Elbette!"</p>

  <p>"Ya Ahmet?"</p>

  <p>"Kolay olmadı. Güzel Amasya'ya hayran, ben de bunu anlıyorum. Onun zamanı var, iş güç peşinde değil. Siz bunu anlıyorsunuzdur herhalde Van Mitten, siz de evlisiniz güzel Madam Van..."</p>

  <p>"Evet dostum Keraban," dedi Hollandalı, "aradan o kadar uzun zaman geçti ki zor hatırlıyorum."</p>

  <p>"Van Mitten, Türkiye'de, bir Türk'e haremindeki kadınlar hakkında soru sormak yakışıksız bir davranıştır, ama bir yabancı söz konusu olduğunda bu mümkündür. Madam Van Mitten nasıllar?"</p>

  <p>Arkadaşının bu nezaketinden biraz rahatsız olan Van Mitten cevap verdi:</p>

  <p>"Çok iyi... çok iyi! Evet, iyi! Mesela her zaman keyifsiz! Bilirsiniz... Kadınlar..."</p>

  <p>"Hayır bilmem," dedi Keraban Ağa gülerek. "Kadınlar! Asla! İşe gelince, ne kadar çok olsa azdır. Sigara tiryakilerimiz için Makedonya tütünü, nargile tiryakilerimiz için İran tütünü! Selanik, Erzurum, Lazkiye, Bafra, Trabzon'daki muhabirlerim ve tabii Rotterdam'daki dostum Van Mitten! Otuz yıldır, Avrupa'nın dört köşesine tütün balyaları yolluyorum."</p>

  <p>"Tüttürüyorsunuz da!" dedi Van Mitten.</p>

  <p>"Evet, hem de fabrika bacası gibi! Sorarım size, dünyada bundan daha güzel bir şey var mıdır?"</p>

  <p>"Yoktur elbette, Keraban."</p>

  <p>"Kırk yıldır tütün içiyorum dostum Van Mitten, çubuğuma ve nargileme sadığım! Benim haremim bunlardır, bir tömbeki değerinde kadın yoktur."</p>

  <p>"Ben de sizinle aynı fikirdeyim!" diye karşılık verdi Hollandalı.</p>

  <p>"Bu arada," diye devam etti Keraban, "madem artık benimle birliktesiniz, sizi bırakacak değilim! Kayığım beni Boğaz'ın karşı kıyısına geçirmek için gelecek. İftara Üsküdar'daki konağıma gidiyorum ve sizi de götürüyorum."</p>

  <p>"Fakat..."</p>

  <p>"Sizi de götürüyorum dedim! Benimle tartışacak mısınız şimdi?"</p>

  <p>"Hayır, sizinle geliyorum dostum Keraban!" dedi Van Mitten, "tamamıyla size bağlıyım."</p>

  <p>"Göreceksiniz," diye devam etti Keraban, "göreceksiniz, kendime çok güzel bir ev yaptırdım, Üsküdar tepesinin ortasında, serviler altında, Boğaz'a ve bütün İstanbul manzarasına hâkim! Gerçek Türkiye her zaman Asya tarafındadır. Burası Avrupa, ama orası Asya, bizim redingotlu ilericiler fikirlerini karşı tarafa geçiremezler! Bu fikirler Bogaz'ın sularında boğulur. İşte böyle, akşam yemeğini birlikte yiyoruz!"</p>

  <p>"Bana ne isterseniz yapabilirsiniz!"</p>

  <p>"Buna izin vermelisiniz!"</p>

  <p>Sonra Keraban geri döndü:</p>

  <p>"Nerede bu Nizib? Nizib! Nizib!.."</p>

  <p>Bruno ile birlikte dolaşmakta olan Nizib efendisinin sesini duydu ve ikisi birden koşmaya başladılar.</p>

  <p>"Eh! Bu kayıkçı," dedi Keraban, "kayığını alıp gelmeyecek mi?"</p>

  <p>"Gelmeyecek mi?" dedi Nizib.</p>

  <p>"Mutlaka sopalatacağım bu adamı!" diye haykırdı Keraban, "evet, yüz sopa attıracağım!"</p>

  <p>"Yüz sopa mı!" dedi Van Mitten.</p>

  <p>"Beş yüz!"</p>

  <p>"Beş yüz mü!" dedi Bruno.</p>

  <p>"Bin!.. Eğer karşı çıkan olursa..."</p>

  <p>"Keraban Ağa," dedi Nizib, "kayıkçınızı gördüm. Sarayburnu'ndan şimdi ayrıldı, on dakikaya kalmaz, Tophane İskelesi'ne yanaşmış olur."</p>

  <p>Keraban Ağa, Van Mitten'in kolunda, sabırsızlıkla ayaklarını yere vururken, Yarhud ve Scarpante de onu gözetlemeye devam ediyorlardı.</p>
</body>
</html>
