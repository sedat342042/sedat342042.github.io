<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h3 class="buyuk">11<br /></h3>
  <hr />

  <h3 id="sigil_toc_id_11">BU KEYİFLİ YOLCULUK HİKÂYESİNE BİRAZ DRAM KARIŞIR</h3>
  <hr />

  <p>Hepsi gitmişti! Keraban Ağa yolculuğunu tamamlamak için, Van Mitten arkadaşına refakat etmek için, Ahmet amcasını izlemek için, Nizib ve Bruno da başka türlüsü ellerinden gelmediği için yalıdan ayrılmışlardı. Günlük işleriyle uğraşan beş altı hizmetçi sayılmazsa konak şimdi ıssızdı. Banker Selim de, yolcuların Osmanlı altınlarım rubleye çevirmek için Odesa'ya gitmişti.</p>

  <p>Konakta ev sahibi olarak, iki genç kızdan, Amasya ile Necibe'den başka kimse kalmamıştı.</p>

  <p>Mal tali kaptan da bunu iyi biliyordu. Bu vedalaşma sahnesinin bütün ayrıntılarını ve beklenmeyen gelişmeleri büyük bir dikkatle izlemişti. Keraban Ağa, Amasya ile Ahmet'in düğününü dönüşüne mi bırakmıştı? Evet! Buna söz vermişti; bu Yarhud'un birinci kozuydu. Ahmet amcasıyla gitmeye razı olmuş muydu? Olmuştu; bu da Yarhud'un ikinci kozuydu.</p>

  <p>Maltalı'nın bir üçüncü kozu daha vardı: Amasya ile Necibe şimdi konakta, ya da en azından denize açılan bölümde yalnızdı. Yelkenlisi buraya yarım gomina mesafedeydi... Sandalı merdivenlerin dibinde bekliyordu... Tayfaları bir işaretiyle harekete geçmeye hazırdı... İstemesi yeterdi!</p>

  <p>Kaptan Amasya'yı kaçırırken şiddet kullanmayı çok istiyordu, ama bir yandan da çok tedbirli bir adam olduğu için hiçbir şeyi tesadüfe bırakmak niyetinde değildi, hiçbir iz bırakmadan bu işi halletmeye karar verdi ve düşünmeye koyuldu.</p>

  <p>Güpegündüz zor kullanacak olursa Amasya yardım çağırabilirdi. Onun çığlıklarına Necibe'ninkiler eklenecekti. Hizmetçiler arasında belki de bu sesleri duyanlar olacaktı! <i>Guidare</i>'nin alelacele Odesa Koyu'ndan çıkmaya çalıştığını belki de görenler olacaktı! Bu da bir işaret, suçlu olduğunun ispatı için ilk adım anlamına gelecekti... Hayır! Daha temkinli davranmak ve harekete geçmek için geceyi beklemek en iyisiydi. Önemli olan Ahmet'in burada olmamasıydı... Ki o da artık yoktu.</p>

  <p>Bir kenara çekilip parmaklıkların orada gizlenen Maltalı, iki genç kızı gözlemeye başladı. Onlara gelince, bu tehlikeli adamın varlığından haberdar bile değillerdi.</p>

  <p>Bununla beraber, daha önce kararlaştırıldığı gibi Amasya ve Necibe, satın almak istedikleri malları incelemek için ya da herhangi bir başka sebeple -ki Yarhud'un bu konuda bir fikri vardı- yelkenliye gelmeye razı olurlarsa geceyi beklemeden karar vermek uygun olabilirdi.</p>

  <p>Ahmet'in gidişinden sonra, bu ani darbeyle sarsılan Amasya, sessiz ve düşünceli, kuzeye doğru açılan ufkun derinliklerine bakıyordu. O tarafta, yolcuların inatla çevresini takip edecekleri sahiller uzanıyordu. Keraban Ağa ve kendilerine rağmen onunla birlikte gidenler, bu yol üzerinde kim bilir ne tehlikelerle karşılaşacak, ne sebeplerden gecikeceklerdi! Eğer şu nikâh kıyılmış olsaydı, Ahmet'le birlikte gitmekte hiç tereddüt etmeyecekti? Amcası buna nasıl karşı çıkabilirdi? Kendisini istemeyecek miydi? Hayır. Amasya'ya öyle geliyordu ki, gelini olduktan sonra, onun üzerinde bir parça etkili olabilir, inadının kendisini daha da ileriye götürebileceği bu tehlikeli gidişte onu durdurabilirdi. Şimdi yalnız başına kalmıştı, nikâhlarının kıyılacağı Üsküdar'daki konakta Ahmet'e tekrar kavuşmadan önce haftalarca beklemesi gerekiyordu.</p>

  <p>Amasya ne kadar üzgünse, Necibe de o kadar kızgındı. Bütün bu hayal kırıklarına sebep olan inatçıya kızgındı. Ah, eğer kendi düğünü söz konusu olsaydı, çingene kızı nişanlısının bu şekilde alınıp götürülmesine asla izin vermezdi! O inatçıya kafa tutardı. Hayır, hiçbir şey bu şekilde gelişmezdi!</p>

  <p>Necibe genç kıza yaklaştı, elinden tutup onu divana götürdü, dinlenmesi için zorladı, kendisi de bir yastık alıp ayaklarının dibine oturdu.</p>

  <p>"Sevgili hanımcığım," dedi, "sizin yerinizde olsam Ahmet Efendi'yi düşünüp ona üzüleceğime, Keraban Ağa'yı düşünüp ona beddua ederdim."</p>

  <p>"Neye yarar bu?" diye karşılık verdi Amasya.</p>

  <p>"Bu daha az hüzünlü gibi geliyor bana," dedi Necibe. "İsterseniz şu amcaya, bildiğimiz bütün bedduaları edelim! Hak ediyor! Emin olun, hak ettiğinden de fazlasını yollarım ona!"</p>

  <p>"Hayır Necibe," dedi Amasya. "Ahmet'ten söz edelim! Yalnızca onu düşünmeliyim, yalnızca onu düşünüyorum!"</p>

  <p>"O zaman ondan söz edelim hanımcığım," dedi Necibe. "Doğrusu o, bir genç kızın hayal edebileceği en olağanüstü nişanlı, ama şu amcası yok mu! Şu despot, şu bencil, şu hain adam! Tek bir kelime söylemesi yeterliydi, ama söylemedi, bize birkaç gün vermesi yeterliydi ama reddetti! Gerçekten... Hak ediyor!"</p>

  <p>"Ahmet'ten söz edelim!" dedi tekrar Amasya.</p>

  <p>"Tabii hanımcığım! Sizi ne kadar da seviyor, onunla ne kadar mutlu olacaksınız! Ah, bir de böyle bir amcası olmasaydı! Bu adam acaba hangi malzemeden yapılmış? Biliyor musunuz, bir ya da daha fazla kadın almamakla çok iyi etmiş. Yoksa inatçılığı yüzünden haremindeki cariyelere kadar bütün kadınlar isyan ederdi!"</p>

  <p>Düşünceleri tamamen başka bir yolda olan Amasya, "İşte yine ondan söz ediyorsun Necibe!" dedi.</p>

  <p style="text-align: center;"><img alt="034" src="../Images/034.jpg" /></p>

  <p>"Hayır, hayır!.. Ahmet Efendi'den söz ediyorum. Ben de sizin gibi sadece Ahmet Efendi'yi düşünüyorum! Ama onun yerinde olsaydım, bu kadar kolay teslim olmazdım. Israr ederdim!.. Ben nişanlınızı daha güçlü zannediyordum!"</p>

  <p>"Ne diyorsun Necibe, amcasına direnmek yerine onun emirlerine boyun eğerek daha büyük bir güç göstermedi mi? Bu beni üzecek olsa da, işleri çabuklaştırmak için bütün imkânları kullanmak ve Keraban Ağa'nın her zamanki inatçılığıyla atılabileceği tehlikelerin önüne geçmek üzere bu yolculuğa onun da katılmasının daha iyi olduğunu görmüyor musun? Hayır, Necibe, hayır! Ahmet gitmekle ne kadar cesur olduğunu gösterdi! Gitmekle bana olan aşkını bir kere daha ispatladı!"</p>

  <p>Damarlarındaki çingene kanının verdiği heyecanla bir türlü teslim olmayan Necibe cevap verdi:</p>

  <p>"Haklısınız hanımcığım, evet! Ahmet Efendi gitmekle ne kadar güçlü olduğunu gösterdi. Ama, amcasının gitmesine engel olabilseydi daha büyük bir güç göstermiş olacaktı!"</p>

  <p>"Bu mümkün mü Necibe?" dedi Amasya. "Sorarım sana, mümkün mü bu?"</p>

  <p>"Evet... hayır!., belki!" diye cevap verdi Necibe. "Bükülmeyecek demir yoktur... ya da duruma göre, kırılmayacak! Ah, şu Keraban Amca! Eğer bir aksilik olursa tek sorumlusu odur! Hele de, Ahmet Efendi'yi, sizi ve dolayısıyla da beni, on parayı ödememek için mutsuz ettiğini düşündükçe!.. İsterdim ki, evet isterdim ki Karadeniz dünyanın en uzak köşelerine kadar genişlesin, bakalım o zaman da etrafında dolaşmakta inat edecek miydi?"</p>

  <p>Amasya tam bir inançla cevap verdi: "Ederdi! Ama Ahmet'ten söz edelim Necibe, yalnızca ondan söz edelim!"</p>

  <p>Bu sırada Yarhud sandaldan inmiş, kimseye görünmeden iki genç kıza doğru yaklaşıyordu. Ayak seslerini duyunca, ikisi de arkalarına döndü. Adamı bu kadar yakınlarında görünce, korkuyla karışık bir şaşkınlık yaşadılar.</p>

  <p>İlk ayağa kalkan Necibe oldu:</p>

  <p>"Siz misiniz kaptan?" dedi. "Burada ne işiniz var? Ne istiyorsunuz?.."</p>

  <p>Yarhud, bu şekilde karşılandığı için şaşırmış gibi davrandı:</p>

  <p>"Hiçbir şey istemiyorum, sadece şey için hizmetinize hazır olduğumu..."</p>

  <p>"Ne için?" dedi Necibe.</p>

  <p>"Sizi yelkenliye götürmek için. Malları görüp istediklerinizi seçmek için gelmeyecek miydiniz?"</p>

  <p>"Doğru söylüyor hanımcığım, kaptana söz vermiştik," diye haykırdı Necibe.</p>

  <p>"Ahmet buradayken söz vermişti," diye karşılık verdi genç kız, "ama o gittiğine göre, <i>Guidare'</i>yi görmemizin bir gereği yok!"</p>

  <p>Bir an için kaptanın kaşları çatıldı, sonra sakin bir tavırla devam etti:</p>

  <p><i>"Guidare,</i> Odesa Koyu'nda uzun süre kalamayacak, yarın ya da en geç yarından sonra hareket edeceğim. Ahmet Efendi'nin nişanlısı eğer, numunelerini gördüğü ve hoşuna gittiğini zannettiğim kumaşlardan almak istiyorlarsa, bu fırsattan yararlanmaları gerekir. Sandalım dışarıda, birkaç dakikada güvertede oluruz."</p>

  <p>Amasya soğukça cevap verdi:</p>

  <p>"Teşekkür ederiz kaptan, Ahmet Efendi'nin yokluğunda böyle eğlencelerle uğraşacak değilim! <i>Guidare</i>'ye bizimle birlikte gelip, tavsiyeleriyle bize yardımcı olacaktı... Ama artık burada değil, onsuz ne bir şey yapabilir ne de bir şey yapmak isterim!"</p>

  <p>"Buna üzüldüm," diye karşılık verdi Yarhud, "eminim ki, döndüğünde bu malları almış olduğunuzu görmek Ahmet Efendi'nin de hoşuna gidecektir! Bu fırsat bir daha ele geçmez, sonra pişman olursunuz!.."</p>

  <p>"Mümkündür," dedi Necibe, "ama sanırım şu anda bu konuda daha fazla ısrar etmezseniz iyi edersiniz!"</p>

  <p>Yarhud hafifçe eğildi:</p>

  <p>"Öyle olsun, yine de, eğer birkaç hafta sonra tesadüfler <i>Guidare</i>'yi tekrar Odesa'ya atarsa, söz verdiğiniz ziyareti unutmamış olacağınızı ümit etmeme izin verin."</p>

  <p>Amasya, Maltalı'ya, artık çekilebileceğini hissettiren bir tonda cevap verdi: "Unutmayacağız kaptan."</p>

  <p>Yarhud, genç hanımları selamlayıp taraçaya doğru birkaç adım attı. Sonra birden, sanki aklına bir fikir gelmiş gibi durdu, Amasya tam oturduğu yerden kalkıp gitmek üzereyken, tekrar onun yanına geldi.</p>

  <p>"Tek bir şey daha söylememe izin verin," dedi, "daha doğrusu Ahmet Efendi'nin nişanlısının hoşuna gidebilecek bir teklif."</p>

  <p>Amasya, Maltalı kaptanın konuşmak konusundaki bu ısrarından ve yalıdaki varlığından dolayı sabırsızlanıyordu:</p>

  <p>"Mesele nedir?"</p>

  <p>"Ahmet Efendi'nin gidişinden önce olanlara tesadüfen şahit oldum."</p>

  <p>Amasya bir önseziyle kuşkulanmaya başladı:</p>

  <p>"Tesadüfen mi?"</p>

  <p>"Evet tesadüfen!" diye cevap verdi Yarhud. "Sandalımın içinde sizin hizmetinize hazır bekliyordum..."</p>

  <p>"Teklifiniz nedir kaptan?" diye sordu genç kız.</p>

  <p>"Sıradan bir teklif," diye cevap verdi Yarhud. "Bu ani gidişin, Banker Selim'in kızım ne kadar sarstığını gördüm, eğer Ahmet Efendi'yi bir kere daha görmek isterlerse?.."</p>

  <p>Amasya'nın kalbi bu düşünceyle çarpmaya başladı:</p>

  <p>"Bir kere daha görmek mi? Ne demek istiyorsunuz?"</p>

  <p>"Demek istiyorum ki," dedi Yarhud, "Keraban Ağa'nın arabası bir saate kadar şu ileride gördüğünüz küçük burundan geçecek..."</p>

  <p>Amasya ilerledi, kaptanın işaret ettiği yerdeki hafif kıvrıma baktı:</p>

  <p>"Orası mı?.. Orası mı?.." dedi.</p>

  <p>"Evet."</p>

  <p>"Ah, hanımcığım, keşke oraya gidebilsek!" diye bağırdı Necibe.</p>

  <p>"Bundan kolay bir şey yok," diye karşılık verdi Yarhud, "rüzgârı arkamıza alırsak, <i>Guidare</i> yarım saatte orada olur, eğer gemiye gelirseniz derhal hareket edebiliriz."</p>

  <p>Bu deniz gezintisini Amasya'nın nişanlısını bir kere daha görebilmesi için fırsat bilen Necibe bağırdı:</p>

  <p>"Evet!.. Evet!.."</p>

  <p>Ama Amasya durup düşündü. Bu tereddüt karşısında kaptanın istemeden yaptığı bir hareket gözünden kaçmadı. Yarhud'un görünüşü hiç de güven telkin etmiyor gibi geldi kendisine. Tekrar kuşkulanmaya başladı.</p>

  <p>Amasya, sahilin uzantısını daha iyi görebilmek için dirseklerini dayadığı parmaklıktan ayrılıp, elini tutmuş olan Necibe ile birlikte geri döndü.</p>

  <p>"Emirlerinizi bekliyorum," dedi kaptan.</p>

  <p>"Hayır kaptan, nişanlımı bu şartlar altında görürsem, onu sevindirmekten çok üzerim."</p>

  <p>Yarhud, genç kızın fikrini değiştiremeyeceğini anlayınca, soğuk bir tavırla çekildi.</p>

  <p>Biraz sonra, Maltalı kaptan ve adamlarını götüren sandal kıyıdan ayrıldı, yelkenliye yanaştı ve açık denize bakan iskele tarafında durdu.</p>

  <p>İki genç kız bir saat daha orada kaldılar. Amasya dirseklerini yeniden parmaklıklara dayadı. Yarhud'un göstermiş olduğu, Keraban Ağa'nın arabasının geçeceği noktaya gözünü dikmiş bakıyordu.</p>

  <p>Necibe de onun gibi, bir fersah kadar doğuda uzayan kıyının kıvrımını inceliyordu.</p>

  <p>Gerçekten de bir saatin sonunda çingene kızı bağırmaya başladı:</p>

  <p>"Hanımcığım, görüyor musunuz! Bakın! Şurada, kayalığın ucundaki yolu takip eden arabayı fark ettiniz mi?"</p>

  <p>"Evet, evet!" diye cevap verdi Amasya. "Bunlar onlar! Bu o... o!"</p>

  <p>"Ama o sizi göremez!.."</p>

  <p>"Ne önemi var! Bana baktığını hissediyorum!"</p>

  <p>"Şüpheniz olmasın hanımcığım! Onun gözleri, koyun dibinde, ağaçlar arasındaki yalıyı seçecektir, hatta belki bizi de."</p>

  <p>"Hoşça kal Ahmet'im! Hoşça kal!" dedi genç kız son bir defa, sanki bu veda nişanlısına ulaşabilecekmiş gibi.</p>

  <p>Amasya ile Necibe, kayalıkların en ucundaki yamaçta, yolun dönemecinde araba gözden kaybolduktan sonra eve girdiler.</p>

  <p>Yarhud, yelkenlinin güvertesinden onların içeri girdiklerini gördü. Hava kararmaya başladıktan sonra tekrar dışarı çıkıp çıkmayacaklarını gözetlemeleri için vardiya mürettebatına emir verdi. Hile işe yaramadığına göre zor kullanacaktı.</p>

  <p>Ahmet'in gidişinin ve düğünün altı haftadan önce yapılamayacak olmasının yarattığı uygun koşullar söz konusuyken kızı kaçırmakta çok da acele etmek gerekmiyordu. Ancak, Trabzon'a dönmesi belki de çok yakın olan Saffar Ağa'nın sabırsızlığını hesaba katmak lazımdı. Karadeniz üzerindeki bir seferde, havanın değişkenliği yüzünden, basit bir yelkenli on beş yirmi gün gecikebilirdi. Bu durumda Yarhud, Kâhya Scarpante ile görüştüklerinde kararlaştırılan tarihte orada olmak istiyorsa, mümkün olduğu kadar çabuk yola çıkmalıydı. Hiç şüphe yok ki Yarhud bir alçaktı, ama sözünün eri bir alçak. Planını uygulamakta bir saniye bile gecikmeyecekti.</p>

  <p>Şartlar tamamıyla onun lehineydi! Nitekim akşama doğru, babası bankadan dönmeden önce Amasya tekrar dışarı çıktı. Bu defa yalnızdı. Genç kız, karanlık tamamıyla çökmeden, kuzey ufkunu kaplayan uzaklardaki kayalıkları bir kere daha görmek istemişti. Onun yüreği şimdi bu kayalıklardaydı. Bundan sonra muhakkak ki sık sık geleceği aynı köşede durdu, parmaklıklara dirseklerini dayadı, mesafelere meydan okuyan bakışını uzaklara dikti, sessiz ve düşünceli, öylece kalakaldı.</p>

  <p>Düşüncelere dalmış olan Amasya, <i>Guidare'</i>den, karanlıkta pek de görünmeyen bir sandalın ayrıldığını fark etmedi. Taraçanın kıyısını takip ederek, koyun sularıyla yıkanan ilk basamakların önünde sessizce durduğunu görmedi.</p>

  <p>Bu sırada Yarhud, peşinde üç tayfasıyla birlikte basamakları çıkarak içeri süzüldü.</p>

  <p>Hülyalara dalmış olan genç kız adamın farkına varmadı.</p>

  <p>Yarhud birdenbire kızın üzerine atlayıp, onu öyle sıkıca kavradı ki, direnmesine imkân bırakmadı.</p>

  <p>Zavallı çocuk bu sırada ancak "İmdat! imdat!" diye bağırabildi.</p>

  <p>Bu haykırışlar anında boğuldu ama, hanımının yanına gelmekte olan Necibe sesleri duymuştu.</p>

  <p>Çingene kızı daha kapıya henüz ulaşmıştı ki, tayfalardan ikisi üzerine atlayıp çırpınışlarına ve çığlıklarına engel oldu.</p>

  <p>"Gemiye!" dedi Yarhud.</p>

  <p>Karşı koyamayacak durumdaki iki genç kız yelkenliye gitmek üzere kıyıdan ayrılan sandala götürüldü.</p>

  <p>Demirini almış, yelkenlerini açmış olan <i>Guidare</i> harekete hazırdı.</p>

  <p>Amasya ve Necibe, kıç tarafında, hiçbir şey göremeyecekleri, seslerini duyuramayacakları bir kamaraya kapatılır kapatılmaz da hareket etti.</p>

  <p>Rüzgârı almış olan yelkenli, yalının duvarlarıyla çevrili küçük koydan çıkarken hafifçe eğilmişti.</p>

  <p>Ama bu zorbaca hareket ne kadar kısa sürede tamamlanmış olursa olsun, bahçeyle uğraşan bazı hizmetkârların dikkatini çekmişti.</p>

  <p>Aralarından biri Amasya'nın çığlığını duymuş, hemen işaret vermişti.</p>

  <p>Tam bu sırada Banker Selim evine geldi ve olanlardan haberdar edildi. Derin bir kaygı içinde kızını aradı... kızı ortadan kaybolmuştu.</p>

  <p>Ancak, yelkenlinin küçük koyun güney ucunu dolaşmak için manevra yaptığını gören Selim her şeyi anladı. Bahçelerin içinden, <i>Guidare'</i>nin, sahilin son kayalıklarından sakınmak için epeyce yaklaşmak zorunda olduğu burna doğru koştu:</p>

  <p>"Sefiller! Kızımı kaçırıyorlar!.. Kızım, Amasya! Durdurun onları!.. Durdurun!.." diye bağırıyordu.</p>

  <p>Selim'in haykırışlarına verilen tek cevap <i>Guidare'</i>nin güvertesinden edilen bir el ateş oldu.</p>

  <p>Selim, omzuna yediği bir kurşunla yere düştü.</p>

  <p>Birkaç saniye sonra, bütün yelkenlerini açmış olan gemi, akşam rüzgârının yardımıyla, yalının açıklarında gözden kayboldu.</p>
</body>
</html>
