<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h3 class="buyuk">15<br /></h3>
  <hr />

  <h3 id="sigil_toc_id_15">KERABAN AĞA, AHMET, VAN MİTTEN VE UŞAKLARI SEMENDER ROLÜNDELER</h3>
  <hr />

  <p>Taman, pek güzel olmayan evleri, zamanın renklerini soldurduğu çatıları, çan kulesinin etrafında şahinlerin uçuşup durduğu ahşap kilisesiyle oldukça hüzünlü bir görünüşe sahiptir.</p>

  <p>Araba hiç durmadan Taman'ın içinden geçip gitti. Van Mitten ne önemli bir yer olan askeri karakolu görebildi, ne Phanagorea Kalesi'ni, ne de Tmutarakan harabelerini.</p>

  <p>Kerç nasıl nüfusu ve âdetleri açısından Rum ise, Taman da Kazaktı. Hollandalı geçerken bu karşıtlığı gözlemleme fırsatı buldu.</p>

  <p>Daima en kısa yollardan giden araba, bir saat boyunca Taman Koyu'nun güney sahilini takip etti. Bu kadarı bile, yolcuların, buranın belki de yerkürenin başka hiçbir yerinde rastlanmayacak, olağanüstü bir av bölgesi olduğunu anlamalarına yetti.</p>

  <p>Toykuşu sürüleri bir yana, inanılmaz sayıdaki pelikanlar, karabataklar, su kuşları bu bataklıkların üzerine dizilmişti.</p>

  <p>"Hiç bunca sukuşunu bir arada görmemiştim," dedi Van Mitten, "bu bataklıkların üzerine gelişigüzel ateş edilse tek bir saçma bile boşa gitmez!"</p>

  <p>Hollandalının bu tespiti herhangi bir tartışmaya sebep olmadı, çünkü Keraban Ağa'nın avcılıkla hiçbir ilgisi yoktu, Ahmet'in de aklı tamamen başka yerdeydi.</p>

  <p>Araba sahili sol tarafta bırakıp güneydoğuya doğru dönerken, atlardan korkan ördeklerin havalanmasıyla bir tartışma başlar gibi oldu.</p>

  <p>"İşte bir grup ördek!" diye bağırdı Van Mitten. "Hatta bir alay!"</p>

  <p>Keraban omuzlarını silkti:</p>

  <p>"Bir alay mı? Ordu diyeceksiniz neredeyse!"</p>

  <p>"Valla haklısınız, rahat yüz bin ördek var!" diye devam etti Van Mitten.</p>

  <p>"Yüz bin ördek!" diye haykırdı Keraban. "İki yüz bin deseydiniz bari!"</p>

  <p>"Evet, iki yüz bin."</p>

  <p>"Hatta üç yüz bin bile diyebilirim Van Mitten ve yine de gerçek rakamın altında kalmış olurum."</p>

  <p>Hollandalı, arkadaşını ördeklerin sayısını bir milyona çıkarmak konusunda tahrik etmemek için dikkatlice cevap verdi:</p>

  <p>"Haklısınız dostum Keraban."</p>

  <p>Ama sonuçta Van Mitten haklıydı. Yüz bin ördek vardı! Koyun üzerine devasa bir gölge düşüren, kuşlardan müteşekkil harikulade bir bulut güneşe doğru ilerliyordu.</p>

  <p>Hava güzel, yol düzgündü. Atlar hızla ilerliyordu ve hayvan değiştirmek için beklemeleri gerekmedi. Yarımadanın yollarında, önlerinden giden bir Saffar Ağa yoktu.</p>

  <p>Gece yaklaşıyordu, bütün geceyi, ufukta hayal meyal görülen Kafkas dağlarının ilk sıralarına doğru yol almakla geçireceklerdi. Kerç Oteli'nde bir gece geçirildiğine göre, hiç kimse otuz altı saatten önce arabadan inmeyi düşünecek değildi.</p>

  <p>Bununla beraber, akşama doğru, yemek saati geldiğinde, aynı zamanda han da olan bir posta menzilinin önünde durdular. Kafkas sahillerinde kaynakların ne durumda olduğunu, kolaylıkla yiyecek bulup bulamayacaklarını çok iyi bilmiyorlardı, dolayısıyla Kerç'te edindikleri erzağı tasarruflu kullanmaya özen göstermeleri gerekiyordu.</p>

  <p>Han vasat bir yerdi ama yiyecek boldu, bu konuda şikâyet edecek bir şey yoktu.</p>

  <p>Yalnız, ilginç bir ayrıntı vardı ki, o da han sahibinin, ya doğal bir güvensizlik sebebiyle ya da memleketin bir âdeti olduğu için yiyecekleri getirdikçe parasının hemen ödenmesini istemesiydi.</p>

  <p>Ekmeği getirir getirmez:</p>

  <p>"On kopek,"* dedi.</p>

  <blockquote>
    <p>* Dört santim değerinde bir bakır para. (J.V.)</p>
  </blockquote>

  <p>Ve Ahmet on köpeği hemen vermek zorunda kaldı.</p>

  <p>Yumurtaları getirir getirmez:</p>

  <p>"Seksen kopek," dedi.</p>

  <p>Ve Ahmet istenen seksen köpeği ödemek zorunda kaldı.</p>

  <p>Kvas* için şu kadar, ördek için bu kadar, tuz için şu kadar, biber için bu kadar!</p>

  <blockquote>
    <p>* Kvas: Rus köylülerinin yaptıkları bir cins içki, (ç.n.)</p>
  </blockquote>

  <p>Ve Ahmet hepsini hemen ödedi.</p>

  <p>Masa örtüsü, peçeteler, sandalyeler, bıçaklar, bardaklar, kaşıklar, çatallar, tabaklar için de aynı şey devam etti.</p>

  <p>Bu durum, tahmin edilebileceği gibi Keraban Ağa'nın canını sıkmakta gecikmedi. Öyle ki, akşam yemeği için gerekli olan bütün araç gereci, Van Mitten'in takdirini kazanacak kadar soğukkanlı olan han sahibinin hiçbir itirazı olmaksızın toptan satın aldı.</p>

  <p>Yemek bittikten sonra Keraban, almış olduğu araç gereci yüzde elli zararla geri sattı.</p>

  <p>"Hazmetme parası istemediğine dua edin!" dedi. "Ne adam! Osmanlı'ya maliye nazırı olsa yeridir! Buna kalsa Boğaz'daki kayıkların her kürek darbesine vergi koyar!"</p>

  <p>Fakat iyi bir yemek yemişlerdi ve Bruno'nun belirttiği gibi bu çok önemliydi. Yola koyulduklarında gece olmuştu bile; karanlık, mehtapsız bir geceydi.</p>

  <p>Bilinmeyen bir ülkede, koyu karanlığın içinde, kasabaların birbirine çok uzak olduğu, tek tük çiftliklerin oraya buraya dağıldığı bozkırın ortasında, tırıs giden atlarla sürüklendiğini hissetmenin garip ama büyüleyici bir duygusu vardı. Atların çıngırakları; ahenkli nal sesleri, kumlu zemindeki tekerlek gıcırtıları; yağmurların çukurlaştırdığı yoldaki tekerlek darbeleri, arabacının kamçısının şaklamaları; ağaçların, taş blokların, toprakla doldurulmuş şosenin üzerindeki işaret kazıklarının birbirlerine girdiği, yolun dümdüz olduğu yerlerde karanlığın içinde kaybolan fener ışıkları; bunların hepsi, çok az yolcunun kayıtsız kalabileceği tuhaf bir gürültüler ve hızlı görüntüler yumağı oluşturuyordu. Bu gürültüler, bu görüntüler, onlara düşsel bir parıltı veren uykuyla uyanıklık arasında duyuluyor, görülüyordu.</p>

  <p>Keraban Ağa ve beraberindekiler, çok yoğun olarak hissedilen bu duygudan kendilerini sıyıramıyorlardı. Arabanın camlarının ardından, yarı açık gözlerle, fener ışıklarıyla aydınlanan yolun ilerisine düşen, değişken, ölçüsüz, hareketli gölgelere bakıyorlardı.</p>

  <p>Garip bir gürültü onları rüyalarından uyandırdığında saat yaklaşık on bir olmalıydı. Sanki, bir soda şişesi açılırken çıkan ıslık sesinin on kat daha kuvvetli hali gibiydi. Bir buhar kazanının tahliye borusundan buhar boşaltırken çıkarttığı sese benziyordu.</p>

  <p>Atlar durmuştu. Arabacı, atlara hâkim olmakta zorlanıyordu. Ahmet, ne olduğunu öğrenmek için camı indirip dışarıya sarktı.</p>

  <p>"Ne oldu, neden ilerlemiyoruz?" diye sordu. "Bu gürültü nereden geliyor?"</p>

  <p>"Çamur volkanları bunlar," dedi arabacı.</p>

  <p>"Çamur volkanı mı?" diye bağırdı Keraban, "Hiç çamur volkanı diye bir şey duyanınız oldu mu? Bizi soktuğun yol eğlenceli olsa gerek oğlum Ahmet."</p>

  <p>Arabacı içeriye seslendi:</p>

  <p>"Keraban Ağa, siz de, yanınızdakiler de arabadan inseniz iyi edersiniz."</p>

  <p>"İnelim mi?"</p>

  <p>"Evet! Bu bölgeyi geçene kadar arabayı yürüyerek takip edin, çünkü atlara hâkim olamıyorum, huysuzlanıp arabayı sürükleyebilirler."</p>

  <p>"Haydi," dedi Ahmet, "adam haklı, inmemiz lazım!"</p>

  <p>Arabacı ekledi:</p>

  <p>"Beş altı verst'lik bir mesafeyi böyle geçmemiz gerekiyor, belki sekiz, ama daha fazla değil."</p>

  <p>Ahmet sordu:</p>

  <p>"Karar verdiniz mi amca?"</p>

  <p>"İnelim dostum Keraban," dedi Van Mitten, "neymiş şu çamur volkanları, bir görmek lazım."</p>

  <p>Keraban Ağa bir süre söylendikten sonra kararını verdi. Hepsi aşağıya indi ve adım adım ilerleyen arabanın arkasından, fenerlerin ışığını takip ederek yürümeye başladılar.</p>

  <p>Gece zifiri karanlıktı. Hollandalı, arabacının söz ettiği doğa olaylarını görmeyi umuyorsa yanılıyordu. Ama, zaman zaman etrafı şiddetli bir fısıltıyla saran garip ıslık seslerine gelince, onları duymamak için sağır olmak gerekirdi.</p>

  <p>Eğer gündüz olsaydı görecekleri manzara şuydu: Geniş bir alan üzerine yayılmış, ekvator Afrikası'nın bazı bölümlerinde rastlanan dev karınca yuvalarım andıran, koni şeklinde tepelerin bulunduğu bir bozkır söz konusudur. Volkanik faaliyetlerin bu oluşumla hiçbir ilgisi olmadığı halde, bu tepelerin ucundan gazlı ve bitümlü maddelerin fışkırmasına "çamur volkanı" denir. Balçık, alçı taşı, kalker, pirit, hatta petrolden oluşan bu karışım, karbonlu hidrojen gazının etkisiyle, bazen fosforlu halde, belirli bir şiddetle fışkırıyordu. Yavaş yavaş yükselen bu tümsekler, fışkıran maddenin dışarıya çıkması için açılır ve yarımadanın bu üçüncü zaman arazisinin uzun ya da kısa bir zaman sonunda boşalmasından sonra çöker.</p>

  <p>Bu şartlar altında oluşan hidrojen gazı değişik maddelerle karışan petrolün yavaş ama sürekli çözülmesinden ileri gelir. Bu madenin içinde bulunduğu kayalık çeperler, sızıntısı hiç kesilmeyen yağmur ya da kaynak sularının etkisiyle sonunda çatlar. Aynen, içinde köpüklü bir sıvı bulunan şişenin gazın etkisiyle boşalması gibi, bu çatlaklardan akıntılar meydana gelir.</p>

  <p>Taman Yarımadası üzerinde bu boşaltım deliklerinden çok sayıda açılmıştır. Bunlardan, Kerç Yarımadası'nın benzer toprakları üzerinde de bulunur. Fakat arabanın takip ettiği yolun yakınlarında olmadığı için yolcular bunu fark etmemişlerdi.</p>

  <p>Yolcular, özelliklerini arabacının kendilerine iyi kötü açıkladığı, ortasından sıvı çamur fışkıran, tepesinde buhardan sorguçları olan bu tepeciklerin arasından geçiyorlardı. Bazen, bunlara çok yaklaştıklarında, bir fabrikanın gazometresinden çıkan gaz kokularını hatırlatan buharı yüzlerinde hissediyorlardı.</p>

  <p>Van Mitten aydınlatma gazının varlığını hissetti:</p>

  <p>"İşte pek de güvenli olmayan bir yol! Umarım bir patlama olmaz."</p>

  <p>"Haklısınız," dedi Ahmet, "tedbiren fenerleri söndür..."</p>

  <p>Bu bölgeden geçmeye alışık olan arabacı bunu düşünmüştü şüphesiz, zira arabanın fenerleri birdenbire söndü.</p>

  <p>Ahmet, Bruno ve Nizib'e döndü:</p>

  <p>"Siz de sigara içmeyin sakın!"</p>

  <p>"Merak etmeyin Ahmet Efendi," dedi Bruno, "havaya uçmaya niyetimiz yok!"</p>

  <p>Bu sefer Keraban bağırdı:</p>

  <p>"Neee! Şimdi de sigara içmemiz mi yasaklandı!"</p>

  <p>"Hayır amcacığım hayır," dedi Ahmet heyecanla, "sadece birkaç verst'i geçene kadar!"</p>

  <p>İnatçı adam bir yandan, parmakları arasında, eski bir tiryakinin ustalığıyla tömbeki sarıyordu:</p>

  <p>"Tek bir sigara bile içilmeyecek mi?"</p>

  <p>"Daha sonra dostum Keraban, daha sonra... hepimizin iyiliği için!" dedi Van Mitten. "Bu bozkırda sigara içmekle barut deposunda sigara içmek arasında fark yok."</p>

  <p>"Ne biçim memleket!" diye homurdandı Keraban. "Tütün tüccarları burada para kazanıyorsa şaşarım! Oğlum Ahmet, birkaç gün kaybetmek pahasına bile olsa Azak Denizi'nin etrafını dolaşmak daha iyiydi!"</p>

  <p>Ahmet, hiçbir cevap vermedi. Bu konuda yeniden bir tartışma başlatmaya hiç niyeti yoktu. Amcası homurdanarak tömbekiyi cebine koydu ve hep birlikte, bu koyu karanlıkta zar zor seçilen arabayı takip etmeye devam ettiler.</p>

  <p>Düşmemek için çok dikkatli yürümek gerekiyordu. Yer yer çökmüş olan yol, yürümek için sağlam bir zemin teşkil etmiyordu. Doğuya doğru ilerledikçe seviye hafifçe yükseliyordu. Neyse ki bu sisli atmosferde rüzgâr esmiyordu. Böylece buhar, havaya dümdüz yükseliyor ve rahatsız edici şekilde yolcuların yüzüne vurmuyordu.</p>

  <p>Yarım saat kadar bu şekilde, küçük adımlarla ilerlediler. Atlar hâlâ kişniyor, şaha kalkıyor ve arabacı onlara hâkim olmakta zorlanıyordu. Tekerler çukurlara girdikçe dingillerden acayip sesler geliyordu, ama araba ne kadar sağlam olduğunu Aşağı Tuna havzası bataklıklarında ispatlamıştı.</p>

  <p>On beş dakika daha yürüdükten sonra, püskürtme tepeciklerinin bulunduğu bölge tamamen aşılmış olacaktı.</p>

  <p>Aniden, yolun sol tarafında güçlü bir ışık belirdi. Tepeciklerden biri tutuşmuş, şiddetli bir alev çıkartıyordu. Bozkır bir verst'lik bir ışıkla aydınlanmıştı.</p>

  <p>Diğerlerinden biraz önde yürüyen Ahmet arkasına döndü:</p>

  <p>"Birisi sigara mı içiyor!" diye bağırdı.</p>

  <p>Kimse sigara içmiyordu.</p>

  <p>Birdenbire ön taraftan arabacının haykırışları duyuldu, buna kamçı şaklamaları ekleniyordu. Arabacı artık hayvanlara hiçbir şekilde hâkim olamıyordu. Dehşet içindeki atlar, arabayı hızla sürüklüyordu.</p>

  <p>Herkes durmuştu. Karanlık gecenin içinde bozkır, korkunç görünüyordu.</p>

  <p>Gerçekten de, tepeciklerin birinden çıkan alev, çevre tepelere de yayılmıştı. Havai fişek gibi art arda şiddetle patlıyorlar, ateşleri havada kesişiyordu.</p>

  <p>Şimdi ortalığı müthiş bir aydınlık kaplıyordu. Bu ışığın altında, fışkırttığı sıvı maddelerin ortasında tutuşmuş gazıyla, yüzlerce ateş püsküren ağız görülüyordu. Bazılarının içinde petrolün uğursuz ışığı, bazılarında, beyaz kükürtün, piritin, demir karbonatının çeşitli renkleri parıldıyordu.</p>

  <p>Aynı zamanda, yerdeki kireçli balçığın içinden boğuk gürlemeler geliyordu. Acaba toprak yarılacak ve fışkıran maddelerin basıncıyla bir krater mi oluşacaktı?</p>

  <p>Çok büyük bir tehlike içinde oldukları kesindi. Hep beraber toprağa gömülme ihtimalini azaltmak için içgüdüsel olarak birbirlerinden ayrıldılar. Ama hiç durmadan hızla yürümek gerekiyordu. Bu tehlikeli bölgeden en kısa zamanda çıkmak son derece önemliydi, iyice aydınlanmış ve yürünebilecek kadar düzgün görünen yol, tepeciklerin arasından kıvrılarak bu ateşten bozkırı geçiyordu.</p>

  <p>Ahmet bağırdı:</p>

  <p>"İleri, ileri!"</p>

  <p>Kimse cevap vermedi ama onun dediğini yaptılar. Hepsi de, artık gözden kaybolmuş olan arabanın gittiği tarafa yöneldi. Ufkun ötesinde bozkır yine karanlıktı, bu da, geçilmesi gereken bu tehlikeli tepecikler bölgesinin sonu anlamına geliyordu.</p>

  <p>Aniden, yolun üzerinde çok şiddetli bir patlama oldu. Toprağı bir anda kabartan kocaman bir tepecikten ateş fışkırmaya başladı.</p>

  <p>Keraban yere yuvarlandı, alevlerin içinde debeleniyordu. Eğer ayağa kalkamazsa işi bitik demekti.</p>

  <p style="text-align: center;"><img alt="047" src="../Images/047.jpg" /></p>

  <p>Ahmet bir sıçrayışta onun yardımına koştu. Alev alan gaz her tarafını sarmadan, hidrojen buharından boğulmak üzere olan amcasını oradan uzaklaştırdı.</p>

  <p>"Amca, amca!"</p>

  <p>Van Mitten, Bruno, Nizib hepsi birlikte onu bir yamacın kenarına taşıdıktan sonra ciğerlerinin biraz hava almasını sağlamaya çalıştılar.</p>

  <p>Sonunda iyiye işaret olan şiddetli öksürükler duyuldu. Keraban'ın güçlü göğsü sık aralıklarla inip kalkarak zehirli gazı dışarıya atmaya başladı. Sonra uzun uzun nefes aldı, kendine geldi ve ilk sözü şu oldu:</p>

  <p>"Hâlâ Azak Denizi'nin etrafından dolaşmanın daha iyi olmadığını iddia edecek misin Ahmet?"</p>

  <p>"Haklısınız amca!"</p>

  <p>"Her zamanki gibi oğlum, her zamanki gibi!"</p>

  <p>Keraban Ağa sözünü henüz bitirmişti ki, bütün bozkırı aydınlatan güçlü ışık yerini koyu karanlığa bıraktı. Tepecikler ansızın ve aynı anda sönüvermişti. Sanki bir ışıkçı tiyatronun şalterini indirmişti. Her şey yeniden karanlığa gömüldü; retinalarının üzerinde, kaynağı birdenbire tükenen güçlü ışığın etkisini koruyan gözlerin algıladığından daha derin bir karanlığa.</p>

  <p>Neler olmuştu? Kraterlerine hiç ışık yaklaşmadığı halde tepecikler neden alev almıştı?</p>

  <p>Bu durum muhtemelen şu şekilde açıklanabilir: Havayla temas sonucunda kendi kendine alev alan bir gazın etkisiyle meydana gelen olayın aynısı 1840'ta Taman civarında büyük bir yangına sebep olmuştu. Söz konusu gaz, kireçli balçık tabakaları arasında gömülü deniz hayvanı cesetlerinin yarattığı fosfatlı maddelerden açığa çıkan fosforlu hidrojen gazıydı. Bu gaz alev alıyor ve bu alev lamba gazından başka bir şey olmayan karbonlu hidrojene de sıçrıyordu. Uygun hava koşullarının etkisiyle, bu ani tutuşmalar öngörülemez biçimde her an meydana gelebilirdi.</p>

  <p>Bu açıdan, Kerç ve Taman yarımadalarının yolları, aniden meydana geldiği için tedbir almanın imkânsız olduğu ciddi tehlikeler arz ediyordu.</p>

  <p>Sonuçta Keraban Ağa; herhangi bir başka yolun, Ahmet'in sabırsızlığının kendilerini sürüklediği bu yoldan daha iyi olduğunu söylerken haksız değildi.</p>

  <p>Neyse ki herkes tehlikeyi atlatmıştı, amca ile yeğen hafifçe kızarmıştı şüphesiz, diğerlerindeyse en ufak bir yanık izi dahi yoktu.</p>

  <p>Arabacı, buradan üç verst ileride atları durdurabilmişti. Alevler söner sönmez arabanın fenerlerini yakarak, yolcuların yorulmadan ve herhangi bir tehlikeye maruz kalmadan kolayca arabayı bulmalarını sağlamıştı.</p>

  <p>Herkes yerini aldı, yola devam edildi ve gece sakin geçti. Ama Van Mitten, bu gösterinin heyecan verici hatırasını hafızasında saklıyor olmalıydı. Kaderin bir cilvesi onu, Yeni Zelanda'nın benzer bölgelerine, kademe kademe yükselen alevli tepelerin arasına atmış olsaydı, daha fazla büyülenecek değildi.</p>

  <p>Ertesi gün, 6 Eylül'de, Kızıl taş Koyu'nun etrafını dolaşıp Anapa kasabasından geçen araba, akşam sekize doğru, Taman'a on sekiz fersah mesafede, Kafkas bölgesi sınırında bulunan Rayevskaya kasabasına geldi.</p>
</body>
</html>
