<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h3 class="buyuk">8<br /></h3>
  <hr />

  <h3 id="sigil_toc_id_8">OKUYUCU GÜZEL AMASYA VE NİŞANLISI AHMET İLE TANIŞIR</h3>
  <hr />

  <p>Türk kökenli Banker Selim'in biricik kızı Amasya ve halayığı Necibe, setler halinde Karadeniz'e kadar uzanan bahçenin ortasındaki olağanüstü bir konağın koridorlarında dolaşıyor, bir yandan da sohbet ediyorlardı.</p>

  <p>Çoğu zaman, doğudan esen eski Pontos Eukseinos rüzgârlarının dövdüğü, ama bugün sakin suların basamaklarını yaladığı son setten bakıldığında, yarım fersah güneydeki Odesa tüm ihtişamıyla gözler önüne seriliyordu.</p>

  <p>Denizin içine doğru uzanan yalçın bir falezin üzerine kurulmuş olan şehir, sarayları, kiliseleri, otelleri, evleriyle muhteşem bir manzara sergiliyordu, etrafını kuşatan uçsuz bucaksız bozkırın ortasında bir vaha gibiydi. Banker Selim'in konağından bakıldığında ağaçlarla süslü büyük meydan ve Dük de Richelieu heykelinin hâkim olduğu büyük merdiven bile görülebiliyordu. Şehrin kurucusu olan bu büyük devlet adamı, birleşmiş Avrupa'nın istilasına uğrayan Fransız topraklarının bağımsızlığı için çalışmak üzere ayrılmak zorunda kalana kadar buranın yöneticisiydi de.</p>

  <p>Kuzey ve doğu rüzgârlarının etkisi altındaki iklimin kuru olması, yakıcı sıcaklarda, yeni Rusya'nın bu başkentindeki zengin ahalinin khoutor gölgelere kaçarak serinlemeye çalışması; işleri dolayısıyla, yazı geçirmek üzere birkaç aylığına Güney Kırım'a gidemeyenlerin neden sahil şeridi boyunca uzanan yalılarda oturduğunu açıklıyordu. Diğerleri arasında, Banker Selim'in, konumu itibariyle yoğun kuraklığın bütün sakıncalarını ortadan kaldıran yalısı göze batıyordu.</p>

  <p>Bu şehre neden Odesa yani "Odysseus'un şehri" dendiğine gelince; Potemkin zamanında kalesiyle aynı adı taşıyan yani Hacıbey olarak bilinen şehre tanınan imtiyazlar sonucunda buraya yerleşen göçmenler Çariçe II. Katerina'dan bir isim isterler. Çariçe St. Petersburg Akademisi'ne danışır; akademisyenler Troya Savaşı tarihini gözden geçirir ve vaktiyle sahil şeridinin bu bölümünde, tartışmalı da olsa bir Odyssos şehrinin bulunduğu sonucuna varırlar; böylece 18. yüzyılın ikinci çeyreğinde bu Odesa adı ortaya çıkar.</p>

  <p>Odesa bir ticaret şehriydi, hâlâ da öyledir ve hep öyle kalacağı düşünülebilir. Yüz elli bin kişilik nüfusun içinde sadece Ruslar değil, aynı zamanda Türkler, Rumlar, Ermeniler de bulunmaktadır, sonuçta burası, ticaretle uğraşan her türlü insanın yaşadığı kozmopolit bir yerleşim birimidir. Ticaret, özellikle de ihracat, tüccarsız olmayacağı gibi bankersiz de olmaz. Bu sebeple, bu yeni şehir kurulduğundan beri bankalar da açılmış ve başlangıçta küçük bir müessese olan Banker Selim'inki zaman içinde hatırı sayılır bir banka haline gelmişti.</p>

  <p>Banker Selim'in, zannedilenden çok daha fazla sayıdaki tek eşli Türklerden biri olduğunu söylemek, onun daha iyi tanınmasına yardımcı olacaktır. Tek kansı öldükten sonra biricik kızı Amasya ile yalnız kalmıştı; kafası hiçbir zaman geleneksel sarığın kıvrımları arasında kaybolmayan, Osmanlıların en dik kafalısı, muhabiri ve dostu. Keraban Ağa'nın yeğeni Ahmet'in nişanlısı Amasya ile.</p>

  <p>Bilindiği gibi, Ahmet ile Amasya'nın düğünü Odesa'da yapılacaktı. Banker Selim'in kızı, bir haremin birinci kadını olacak, bencil ve kaprisli bir Türkün harem dairesini az veya çok sayıdaki rakiplerle paylaşacak biri değildi. Hayır! Sadece Ahmet ve o, birlikte İstanbul'a gelecek ve amcası Keraban'ın evine yerleşeceklerdi. Sevdiği ve kendisini çocukluğundan beri seven bu adamla tek bir ortaksız yaşayacaktı. Muhammed'in ülkesinde, genç bir kadın için böyle bir gelecek pek alışılmış şey değildi, aynı şekilde, aile geleneklerine ay kın davranacak bir adam olmayan Ahmet için de tuhaf olacaktı.</p>

  <p>Yine bilindiği gibi, Amasya'nın halası ölürken ona, on altı yaşını doldurmadan evlenmesi şartıyla yüz bin liralık muazzam bir miras bırakmıştı. Bu, koca bulamamış ve yeğeninin de kolay kolay bulamayacağını söyleyen yaşlı bir kızın kaprisiydi ve verilen süre altı hafta sonra doluyordu. Vasiyetin şartları yerine getirilmediği takdirde, genç kızın serveti daha uzak akrabalara gidecekti.</p>

  <p>Bütün bunların ötesinde, Amasya, bir Avrupalının gözüyle bile harika bir kızdı. Beyaz yaşmağı, başını saran altın işlemeli örtüsü, alnının üzerindeki üç sıra altın para olmasaydı, muhteşem siyah saçlarının dalgalanan kıvrımları görülebilecekti. Amasya, güzelliğini ortaya çıkarmak için asla ülkesindeki usulleri takip etmezdi. Ne kaşlarına hanum sürer, ne kirpiklerini hul ile boyar, ne kına ile gözkapaklarına gölge yapardı. Yüzünü boyamak için ne bizmut beyazı, ne allık kullanırdı, ne de dudaklarını renklendirmek için sıvı kırmız boyası. Günümüzün acınacak haldeki modasına uyan bir Batılı kadın onun yanında çok boyalı kalırdı. Amasya'nın doğal güzelliği, endamı, yürüyüşündeki zerafet, onu bir papaz elbisesi gibi, boynundan topuklarına kadar örten feracesinin altından bile anlaşılıyordu.</p>

  <p>O gün, yalının bahçesine açılan terasta bulunan Amasya, geniş şalvarının üzerine dökülen Bursa ipeklisinden bir gömlek, işlemeli bir yelek, uzun etekli, kolları yırtmaçlı, sadece Türkiye'ye özgü bir tür dantel olan oya şeritlerle süslü ipek bir entari giymişti. Kaşmirden bir kuşak, yürüyüşünü kolaylaştıracak şekilde etek uçlarını tutuyordu. Bütün ziyneti, bir yüzük ve küpelerden ibaretti. Kadife çorapları bacaklarının alt tarafını gizliyor, küçük ayakları altın yaldızlı ayakkabıların içinde kayboluyordu.</p>

  <p>Canlı, neşeli, sadık bir halayık, hatta denebilir ki arkadaş olan Necibe de onun yanındaydı. Gidiyor, geliyor, konuşuyor, gülüyor, samimi ve bulaşıcı neşesini etrafa yayıyordu.</p>

  <p>Çingene kökenli olan Necibe kesinlikle bir köle değildi. Hâlâ imparatorluğun bazı pazarlarında Habeşistanlıların ya da Sudanlı zencilerin satıldığı görülse de, kölelik büyük oranda ortadan kalkmıştı. Büyük Türk ailelerin -ki bunların sayısı İstanbul'da Müslüman nüfusun üçte biri kadardır- ihtiyaçlarını karşılamak üzere konaklarda barındırılan çok sayıda insan bulunuyorsa da, bunlar sadece birer hizmetçi seviyesinde değildi, doğrusunu söylemek gerekirse her biri kendi uzmanlık alanındaki işlerle uğraşırdı ve yapacak fazla bir işleri de yoktu.</p>

  <p>Banker Selim'in konağı da işte biraz bu tarz konaklardandı. Ama, henüz küçük bir çocukken bu eve alınan ve sadece Amasya'nın hizmetiyle ilgilenen Necibe'nin özel bir konumu vardı ve ev işlerinden hiçbiriyle uğraşmazdı.</p>

  <p>İran kumaşıyla kaplı bir divanın üzerine yarı uzanmış olan Amasya, gözlerini Odesa kıyılarında gezdiriyordu.</p>

  <p>Necibe, genç kızın ayağının dibindeki bir yastığa oturdu:</p>

  <p>"Sevgili hanımım, Ahmet Efendi burada değil mi hâlâ? Ne yapıyor şimdi?"</p>

  <p>"Şehre indi," diye cevap verdi Amasya, "belki de amcası Keraban'dan bir mektup getirir bize?"</p>

  <p>"Mektup mu? Mektup ha! Bize lazım olan mektup değil, amcanın kendisi, doğrusu bu amca da kendisini biraz fazla bekletti."</p>

  <p>"Biraz sabırlı ol Necibe!"</p>

  <p>"Siz rahat konuşuyorsunuz tabii hanımcığım, benim yerimde olsaydınız bu kadar sabırlı olamazdınız."</p>

  <p>"Deli kız!" dedi Amasya. "Gören de ben değil de sen evleniyorsun sanacak!"</p>

  <p>"Siz bir genç kızın hizmetinden bir hanımın hizmetine geçmenin ne kadar ciddi bir şey olduğunun farkında değilsiniz galiba?"</p>

  <p>"Bundan dolayı seni daha fazla sevecek değilim ki Necibe!"</p>

  <p>"Ben de öyle hanımcığım! Ama aslında, Ahmet Efendi'yle evlendikten sonra sizi öyle mutlu, öyle mutlu göreceğim ki, bu mutluluğun birazı da bana bulaşacak!"</p>

  <p>Nişanlısını hatırlayan genç kız bir an için gözlerini yumdu ve "Sevgili Ahmet!" diye mırıldandı.</p>

  <p style="text-align: center;"><img alt="025" src="../Images/025.jpg" /></p>

  <p>"Onu görmek için gözlerinizi kapatıyorsunuz sevgili hanımcığım," dedi Necibe muzipçe, "oysa ki burada olsaydı açmanız yetecekti!"</p>

  <p>"Sana tekrar söylüyorum Necibe, bankaya gelen postaya bakmaya gitti ve mutlaka, bize amcasından bir mektup getirecek."</p>

  <p>"Evet!.. Keraban Ağa'dan bir mektup daha; âdeti olduğu üzre, işlerinin kendisini İstanbul'a bağladığını, henüz yazıhanesinden ayrılamayacağını, tütün fiyatlarının yükseldiğini, yükselmediyse düştüğünü, bir hafta ya da olmadı en geç on beş gün içinde burada olacağını tekrar edip duran bir mektup daha!.. Ama zaman geçiyor! Sadece altı haftamız kaldı, bir an önce evlenmeniz gerek, yoksa bütün servetiniz..."</p>

  <p>"Ahmet beni param için sevmiyor!"</p>

  <p>"Olsun!.. Yine de bunu, bir gecikme yüzünden tehlikeye atmaya gerek yok. Ah şu Keraban Ağa... eğer benim amcam olsaydı!.."</p>

  <p>"Ne yapardın senin amcan olsaydı?"</p>

  <p>"Hiçbir şey yapmazdım hanımcığım, çünkü bu adama bir şey yapmak mümkün gibi görünmüyor!.. Ama yine de, eğer burada olsaydı, hatta bugün gelmiş olsaydı, yarın kadıda nikâh kaydınız yapılır, yarından sonra da imam, nikâhınızı kıyardı ve böylece evlenmiş olurdunuz ve bir kere evlendikten sonra, konaktaki düğün on beş gün sürerdi, Keraban Ağa da eğer canı isterse düğünün sonunu beklemeden geri dönerdi!"</p>

  <p>Keraban Amcanın İstanbul'dan ayrılmakta daha fazla gecikmemesi şartıyla muhakkak ki her şey bu şekilde gelişecekti. Devletin resmi görevlisi olan molla tarafından sicillere geçirilen ve nişanlıyı, karısına ev eşyası, giyecek ve mutfak eşyası vermekle yükümlü kılan sözleşme akdedildikten sonra dini tören yapılacak ve Necibe'nin dediği gibi bütün formaliteler çok kısa bir zaman içinde tamamlanabilecekti. Ancak, nikâhın geçerli olabilmesi için, nişanlılardan birinin vasisi sıfatıyla Keraban Ağa'nın orada bulunması gerekiyordu, işlerinden başını kaldırıp, güzel hanımının adına sabırsız çingene kızın talep ettiği birkaç günü ayırabilirse tabii.</p>

  <p>Genç hizmetçi bu sırada bağırdı:</p>

  <p>"Görüyor musunuz! Bir yelkenli bahçenin hemen önünde demirledi."</p>

  <p>"Evet gördüm."</p>

  <p>İki genç kız, buraya gelip zarifçe demirleyen küçük yelkenliyi daha iyi görebilmek için denize inen merdivenlere yöneldiler.</p>

  <p>Bu, yelkenleri şimdi istinga ipleri üzerinde sallanan tek direkli bir yelkenliydi. Hafif bir rüzgârın yardımıyla Odesa Koyu'ndan geçebilmişti. Demiri, kıyıya yalnızca bir gomina mesafedeydi ve konağın önündeki sahilde kırılan dalgalarla usul usul sallanıyordu. Direğinin üzerinde Türk bayrağı dalgalanmaktaydı; kırmızı kumaşın üzerinde gümüşi bir hilal. Amasya Necibe'ye sordu:</p>

  <p>"Adını okuyabiliyor musun?"</p>

  <p>"Evet," dedi genç kız, "bakın! Arka tarafında yazıyor adı <i>Guidare."</i></p>

  <p>Koya giren <i>Guidare</i> yani Kaptan Yarhud'du. Ama orada uzun süre kalacakmış gibi durmuyordu, zira yelkenleri sarılmamıştı ve denizcilikten anlayan biri harekete hazır olduğunu kolayca görebilirdi.</p>

  <p>"Böyle güzel bir yelkenliyle, masmavi deniz üzerinde, şu geniş beyaz yelkenleri şişiren tatlı bir rüzgârda dolaşmak ne harika olurdu kim bilir!" dedi Necibe.</p>

  <p>Sonra, düşünceleri çabucak oradan oraya atlayan çingene kızı, divanın yanında duran Çin işi lak cilalı sehpanın üzerindeki kutuyu fark etti ve açıp içinden birkaç mücevher çıkardı.</p>

  <p>"Ahmet Efendi'nin size getirdikleri ne kadar da hoş şeyler! Zannediyorum koca bir saattir hiç bakmadık bu mücevherlere!"</p>

  <p>"Öyle mi dersin?" diye mırıldandı Amasya, parmakları arasında parıldayan bir kolye ve bileziğe bakarak.</p>

  <p>"Ahmet Efendi bu mücevherle sizi daha da güzelleştirmeye çalışıyor, ama başaramayacak!"</p>

  <p>"Neler söylüyorsun Necibe?" dedi Amasya. "Bu şahane mücevherler hangi kadını güzelleştirmez? Şu Visapur elmaslarına bak! Bunlar ateşten cevherler, nişanlımın güzel gözleri gibi bana bakıyorlar!"</p>

  <p>"Ah hanımcığım, ya sizin gözleriniz ona yöneldiğinde, siz de ona bu kadar değerli bir hediye vermiş olmuyor musunuz?"</p>

  <p>"Deli kız!" dedi Amasya. "Ya şu Hürmüz safirleri, şu Ofir incileri, şu Makedonya firuzeleri!"</p>

  <p>"Firuzeye karşılık firuze," dedi Necibe neşeyle gülerek, "Ahmet Efendi güzel bir seçim yapmış doğrusu!"</p>

  <p>"Neyse ki burada değil de senin bu söylediklerini duymuyor, Necibe."</p>

  <p>"Eğer burada olsaydı hanımcığım, size gerçekleri kendi ağzıyla söyleyecekti ve tabii onun söyledikleri benimkilerden çok daha değerli olacaktı."</p>

  <p>Sonra, kutunun yanında duran terlikleri eline alan Necibe yeniden konuşmaya başladı:</p>

  <p>"Ve, çok iyi tanıdığım iki küçük ayak için yapılmış, pullu ve sırmalı, kuğu tüyünden püsküllü güzel terlikler!.. Haydi ayağınızı uzatın da deneyelim."</p>

  <p>"Onları sen dene Necibe."</p>

  <p>"Ben mi?"</p>

  <p>"İlk defa yapmayacaksın ki, haydi hatırım için..."</p>

  <p>"Tabii ki, tabii ki! Sizin güzel tuvaletlerinizi giyip terasa bile çıktım, neredeyse beni siz zannedeceklerdi! Çünkü ben de gayet güzel görünüyordum. Ama hayır! Böyle bir şey olamaz, hele bugün hiç olmaz. Haydi, şu güzel terlikleri bir deneyin!"</p>

  <p>"Öyle istiyorsan!"</p>

  <p>Ve Amasya, değerli bir bibloyu vitrine yerleştirir gibi terlikleri ayaklarına giydiren Necibe'nin kaprisine hatır için teslim oldu.</p>

  <p>"Ah! Bunlarla yürümeye nasıl cesaret edilir?" diye bağırdı çingene kızı. "Şimdi başınız küçük ayaklarınızı kıskanmayacak mı hanımcığım!"</p>

  <p>"Beni güldürüyorsun Necibe," dedi Amasya, "ve yine de..."</p>

  <p>"Ya bu kollar, tamamen çıplak bıraktığınız bu güzel kollar! Onlar size ne yaptı? Ahmet Efendi onları unutmadı ya! Kollarınıza çok yakışacak bilezikler görüyorum burada! Zavallı küçük kollar, kimse sizinle ilgilenmiyor! Neyse ki ben buradayım!"</p>

  <p>Ve gülücükler içinde, genç kızın bileklerine, bu sıcak beyaz tenin üzerinde kadife mahfazasında olduğundan çok daha parlak duran iki muhteşem bilezik geçirdi.</p>

  <p>Amasya ona engel olmadı. Sanki bütün bu mücevherler ona Ahmet'ten söz ediyordu, Necibe'nin bitmek bilmez gevezelikleri arasında, Ahmet usulca fısıldar gibiydi: "Sevgili Amasya!"</p>

  <p>Bu sesi duyan genç kız birdenbire ayağa kalktı.</p>

  <p>Yirmi iki yaşındaki delikanlı, yaşı yaşına uygun on altısındaki nişanlısının yanı başındaydı. Boyu ortadan uzundu, hem mağrur hem zarif bir tavrı vardı, bakışları tatlı, gözleri simsiyahtı, bu gözler ancak tutkuyla parıldayabilirdi, fesinden aşağıya sarkan ipek püskülün arasında siyah saçları kıvrılıyordu, ince bıyıkları Arnavut modasına göre kesilmişti, dişleri bembeyazdı. Eğer, hiçbir aristokratik mirasın olmadığı bu ülkede bu vasıflandırma geçerli olacaksa, son derece aristokrat bir havası vardı.</p>

  <p>Ahmet tamamıyla Türk tarzı giyinmişti. Zaten basit bir memur gibi Avrupalılara benzemeyi şerefsizlik telakki eden bir amcanın yeğeni başka nasıl yapabilirdi? Yaldız işlemeli ceketi, gözü rahatsız edecek hiçbir şeridin görülmediği mükemmel kesimli şalvarı, belini zerafetle saran kuşağı, etrafına Bursa pamuklusu sarılmış fesi ve deri çizmeleriyle tam şanına yakışır bir kıyafet içindeydi.</p>

  <p>Ahmet genç kıza doğru ilerlemiş, ellerini tutup yavaşça oturmasını sağlamıştı, tam bu sırada Necibe haykırdı:</p>

  <p>"Evet Ahmet Efendi, bugün İstanbul'dan bir mektubunuz var mı?"</p>

  <p>"Hayır," diye cevap verdi Ahmet, "Keraban Amcam'dan bir iş mektubu bile gelmemiş!"</p>

  <p>"Ne fena adam!" diye bağırdı çingene kızı.</p>

  <p>"Yazıhanesinden hiçbir mektup gelmemiş olması çok garip," diye devam etti Ahmet, "bugün her zaman Odesa'daki bankeriyle işlemlerini düzenlediği gün, daha önce hiç aksatmamıştı, ama babanız bugün hiçbir mektup almadı."</p>

  <p>"Haklısınız Ahmetçiğim, amcanız Keraban gibi işinde çok titiz bir tüccar söz konusu olduğunda bu gerçekten şaşırtıcı! Belki bir telgraf..."</p>

  <p>"O mu telgraf çekecek? Ama sevgili Amasya siz de gayet iyi biliyorsunuz ki, amcam trenle yolculuk yapmadığı gibi telgrafla da haberleşmez. Ticari ilişkileri için bile bu modern icatları kullanmaz! Eminim, mektupla kötü bir haber almayı, telgrafla iyi bir habere tercih edecektir! Ah, Keraban Amca!"</p>

  <p>Bakışlarını yavaşça nişanlısına çeviren genç kız sordu:</p>

  <p>"Ama yine de siz ona yazdınız değil mi?"</p>

  <p>"Odesa'ya gelmekte acele etmesi için on kere yazdım, düğünümüz için yakın bir tarih tespit etmesini defalarca rica ettim! Hatta, zalim bir amca olduğunu bile kaç kere söyledim."</p>

  <p>"İyi etmişsiniz!" dedi Necibe.</p>

  <p>"İnsanların en iyisi, ama kalpsiz bir amca...</p>

  <p>Necibe başını eğdi:</p>

  <p>"Ahhhhh, ah!"</p>

  <p>"Yeğeni için baba gibidir ama bir amca olarak kalpsizdir!.. Ama, altı haftadan önce gelebilirse, kendisinden bundan başka hiçbir şey beklenemeyeceğini yazmıştı bana!"</p>

  <p>"O zaman bize de, onun keyfini beklemek düşüyor, Ahmet!"</p>

  <p>"Beklemek, Amasya beklemek!.." diye karşılık verdi Ahmet, "bir o kadar da, mutlu gün çalıyor bizden!"</p>

  <p>Necibe ayağını yere vurdu:</p>

  <p>"Hırsızlar tutuklanır, evet, bunca kötülük yapan hırsızlar tutuklanır!"</p>

  <p>"İstediğiniz nedir?" dedi Ahmet. "Bir kere daha amcamı yumuşatmaya çalışacağım, eğer yarın da mektubuma cevap gelmezse, İstanbul'a gideceğim ve..."</p>

  <p>Amasya, onun gitmesine engel olmak ister gibi elini tuttu:</p>

  <p>"Hayır Ahmetçiğim, sizin yokluğunuzun bana vereceği acı, evliliğimiz için kazanacağımız birkaç günün vereceği mutluluktan fazladır. Gitmeyin, burada kalın! Amcanızın düşüncelerini değiştirecek birşeylerin olmayacağını kim bilebilir?"</p>

  <p>"Keraban Amcamın fikrini değiştirmek mi!" diye cevap verdi Ahmet. "Gezegenlerin yörüngelerini değiştirmeye, güneşin yerine ayın dogmasını sağlamaya, gökyüzü kanunlarını altüst etmeye çalışmak gibi bir şey bu!"</p>

  <p>"Ah, ben onun yeğeni olacaktım ki!" dedi Necibe.</p>

  <p>"Ne yapardın?" diye sordu Ahmet.</p>

  <p>"Ben mi?.. Kaftanından şöyle sıkıca tutup..." diye söze başladı genç çingene.</p>

  <p>"Kaftanını yırtmakla kalırdın Necibe, o kadar!"</p>

  <p>"Sakalından şöyle sıkıca çeker..."</p>

  <p>"Sakalı elinde kalırdı!"</p>

  <p>"Yine de," dedi Amasya, "Keraban Ağa insanların en iyisidir!"</p>

  <p>"Ona şüphe yok," diye cevap verdi Ahmet, "ama öyle inatçı ki, inatçılık konusunda bir katırla yarışsa, katır üzerine bahse girmem!"</p>
</body>
</html>
