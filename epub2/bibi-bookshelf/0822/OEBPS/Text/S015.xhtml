<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h1>11</h1>

  <p>Ertesi gün, genç kont şafak vaktinde uyandı; gece gördüğü hayaller nedeniyle zihni hâlâ bulanıktı.</p>

  <p>Kolozsvar yolunu tutmak için Werst Köyü'nden sabahleyin ayrılmalıydı.</p>

  <p>Franz'ın niyeti, Petroşani ve Livadzel endüstri kasabalarını ziyaret ettikten sonra, Karlsburg'da bir tam gün kalmak, sonra da Transilvanya'nın başkentinde biraz zaman geçirmekti. Oradan da, demiryoluyla, yolculuğunun son durağı olan Macaristan'ın iç bölgelerinden geçecekti.</p>

  <p>Franz handan ayrılmıştı. Sekide gezinirken, cep dürbününü gözlerine yerleştirmiş, doğan güneşin Orgall Yaylası üzerinde oldukça net biçimde belirginleştirdiği kalenin siluetini derin bir heyecanla inceliyordu.</p>

  <p>Şunu düşünüyordu: Karlsburg'a vardığında, Werstlilere verdiği sözü tutacak mıydı?</p>

  <p>Genç kont köyü yeniden huzura kavuşturmaya söz verdiğinde, kalenin bir hırsız ursuz çetesine yataklık ettiğine kesin olarak inanıyordu. Ya da bunlar, en azından, kesinlikle bulunmak istemediklerinden, kimsenin yaklaşmasına izin vermeyen kuşkulu insanlardı. Buna inanmıştı.</p>

  <p>Fakat, Franz gece boyu düşünmüştü. Fikirleri değişmişti ve şimdi tereddüt ediyordu.</p>

  <p>Gerçekten de, beş yıldan beri, Gortz ailesinin son evladı Baron Rodolphe ortadan kaybolmuştu ve başına ne geldiğini kimse bilmiyordu. Napoli'den ayrıldıktan bir süre sonra ölmüş olduğu dedikodusu yayılmıştı, ama doğru muydu acaba? Bu ölüm hakkında hangi kanıta sahiptik? Belki de Baron de Gortz yaşıyordu ve eğer yaşıyorduysa, atalarının şatosuna niçin geri dönmemiş olsundu ki? Tek yakını olarak bilinen Orfanik niçin ona eşlik etmiş olmasındı? Ve o tuhaf fizikçi, bölgedeki korkuyu beslemeye devam eden olayların yaratıcısı ve sahneleyicisi niçin olmasındı? Franz bunları düşünüyordu.</p>

  <p>Bu doğru olabilirdi; bu varsayım oldukça akla yatkın gözüküyordu. Eğer Baron Rodolphe de Gortz ile Orfanik kaleye sığınmışlarsa, alışkanlıklarına ve karakterlerine uygun düşen tecrit yaşamını sürdürebilmek için, oraya başkalarının ulaşmasını engelleme istekleri anlaşılıyordu.</p>

  <p>Peki durum buysa, genç kont hangi tavrı benimsemeliydi? Baron de Gortz'un özel işlerine karışmaya çalışmış mı olurdu? Kendi kendine bu soruları soruyor, cevaplar arasında gidip geliyordu ki Rotzko sekiye çıkıp yanına geldi.</p>

  <p>Genç kont, bu konudaki fikirlerini Rotzko'ya anlatmayı uygun buldu:</p>

  <p>“Efendim,” diye karşılık verdi Rotzko, “tüm bu şeytansı hayalleri yaratanın Baron de Gortz olması muhtemeldir. Eh! Eğer durum böyleyse, bence, biz bu işlere hiç bulaşmayalım. Werstli ödlekler diledikleri gibi çıksınlar işin içinden, bu onların işi. Bu köye huzur getireceğiz diye hiç endişelenmeyelim,”</p>

  <p>“Öyle olsun,” cevabını verdi Franz, “etraflıca düşündüğümde, senin haklı olduğun kanısına varıyorum, cesur Rotzko'm benim.”</p>

  <p>“Ben de öyle düşünüyorum,” diye cevap verdi asker kısaca.</p>

  <p>“Yargıç Koltz'a ve diğerlerine gelince, kaledeki sözümona ruhlarla nasıl başa çıkacaklarını artık biliyorlar.”</p>

  <p>“Gerçekten de, efendim, Karlsburg polisini haberdar etmeleri yeter.”</p>

  <p>“Kahvaltıdan sonra yola koyuluyoruz, Rotzko.”</p>

  <p>“Her şey hazır olacak.”</p>

  <p>“Fakat, Siret Vadisi'ne tekrar inmeden önce, Plesa'ya doğru döneceğiz.”</p>

  <p>“Niçin, efendim?”</p>

  <p>“Şu tuhaf Karpatlar Şatosu'nu yakından görmek istiyorum.”</p>

  <p>“Neye yarayacak?...”</p>

  <p>“Bir fantezi, Rotzko, bizi yarım gün bile geciktirmeyecek bir fantezi.”</p>

  <p>Rotzko, en azından gereksiz gördüğü bu karara karşıydı. Genç konta geçmişin anısını canlı biçimde hatırlatabilecek her şeyi hep uzak tutmak istemişti. Ama bu kez boşunaydı, efendisinin kararının değişmez olduğunu görüyordu.</p>

  <p>Çünkü Franz -karşı konulmaz bir etki altındaymış gibi- sanki kalenin cazibesine kapılmıştı. Farkında değildi ama, belki de bu çekim, Stefano'nun içli melodisini mırıldanan La Stilla'nın sesini işittiği düşe bağlıydı.</p>

  <p>İyi de, gördüğü düş müydü?... Evet! Yine <i>Kral Mathias</i>'ın bu salonunda, daha önce de bir sesin işitildiğine insanların emin olduğunu -Nic Deck'in tedbirsizliğiyle tehditleri üstüne çektiği o ses- hatırladığında kendine bunu sormaktaydı. Zaten, genç kontun içinde bulunduğu ruh halinde, Karpatlar Şatosu'na doğru gitmek istemesine, içeri girmeyi düşünmese bile, yaşlı surlarının eteklerine kadar uzanmayı düşünmüş olmasına şaşmamalıyız.</p>

  <p>Franz de Tèlek, haklı olarak, kendi niyetinden Werst sakinlerini kesinlikle haberdar etmemeye karar vermişti. Bu insanlar, kaleye yaklaşmasını engellemek için Rotzko'ya katılabilirdi. Bu nedenle, askerine bu proje konusunda kesinlikle susmasını emretmişti. Köyden Siret Vadisi'ne doğru indiklerini görünce, Karlsburg yoluna yöneleceklerinden kimse kuşku duymayacaktı. Franz, bir başka yolun Retyezat'ın dibinden Vulkan Boğazı'na kadar uzandığını sekinin tepesinden fark etmişti. Demek ki, köyden tekrar geçmeden, yani Yargıç Koltz ve diğerleri tarafından görülmeden, Plesa'nın şişkin yamaçlarını tırmanmak mümkün olacaktı.</p>

  <p>Öğleye doğru, Jonas'ın en sevimli gülümseyişi eşliğinde sunduğu biraz kabarık hesabı tartışmasız ödedikten sonra, Franz artık yola çıkmaya hazırdı.</p>

  <p>Yargıç Koltz, güzel Miriota, Öğretmen Hermod, Doktor Patak, Çoban Frik ve çok sayıda köy sakini, konta veda etmek üzere toplanmıştı.</p>

  <p>Genç ormancı bile yatağından çıkmıştı, kısa sürede yeniden ayağa kalkacağı görülüyordu - eski hastabakıcı, şerefi üzerine yemin ediyordu.</p>

  <p>“Sizi kutlarım, Nic Deck,” dedi Franz, “sizi ve nişanlınızı.”</p>

  <p>“Tebriklerinizi memnuniyetle kabul ediyoruz,” cevabını verdi genç kız, mutluluktan gözleri ışıl ışıldı.</p>

  <p>“Dilerim yolculuğunuz rahat geçer, sayın bay kont,” diye ekledi ormancı.</p>

  <p>“Evet... umarım öyle olur!” cevabını verdi Franz, yüzü asılmıştı.</p>

  <p>“Sayın bay kont,” dedi bunun üzerine Yargıç Koltz, Karlsburg'da yapmaya söz verdiğiniz müracaatları unutmamanızı rica ediyoruz.”</p>

  <p>“Unutmayacağım, Yargıç Koltz,” cevabını verdi Franz. “Fakat, yolculuğumda gecikirsem eğer, sizi rahatsız eden bu komşuluktan kurtulmanın yolunun çok basit olduğunu biliyorsunuz, şato Werst'in iyi insanlarına korku vermekten kısa süre içinde çıkar.”</p>

  <p>“Söylemesi kolay...” diye mırıldandı öğretmen.</p>

  <p>“Yapması da,” cevabını verdi Franz. “Kırk sekiz saati bulmaz, eğer isterseniz, jandarmalar kalede saklananları yakalarlar...”</p>

  <p>“Tabii, eğer şatodakiler ruh değilse,” diye düşüncesini belirtti Çoban Frik.</p>

  <p>“Fark etmez,” diye karşılık verdi Franz, belli belirsiz omuz silkerek.</p>

  <p>“Sayın bay kont,” dedi Doktor Patak, “eğer bize, Nic Deck ile bana eşlik etmiş olsaydınız, belki böyle konuşmazdınız!”</p>

  <p>“Bilemem, doktor,” cevabını verdi Franz. “Ben de sizin gibi kale hendeğinin içinde ayaklarımdan tuhaf biçimde tutulmuş olsaydım...”</p>

  <p>“Ayaklarımdan... evet, sayın bay kont, ya da daha doğrusu, botlardan! Tabii eğer, içinde bulunduğum... ruh halinde... benim... düş gördüğümü... ileri sürmüyorsanız...”</p>

  <p>“Ben bir iddiada bulunmuyorum, bayım,” cevabını verdi Franz. “Sizin açıklayamadığınız şeyi açıklamaya da hiç çalışmıyorum. Ama şuna emin olun, eğer jandarmalar Karpatlar Şatosu'nu ziyarete gelirlerse, onların disipline alışkın olan botları, sizinkiler gibi kök salıp kalmaz.”</p>

  <p>Genç kont, doktora hitaben bunları söyledikten sonra, saygıdeğer Franz de Tèlek'in, hanını onurlandırmasından pek onur duymuş olan... <i>Kral Mathias</i>'ın hancısının saygılarını son bir kez daha kabul etti. Franz, Yargıç Koltz'u, Nic Deck'i, nişanlısını ve meydanda toplanmış olan köylüleri selamladıktan sonra, Rotzko'ya işaret etti. İkisi birden hızlı adımlarla boğaz yolundan aşağıya inmeye başladılar.</p>

  <p>Bir saatten kısa bir sürede, Franz ile askeri nehrin sağ yakasına varmışlardı. Ardından, Retyezat'ın güney eteklerini izlemeye koyuldular.</p>

  <p>Rotzko, efendisine hiçbir şey söylememekte kararlıydı; boşuna çabalamak olurdu. Ona askerce itaat etmeye alışkındı. Genç kont herhangi bir tehlikeli maceraya atılırsa, onu çekip çıkarmayı bilirdi.</p>

  <p>İki saatlik yürüyüşten sonra, Franz ve Rotzko biraz dinlenmek için durdular.</p>

  <p>Durdukları yerde, hafifçe sağa doğru kıvrılmış olan Eflak Siret'i, çok belirgin bir dirsekle yola yaklaşıyordu. Diğer tarafta, Plesa'nın tümseği üzerinde, Orgall Yaylası, yarım mil, yani yaklaşık bir fersah mesafede yuvarlak bir hal alıyordu. Dolayısıyla, Siret'ten uzaklaşmak uygun olurdu, çünkü Franz, şato istikametine yönelmek için boğazı aşmaktan yanaydı.</p>

  <p>Werst'ten tekrar geçmemek için yoldan sapmaları, şatoyu köyden ayıran mesafeyi iki katına çıkarıyordu. Yine de, Franz ve Rotzko, Orgall Yaylası'nın doruğuna vardıklarında hâlâ gündüz olacaktı. Genç konta kaleyi dışardan gözlemlemek için vakit kalacaktı. Werst yoluna tekrar inmek için akşamı beklediklerinde, kimse tarafından görülmeden kolaylıkla geçecekleri kesindi. Franz'ın niyeti geceyi, Siret'in iki kolunun kesiştiği yerdeki küçük Livadzel Kasabası'nda geçirmek ve ertesi gün Karlsburg'a doğru yola çıkmaktı.</p>

  <p>Mola yarım saat sürdü. Baron de Gortz'un kendini bu şatonun ücra bir köşesine gizlemiş olduğu düşüncesinin pek heyecanlandırdığı ve anılarına fazlasıyla gömülmüş olan Franz, tek laf etmedi...</p>

  <p>Rotzko da ona, “Daha ileri gitmemiz gereksiz, efendim!... Bu lanetli kaleye sırtımızı dönelim ve çekip gidelim!” dememek için büyük bir sabır gösterdi.</p>

  <p>İkisi birlikte vadinin yatağı boyunca ilerlediler. Önce, hiçbir patikanın geçmediği bir yığın ağaç arasından yollarını bulmak zorunda kaldılar. Toprak yer yer pek derinden aşınmıştı. Yağmur mevsiminde, Siret kimi zaman taşar ve taşkını bu topraklar üzerinde gürültülü patırtılı bir sel halinde akar, buraları batağa çevirirdi. Bu durum, yürümekte kimi güçlüklere ve sonuç olarak da biraz gecikmeye yol açtı. Vulkan Boğazı yoluna çıkmak için bir saat gerekti; saat beşe doğru boğaz yolunu aşmışlardı.</p>

  <p>Plesa'nın sağ yamacında, Nic Deck'in baltayla geçit açtığı o ormanlar yoktu; fakat başka türlü güçlüklerle uğraşmak gerekiyordu. Buzul taşı döküntüleri vardı. Bunlar arasında tedbirsizce yürümek olmazdı. Beklenmedik girinti çıkıntılar, derin kırıklar vardı; tabanları sağlam olmayan ve dağlık bir yöredeki buz kütleleri gibi dikilen kaya bloklarıyla kaplıydı ortalık. Dağların doruklarından çığların yuvarladığı dev kaya yığınları karmakarışık bir halde dağılmıştı. Sonuçta, her taraf, tüm dehşeti içinde gerçek bir kaos görünümündeydi.</p>

  <p>Bu koşullarda şevi tırmanmak, çok güç gerektiren bir saatlik bir çaba istiyordu. Gerçekten de, Karpatlar Şatosu, yalnızca çevresinin aşılmaz engellerle dolu olmasıyla bile kendini savunabilir gözüküyordu. Belki de, Rotzko, aşılması imkânsız engellerin çıkmasını umuyordu: Hiç öyle olmadı.</p>

  <p>Kaya bloklarının ve çukurların bulunduğu bölgeyi aştıktan sonra, nihayet Orgall Yaylası'nın ön doruğuna ulaşıldı. Bu noktada, şato bu iç karartıcı çölün ortasında daha net çizgileriyle görülüyordu. Yıllardır, korku nedeniyle, bölge sakinleri buradan uzak kalmıştı.</p>

  <p>Şunu belirtmek gerekir ki, Franz ile Rotzko kaleye yan hendek bayırından, kuzeye doğru yönelmiş olanından varacaklardı. Nic Deck ile Doktor Patak'ın doğudaki hendek bayırından varmış olmalarının nedeni, Plesa'nın sol tarafı boyunca ilerleyerek, Nyad sel yatağını ve boğaz yolunu sağda bırakmış olmalarıydı. Gerçekten de, iki yön arasında belirgin bir açı vardı, ana burç bu açının tepesini meydana getiriyordu. Zaten, kuzey tarafta, suru aşmak imkânsızdı, çünkü, burada ne kapı vardı ne asma köprü; dahası hendeğin bayın da, yaylanın düzensizliklerine uyum sağlayarak, oldukça yükseğe çıkmaktaydı.</p>

  <p>Kısacası, bu tarafta tüm girişlerin kapalı olması pek önemli değildi, çünkü genç kont şatonun surlarını aşmayı zaten düşünmüyordu.</p>

  <p>Saat yedi buçuk olduğunda Franz de Tèlek ile Rotzko, Orgall Yaylası'nın uç sınırında durdular. Gölgelere bulanmış bu vahşi yığın önlerinde uzanıyordu. Rengi, Plesa kayalarının antik renklerine uyum sağlamıştı. Solda, ani bir dirsek oluşturan surlar, köşe burcu tarafından korunuyordu. Orada, dolma toprağın üzerinde, mazgallı duvarların üstünde, kayınağacı görüntüyü buruşturuyordu. Ağacın burkulmuş dalları, o yükseklikte esen şiddetli güneybatı boralarının kanıtıydı.</p>

  <p>Gerçekten de, Çoban Frik kesinlikle yanılmamıştı. Efsaneye bakılırsa, Gortz baronlarının eski kalesinin üç yıllık ömrü kalmıştı.</p>

  <p>Franz, sessizlik içinde, ortadaki bodur burcun hâkimiyetindeki bu yapılara bakıyordu. Orada, kuşkusuz, bu karışık yığının altında hâlâ tonozlu salonlar gizliydi; geniş ve çınlayan, uzun labirentsi koridorlar, eski Macarların kalelerinde hâlâ mevcut olan, toprağın derinliklerine gömülmüş küçük odalar vardı.</p>

  <p>Gortz ailesinin son evladının, esrarını kimsenin bilemeyeceği bir unutuluş içine gömülmesine bu eski küçük şatodan daha uygun bir yer olamazdı. Genç kont düşündükçe, Rodolphe de Gortz'un, Karpatlar Şatosu'nun tecrit edilmiş surları arasına sığınmış olduğu fikrine daha çok bağlanıyordu.</p>

  <p>Yine de, ana burçta herhangi bir konuğun varlığına işaret eden bir şey yoktu. Bacalarından tek bir duman çıkmıyordu; sımsıkı kapalı pencerelerinden tek bir gürültü işitilmiyordu. Karanlık malikânenin esrarını bozan hiçbir şey -bir kuş sesi bile- yoktu.</p>

  <p>Eskiden şenliklerin gürültü patırtısıyla ve kılıçların şakırtısıyla dolup taşan bu suru, Franz, açgözlü bakışlarıyla bir süre inceledi. Ama, susuyordu; ruhuna bunaltıcı düşünceler musallat olmuştu; yüreği anılarla doluydu.</p>

  <p>Genç kontu kendi haline bırakmak isteyen Rotzko, bir kenara çekilmeye özen göstermişti. Tek bir şey bile söyleyerek onu rahatsız etmek istemiyordu. Fakat, güneş Plesa sıradağlarının ardında kaybolurken, Siret'in iki kolunun oluşturduğu vadi gölgelerle dolmaya başladığında, artık tereddüt etmedi.</p>

  <p>“Efendim,” dedi, “akşam oluyor... Birazdan saat sekiz olacak.”</p>

  <p>Franz işitmemiş gibiydi.</p>

  <p>“Gitme zamanı geldi,” diye tekrarladı Rotzko, “hanlar kapanmadan Livadzel'de olmak istiyorsak eğer.”</p>

  <p>“Rotzko... birazdan... evet... birazdan... senin yanına geliyorum,” cevabını verdi Franz.</p>

  <p>“En azından bir saat gerekiyor bize, efendim, boğazın yolunu yeniden tutmak için ve gece hava kapalı olacağından, yoldan geçerken görünme riskimiz yok.”</p>

  <p>“Birkaç dakika daha,” cevabını verdi Franz, “sonra köye doğru ineceğiz.”</p>

  <p>Genç kont, Orgall Yaylası'na gelirken durduğu yerden kımıldamamıştı.</p>

  <p>“Unutmayın, efendim,” diye tekrar sözü aldı Rotzko, “geceleyin, bu kayaların ortasından geçmek güç olur... Henüz gün ışığı varken oraya varabiliriz... Israr ettiğim için beni bağışlayın...”</p>

  <p>“Evet... gidelim... Rotzko... Seni takip ediyorum...”</p>

  <p>Sanki kale, Franz'ı karşı konulmaz biçimde tutuyor gibiydi; belki de yüreğinin derinlerinde, farkına varmayı beceremediği şu gizli önsezilerden biri tutuyordu onu. Doktor Patak'ın, hendeğin dibinde başına geldiği gibi, toprağa mı çivilenmişti?... Hayır! Bacaklarım tutan hiçbir engel, hiçbir tuzak yoktu... Yaylanın üzerinde ileri geri gidebilirdi ve eğer isterse, hendek boyunca, surların etrafında dolaşmasına da bir şey engel olamazdı....</p>

  <p>Belki de bunu istiyordu.</p>

  <p>Rotzko da böyle düşündü ve son bir kez daha seslenmeye karar verdi:</p>

  <p>“Geliyor musunuz, efendim?...”</p>

  <p>“Evet... evet...” cevabını verdi Franz.</p>

  <p>Ama kımıldamadı.</p>

  <p>Orgall Yaylası çoktan kararmıştı. Sıradağların yayılan gölgesi, güneye doğru uzanırken, kale yapılarının tümünü örtüyordu; yapıların hatları belirsiz bir karaltı halini alıyordu. Kısa süre içinde her şey görünmez olacaktı, tabii eğer ana burcun dar pencerelerinden herhangi bir ışık fışkırmazsa.</p>

  <p>“Efendim... gelin haydi!” diye tekrarladı Rotzko.</p>

  <p>Ve Franz nihayet onu izleyecekti ki, efsanevi kayınağacının bulunduğu burcun dolma toprağı üzerinde belli belirsiz bir siluet göründü...</p>

  <p>Franz siluete bakarak kalakaldı; profil yavaş yavaş belirginleşiyordu.</p>

  <p>Bir kadındı bu, dağınık saçlı, uzun beyaz bir giysi içinde, ellerini uzatmış.</p>

  <p>Ama bu kostüm, La Stilla'nın, Franz de Tèlek'in onu son kez gördüğü Orlando'nun o final sahnesinde giydiği kostüm değil miydi?</p>

  <p>Evet! La Stilla'ydı o, hareketsiz, ellerini genç konta doğru uzatmış, delici bakışlarını ona dikmiş olan La Stilla...</p>

  <p>“O!... o!” diye haykırdı, ileri atılan Franz, eğer Rotzko tutmamış olsaydı, surların dibine kadar yuvarlanacaktı...</p>

  <p>Görüntü aniden silindi. La Stilla ancak bir dakika kadar görünmüştü...</p>

  <p>Önemi yoktu! Franz'ın onu tanıması için bir dakika yetmişti. Ağzından şu sözler çıktı: “O... o... yaşıyor!”</p>
</body>
</html>
