<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h1>10</h1>

  <p>Bu içler acısı hikâye işte böyleydi.</p>

  <p>Bir ay boyunca, Franz de Tèlek hayati tehlike içinde kalmıştı. Kimseyi tanımıyordu -kendi askeri Rotzko'yu bile. Ateşler içinde kıvranırken, son soluğunu vermeye hazır dudakları, tek bir adı söylemek için aralanıyordu: La Stilla'nın adıydı bu.</p>

  <p>Genç kont ölümden döndü. Doktorların mahareti, Rotzko'nun bitmek bilmeyen bakımı, gençliğinin ve doğasının yardımıyla Franz de Tèlek kurtuldu. Aklı, bu korkutucu sarsıntıdan sağ salim çıktı. Fakat, anıları canlandığında, sanatçının ruhunun paramparça olduğu Orlando'nun trajik final sahnesini hatırladığında, “Stilla!. Stilla'm benim!” diye haykırıyordu, o sırada elleri sanki hâlâ alkışlamak ister gibi uzanıyordu.</p>

  <p>Efendisi yataktan kalkar kalkmaz, Rotzko, bu lanetli şehirden ayrılmaları, Krajowa Şatosu'na dönmeleri için efendisine yalvardı. Bu isteği kabul eden genç kont, Napoli'yi terk etmeden önce, ölünün mezarı başında dua etmek ve ona son kez, ebedi bir vedada bulunmak istedi.</p>

  <p>Rotzko, Campo Santo Nuovo'ya giderken Franz'a eşlik etti. Franz bu acımasız toprağın üzerine kapandı, kendini oraya gömmek için tırnaklarıyla kazmaya çabaladı... Rotzko onu, mutluluğunun yegâne kaynağının yattığı bu mezarın uzağına sürüklemeyi başardı.</p>

  <p>Birkaç gün sonra, Krajowa'ya dönmekte olan Franz de Tèlek, Eflak topraklarının ucunda, ailesinin eski malikânesini tekrar gördü. Bu şatonun içinde beş yıl boyunca mutlak bir tecrit içinde yaşadı, dışarı çıkmayı reddediyordu. Acısını ne zaman, ne mesafe dindirebilmişti. Unutması gerekiyordu, ama unutamıyordu. La Stilla'nın ilk günkü kadar canlı anısı onun yaşamıyla özdeşleşmişti. Franz'ın acısı, ancak ölümle kapanan o yaralardandı.</p>

  <p>Bu hikâyenin başladığı dönemde, genç kont şatodan ayrılalı birkaç hafta olmuştu. Rotzko, efendisini eritip bitiren bu yalnızlığa son vermesi için o kadar çok, o kadar sık yalvarıp yakarmıştı ki! Franz, teselli bulmuyordu; olsun, en azından acısını dağıtmaya çalışması şarttı.</p>

  <p>Önce Transilvanya bölgelerini ziyaret etmek için bir yolculuk planı tasarlanmıştı. Daha sonra -Rotzko böyle umut ediyordu- genç kont, Napoli'deki üzücü olaylar nedeniyle kesintiye uğramış olan yolculuklarına Avrupa'dan yeniden başlamaya ikna olabilirdi.</p>

  <p>Frank de Tèlek, bu defa turist olarak ve yalnızca kısa süreli bir keşif için yola çıkmıştı. Rotzko ile birlikte Eflak düzlüklerini tırmanıp Karpatlar'ın koca dağ çemberine kadar çıkmışlardı; Vulkan Boğazı'nın dar geçitlerinden geçmişlerdi; Retyezat'a tırmandıktan sonra, Mureş Vadisi boyunca bir gezintinin ardından, nihayet, Werst Köyü'ne, <i>Kral Mathias</i> Hanı'na dinlenmeye gelmişlerdi.</p>

  <p>Franz de Tèlek geldiğinde, insanların ruh halinin nasıl olduğu ve kalede olup biten anlaşılmaz olaylardan kontun nasıl haberdar edildiği biliniyor. Şatonun Baron de Gortz'a ait olduğunu biraz önce öğrendiğini de biliyoruz.</p>

  <p>Bu adın genç kont üzerinde yaptığı etki öyle belirgindi ki, Yargıç Koltz ve köyün öteki ileri gelenleri fark etmemiş olamazdı. Rotzko da, kötü bir rastlantı sonucu bunu söylemiş olan Yargıç Koltz'a ve onun aptalca hikâyelerine lanetler yağdırıyordu. Franz de Tèlek'i bu Werst Köyü'ne, Karpatlar Şatosu'nun yakınlarına hangi kötü talih çekmişti!</p>

  <p>Genç kont suskunluğunu koruyordu. Handakilerin birinden diğerine giden bakışı, boş yere sakinleştirmeye çalıştığı ruhundaki derin karmaşayı fazlasıyla belli ediyordu.</p>

  <p>Yargıç Koltz ve dostları, Tèlek kontunu Gortz baronuna esrarengiz bir bağın bağladığını anladılar; fakat, durum pek tuhaf olsa da, yeterince mesafeli duruyorlar ve daha fazlasını öğrenmek için ısrar etmiyorlardı. Ne yapılması gerektiği daha sonra görülecekti.</p>

  <p>Bir süre sonra, hep birlikte <i>Kral Mathias</i>'tan çıktılar. Maceraların böyle olağanüstü biçimde birbirine bağlanmasından kafaları iyice karışmıştı; bu durum köy için hiç de iyi bir şeyin habercisi değildi</p>

  <p>Peki ya, genç kont Karpatlar Şatosu'nun kime ait olduğunu bildiğine göre, sözünde duracak mıydı? Karlsburg'a vardığında yetkilileri uyaracak ve müdahale etmelerini talep edecek miydi? <i>birô</i>, öğretmen, Doktor Patak ve diğerleri bunu düşünüyorlardı. Her halükârda, eğer o bunu yapmazsa, Yargıç Koltz yetkilileri haberdar etmeye kararlıydı. Polis haberdar edilecekti, şatoya girip, ruhlar mı musallat olmuş yoksa hırsız ursuz mu var görecekti, çünkü köy böyle bir takıntıyla uzun süre yaşayamazdı.</p>

  <p>Köy sakinlerinin çoğu için, bunun yararsız bir teşebbüs, etkisiz bir önlem olacağı doğruydu. Cinlere saldırmak!... Jandarmaların kılıçları cam gibi parçalanır, tüfekleri her atışta hedefi ıskalardı!</p>

  <p>Kral Mathias'ın salonunda yalnız kalan Franz de Tèlek, Gortz baronu adının acı verici biçimde canlandırdığı anıların akışına bırakmıştı kendini.</p>

  <p>Bir koltukta, bitkin vaziyette bir saat boyunca kaldıktan sonra, ayağa kalktı, handan çıktı, sekinin ucuna doğru gitti, uzaklara baktı.</p>

  <p>Plesa'nın şişkin yamacı üzerinde, Orgall Yaylası'nın ortasında, Karpatlar Şatosu dimdik ayaktaydı. O tuhaf şahıs, San Carlo'daki seyirci, zavallı La Stilla'ya dayanılmaz bir korku veren adam orada yaşamıştı. Fakat, şimdi, kale terk edilmişti; Baron de Gortz Napoli'den kaçtıktan sonra bir daha geri dönmemişti. Ne olduğu da bilinmiyordu; büyük sanatçının ölümünden sonra yaşamına son vermiş olması da mümkündü.</p>

  <p>Franz, bu şekilde, varsayımlar arasında dolanıp duruyor, neye karar kılacağını bilemiyordu.</p>

  <p>Diğer yandan, Ormancı Nic Deck'in macerası da belli ölçülerde kafasını meşgul etmiyor değildi. Werst halkını sakinleştirmek için bile olsa, esrarı çözebilmek hoşuna gidecekti.</p>

  <p>Böylece, hırsız ursuz takımının şatoyu sığınak tuttuklarından kuşku duymayan genç kont, Karlsburg polisini uyararak bu sahte hayaletlerin dalaverelerini bozma yönünde verdiği sözü tutmaya karar verdi.</p>

  <p>Yine de, Franz, bir şeyler yapabilmek için bu olay hakkındaki en ince ayrıntıları öğrenmek istiyordu. En iyisi genç ormancıyla bizzat konuşmaktı. Bu nedenle, öğleden sonra saat üçe doğru, <i>Kral Mathias</i>'a geri dönmeden önce, <i>birô</i>'nun evine gitti.</p>

  <p>Yargıç Koltz onu kabul etmekten pek hoşnut gözüktü - sayın bay kont de Tèlek gibi bir soyluyu... Rumen soyundan asil bir ailenin evladını ... Werst Köyü'nün yeniden huzura... ve de refaha... kavuşmasını borçlu olduğu kişiyi... çünkü turistler bölgeyi ziyarete geleceklerdi... ve Karpatlar Şatosu'nun kötü yürekli cinlerinden tedirgin olmadan, ayakbastı parasını ödeyeceklerdi... evet, bu kişiyi evinde görmek pek hoşuna gitmişti...</p>

  <p>Franz de Tèlek, Yargıç Koltz'a iltifatları için teşekkür etti ve Nic Deck'in yanına çıkmasının uygun olup olmadığını sordu.</p>

  <p>“Asla rahatsız etmezsiniz, sayın kont,” cevabını verdi <i>birô</i>. “O cesur delikanlı olabildiğince iyi ve yeniden işe koyulmakta gecikmeyecektir.”</p>

  <p>Sonra, arkasına dönerek:</p>

  <p>“Öyle değil mi, Miriota?” diye ekledi, salona henüz girmiş olan kızına seslenerek.</p>

  <p>“Tanrı'nın dediği olur, babacığım!” cevabını verdi Miriota, heyecanlı bir sesle.</p>

  <p>Franz, genç kızın kendisini nazikçe selamlamasından hoşnut kaldı. Ve, nişanlısının durumundan hâlâ endişeli olduğunu fark edince, bu konuda ondan bazı açıklamalar istedi.</p>

  <p>“İşittiğime göre,” dedi, “Nic Deck ciddi şekilde yaralanmamış...”</p>

  <p>“Hayır, sayın bay kont,” cevabını verdi Miriota, “Tanrı'ya şükür!”</p>

  <p>“Werst'te iyi bir doktor var mı?”</p>

  <p>“Eh!” dedi Yargıç Koltz. “Eski karantina hastabakıcısının gururunu pek okşamayacak bir ses tonuyla.”</p>

  <p>“Doktor Patak var,” cevabını verdi Miriota. “Nic Deck'e Karpatlar Şatosu'na giderken eşlik eden kişi mi?”</p>

  <p>“Evet, sayın bay kont.”</p>

  <p>“Bayan Miriota,” dedi bunun üzerine Franz, “nişanlınızı, onun yararı için görmek ve bu macera hakkında daha kesin bilgiler edinmek isterim.”</p>

  <p>“Seve seve size bu bilgileri verir, hatta biraz yorulmak pahasına da olsa...”</p>

  <p>“Ah, iyi niyetini kötüye kullanmam, Bayan Miriota, Nic Deck'e zarar verebilecek hiçbir şey yapmam.”</p>

  <p>“Biliyorum, sayın bay kont.”</p>

  <p>“Düğününüz ne zaman?...”</p>

  <p>“On beş gün içinde,” cevabını verdi <i>birô</i>. “O halde, düğünde hazır bulunmaktan zevk duyacağım, tabii Yargıç Koltz beni davet etmek isterse...”</p>

  <p>“Sayın bay kont, böyle bir şeref...”</p>

  <p>“On beş gün içinde, anlaşıldı; eminim ki Nic Deck, güzel nişanlısıyla dolaşmaya çıkar çıkmaz iyileşecektir.”</p>

  <p>“Tanrı onu korusun, sayın bay kont!” cevabını verdi genç kız, kızararak.</p>

  <p>O anda, sevimli yüzünde öyle belirgin bir sıkıntı görüldü ki, Franz nedenini sordu:</p>

  <p>“Evet! Tanrı onu korusun,” cevabını verdi Miriota, “çünkü, kötü yürekli cinlerin savunmasına rağmen şatoya girmeye çalışırken, Nic bu cinlere meydan okudu!... Tüm yaşamı boyunca ona acı çektirmeye çalışmayacaklarını kim bilebilir...”</p>

  <p>“Oh! Bunun için, Bayan Miriota,” cevabını verdi Franz, “her şeyi yoluna koyacağız, size söz veriyorum.”</p>

  <p>“Benim zavallı Nic'imin başına bir şey gelmeyecek değil mi?...”</p>

  <p>“Asla, hem polisler sayesinde, birkaç gün içinde kalenin surlarında Werst meydanındaki kadar güvenli bir şekilde gezilir hale gelecek!”</p>

  <p>Genç kont, bunca önyargılı kafalar karşısında doğaüstü meselesini tartışmanın yararsızlığına kanaat getirerek, Miriota'dan kendisini ormancının odasına götürmesini rica etti.</p>

  <p>Genç kız bu isteği hemen yerine getirdi ve Franz'ı nişanlısıyla yalnız bıraktı.</p>

  <p>Kral Mathias Hanı'na iki yabancının geldiğinden Nic Deck'in haberi vardı. Nöbetçi kulübesi gibi geniş, eski bir koltuğun içine gömülmüş olan Nic, ziyaretçisini karşılamak için ayağa kalktı. Anlık geçirdiği felçten hemen hemen hiç iz kalmadığından, Tèlek kontunun sorularına cevap verebilecek durumdaydı.</p>

  <p>“Bay Deck,” dedi Franz, genç ormancının elini dostça sıktıktan sonra, “size önce, Karpatlar Şatosu'nda doğaüstü varlıkların olduğuna inanıyor musunuz diye soracağım.”</p>

  <p>“Buna inanmak zorundayım, sayın bay kont,” cevabını verdi Nic Deck.</p>

  <p>“Kalenin surlarını aşmanızı da onlar mı engelledi?”</p>

  <p>“Hiç kuşkum yok.”</p>

  <p>“Peki niçin inanıyorsunuz, lütfen söyler misiniz?”</p>

  <p>“Çünkü, eğer cinler yoksa başıma gelen şey açıklanamaz.”</p>

  <p>“Olup bitenleri hiç atlamadan bana bu olayı anlatma nezaketini gösterir misiniz?”</p>

  <p>“Seve seve, sayın bay kont.”</p>

  <p>Nic Deck kendisinden istenen hikâyeyi en ince ayrıntılarıyla anlattı. Franz'ın <i>Kral Mathias</i>'taki konuklarla konuşması sırasında öğrendiği olayları doğruluyordu yalnızca - genç kontun bu olaylara tamamen doğal bir yorum getirdiğini biliyoruz.</p>

  <p>Velhasıl, eğer kalede bulunan insanlar, kötü niyetli olsunlar ya da olmasınlar, tuhaf görüntü etkileri yaratacak aletlere sahiplerse, o maceralı gecenin olayları kolaylıkla açıklanıyordu. Doktor Patak'ın kendini görünmez bir güç tarafından toprağa zincirlenmiş gibi hissetmesi şeklindeki o tuhaf iddiaya gelince, doktorun bir yanılsama içinde olduğu ileri sürülebilirdi. Bu da doğru gözüküyordu; korkudan çılgına dönmüş olduğu için bacakları adeta yok olmuştu; Franz da genç ormancıya bunu söyledi.</p>

  <p>“Nasıl, sayın bay kont,” cevabını verdi Nic Deck, “tam kaçmak istediği anda mı bu ödlek bacaklarını yitirdi? Bunun pek mümkün olmadığını, siz de anlayacaksınız...”</p>

  <p>“O halde,” diye sözüne devam etti Franz, “varsayalım ki ayakları hendeğin dibinde, otların altına gizlenmiş bir tuzağa kapılmış olsun...”</p>

  <p>“Tuzaklar kapandığında,” cevabını verdi genç ormancı, “insanı feci yaralar, etini parçalar, Doktor Patak'ın bacaklarında ise yara izi yok.”</p>

  <p>“Gözleminiz doğru, Nic Deck, yine de, inanın bana, eğer doktorun hareket edemediği doğruysa, ayakları bu şekilde tutulduğu içindir...”</p>

  <p>“O halde, size şunu soracağım, sayın bay kont, bir tuzak nasıl kendiliğinden yeniden açılabilir de doktor serbest kalabilir?”</p>

  <p>Franz cevap vermekte oldukça zorlanıyordu.</p>

  <p>“Neyse, sayın bay kont,” diye sözüne devam etti ormancı, “Doktor Patak'la ilgili olanları size bırakıyorum. Sonuçta, ben ancak kendi bildiğimi iddia edebilirim.”</p>

  <p>“Evet... o cesur doktoru bir yana bırakalım da sizin başınıza gelenlerden söz edelim, Nic Deck.”</p>

  <p>“Bana olanlar çok açık. Müthiş bir darbe yediğimden kuşkum yok, hem hiç de doğal olmayan bir biçimde.”</p>

  <p>“Vücudunuzda hiçbir yara bere izi yok muydu?” diye sordu Franz.</p>

  <p>“Hiç yoktu, sayın bay kont, oysa şiddetli bir darbe yemiştim...”</p>

  <p>“Asma köprünün demirlerine elinizi koyar koymaz mı?...”</p>

  <p>“Evet, sayın bay kont, dokunur dokunmaz sanki felç oldum. Neyse ki, öteki elimi, zinciri tutan elimi hemen bırakmadım da hendeğin dibine kadar kayabildim, doktor beni oradan kendimi kaybetmiş bir haldeyken kaldırdı.” Franz, bu açıklamalara inanmayan biri olarak kafa salladı.</p>

  <p>“Bakın, sayın bay kont,” diye sözüne devam etti Nic Deck, “size anlattıklarımı rüyada görmedim ve bir hafta boyunca bu yatakta boylu boyunca uzanıp kaldıysam, ne kolumu ne bacağımı kımıldatabildiysem, tüm bunları hayal ettiğimi söylemek akla uymaz!”</p>

  <p>“Ben de öyle düşünüyorum, sert bir sarsıntı geçirdiğiniz kesin...”</p>

  <p>“Sert ve şeytansı!”</p>

  <p>“Hayır, burada ayrılıyoruz, Nic Deck,” diye cevapladı genç kont. “Siz doğaüstü bir varlığın sizi çarptığına inanıyorsunuz; ben ise, buna inanmıyorum; şu nedenle ki, doğaüstü varlık diye bir şey yoktur, ister kötü yürekli olsun, ister iyi yürekli.”</p>

  <p>“O halde, sayın bay kont, başıma gelenlerin nedenini açıklayabilir misiniz?”</p>

  <p>“Henüz açıklayamam, Nic Deck, ama her şeyin açıklanacağına, hem de en basit şekilde açıklanacağına emin olun.”</p>

  <p>“İnşallah!” dedi ormana.</p>

  <p>“Söyle bana,” dedi Franz, “bu şato her zaman Gortz ailesinin miydi?”</p>

  <p>“Evet, sayın bay kont, hep ona aittir, ailenin son ferdi Baron Rodolphe kendisinden hiç haber alınamadan ortadan kaybolmuş olsa da...”</p>

  <p>“Bu kaybolma hangi döneme denk düşüyor?”</p>

  <p>“Yaklaşık yirmi yıl önceye.”</p>

  <p>“Yirmi yıl mı?...”</p>

  <p>“Evet, sayın bay kont. Bir gün, Baron Rodolphe bu şatoyu terk etti, son hizmetkâr da onun gidişinden birkaç ay sonra öldü ve o zamandan beri baron hiç gözükmedi.”</p>

  <p>“O zamandan beri kimse kaleye ayak basmadı mı?”</p>

  <p>“Kimse.”</p>

  <p>“Peki, bölgede neye inanılıyor?...”</p>

  <p>“Baron Rodolpe'un yabancı ülkelerde öldüğüne inanılır, kaybolmasının hemen ardından öldüğüne.”</p>

  <p>“Yanılıyorsunuz, Nic Deck, baron yaşıyordu - en azından beş yıl önce.”</p>

  <p>“Yaşıyor muydu, sayın bay kont?...”</p>

  <p>“Evet... İtalya'da... Napoli'de...”</p>

  <p>“Siz orada gördünüz mü?...”</p>

  <p>“Gördüm.”</p>

  <p>“Peki ya beş yıldan beri?...”</p>

  <p>“Ondan söz edildiğini hiç işitmedim.” Genç ormancı düşünceli bir hal aldı. Aklına bir fikir gelmişti - ifade etmekte tereddüt ettiği bir fikir. Nihayet, karar verdi ve başını kaldırarak, kaşları çatılı:</p>

  <p>“Sayın bay kont,” dedi, “Baron Rodolphe de Gortz'un bu kalede inzivaya çekilmek üzere bölgeye geri dönmüş olması mümkün olamaz mı?...”</p>

  <p>“Hayır... bu mümkün değil, Nic Deck.” “Oraya saklanmakta... kendisine erişilmesine izin vermemekte ne gibi bir çıkarı olabilir?...”</p>

  <p>“Hiç,” diye cevapladı Franz de Tèlek.</p>

  <p>Yine de, genç kontun zihninde bu düşünce canlanmaya başlıyordu. Varlığı her zaman oldukça muammalı olmuş o şahıs, Napoli'den ayrıldıktan sonra gelip bu şatoya sığınmış olamaz mı? Bu şatoda mutlak anlamda tecrit olarak yaşamak istiyorsa, civar bölge halkının durumunu bildiğine göre, can sıkıcı her türlü araştırmaya karşı kendini koruması, batıl inançlar sayesinde kolay olmaz mıydı?</p>

  <p>Yine de, Franz, Werstlileri bu varsayıma yöneltmeyi gereksiz gördü. Kendisi için çok şahsi olan olaylara onları da ortak etmesi gerekecekti. Zaten kimseyi ikna edemezdi. Nic Deck sözlerine şöyle devam ettiğinde bunu hemen anladı:</p>

  <p>“Şatodaki Baron Rodolphe ise, Baron Rodolphe'un Chort olduğuna inanmak gerekir, çünkü bana bu şekilde davranabilecek tek kişi Chort'tur!”</p>

  <p>Bu konuya bir daha geri dönmek istemeyen Franz, konuşmanın akışını değiştirdi. Girişiminin sonuçları üzerine ormancının içini rahatlatacak her şeyi denedikten sonra, şimdi de onu bir daha bu işe kalkışmamaya ikna etmeye çalışıyordu. Bu onun işi değildi, yetkililerin işiydi; Karlsburg polisi Karpatlar Şatosu'nun sırrına vakıf olabilirdi.</p>

  <p>Ormancının mümkün olduğunca çabuk iyileşmesini, acil şifa bulmasını dileyen genç kont Nic Deck'ten izin istedi, güzel Miriota ile düğünleri gecikmemeliydi, kendisi de düğünde hazır bulunmayı vaat etmişti.</p>

  <p>Düşüncelere gömülen Franz, <i>Kral Mathias</i>'a geri döndü, gün boyu da dışarı çıkmadı.</p>

  <p>Saat altıda, Jonas, büyük salonda Franz'ın yemeğini hazır etmişti. Ayrıca, övgüye değer bir çekinceyle hareket eden Yargıç Koltz ve köydeki herhangi bir kimse onun yalnızlığını bozmaya çalışmadı.</p>

  <p>Saat sekize doğru, Rotzko genç konta, “Bana ihtiyacınız var mı, efendim?” dedi.</p>

  <p>“Hayır, Rotzko.”</p>

  <p>“O halde, sekide pipo içeceğim.”</p>

  <p>“Git, Rotzko, git.”</p>

  <p>Franz, bir koltuğa yerleşmiş, geçmişin unutulmaz akışının yeniden kendini göstermesine kapılmıştı. San Carlo Tiyatrosu'nun son temsili sırasında Napoli'deydi... Baron de Gortz'u görüyordu yeniden, adamın locasından başını çıkarmış bakışlarını ateşli bir şekilde sanatçıya dikmiş, sanki onu büyülemek ister gibi baktığını...</p>

  <p>Sonra, genç kontun düşüncesi bu tuhaf kişinin imzaladığı mektuba yöneldi; baron, onu, Franz de Tèlek'i, La Stilla'yı öldürmekle suçluyordu...</p>

  <p>Bu şekilde, anılan içinde kaybolan Franz, yavaş yavaş uykusunun geldiğini hissediyordu. Ama hâlâ, şaşırtıcı bir olay meydana geldiğinde en ufak gürültünün bile algılandığı o ara haldeydi.</p>

  <p>Franz'ın yalnız, yapayalnız olduğu odada tatlı ve makamlı bir ses dolaşıyor gibiydi.</p>

  <p>Franz, düş görüp görmediğini bile kendine soracak zaman bulamadan, doğrulup dinledi.</p>

  <p>Evet! Bir ağız kulağına yaklaşmış gibiydi ve görünmez dudakların arasından Stefano'nun zengin anlatımlı melodisi, şu sözlerle yükseliyordu:</p>

  <p><i>Nel giardino de' mille fiori,</i></p>

  <p><i>Andiamo, mio cuere...</i><a href="../Text/DiPNOTLAR.xhtml#a9" id="k9"><sup>[→]</sup></a></p>

  <p>Franz bu romansı tanıyordu... Eşsiz tatlılıktaki bu romansı La Stilla, veda temsilinden önce San Carlo Tiyatrosu'nda verdiği konserde söylemişti...</p>

  <p>Yatışmış bir haldeki Franz, farkına varmadan, o melodiyi bir kez daha işitmenin hoşluğuna bıraktı kendini...</p>

  <p>Sonra, cümle tamamlandı ve yavaş yavaş azalan ses, havanın yumuşak titreşimleriyle birlikte söndü.</p>

  <p>Franz uyuşukluktan kurtuldu... Aniden doğruldu... Soluğunu tuttu, yüreğini titreten bu sesin uzaktaki yankılarını kavramaya çalıştı...</p>

  <p>İçerde ve dışarda her şey sessizdi.</p>

  <p>“Onun sesi!...” diye mırıldandı. “Evet!... onun sesiydi... o taptığım ses!”</p>

  <p>Sonra, gerçeklik duygusuna geri dönerek: “Uyuyordum... rüya gördüm!” dedi.</p>
</body>
</html>
